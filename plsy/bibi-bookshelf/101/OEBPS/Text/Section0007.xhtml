<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>5.</h1>

  <p>Graham akşam olmadan önce Leedslerin evine tekrar gitti. Ön kapıdan girdi ve katilin geride bıraktıklarına bakmamaya çalıştı. Dosyaları ezbere biliyordu. Ölüm yerini görmüştü. Cesetleri de. Bu insanların nasıl öldüklerini iyice öğrenmişti artık. Bugün niyeti, nasıl yaşamış olduklarına eğilmekti.</p>

  <p>Bir inceleme gerekiyordu. Garajda iyi durumda bir kayak teknesi vardı. Güzel kullanılmış, bakımı da iyi yapılmıştı. Bir de steyşın vagon araba duruyordu. Golf sopaları, bir yarış bisikleti. Elektrikli aletler hemen hemen hiç kullanılmamış gibiydi. Yetişkinlerin oyuncakları.</p>

  <p>Graham bir golf torbasından bir sopa çekti, torbanın ağzından tozla birlikte deri kokuları püskürdü. Charles Leeds'in sopaları. Sapları pek uzundu.</p>

  <p>Graham evin içinde Charles Leeds'i izlemeye koyuldu. Av resimleri oturma odasının duvarlarına asılmıştı. Satın almış olduğu pahalı klasikler kitap raflarında bir dizi halinde duruyordu. Okul yıllıkları, kaliteli yazarlar. Sonra Vonnegut ve Evelyn Waugh. C.S. Forrester'in bir kitabı da açık olarak masanın üzerine yüzükoyun konmuştu.</p>

  <p>Oturma odasının dolabında iyi bir av tüfeği, Nikon fotoğraf makinesi, Bolex Super marka sekizlik film makinesi ve oynatma aygıtı.</p>

  <p>Graham'ın bu dünyada ilkel oltalardan ve elden düşme aldığı Volkswagen'den başka hiçbir şeyi olmadığı için, bu yetişkin oyuncaklarına karşı içinde ters duygular uyandığını fark ederek, acaba neden, diye düşündü.</p>

  <p>Kimdi Leeds? Başarılı bir mali danışman. Üniversitedeyken futbol oynamış, gülmesini seven bir adam. Gırtlağı kesikken kavgaya kalkan bir adam.</p>

  <p>Graham onu izlemeye devam etti. İçinde bir tür zorunluluk duyu­yordu. Önce onu tanımak istemesi, karısına göz atmak için izin iste­mek gibi bir şeydi.</p>

  <p>Graham, canavarı buraya çekenin, kadın olduğunu seziyordu. Şarkı söyleyen cırcırböceği, kanlı gözlü sineği nasıl çekerse öyle. Bayan Leeds'e de bakmalıydı o halde.</p>

  <p>Üst katta küçük bir giyinme odası vardı. Graham yatak odasından çevresine bakmaksızın geçerek oraya ulaşmayı başardı. Oda sarıya boyalıydı. El sürülmemiş bir hali vardı. Yalnızca tuvalet masasının üzerindeki ayna kırılmıştı. Dolabın önünde, yerde bir çift mokasen pabuç duruyordu. Sanki ayağından yeni çıkarmıştı onları. Sabahlığı askılığın üzerine şöyle bir atılmıştı. Dolabın içi, yerleştirecek pek çok eşyası bu­lunan normal bir ev hanımının hafif dağınıklığını yansıtıyordu.</p>

  <p>Bayan Leeds'in anı defteri, tuvalet masasının üzerinde, kadife bir kutunun içinde durmaktaydı. Anahtarı kapağının üzerine bantla tuttu­rulmuştu. Kapakta "Polise Ait' etiketi de görünüyordu.</p>

  <p>Graham oradaki beyaz koltuğa oturdu, defterin rasgele bir yerini açtı.</p>

  <p>23 Aralık, Salı. Annemin evi. Çocuklar hala uyuyor. Annem balkonu camlatıp veranda haline getirdiğinde, evin şekli değişti diye surat as­mıştım. Oysa veranda pek tatlı bir yer olmuş. Sıcacık oturuyor, dışarda ki karları seyrediyorum. Acaba daha kaç yılbaşı tatilinde bir ev dolusu çocuğa dayanabilecek annem? Umarım çok dayanır.</p>

  <p>Yorucu bir araba yolculuğu sonunda Atlanta'dan buraya dün vara­bildik. Raleigh'den sonra kar altında ilerledik. Çok yavaş. Ben herkesi hazırlamaktan zaten yorgun düşmüştüm. Chapel Hill'e gelince Charlie arabayı durdurup indi. Bir daldan sarkan sivri buzları kırdı, getirdi. Onlarla bana bir martini hazırlamak istiyordu. Uzun bacaklarını kaldıra kal­dıra arabaya doğru yürüyüşünü izliyordum. Saçlarında ve kirpiklerinde karlar vardı. Onu ne kadar sevdiğimi hatırladım. İçimde bir şeyin kırıldı­ğını, bana biraz acı verdiğini ve dökülen sıcaklığın her yanıma yayıldığı­nı hissettim.</p>

  <p>Umarım aldığım parka üstüne olur. Bana o pahalı yüzüğü almışsa ölürüm sanıyorum. Madelyn'in de kıçına iyi bir tekme atmak boynumun borcu olsun. Kendi parmağındaki yüzüğü bize gösterdiği ve üzerinde susmaksızın konuştuğu için. Gülünç denecek kadar büyük dört pırlan­ta. Renkleri de kirli buz rengi. Oysa sarkıt biçimindeki şu buzlar ne kadar berrak. Güneş ışığı arabanın penceresinden içeriye dolduğunda, Charlie’nin kopardığı buzlar prizma gibi tayf yaptılar. Bardağı tutan eli­min üzerinde kırmızılı yeşilli renkler oynaştı. Renklerin elimin üzerinde hareket ettiğini hissedebiliyordum.</p>

  <p>Bana yılbaşı hediyesi olarak ne istediğimi sordu. Elimi kulağının çevresine siper yaparak, "Seni tabii, aptal," dedim. "Seni içimde istiyorum!"</p>

  <p>Kafasının tepesindeki kel yerin kızardığını gördüm. Çocukların böyle şeyleri işitmesinden çok korkar. Erkeklerin fısıldaşmaya hiç güveni yoktur.</p>

  <p>Sayfanın burasına bir dedektifin puro külü düşmüş, leke bırakmıştı.</p>

  <p>Graham pencereden odaya dolan ışık azalıncaya kadar okumaya devam etti. Küçük kızın bademcik ameliyatını öğrendi, sonra Bayan Leeds haziran ayında göğsünde küçük bir sertlik bulduğu zaman duyulan korkuyu onlarla birlikte yaşadı. (Ulu Tanrım, çocuklar da henüz öyle küçük ki.)</p>

  <p>Üç sayfa sonra o sertlik basit bir kist oldu, kolayca alındı, her şey bitti.</p>

  <p>Doktor Janovich beni bugün öğleden sonra taburcu etti. Hastaneden çıkıp dosdoğru göle gittik. Çoktandır gitmemiştik oraya. Hiçbir şeye vakit kalmıyor ki. Charlie buz kovasının içinde iki şişe şampanya getirtti, hepsini içtik, ördeklere yem verdik, güneş batana kadar kaldık orada. Charlie bir süre gölün başına dikilip, bana arkası dönük, öylece durdu. Sanırım biraz ağladı.</p>

  <p>Susan hastaneden gelirken ona yeni bir kardeş daha getireceğiz diye çok korktuğunu söyledi. Sonunda evdeyiz!</p>

  <p>Graham yatak odasındaki telefonun çaldığını duydu. Bir çıtırtı duyuldu, sonra cevap mekanizması devreye girdi. "Alo, Valarle Leeds konuşuyor. Şu anda telefona gelemeyeceğim için üzgünüm. Lütfen düdük sesinden sonra adınızı ve telefon numaranızı söylerseniz sizi hemen ararız. Teşekkür ederim."</p>

  <p>Graham düdük sesinden sonra Crawford'un sesi çıkar mı diye bekledi, ama arkadan hemen hat düştü. Arayan kapatmıştı telefonu.</p>

  <p>Sesini de duymuştu. Şimdi de görmek istiyordu onu. Aşağıya, oturma odasına indi.</p>

  <p>İç cebinde, Charles Leeds'e ait bir bobin sekiz milimetrelik film getirmişti. Ölümünden üç hafta önce Leeds bu filmi fotoğrafçıya bırakmış, o da develope edilmek üzere bir yere yollamıştı. Almaya fırsatı olmamıştı Leeds'in. Polis filmin fişini adamın cüzdanında bulmuş, gidip fotoğrafçıdan teslim almıştı. Dedektifler filmi izlemiş, aile resimlerine bakmış, ilginç bir şey bulamamışlardı.</p>

  <p>Graham, Leedsleri canlı görmek istiyordu. Polis merkezinde de­dektifler ona kendi makinelerini kullanmasını teklif etmişlerdi ama o bu filmi bu evde izlemek istemişti. Polisler isteksizce teslim etmişlerdi filmi ona.</p>

  <p>Graham ekranı ve gösterme makinesini dolaptan bulup çıkardı, kurdu, Charles Leeds'in büyük deri koltuğuna oturup izlemeye hazırlandı. Koltuğun kolunda yapışkan bir şey değdi eline. Bir çocuğun şekerli elinden kalan bir iz. Graham elini kokladığında burnuna nane şekeri kokusu geldi.</p>

  <p>Sevimli, hoş ve de... sessiz bir ev filmiydi. Ama çoğundan daha iyi bir hayal gücü kullanılarak çekilmişti. Bir köpekle başlıyordu. Gri bir İs­koç teriye oturma odasındaki halının üzerinde uyuyordu. Film makine­sinin sesiyle bir ara uyanıyor, başını kaldırıp kameraya bakıyor, sonra tekrar uyuyordu. Sonra film sıçrar gibi kesilip yeniden başlıyor, köpek uykudayken birden kulaklarını dikiyor, ayağa kalkıp havlıyordu. Kame­ra onu mutfağa doğru izlerken, o mutfak kapısına koşup bir şey bekler gibi havlıyor, güdük kuyruğunu sallıyordu.</p>

  <p>Graham da alt dudağını ısırıp bekledi. Ekranda kapı açıldı, Bayan Leeds elinde satın aldığı yiyeceklerle içeriye girdi, gözlerini kırpıştırdı, bu sürprize şaşırarak güldü, boş kalan eliyle saçlarını düzeltti. Ekran­dan dışarıya doğru yürürken dudakları kıpırdıyordu. Arkasından ço­cukları girdi. Onların da ellerinde daha küçük alışveriş torbaları vardı. Kız altı yaşındaydı, oğlanlar da sekiz ve on.</p>

  <p>Oğlanların küçüğü ev filmlerine pek alışkındı galiba. Parmaklarıyla kendi kulaklarını gösterdi, sonra onları oynatmaya başladı. Kamera bu sahneleri oldukça yüksekten çekiyordu Leeds’in boyu, adli tabib ra­poruna göre, bir seksen ikiydi.</p>

  <p>Graham filmin bu bölümünün ilkbahar başlarında çekilmiş olması gerektiğini düşündü. Çocukların üstünde anoraklar vardı. Bayan Le­eds de biraz renksiz görünüyordu. Oysa morgda gördüğünde güneş­ten iyice yanmıştı. Vücudunda mayo izleri vardı.</p>

  <p>Bundan sonra kısa kısa sahneler başladı. Oğlanlar bodrumdaki masada ping-pong oynuyor, kız odasında bir hediye paketini bağlıyor, dilini üst dudağına doğru kıvırmış, alnına bir bukle düşmüş. Tombul eliyle o bukleyi arkaya itiyor. Annesinin mutfak kapısında yaptığı gibi.</p>

  <p>Bundan sonraki sahne Susan’ı köpük dolu bir banyonun içinde gösteriyor. Minik bir kurbağa gibi çömelmiş. Başında kocaman bir duş bonesi var. Kamera daha alçaktan çekiyor. Titriyor ve odak nokta­sı da iyi ayarlanmamış. Bu bölüm herhalde oğlanlardan birinin marife­ti. Sahnenin sonunda kız ağzını açıp sessiz bir çığlık koparıyor, kolları minik göğsünü kapıyor, başındaki bone de gözlerinin üzerine kayıyor.</p>

  <p>Bunun altında kalmak istemeyen Bay Leeds de, Bayan Leeds’i banyoda yakalıyor. Duşta. Önce duş perdesi kıpırdıyor, hareketleniyor, sonra arasından Bayan Leeds'in kolu uzanıyor. Elinde kocaman bir banyo süngeri var. Sahnenin sonunda kameranın merceği sabun köpükleriyle doluyor.</p>

  <p>Filmin en son bölümünde televizyon ekranı görünüyor. Norman Vincent Peale ekranda bir konuşma yapıyor, kamera dönüyor ve Charles Leeds'in, şu anda Graham'ın oturduğu koltukta horlamakta olduğunu gösteriyor.</p>

  <p>Graham ekrandaki dikdörtgen biçiminde boş ışığa baktı. Sevmişti Leedsleri. Morga gittiğine pişmandı. Bu evi ziyaret eden delinin de Le­edsleri seveceğini düşündü. Ama o deli onların şimdiki durumunu daha çok seviyordu belli ki.</p>

  <p>Graham'ın kafası dopdoluydu. Otelin yüzme havuzunda yüzdü, yüzdü, sonunda bacaklarını lastikten yapılmış gibi hissetti. Sudan çıkarken aynı anda iki şeyi düşünüyordu. Bir martini ve Molly'nin dudak­larının tadı.</p>

  <p>Plastik bardakta kendine bir martini hazırladı, Molly'ye de telefon açtı.</p>

  <p>"Merhaba, ateş parçası."</p>

  <p>"Hey, sevgilim! Neredesin?"</p>

  <p>"Atlanta'da, Tanrı'nın belası bir otelde."</p>

  <p>"İşe yarıyor musun?"</p>

  <p>"Fark edilecek kadar değil. Çok yalnızım."</p>

  <p>"Ben de."</p>

  <p>"Seni istiyorum."</p>

  <p>"Ben de."</p>

  <p>"Bana kendini anlat."</p>

  <p>"Bugün Bayan Holper'le kapıştım. Satın aldığı elbiseyi geri vermek istiyordu. Elbisenin eteğinde kocaman bir viski lekesi var. Belli ki</p>

  <p>Jayceelerin partisinde onu giymiş."</p>

  <p>"Sen ne dedin?"</p>

  <p>"Elbiseyi lekeli satmadığımı söyledim."</p>

  <p>"O ne dedi peki?"</p>

  <p>"Daha önce mal iade etmekte hiç sorun çıkmadığını söyledi. Bu yüzden benim dükkândan alışveriş ediyormuş, oysa bildiği başka dükkânlar da varmış."</p>

  <p>"Sen buna ne dedin?"</p>

  <p>"Kocam telefonda budala budala konuştuğu için aksiliğimin üzerimde olduğunu söyledim."</p>

  <p>"Anlıyorum. Oğlan nasıl?"</p>

  <p>"Willy iyi. Köpeklerin gömdüğü birtakım kaplumbağa yumurtaları bulup duruyor. Sen neler yapıyorsun, anlatsana."</p>

  <p>"Raporlar okuyorum, kötü yemekler yiyorum."</p>

  <p>"Bol bol da düşünüyorsundur."</p>

  <p>"Hım."</p>

  <p>"Sana bir yardımım olabilir mi?"</p>

  <p>"Elimde düşünecek belli bir şey bile yok, Molly. Yeterince bilgi yok bir kere. Ama daha her şeyi taramış değilim."</p>

  <p>"Daha bir süre Atlanta'da kalacak mısın? Yo, eve dön diye başının etini yiyecek değilim. Yalnızca merak ettim."</p>

  <p>"Bilemiyorum. Hiç değilse birkaç gün daha kalırım herhalde. Seni özlüyorum."</p>

  <p>"Sevişmekten konuşalım mı?"</p>

  <p>"Dayanabileceğimi sanmıyorum. Yapmasak daha iyi olur galiba."</p>

  <p>"Neyi yapmasak?"</p>

  <p>"Pekâlâ. Ama düşünmeme de karşı çıkmazsın umarım."</p>

  <p>"Asla."</p>

  <p>"Yeni bir köpeğimiz var."</p>

  <p>"Hay Allah kahretsin."</p>

  <p>"Base ile Pekinua kırması sanıyorum."</p>

  <p>"Harika."</p>

  <p>"Hayâları çok kocaman."</p>

  <p>"Boş ver şimdi onu... "</p>

  <p>"Neredeyse yere sürünecek. Koşarken onları karnına çekmek zorunda kalıyor."</p>

  <p>"Böyle bir şey yapamaz."</p>

  <p>"Yapıyor. Sen bilmiyorsun."</p>

  <p>"Bal gibi biliyorum."</p>

  <p>"Sen seninkileri çekebilir misin?"</p>

  <p>"Soracağını tahmin etmiştim."</p>

  <p>"Eee?"</p>

  <p>"İlle bilmek istiyorsan, bir keresinde çekmiştim."</p>

  <p>"Ne zaman?"</p>

  <p>"Gençliğimde. Üstüne dikenli tel çekilmiş bir çiti aşarken."</p>

  <p>"Neden?"</p>

  <p>"Elimde kendi yetiştirmediğim bir karpuz taşıyordum."</p>

  <p>"Kaçıyordun, ha? Kimden kaçıyordun?"</p>

  <p>"Tanıdığım bir domuz çobanından. Köpekler havlayınca ayılmış, evden fırlamıştı. Allahtan ayağı takılıp tökezlendi ve arayı biraz açabil­dim."</p>

  <p>"Ateş etti mi sana?"</p>

  <p>"O sıra etti sanmıştım. Ama galiba bu konuda kulağıma gelen sesler kendi gerimden çıkıyordu. Aslını hiçbir zaman tam anlamıyla anlayamadım."</p>

  <p>"Çiti aşabildin mi?"</p>

  <p>"Enfes biçimde."</p>

  <p>"Daha o yaşta suçlu kafan varmış."</p>

  <p>"Benim suçlu kafam yok."</p>

  <p>"Elbette yok. Ben mutfağı boyamak niyetindeyim. Ne renk sever­sin? Will? Hangi rengi seversin? Orada mısın hala?"</p>

  <p>"Evet... şey, sarı. Sarıya boyayalım."</p>

  <p>"Sarı pek benim rengim değildir. Kahvaltıya oturdum mu yeşil görünürüm."</p>

  <p>"Mavi olsun öyleyse."</p>

  <p>"Mavi soğuk renktir."</p>

  <p>"Eeeee! İstersen bebek boku rengine boya, vız gelir bana... Yoo, bak ne yapalım! Ben herhalde yakında dönüyorum. Birlikte boya ma­ğazasına gider örnek alırız, tamam mı? Biraz da fırça, alet falan."</p>

  <p>"Evet, öyle yapalım. Neden böyle saçma sapan şeylerden söz ediyorum, bilmem. Bak, seni çok seviyor ve çok özlüyorum. Sen de doğru olan şeyi yapıyorsun. Ve bunu yapmak sana oldukça pahalıya maloluyor, bunun da farkındayım. Ben buradayım. Ne zaman döner­sen dön, beni burada bulacaksın. Ya da istersen seninle cehennemin dibinde bile buluşurum. Hepsi bu işte."</p>

  <p>"Sevgili Molly. Sevgili Molly. Haydi yat, uyu artık."</p>

  <p>"Peki."</p>

  <p>"İyi geceler."</p>

  <p>Graham ellerini kafasının arkasına koyup uzandı, Molly ile baş başa yemek yemekte olduğunu hayal etti. Yengeç, sos, şaraba karışan tuzlu rüzgâr...</p>

  <p>Sohbetlerin içine etmek eski huyuydu zaten. Yine başlamıştı işte. Suçlu kafa konusundaki zararsız bir espri yüzünden bozulmuştu. Ne budalalık...</p>

  <p>Graham, Molly'nin kendisine olan duygularına hiçbir açıklama bulamıyordu.</p>

  <p>Polis merkezine telefon edip Springfield'e mesaj bıraktı. Yarın sabahtan başlayarak ayak işlerine yardım etmek istediğini söyledi. Yapacak başka hiçbir şey yoktu ki.</p>

  <p>İçtiği cin uyumasına yardımcı oldu.</p>
</body>
</html>
