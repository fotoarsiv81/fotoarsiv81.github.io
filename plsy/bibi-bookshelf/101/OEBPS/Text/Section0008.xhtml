<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>6.</h1>

  <p>Leeds olayıyla ilgili gelen tüm mesajlar, ayrı ayrı notlar halinde Springfield'in masasına birikmişti. Salı sabahı saat yedide bürosuna geldiğinde, masasında bu tür altmış üç not buldu. En üsttekine kırmızı bir işaret konmuştu.</p>

  <p>Bu notta Birmingham polisinin Jacobi garajının arka tarafında, ayakkabı kutusu içinde gömülmüş bir kedi bulduğu belirtiliyordu. Ke­dinin ön pençeleri arasında bir tek çiçek vardı. Vücudu bir bulaşık be­zine sarılmıştı. Kutunun kapağına kedinin adı, bir çocuğun yazısıyla yazılmış, sonra kapak kapanarak sicimle acemice bağlanmıştı.</p>

  <p>Birmingham adli tabibi kedinin boğularak öldürüldüğünü söylüyordu. Vücudunu baştanbaşa tıraş etmiş, yara falan bulamamıştı.</p>

  <p>Springfield gözlüğünün sapını dişlerine vurup duruyordu.</p>

  <p>Garajın arkasında toprağın yumuşak olduğunu fark etmiş, kürekle eşelemişlerdi. Metan dedektörü falan gerekmemişti bu iş için. Ama Graham haklı çıkmıştı yine de.</p>

  <p>Dedektiflerin şefi başparmağının ucunu yaladı, öteki notları tara­maya koyuldu. Çoğu geçen hafta içinde bölgede görülen kuşkulu arabalarla ilgiliydi. Tarifler net değildi. Yalnızca arabanın rengiyle tipini veriyordu. Atlantalı ailelere dört garip telefon gelmiş, arayan onlara, "Size de Leeds'e yaptığımı yapacağım," demişti.</p>

  <p>Hoyt Lewis'in raporu, destenin ortalarına rastlıyordu.</p>

  <p>Springfield gece nöbetçisi olan polisi çağırdı.</p>

  <p>"Parsons'un elektrik saatini okuyan memurun derdi nedir böyle?" diye sordu.</p>

  <p>"Dün gece posta, telefon, gaz, elektrik... hepsine sordu k, şef. Bölgeye birini yollayıp yollamadıklarını bilmek istedik. Sabah arayıp söy­leyecekler."</p>

  <p>"Birisi hemen arayıp öğrensin," dedi Springfield. "Sağlık Müdürlüğü'ne, bayındırlığa falan da sor. Bu civardaki inşaat ruhsatlarına baksınlar. Beni arabamda telsizle bul."</p>

  <p>Will Graham'ın numarasını çevirdi. "Will, on dakika sonra otelin kapısında ol, birlikte biraz dolaşalım."</p>

  <p>Saat yedi kırk beşte Springfield arabasını ağaçlı yola park etti. Graham'la birlikte inip çakıllar üzerindeki lastik izlerine baka baka yürüdüler. Güneş daha bu saatte bile fazla sıcaktı.</p>

  <p>"Başına bir şapka almalısın," dedi Springfield. Kendi hasır şapkası gözlerine doğru eğikti.</p>

  <p>Leedslerin evinin arkasındaki çitin üzerini asmalar sarmıştı. Direğe takılı elektrik saatinin önünde durakladılar.</p>

  <p>Springfield, "Bu yoldan geldiyse evin arka tarafı tabak gibi gözünün önüne serili," dedi.</p>

  <p>Olaydan bu yana henüz beş gün geçmiş olduğu halde, Leedsle­rin evi terk edilmiş gibi bir görünüme bürünmeye başlamıştı. Çimenle­rin boyları uzunlu kısalıydı. Otların üzerinde yaban soğanları baş veriyordu. Ağaçlardan ince dallar kırılıp yere düşmüştü. Graham'ın içinden onları toplamak geldi. Ev uyuyor gibiydi. Arka teras, ağaçların uzun sabah gölgeleriyle karanlıktı. Springfield'le yan yana ağaçlı yolda dururken, Graham kendisinin arka kapıyı açışını, camdan içeri ba­kışını gözünün önüne getirdi. Ama katilin eve girişini bu parlak güneş ışığında pek düşünemiyordu. Bahçede bir salıncağın rüzgârla kıpırda­yışına baktı.</p>

  <p>"Şu Parsons galiba," dedi Springfield.</p>

  <p>H.G. Parsons erkenden kalkmış, iki ev ileride, kendi bahçesinde, çiçek yataklarını temizliyordu. Springfield'le Graham, Parsons'un arka bahçe kapısına doğru yürüyüp çöp bidonlarının yanında durdular. Bi­donların kapakları çite zincirle bağlanmıştı.</p>

  <p>Springfield bir mezura çıkarıp elektrik saatinin yerden yüksekliğini ölçtü.</p>

  <p>Leedslerin bütün komşuları hakkında bilgi toplamıştı. Gelen bilgilere göre, Parsons postanedeki görevinden erken emekli olmuştu. Amirinin isteği üzerine. Amir gerekçe olarak Parsons'un çok dalgın olduğunu ileri sürmüştü.</p>

  <p>Springfield'in notlarında dedikodular da eksik değildi. Komşulara göre, Persons'un karısı her fırsatta Macon'da oturan kız kardeşine gidiyor, orada uzun uzun kalıyordu. Oğluysa hiç ziyarete gelmiyordu artık.</p>

  <p>"Bay Parsons, Bay Parsons," diye seslendi Springfield.</p>

  <p>Parsons elindeki tırmığı evin duvarına dayadı, çite doğru yürüdü. Ayağında beyaz çorap ve sandaletler vardı. Çorapların burunlarını tozlar ve otlar lekelemişti. Suratı pembe pembe parlıyordu.</p>

  <p>Damar sertliği, diye düşündü Graham. Sabah Hacını yeni yutmuş olmalı.</p>

  <p>"Evet?"</p>

  <p>"Bay Parsons, sizinle biraz konuşabilir miyiz? Bize yardımcı olabileceğinizi umuyoruz," dedi Springfield.</p>

  <p>"Elektrik şirketinden mi geliyorsunuz?"</p>

  <p>"Hayır. Adım Buddy Springfield. Emniyetten."</p>

  <p>"Cinayetle ilgilidir öyleyse. Karımla ben Macon'daydık. Gelen polise söylemiştim... "</p>

  <p>"Biliyorum, Bay Parsons. Biz size elektrik saatiyle ilgili bir şeyler sormak istiyorduk. Acaba... "</p>

  <p>"Eğer o... saat kontrolörü benim uygunsuz bir şey yaptığımı söy­lediyse bilin ki....</p>

  <p>"Yoo, hayır, Bay Parsons, siz geçen hafta bir yabancının saatinizi okuduğunu gördünüz mü?"</p>

  <p>"Hayır."</p>

  <p>"Emin misiniz? Sanırım Hoyt Lewis'e başka birinin saatleri kendisinden önce kontrol ettiğini söylemişsiniz."</p>

  <p>"Söyledim. Vakti gelmişti de ondan söyledim. Bu işi sonuna kadar götüreceğim ve Kamu Hizmetleri Komisyonu'na da komple bir rapor vereceğim."</p>

  <p>"Tamam, efendim. Eminim bir çaresine bakarlar. Saati okuyan kimdi?"</p>

  <p>"Yabancı falan değildi. Georgia Elektrik Şirketi'nden biriydi." "Nereden biliyorsunuz?"</p>

  <p>"Saat kontrolörüne benziyordu."</p>

  <p>"Ne giymişti?"</p>

  <p>"Hepsinin giydiğini herhalde. Neydi onların üniforması? Kahverengi giysi ve bir kasket."</p>

  <p>"Yüzünü gördünüz mü?"</p>

  <p>"Görmüşsem de hatırlamıyorum. Mutfağın penceresinden bakarken gördüm onu. Konuşmak istedim, ama üstüme bir şey giymem gerekiyordu. Ben giyinip çıktığımda o gitmişti."</p>

  <p>"Kamyoneti var mıydı?"</p>

  <p>"Öyle bir şey görmedim. Ne oluyor? Neden soruyorsunuz bunları?" "Geçen hafta bu mahalleye uğrayan herkesi kontrol ediyoruz. Çok önemli, Bay Parsons. Lütfen hatırlamaya çalışın."</p>

  <p>"Demek gerçekten cinayetle ilgili. Henüz kimseyi tutuklamadınız, değil mi?"</p>

  <p>"Hayır."</p>

  <p>"Dün gece bu sokağa baktım. On beş dakika boyunca bir tek devriye arabası geçmedi. Leedslerin başına gelen korkunç bir şey. Karım deliye döndü. Acaba evi kim satın alacak? Geçen gün birtakım zenciler baktı o eve. Birkaç kez Leeds'e çocuklarını şikayet etmek zorunda kalmıştım. Ama yine de fena insanlar değillerdi. Gerçi bahçesi konusunda öğütlerimden hiçbirini tutmamıştı ama... yine de. Tarım Bakanlığı'nın zararlı ot konusunda çok güzel broşürleri var. Sonunda broşürleri adamın posta kutusuna atmak zorunda kaldım. O yaban soğanları boğuyor bahçedeki bitkileri."</p>

  <p>"Bay Parsons, siz bu adamı tam ne zaman gördünüz?"</p>

  <p>"Emin değilim. Düşünmeye çalışıyorum."</p>

  <p>"Günün hangi saatindeydi? Sabah mıydı? Öğlen miydi? Öğlen­den sonra mıydı?"</p>

  <p>"Günün bölümlerini bilirim. Saymanıza gerek yok. Öğleden son­raydı galiba. Pek hatırlamıyorum."</p>

  <p>Springfield ensesini ovaladı. "Özür dilerim, Bay Parsons, ama bunu iyice anlamam gerekiyor. Acaba mutfağınıza girebilir miyiz? Onu nereden gördüğünüzü bana göstermenizi istiyorum."</p>

  <p>"Bana kimliklerinizi gösterin. İkiniz de."</p>

  <p>Evin içi sessizdi. Pırıl pırıl satıhlar ve ölü bir hava. Temiz. Düzenli. Hayatlarının bulanıklaşmaya başladığını fark eden yaşlı bir çiftin kendine özgü düzenliliği.</p>

  <p>Graham, keşke dışarıda bekleseydim, diye düşündü. Çekmecelerin içinde pırıl pırıl parlatılmış gümüş çatallar durduğunu ve çatalların dişleri arasına yumurta kırıntılarının sıkışmış olduğunu adı gibi biliyordu.</p>

  <p>Düşünme. İhtiyarı konuşturmaya çalış.</p>

  <p>Musluğun üzerindeki pencere, arkadaki ağaçlı yolu çok iyi görüyordu.</p>

  <p>"İşte, şimdi inandınız mı?" dedi Parsons. "Orası buradan görünüyor. Adamla hiç konuşmadım. Neye benzediğini hatırlamıyorum. Bu kadarı yeterliyse, yapılacak bir yığın iş im var."</p>

  <p>Graham ilk olarak konuştu. "Bir şey giymeye gittim dediniz. Dön­düğünüzde adam yokmuş. Başlangıçta çıplak mıydınız yani?"</p>

  <p>"Evet."</p>

  <p>"Öğleden sonra hem de, ha? Rahatsız falan mıydınız, Bay Par­sons?"</p>

  <p>"Kendi evimde ne yaptığım beni ilgilendirir. Canım isterse kangu­ru postu giyer de dolaşırım. Siz ne diye gidip katili aramıyorsunuz hem? Burası daha serin diye herhalde."</p>

  <p>"Emekli olduğunuzu biliyorum, Bay Parsons. Bu nedenle artık her gün giyinmek zorunda değilsiniz. Belki bazı günler hiç giyinmiyorsu­nuzdur. Haklı mıyım?"</p>

  <p>Parsons'un şakaklarındaki damarlar kabarıverdi. "Emekli oldum diye her gün giyinip işlerimi yapmıyorum demek değil," diye kükredi. "Fazla terlemiştim, gelip bir duş yaptım. Çalışıyordum. Gübre veriyor­dum toprağa. Öğleden sonra bir günlük işi bitirmiştim bile. Siz bugün o kadar çalışacak değilsiniz bile."</p>

  <p>"Toprağa ne veriyordunuz?"</p>

  <p>"Gübre."</p>

  <p>"Siz bahçeyi hangi gün gübrelediniz?"</p>

  <p>"Cuma. Geçen cumaydı. Sabah getirip teslim etmişlerdi. Bir yığın gübre... öğleden sonra hepsini yaymış, bitirmiştim. Ne kadar gübre geldiğini Bahçecilik Merkezi'nden sorabilirsiniz."</p>

  <p>"Ve fazla terleyip duş yapmaya geldiniz. Mutfakta ne işiniz vardı?" "Kendime bir bardak buzlu çay hazırlıyordum."</p>

  <p>"Ve dolaptan buz çıkardınız. Ama buzdolabı o köşede. Pencereden çok uzakta."</p>

  <p>Parsons bir pencereye, bir buzdolabına baktı. Aklı karışmıştı. Gözleri mat mat bakıyordu. Akşam pazarında satılan balıklar gibi. Sonra birden bakışları bir zaferle parıldadı. Musluğun yanındaki üst dolaba yürüdü.</p>

  <p>"Buradan suni şeker alıyordum. O sıra gördüm onu. Tamam. Hepsi bu. Şimdi artık işime burnunuzu sokmaktan usandınızsa... " "Sanırım Hoyt Lewis'i görmüş," dedi Graham.</p>

  <p>Springfield, "Bana da öyle geliyor," dedi.</p>

  <p>"Hoyt Lewis değildi! Değildi!" Parsons'un gözleri sulanmaya başlamıştı.</p>

  <p>"Nereden biliyorsunuz?" diye sordu Springfield. "Belki Hoyt Le­wis'di... ve siz de sandınız ki..."</p>

  <p>"Lewis güneşten yanmıştır. Yaşlıdır. Saçları yağlıdır ve favorileri vardır." Parsons'un sesi pek yüksek çıkıyordu. O kadar hızlı konuşuyordu ki, anlaması bile zordu. "Oradan anladım işte. Lewis olmadığı belliydi. Bu adam daha açık renkti. Saçları da sarıydı. Elindeki bloknota bir şey yazmak üzere dönüp eğildiğinde, kasketinin altından ense­sindeki saçlarını gördüm. Sarışındı. Ense tıraşı kare biçimindeydi."</p>

  <p>Springfield hiç hareketsiz duruyordu. Konuştuğu zaman sesinde hala kuşku gölgeleri vardı. "Ya yüzü?"</p>

  <p>"Bilmiyorum. Bıyığı olabilir."</p>

  <p>"Lewis gibi?"</p>

  <p>"Lewis'in bıyığı yok."</p>

  <p>"Ha," dedi Springfield. "Adamın gözleri elektrik saatinin hizasında mıydı? Yani bakmak için başını kaldırmak zorunda kalıyor muydu?"</p>

  <p>"Göz hizasıydı galiba."</p>

  <p>"Onu tekrar görseniz tanır mısınız?"</p>

  <p>"Hayır."</p>

  <p>"Kaç yaşlarındaydı?"</p>

  <p>"Yaşlı değil. Bilmiyorum."</p>

  <p>"Leedslerin köpeğini ona yakın yerlerde gördünüz mü?"</p>

  <p>"Hayır."</p>

  <p>"Bakın, Bay Parsons, yanıldığımı anlıyorum," dedi Springfield. "Bize büyük yardımınız oldu. İzninizle buraya ressamımızı yollamak istiyorum. Şu mutfak masasının başına oturmasına izin verirseniz, belki siz ona bu adamın neye benzediği yolunda bazı fikirler verebilirsiniz.</p>

  <p>Lewis olmadığından eminim artık."</p>

  <p>"Adımı gazetelerde görmek istemiyorum."</p>

  <p>"Görmeyeceksiniz."</p>

  <p>Parsons onların peşi sıra evden çıktı.</p>

  <p>"Bu bahçeyi çok güzel yapmışsınız, Bay Parsons," dedi Springfi­eld. "Size bir ödül falan kazandırabilir."</p>

  <p>Parsons hiçbir şey söylemedi. Kırmızı suratı kıpırdayıp duruyor, gözleri sulanıyordu. Çuval gibi şortu, ayağında sandaletleriyle öylece durup onlara ateş saçan gözlerle baktı. Onlar bahçeden çıkarken tırmığını kaptı, toprağı öfkeyle taramaya koyuldu. Görmeyen gözlerle tır­mığı çiçeklerin üzerinden geçiriyor, otların üzerine gübre sıçratıyordu.</p>

  <p>Springfield telsizini açtı. Kamu hizmetlerinin hiçbiri, cinayetten bir gün önce ağaçlı yola adam yollamamışlardı. Springfield, Parsons'un verdiği eşkali bildirdi, ressam konusunda gerekli talimatı bıraktı. "Ona söyleyin, önce elektrik direğini ve saati çizsin, sonra adama başlasın. Tanığı yumuşatması gerek."</p>

  <p>Ford arabasını trafiğin içinde dikkatle sürerken Graham'a, "Bizim ressam evlere gidip çalışmaktan hoşlanmaz," dedi. "Çalışırken sekre­terlerin kendisini seyretmesini sever. Tanığın karşısına dikilip tek ayak üzerinde durmasını ister. Korkutmak istemediğin birini karakolda sorguya çekmek hiç geçerli olmuyor. Yakında resim elimizde olur, onu konuya komşuya göstermeye başlarız."</p>

  <p>"Sonunda biraz bir şey yakaladık gibime geliyor, Will. Zayıf ama, olsun yine de, ne dersin? Bak zavallı ihtiyarı nasıl konuşturduk. Şimdi bundan bir yarar sağlamaya bakalım."</p>

  <p>"Eğer ağaçlı yoldaki adam bizim aradığımız adamsa, bu adım şimdiye kadarki en büyük adım sayılır," dedi Graham. Kendinden iğre­niyordu.</p>

  <p>"Öyle. Demek kentin garajında otobüsten inip rasgele bir yöne doğru yürümeye başlayan biri değil. Bir planı var. Kentte bir gece kalmış. Nereye gitmekte olduğunu bir iki gün öncesinden biliyor. Bir fikir var kafasında. Evi tanı, hayvanı öldür... sonra da aileyi. Ne biçim fikir bu, Tanrı aşkına?" Springfield durakladı. "İşin bu yanı senin alanına giriyor, değil mi?" dedi.</p>

  <p>"Evet, öyle. Birinin alanına giriyorsa, herhalde benimkidir."</p>

  <p>"Bu tür şeyleri daha önce de gördüğünü biliyorum. Geçen gün sana Lecter'i sorduğumda hoşlanmadığını fark ettim, ama seninle o konuda konuşmam gerek."</p>

  <p>"Peki."</p>

  <p>"Dokuz kişi öldürmüştü, değil mi? Yani toplam olarak?"</p>

  <p>"Bildiğimiz kadarıyla dokuz. Diğer ikisi ölmedi."</p>

  <p>"Ne oldu onlara?"</p>

  <p>"Biri Baltimore'da, çelik ciğere bağlı. Öteki Denver'de, özel bir akıl hastanesinde yatıyor."</p>

  <p>"Lecter bunları neden yaptı? Ne tür deliydi?"</p>

  <p>Graham arabanın penceresinden, kaldırımda yürüyen insanlara baktı. Sesi tekdüze çıktı. Mektup dikte ediyormuş gibi.</p>

  <p>"Hoşlandığı için yaptı. Hala da hoşlanıyor. Doktor Lecter deli değildi. Yani bizim deli deyince düşündüğümüz şekilde deli değildi. Bazı iğrenç şeyler yapmasının nedeni, bunlardan zevk aldığı içindi. Canı istediği zaman pekala doğru dürüst davranabilir."</p>

  <p>"Psikologlar ne ad taktılar buna... derdi neymiş?"</p>

  <p>"Ona sosyopat diyorlar. Başka ne diyeceklerini bilmedikleri için. Sosyopat dedikleri tipin bazı özellikleri varmış onda. Hiçbir suçluluk ya da pişmanlık d uymuyor. Ayrıca en önemli özelliğe de sahip. Ço­cukluğunda hayvanlara işkence etmek."</p>

  <p>Springfield homurdandı.</p>

  <p>"Ama başka belirtiler onda yok," diye devam etti Graham. "Serseri falan değil. Daha önce yasayla başı hiç derde girmemiş. Yüzeysel bir insan hiç değil. Küçük ve önemsiz konularda sömürü isteği yok. Oysa genellikle sosyopatlarda bunlar olur. Duygusuz biri de değil. Ona ne ad takacaklarını bilemediler. Elektroansefalogramı bazı gariplikler gösterdi, ama bundan da pek fazla bir şey anlayamadılar."</p>

  <p>"Sen olsan ne isim takardın ona?"</p>

  <p>Graham durakladı.</p>

  <p>"Yani kendi kendineyken... " dedi Springfield. "Ne derdin ona?"</p>

  <p>"Bir canavar. Zaman zaman hastane köşelerinde dünyaya gelen o zavallı yaratıklardan biri. Onu beslerler, sıcak tutarlar, ama makineye bağlamayı unuttukları an ölür. Lecter de kafa bakımından tıpkı böyle. Yalnız görünüşü normal olduğu için kimse farkına varmamış."</p>

  <p>"Şefler Derneği'nden bazı tanıdıklarım Baltimore'da çalışmış. Onlara senin Lecter'i nasıl kıstırdığını sordum. Bilmiyorlarmış. Nasıl yaptın? İlk belirti neydi? Önce nereden hissettin?"</p>

  <p>"Bir rastlantıydı," dedi Graham. "Altıncı kurban atölyesinde öldürülmüştü. Atölyede marangozluk aletleri vardı. Av takımlarını da orada tutuyordu. Onu bulduğumuzda, aletlerin asılı olduğu levhaya bağlanmıştı. Delik deşikti. Kesilmiş, bıçaklanmış... içine oklar sokulmuş. Bu yaralar bana bir şey hatırlatıyor gibiydi. Ne olduğunu hatırlayamıyordum."</p>

  <p>"Ve öteki cinayetlere yönelmek zorunda kalıyordun."</p>

  <p>"Evet. Lecter çok kızışmıştı. Bundan sonraki üç cinayetini dokuz gün içinde işledi. Ama o altıncısı... Oyluğunun üst tarafında eskiden almış olduğu iki yara izi vardı. Hastanenin patologu inceledikten sonra, beş yıl önce ok ve yayla avlanırken bir ağaç kütüğüne takılıp düştüğünü ve okun bacağına saplandığını öğrendik. Raporu veren doktor hastanenin içinde yatıp kalkan bir operatördü, ama adamın ilk tedavisini Doktor Lecter yapmıştı. Acil servis bölümünde görevliydi o gün. Adı giriş holündeki tabloda yazılıydı. Gerçi o kazadan bu yana epey zaman geçmişti, ama belki Lecter adamı hatırlar, ok yarasında bir gariplik olup olmadığını anlatır, diye düşündüm ve onun odasına gidip sekreterine görüşmek istediğimi söyledim. O sıra önümüze ne çıksa, ipucu diye sarılıyorduk... Lecter artık psikiyatri dalında çalışıyordu. Mu­ayenehane odası pek güzeldi. Antika parçalar falan. Bana ok yarası konusunda fazla bir şey anımsamadığını söyledi. Av arkadaşları hastaneye getirmişler, hatırladığı o kadarmış. Ama beni tedirgin eden bir şey vardı. Ya Lecter'in söylediği bir şey ya da o odada gördüğüm bir şey. Crawford'la ikimiz baş başa verip bulmaya çalıştık. Dosyaları ta­radık, Lecter'in sabıkası yoktu. Belki herhangi bir şeye rastlarım umuduyla o odada kendi başıma biraz vakit geçirmek istiyordum, ama arama izni çıkaramadık. Hiçbir dayanağımız yoktu. Ben de çaresiz, tekrar onu görmeye gittim... Günlerden pazardı. Pazarları da hasta kabul ederdi. Hastane bomboştu. Yalnız onun özel bekleme salonunda birkaç kişi oturuyordu. Beni hemen gördü. Konuşuyorduk. Nazik ce­vaplarla bana yardımcı olmaya çalışıyordu. Bir ara başımı kaldırıp, adamın kafası üzerindeki rafta duran eski tıp kitaplarına doğru baktım. Ve anladım aradığım adamın o olduğunu... Gözlerimi tekrar ona çevirdiğimde, ya yüzüm değişmişti ya da başka bir gariplik vardı. Biliyordum artık. O da benim bildiğimi anlamıştı. Nedenini hala çözemiyor­dum. Güvenmiyordum bu duyguma. Anlamak zorundaydım. Bir şeyler mırıldanıp odadan çıktım Hole yürüdüm. Orada jetonlu bir telefon vardı. Yardım gelene kadar adamı kuşkulandırmak istemiyordum. Ben polis merkeziyle konuşurken, o bir servis kapısından koridora çıkmış. Sessizce. Ayakları çoraplı. Geldiğini hiç fark etmedim. Arkamda kalıyordu. Derken soluğunu hissettim ve sonra da... ötesini biliyorsun."</p>

  <p>"Ama nasıl bildin?"</p>

  <p>"Bunu ancak bir hafta kadar sonra, hastanede yatarken çözdüm. "Yaralı Adam' diye bir şema vardır. Eski tıp kitaplarına hep basılırdı. Bir insan resmi üzerinde çeşitli savaş yaraları gösterilirdi. Hepsi bir arada ve bir tek vücut üzerinde. Lecter'in kitapları gibi eski kitaplarda kullanılırdı o şema. Ben de patoloji kursunda görmüştüm. Getirip tahtaya as­mışlardı. Altıncı kurbanın pozisyonu ve yaralarının yeri tıpatıp o şema­daki Yaralı Adam gibiydi."</p>

  <p>"Yaralı Adam, ha? Tek ipucun o muydu?"</p>

  <p>"Şeyyy, evet. O şemayı görmüş olmam bir rastlantıydı. Şans eseri."</p>

  <p>"Amma şans!"</p>

  <p>"Eğer inanmayacaksan ne halt etmeye sordun öyleyse?"</p>

  <p>"Bunu duymamış olayım."</p>

  <p>"İyi. Zaten isteyerek söylemedim. Olup biten buydu ama."</p>

  <p>"Peki," dedi Springfield. "Peki. Bana anlattığın için teşekkür ederim. Böyle şeyleri bilmek işime yarar."</p>

  <p>Parsons'un ağaçlı yolda gördüğü adama ilişkin verdiği bilgilerle, kedi ve köpek hakkında öğrenilenler, katilin suç yöntemine ışık tutacak noktalardı. Herhalde elektrik kontrolörü kılığında dolaşıyor ve aileyi öldürmeye gelmeden önce, evin hayvanını öldürmek zorunluluğunu duyuyordu.</p>

  <p>Polisin ilk sorunu, bu kuramı kamuoyuna açıklayıp açıklamamak noktasında düğümlenmekteydi.</p>

  <p>Halkın gözü açılır, ilk belirtileri tanımayı öğrenirlerse, polis gelecek girişim hakkında önceden hazırlıklı olabilirdi... ama herhalde katil de izliyordu haberleri.</p>

  <p>Alışkanlıklarını değiştirebilirdi.</p>

  <p>Polis merkezinde bu ufak tefek ipuçlarının gizli tutulması yolunda güçlü savunmalar yapılmaktaydı. Yalnızca tüm güneydoğu bölgesinin veterinerlerine ve hayvan bakım merkezlerine bildiri yollanması, hayvanlara bir şey yapan olursa hemen haber vermelerinin istenmesi ileri sürülüyordu.</p>

  <p>Bunun anlamı, kamuoyunun gerektiği kadar uyarılmaması demekti. Ahlaki bir sorundu bu. Polisin vicdanı bir türlü rahat edemiyordu.</p>

  <p>Chicago'daki Doktor Bloom'la temasa geçtiler. Bloom, "Eğer katil gazetede böyle bir uyarı okursa, yöntemlerini değiştirebilir," dedi. Blo­om'a göre, tehlike ne kadar büyük olursa olsun, adam herhalde hayvanlara saldırmaktan vazgeçemeyecekti. Psikiyatri uzmanının polise yaptığı açıklamalara göre, gelecek cinayete kadar daha önlerinde yirmi beş gün olduğuna pek güvenmemeleri gerekiyordu. Önlerindeki ilk dolunay 25 Ağustos'a rastlasa bile.</p>

  <p>31 Temmuz sabahı, Parsons ilk bilgileri verdikten üç saat sonra, Birmingham ve Atlanta polislerinin aralarında yaptıkları görüşmeler ve Washington'da bulunan Crawford'da danışmaları sonucunda bir karara varılabilmişti: Veterinerlere özel bildiri çıkarılacak, ressamın çizdiği resim üç gün boyunca mahallede dolaştırılacak, bilgiler ancak ondan sonra kamuoyuna açıklanacaktı.</p>

  <p>O üç gün boyunca Graham ve Atlanta polisleri kaldırımları arşınla­dılar, ellerindeki resmi Leedslerin mahallesindeki herkese gösterdiler. Resimde surat ancak genel bir havada yansıtılmıştı. Daha fazla ayrıntı verebilecek birine rastlamayı umuyorlardı.</p>

  <p>Graham'ın elindeki kopyanın köşeleri, ellerinin terinden yumuşamaya, tirfillenmeye başlamıştı. Çoğu zaman, insanların evin kapısını açmalarını sağlamak bile güç oluyordu. Geceleri terden oluşan isilikle­rine pudra ekip oteldeki yatağına uzanıyor, kafası sorunları tarıyor, dönüp dönüp aynı yere geliyordu. Bir fikrin doğmasını önceki sezgileri hissediyordu hep. Ama fikir bir türlü doğmuyordu.</p>

  <p>Bu arada Atlanta'da dört kaza yaralanmasıyla bir de ölüm yer aldı. Atlanta'lı aileler eve geç dönen yakınlarına, bilir bilmez ateş ediyorlardı. Serserilerin kapıyı çalması olayları arttı, saçma sapan ipuçları polis merkezine yağmaya başladı. Umutsuzluk tıpkı bir grip salgını gibi yayılıyordu.</p>

  <p>Crawford üçüncü günün akşamı Washington'dan döndü, hemen Graham'ın oteline uğradı, o ıslak çoraplarını ayağından çıkarmaya çalışırken karşısına oturdu.</p>

  <p>"Yorucu mu?"</p>

  <p>"Sabah eline bir resim de sen al, görürsün."</p>

  <p>"Hayır, bu akşam her şey televizyon haberlerinde açıklanacak. Bütün gün mü yürüdün sen?"</p>

  <p>"Bahçelere arabamla girecek değilim ya!"</p>

  <p>Crawford, "Bu resimden bir şey çıkacağına hiç inanmamıştım zaten," dedi.</p>

  <p>"E, ne yapmamı bekliyordun peki?"</p>

  <p>"Elinden geleni tabii. Başka ne yapabilirsin?" Crawford gitmek üzere ayağa kalktı. "Fazla çalışmak bana uzun süre uyuşturucu gibi yaramıştı," dedi. "Hele de içkiyi bıraktığım zaman. Sana da iyi gelir herhalde."</p>

  <p>Graham öfkelenmişti. Hakkı vardı Crawford'un tabii.</p>

  <p>Doğuştan tembeldi Graham. Her şeyi sonraya ertelemeyi severdi. Okuldayken bunu müthiş bir hız kullanarak gidermeye çalışmıştı. Ama artık okulda değildi.</p>

  <p>Yapabileceği bir şey daha vardı aslında. Birkaç günden beri farkın­daydı bunun. Ama erteleyebileceğini, dolunay yaklaşırken, birkaç gün kaldığı zaman doğacak umutsuzlukla, zorunlu kalıp yapacağını düşünmüştü. Şimdi de yapsa olurdu. Belki bir işe yarardı şimdi yaparsa.</p>

  <p>Bir danışmak, bir fikir almak istiyordu. Çok garip ve değişik bir fikir. O fikri paylaşmalıydı. Keys'de geçirdiği sımsıcak yıllardan sonra kafasına eski işlekliği ancak bu yolla kazandırabilirdi.</p>

  <p>Nedenler birbirini izleyerek önünde dağ gibi yükseliyordu. Tepeye vardığı anda hızla inişe geçmek zorunda kalacaktı. Tam doruk noktasına vardığında... ellerini göbeğine götürdüğünü hiç fark etmeksizin konuştu Graham yüksek sesle.</p>

  <p>"Lecter'i görmem gerek."</p>
</body>
</html>
