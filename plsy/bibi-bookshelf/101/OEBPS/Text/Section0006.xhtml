<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>4.</h1>

  <p>Georgla Elektrik Şirketi 'nin saat okuma görevlisi Hoyt Lewis, kam­yonetini ağaçlı yoldaki büyük çınarın gölgesine park etti, arkasına yas­lanıp öğle yemeği paketini açtı. Kendi hazırladığı bu yemeğin paketini açmak hiç zevk vermiyordu insana. Artık ne karısının yazdığı küçük notlar çıkabilirdi içinden, ne de bir sürpriz şeker.</p>

  <p>Sandviçinin yarısına geldiği sırada kulağının dibinde bir ses duyup olduğu yerde sıçradı.</p>

  <p>"Herhalde bu ay da bin dolarlık elektrik kullanmışımdır, ha?"</p>

  <p>Lewis başını çevirince, pencerenin dışında H.G. Parsons'un kırmızı suratını gördü. Parsons o gün dize kadar gelen şortlardan giymişti. Elinde bir bahçe tırmığı taşıyordu.</p>

  <p>"Ne dediğinizi anlayamadım," dedi Lewis.</p>

  <p>"Bu ay bin dolarlık elektrik yaktın diyeceksin herhalde bana."</p>

  <p>"Ne kadar yaktığınızı bilmiyorum, çünkü henüz saatinizi okumadım, Bay Parsons. Okuduğum zaman, şurada duran kâğıdın üzerine yazacağım."</p>

  <p>Parsons kendisine çıkarılan elektrik faturalarına bozulup duruyordu. Şirkete şikâyette bulunarak kendisinden fazla para alındığını ileri sürmüştü.</p>

  <p>"Ben ne yaktığımı bilirim," dedi öfkeyle. "Kamu Hizmet Komisyo­nu'na başvuracağım bunun için."</p>

  <p>"Saati benimle birlikte okumak ister misiniz? Hemen gidelim ve birlikte... "</p>

  <p>"Ben saatin nasıl okunacağını kendi başıma da bilirim. Zahmet olmazsa belki sen de okuyabilirsin saatte ne yazdığını."</p>

  <p>"Bir dakikanızı rica edeyim, Bay Parsons." Lewis kamyonetten indi. "Bir dakika sesinizi kesin de beni dinleyin. Geçen yıl saatin üzerine mıknatıs koymuştunuz. Karınız o sıra hastanede yatmakta olduğunuzu söylemişti. Ben mıknatısı oradan kaldırmakla yetindim ve kimseye bir şey söylemedim. Kışın içine bal dökmeye kalkıştığınızda sizi rapor ettim. Tazminat istendiği zaman ses çıkarmadan ödediğinizi de biliyorum. Eve o telleri kendi başınıza döşedikten sonra sarfiyatınız artıverdi. Size defalarca söyledim. O evde cereyan kaçıran bir şey var. Ne olduğunu bulmak için elektrikçi tuttunuz mu? Yo. Kalkıp şirkete başvurdunuz ve beni şikâyet ettiniz. Sıktım usandım artık sizden." Lewis'in öfkeden yüzü solmuştu.</p>

  <p>"Bu işi sonuna kadar götüreceğim," dedi Parsons. Evine doğru uzaklaşıyordu bir yandan. "Sizi denetliyorlar, Bay Lewis. Sizden önce gelip saatleri okuyan birini gözümle gördüm." Bunu bahçe çitinin öte yanından söylemişti. "Yakında sizin de herkes gibi alın teriyle çalışmanız gerekebilir."</p>

  <p>Lewis kamyoneti vitese geçirip sürdü. Yemeğini bitirmek için başka uygun bir yer bulmak zorundaydı artık. Üzgündü. Büyük ağacın altı yıllardır iyi hizmet etmişti ona.</p>

  <p>Büyük ağaç, Charles Leeds'in evinin tam arkasına rastlıyordu.</p>

  <p>Saat beş buçukta Hoyt Lewis arabasını Bulut Dokuz Salonu'nun park yerine soktu. Aklını başına toplayabilmek için peş peşe birkaç içki içti.</p>

  <p>Evi terk edip gitmiş olan karısına telefon ettiğinde, aklına gelen tek söz şu oldu. "Keşke öğle yemeklerimi sen hazırlıyor olsaydın!"</p>

  <p>Kadın, "Bunu daha önce düşünmen gerekirdi, kurnaz tilki," deyip telefonu yüzüne kapadı.</p>

  <p>Birkaç tanıdığı ve şirketten biriyle birkaç el kâğıt oynadı, kalabalığı şöyle bir gözden geçirdi. Bulut Dokuzu son zamanlarda şu sevimsiz havayolu memurları doldurmaya başlamıştı. Hepsinde aynı ince bıyık, parmaklarında aynı yüzük. Sahip çıkacaklardı neredeyse buraya.</p>

  <p>"Hey Hoyt, gel birasına maç yapalım seninle." Seslenen kendi şefiydi. Billy Meeks.</p>

  <p>"Hah, Billy, seninle konuşmam gerek."</p>

  <p>"Ne oldu?"</p>

  <p>"Şu durmadan telefonlar yağdıran Parsons eşşeğini biliyorsun, değil mi?"</p>

  <p>"Daha geçen hafta aradı beni," dedi Meeks. "Ne olmuş ona?"</p>

  <p>"Birisinin benim saatleri önüm sıra okuduğunu söyledi. Görevimi yapmadığımdan kuşkulanılıyormuş gibi. Saatlerin rakamlarını evde yan gelip yatarken uydurduğumu sanmıyorsundur umarım."</p>

  <p>"Öyle bir şey düşünmedim."</p>

  <p>"Aklına gelmedi, değil mi? Yani... eğer ayağım kızaktaysa yüzüme karşı söylenmesi daha hoşuma gider."</p>

  <p>"Ayağını kızağa ben koysam, yüzüne söylemekten korkar mıydım sanıyorsun?"</p>

  <p>"Hayır."</p>

  <p>"Tamam öyleyse. Birisi seni denetlemeye çıksa benim haberim olurdu. Böyle durumları amirler her zaman bilirler. Kimsenin seni de­netlediği yok, Hoyt. Parsons'ın lafını ciddiye alma. Bunak, aksi herifin teki o. Beni geçen hafta aradığında, 'Hoyt Lewis'i izlettiğin ize teşekkür ederim,' demişti. Üzerinde durmamıştım."</p>

  <p>Lewis, "Keşke o saat işinden onu mahkemeye verseler," dedi. "Öğ­lende ağaçlı yolda bir gölgelik bulmuş yemeğimi yerken bulaştı bana. Kıçına iyi bir tekme istiyor."</p>

  <p>"Ben de o bölgeyi gezerken yemeğimi orada yerdim," dedi Meeks. "Hatta bir keresinde Bayan Leeds'i görmüştüm... öldükten sonra arkasından konuşmak doğru değil ama... bir iki kez arka bahçede, havuzun başında mayoyla yatmış güneşleniyordu. Öf! Ufacık, tatlı bir göbeği vardı. Yazık oldu onlara. Pek cici bir hanımdı."</p>

  <p>"Kimseyi yakaladılar mı?"</p>

  <p>"Hayır."</p>

  <p>"İki adım aşağıda Parsons dururken Leedslere saldırması amma yazık olmuş," dedi Lewis.</p>

  <p>"Sana bir şey söyleyeyim mi, ben karımı bahçede mayoyla falan yatırmam. O durmadan, "Budalalık etme, kim nereden görecek beni, deyip duruyor ama ben de diyorum ki, hangi çılgının ne zaman çiti aşıp bahçeye dalacağı hiç belli olmaz. Polisler seninle de konuştular mı? Oralarda kimseyi gördün mü diye sormak için?"</p>

  <p>"Evet. Mahallede dolaşan herkese sordular. Postacılara falan.</p>

  <p>Ama ben bugüne kadar hep Betty Jane Caddesi'nin öbür yanında dolaştım. Bir haftadan beri." Lewis önündeki bira şişesinin etiketini yolmaya çalıştı. "Parsons geçen hafta mı telefon etti demiştin?"</p>

  <p>"Evet."</p>

  <p>"Demek birisini kendi saatini okurken görmüş olmalı. Bunu sırf benim canımı sıkmak için bugün uydurmuş olsa, bir hafta öncesinden sana telefon etmezdi. Sense, oraya kimseyi yollamadım diyorsun.</p>

  <p>Gördüğü insan ben değildim, o da kesin!"</p>

  <p>"Belki telefon şirketi bir şeyi kontrol ettiriyordu."</p>

  <p>"Belki."</p>

  <p>"Ama o mahallede direklerimiz ortak değil."</p>

  <p>"Polise bildirsem mi dersin?"</p>

  <p>"Bir ziyanı olmaz," dedi Meeks.</p>

  <p>"Parsons'a da ders olur. Yasayı karşısında görsün biraz. Polislerin eve geldiklerini görünce altına eder korkudan."</p>
</body>
</html>
