<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>44.</h1>

  <p>Dolarhyde uçağın kanat kapaklarının inleyerek kıvrıldığını duydu. St. Louis ışıkları kapkara kanadın aşağısında oynaşıyordu. Tabanlarının altında iniş takımları harekete geçti, tekerler açılıp yerini aldı.</p>

  <p>Dolarhyde başını omuzları üstünde oynatıp güçlü boynundaki tu­tukluğu geçirmeye çalıştı.</p>

  <p>Eve dönüyordu.</p>

  <p>Büyük bir tehlikeyi göze almıştı. Ve karşılığında kazandığı ödül de, seçebilme hakkıydı. Reba McClane'e sağ olarak sahip olmayı se­çebilirdi. Onunla konuşabilir, yatağında onun şaşırtıcı ve zararsız hare­ketliliğini sürdürebilirdi.</p>

  <p>Evinden korkmasına gerek yoktu. Artık Ejder onun içindeydi. Eve istediği gibi girebilir, duvardaki herhangi bir kopya Ejder'e yürüyebilir, hatta canı isterse onu tersleyebilirdi.</p>

  <p>Reba'ya sevgi duymak konusunda da kaygılanmasına gerek yoktu. Eğer onu seviyorsa, Ejder'in önüne Shermanları atar, işi öyle idare eder, kendisi Reba'ya döner, sakin ve rahat olur, ona karşı iyi davranırdı.</p>

  <p>Dolarhyde havayolu terminalinden Reba'nın evini aradı. Henüz eve gelmemişti. Baeder Kimya'nın numarasını çevirdi. Gece hattı meşguldü. Reba'yı gecenin geç saatinde otobüs durağına doğru yürürken gözünün önüne getirdi. Beyaz bastonuyla yolu yoklayarak, pardösüsü omzunda.</p>

  <p>Hafif akşam trafiğinde film laboratuvarının oraya gelmesi on beş dakikadan az sürdü.</p>

  <p>Kız otobüs durağında yoktu. Kamyoneti Baeder Kimya'nın arka kapısı dışına park etti. Karanlık odaya en yakın kapıların biriydi burası. Ona geldiğini haber verecekti. Sonra işini bitirene kadar bekleyecek, alıp evine bırakacaktı. Bu yeni seçebilme hakkından büyük gurur duyuyordu. Kullanmak istiyordu bu hakkı.</p>

  <p>Beklerken de kendi bürosunda yapabileceği işler vardı.</p>

  <p>Baeder Kimya binasında yalnızca birkaç ışık yanıyordu.</p>

  <p>Reba'nın karanlık odası kilitliydi. Üzerindeki ışık ne kırmızı, ne de yeşildi. Sönmüştü tümüyle. Zile bastı, cevap gelmedi.</p>

  <p>Belki de benim büroya mesaj bırakmıştır, diye düşündü.</p>

  <p>Koridorda ayak sesleri duydu.</p>

  <p>Baeder'in imalat şefi Dandridge, kafasını kaldırıp çevresine bakın­maksızın karanlık odanın yakınından geçti. Hızlı hızlı yürüyor, kolunun altında bir yığın personel dosyası taşıyordu.</p>

  <p>Dolarhyde'ın alnında ince bir çizgi belirdi.</p>

  <p>Dolarhyde, Baeder binasından çıkarken Dandridge park alanının ortasından geçmekteydi. Gateway binasına doğru gidiyordu.</p>

  <p>Park yerinde iki kamyonetle yarım düzine otomobil durmaktaydı. Şu Buick araba, Fisk'in arabasıydı. Yani Gateway'in personel müdürünün. Ne yapıyorlardı bunlar?</p>

  <p>Gateway'de gece vardiyası yoktu ki! Binanın büyük bölümü ka­ranlıklara gömülmüştü zaten. Dolarhyde kendi odasına doğru yürürken, kapıların üzerindeki kırmızı ışıkların yanmakta olduğunu gördü. Personel Servisi'nin buzlu kapısından, içeride ışık yandığı belli oluyordu. Sesler de geliyordu oradan. Dandridge'in sesi... sonra Fisk'in.</p>

  <p>Bir kadının ayak sesleri yaklaşmaktaydı. Dolarhyde'ın biraz ileri­sinden, Fisk'in sekreteri koridora sapıverdi. Başındaki bigudilerin üzerine bir eşarp bağlamıştı. Elinde muhasebeden aldığı kocaman defter­ler vardı. Pek acele ediyordu. Defterler ağırdı. Kucak dolusu. Fisk'in kapısına ayakkabısının burnuyla vurdu.</p>

  <p>Kapıyı ona Will Graham açtı.</p>

  <p>Dolarhyde karanlık koridorda donakaldı. Tabancası kamyonetin­deydi.</p>

  <p>Odanın kapısı tekrar kapandı.</p>

  <p>Dolarhyde hemen harekete geçti. Koşucu pabuçları düzgün kori­dorda hiç ses çıkarmıyordu. Yüzünü çıkış kapısının camına dayayıp park yerini kontrol etti. Büyük ışıkların altında bir hareket başlamıştı. Bir adam hareket ediyordu. Dağıtım kamyonetlerinden birinin yanına geldi. Elinde fener tutuyordu. Bir şeyler serpti oraya. Dıştaki aynadan parmak izi almak üzere toz serpiyordu.</p>

  <p>Dolarhyde'ın arkasında, koridorun bir yerinde biri yürümeye başlamıştı. Çekil o kapıdan. Hemen köşeyi döndü, merdivenlerden bod­ruma, kalorifer dairesine indi, kazanın yanından geçip binanın öteki tarafına ilerledi.</p>

  <p>Tezgah masanın üstüne basınca, yüksekteki bodrum pencerelerine ulaşabiliyordu. Bu pencerelerin dışı, bahçe düzeyindeydi. Çalıların da arkasında kalıyorlardı. Pencereden yuvarlanarak çıktı, çalıların arasında dört ayak üstünde durdu, koşmaya hazırlandı. Ya da dövüşmeye.</p>

  <p>Binanın bu tarafında hiç hareket yoktu. Ayağa kalktı, bir elini cebine sokup karşı kaldırıma yürüdü. Kaldırım karanlıkken koşuyor, arabalar geçerken yürüyordu. Gateway ve Baeder binalarının çevresinden oldukça uzun bir tur attı.</p>

  <p>Kendi kamyoneti, Baeder'in arkasındaki kaldırımda duruyordu. Ona yakın yerde, arkasına saklanabileceği hiçbir şey yoktu. Ziyanı yok. Hemen koşup arabaya atladı, valizini yakaladı.</p>

  <p>Otomatik oradaydı. Çıkardı, ön panelin üzerine koydu, üstünü bir tişörtle örttü.</p>

  <p>Yavaşça sürdü arabayı... aman kırmızı ışığa takılma... köşeyi yavaş dön, trafiğe karış.</p>

  <p>Şimdi düşünmesi gerekiyordu. Oysa düşünmek çok zordu.</p>

  <p>Filmler herhalde. Graham nasıl etmişse etmiş, filmleri öğrenmişti. Nerede sorusunun yanıtını biliyordu Graham. Kim sorusunun cevabını bilmiyordu. Onu bilse, personel kayıtlarına ihtiyaç duymazdı. Peki muhasebe kayıtları niçin gerekliydi? İşe gelmedikleri günleri saptamaya tabii. İşe gelmeme tarihlerini, Ejder'in vuruş yaptığı tarihlerle karşılaştı­racaklardı. Yo, vuruş günleri cumartesiydi. Bir Lounds'unki dışında. Cumartesilerden önceki günler öyleyse. Onları arayacaktı. Atlattım onu orada, dedi kendi kendine. Telafi mesailerinin fişleri genel müdürlük için saklanmıyordu ki!</p>

  <p>Dolarhyde, Lindbergh Bulvan boyunca yavaşça ilerlerken, boş kalan eliyle, düşünüp geçtiği noktalara sanki birer çentik atıyordu.</p>

  <p>Parmak izi arıyorlardı. Onlara parmak izi bırakmamıştı ki... bir tek Brooklyn Müzesi'ndeki yaka kartında... belki biraz. Acele tutmuştu kartı. Yine de kenarlarından.</p>

  <p>Bir iz olmalıydı ellerinde. Olmasa ne diye ona uygun iz arasınlar? O kamyonetten iz almaya çalışıyorlardı. Arabalardan da alıyorlar mı, bakmaya vakit bulamamıştı.</p>

  <p>Kamyonet. Lounds'u tekerlekli sandalyesiyle birlikte taşıyabilmek için... oradan anlamışlardı. Ya da belki Chicago'daki biri kamyoneti görmüştü. Gateway'de bir sürü kamyonet vardı. Özel kamyonetler, teslimat kamyonetleri...</p>

  <p>Yo, hayır. Graham kendisinin bir kamyoneti olduğunu biliyordu. Biliyordu çünkü... çünkü biliyordu da ondan. Graham biliyordu. Gra­ham biliyordu. Canavarın tekiydi bu itoğlu it.</p>

  <p>Hem Gateway'de, hem Baeder'de çalışan herkesin parmak izini alacaklardı. Kendisini bu gece bulmazlarsa, yarın mutlaka bulacaklar­dı. Ömrünün sonuna kadar kaçmak zorundaydı artık. Suratının resmi karakol duvarlarında asılı beklerken. Her şey dağılıyor, her şey parça parça oluyordu. Onların karşısında ufacık kalmıştı kendisi.</p>

  <p>"Reba," dedi yüksek sesle. Reba kurtaramazdı onu. Çevresi sarılı­yordu.</p>

  <p>"BANA İHANET ETTİĞİNE ŞİMDİ PİŞMAN MISIN?"</p>

  <p>Ejder'in sesi kendi içinden geliyordu. Midesindeki kağıt parçalarından.</p>

  <p>"İhanet etmedim. Yalnızca seçebilmek istedim. Sen bana hakaret..."</p>

  <p>"BANA İSTEDİĞİMİ VER, SENİ KURTARAYIM."</p>

  <p>"Hayır. kaçacağım."</p>

  <p>"BANA İSTEDİĞİMİ VER, GRAHAM'IN BELİNİN KIRILIRKEN ÇIKARDIĞI ÇATIRTIYI DUYURAYIM SANA."</p>

  <p>"Olmaz."</p>

  <p>"BAK, BUGÜN YAPTIĞINI BEĞENDİM. ARTIK YAKINIZ BİRBİRİMİ­ZE. TEKRAR TEK OLABİLİRİZ. BENİ KENDİ İÇİNDE HİSSEDİYOR MUSUN? EDİYORSUN, DEĞİL Mİ?"</p>

  <p>"Evet."</p>

  <p>"VE SENİ KURTARABİLECEĞİMİ DE BİLİYORSUN. YOKSA SENİ PEDER BUDDY'NİN YERİNDEN DAHA KÖTÜ BİR YERE YOLLAYA­CAKLARINI BİLİYORSUN. BANA İSTEDİĞİMİ VER, SERBEST KALIRSIN."</p>

  <p>"Hayır."</p>

  <p>"ÖLDÜRECEKLER SENİ. YERE SERECEKLER."</p>

  <p>"Hayır."</p>

  <p>"SEN ÖLDÜKTEN SONRA O BAŞKA ERKEKLERLE YATACAK, BAŞKA... "</p>

  <p>"Hayır! Kes sesini."</p>

  <p>"BAŞKALARIYLA YATACAK. GÜZEL İNSANLARLA... ONLARI... "</p>

  <p>"Sus! Sesini kes!"</p>

  <p>"BİRAZ YAVAŞLARSAN O KELİMEYİ SÖYLEMEM."</p>

  <p>Dolarhyde'ın ayağı gaz pedalı üzerinde biraz yükseldi.</p>

  <p>"BU İYİ İŞTE. BANA İSTEDİĞİMİ VERİRSEN BUNLAR OLMAYABİ­LİR. VERİRSEN BUNDAN SONRA HER ZAMAN SEÇME HAKKI VERİRİM SANA. HER ZAMAN SEÇEBİLİRSİN. VE İYİ KONUŞURSUN. SE­NİN İYİ KONUŞMANI İSTERİM YAVAŞLA VE ŞU SERVİS İSTASYONUNA DÖN. ORADA SENİNLE KONUŞACAĞIM... "</p>
</body>
</html>
