<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>19.</h1>

  <p>Lambert St. Louis Uluslararası Havaalanı'nda, Amerika'nın her yerinden gelen günlük gazeteleri satan bir bayii vardı. New York, Was­hington, Chicago ve Los Angeles gazeteleri her gün uçak kargosuyla gelir, buradan basıldıkları gün satın alınabilirdi.</p>

  <p>Nice gazete bayii gibi bu da birçok benzer satış yerine sahip büyük bir kuruluşa aitti. Standart dergi ve gazetelerin yanı sıra, sahibi bir yığın da süprüntü yayın almak zorunda kalırdı.</p>

  <p>Pazartesi gecesi saat onda Chicago Tribune geldiği zaman, bir paket de Tattler oracığa bırakalıvermişti. Paketin ortası sıcaklığını bile yitirmemişti daha.</p>

  <p>Satıcı, rafların önüne çömelmiş, Tribune'leri yerleştiriyordu. Çok işi vardı. Gündüz vardiyasında satış yapanlar hiç toplamazlardı etrafı.</p>

  <p>Gözünün ucuyla bir çift siyah, fermuarlı çizmenin gelip yanı başında durduğunu gördü. Oradan geçen biri mi? Yo, hayır. Çizmelerin burunları kendisine dönüktü. Yine ipsiz sapsızın biri bir şey istiyordu. Satıcı Tribune'leri yerleştirip bitirmek niyetindeydi, ama üzerine yöneltilen sürekli dikkat ensesindeki tüyleri diken diken ediyordu.</p>

  <p>Çalıştığı iş geçici bir işti. Gelip gidene nazik davranmak zorunda değildi. "Ne var?" diye sordu yanı başındaki dizlere.</p>

  <p>"Bir Tattler ver."</p>

  <p>"Paketini açana kadar bekleyeceksin."</p>

  <p>Çizmeler uzaklaşmadı. Fazla yakındaydılar.</p>

  <p>"Paketi açana kadar bekleyeceksin dedim. Anladın mı? Önce burada işim var."</p>

  <p>Bir el, parlak çelik bir bıçak... adamın yanı başında duran Tattler paketinin ipi pat diye bir ses çıkararak açıldı. Yere madeni bir dolar yuvarlandı. Paketin orta yerinden temiz bir Tattler çekilip alınırken, üst­tekiler yerlere yuvarlandı.</p>

  <p>Satıcı ayağa kalktı. Yanakları alev alev yanıyordu.</p>

  <p>"Hey! Hey, bana bak."</p>

  <p>Adam yüzünü ona doğru çevirdi. "Ben mi?"</p>

  <p>"Evet sen. Sana dedim ki..."</p>

  <p>"Bana ne dedin?" Adam geri dönüyordu. Fazla yakın durdu. "Ne dedin bana?"</p>

  <p>Kaba, küstah bir satıcı genellikle müşterilerini bastırabilirdi. Ama bu herifin sakinliğinde ürkütücü bir yan vardı.</p>

  <p>Satıcı yere baktı. "Paranın üstünü vereceğim."</p>

  <p>Dolarhyde ona arkasını dönüp uzaklaştı. Satıcının yanakları daha yarım saat öyle yandı durdu. Evet, bu herif geçen hafta da gelmişti. Bir daha gelirse kovalarım. Tezgahın altına böyle küstahların aklını başına getirecek bir şey saklamıştım.</p>

  <p>Dolarhyde Tattler'i havaalanında okumadı. Geçen perşembe Lec­ter'den gelen mesaj onu karmakarışık duygulara sürüklemişti. Tabii kendisine güzel olduğunu söylerken Doktor Lecter haklıydı. Bunu okumak büyük zevk vermişti ona. Gerçekten güzeldi. Doktorun o polisten korkması içinde bir tiksinti uyandırıyordu. Demek Lecter de halktan daha anlayışlı değildi.</p>

  <p>Yine de, acaba Lecter bana yeni bir mesaj yolladı mı diye merak içindeydi. Ama eve varmadan okumayacaktı gazeteyi. Dolarhyde kendini kontrol edebilme yeteneğinden büyük gurur duyardı.</p>

  <p>Arabayı sürerken gazete satıcısını düşünerek kendi kendine gü­lümsedi.</p>

  <p>Bu olay eski zamanlarda olsa adamı rahatsız ettiği için özür diler, bir daha da o bayiye uğramazdı. Yıllarca olmadık insanların kendisini horlamasına izin vermişti. Ama artık bitmişti bütün bunlar. Bu adam Francis Dolarhyde'a hakaret edebilirdi. Ama Ejder'e karşı duramazdı. Bütün bunlar oluşumun parçalarıydı işte.</p>

  <p>Gece yarısı olduğunda çalışma masasının üzerindeki ışık hala yanıyordu. Tattler'in mesajının şifresi çözülmüş, kağıt yere atılmıştı. Tattler de parça parçaydı. Birçok yerini albümü için kesmişti Dolarhyde. Koca albüm, Ejder'in tablosunun tam altında açık duruyor, yeni yapışmış kupürlerin zamkları kuruyordu. Bunların tam altına bir de küçük plastik torba yapıştırılmıştı. İçi henüz boştu.</p>

  <p>Torbanın yanı başına bir yazı yazılmıştı. "Bana bununla hakaret etti." Ama Dolarhyde masasından kalkmıştı.</p>

  <p>Bodruma inen merdivenin basamaklarında, küf kokulu serinlikte oturuyordu. Elindeki fener üstlerine örtü örtülmüş mobilyaları aydınlatıyor, bir zamanlar salonda asılı duran, şimdiyse bodrumun duvarına dayalı bekleyen kocaman aynaların, kenardaki içi dinamit dolu sandığın üzerine dökülüyordu.</p>

  <p>Derken ışık yüksek, örtülü bir şeklin üstünde durdu. Aynı tip eşya dan bodrumun karşı duvarı dibinde birkaç tane vardı. Dolarhyde ora ya doğru yürürken yüzüne örümcek ağları dokunuyordu. Örtüyü tutup çektiğinde uçuşan tozlar hapşırmasına neden oldu.</p>

  <p>Gözlerine doluşan yaşları kırpıştırarak dağıtmaya çalıştı, fenerini kocaman tahta tekerlekli sandalyenin üstüne çevirdi. Arkalığı yüksekti. Ağır, sağlam bir sandalyeydi örtüsünü açtığı şey. Bu bodrumda bunlardan üç tane vardı. Büyükannesi burada yaşlılar için huzurevi açtığında, yani 1940 yılında, devlet vermişti bunları.</p>

  <p>Sandalyeyi itmeye başladığında tekerlekler gıcırdadı. Ağırdı anı Dolarhyde yine de onu kolaylıkla üst kata taşıdı. Mutfağa götürüp tekerlekleri yağladı. Daha küçük olan ön tekerlekler hala gıcırdıyordu fakat büyük arka tekerlekler parmağını dokundurduğu anda fırıl fırıl dönüyorlardı.</p>

  <p>Bu dönüşün çıkardığı uğultu sesi öfkesini dağıttı. Bir yandan çeviriyor, bir yandan kendisi de ağzından uğultu gibi bir ses çıkarıyordu.</p>
</body>
</html>
