<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>20.</h1>

  <p>Freddy Lounds salı günü öğleyin Tattler binasından ayrılırken hem yorgun, hem de sarhoş gibiydi. Röportajı Chicago yolunda, uçakta hazırlamış, mizanpajını otuz dakikada çırpıştırıp bitirmişti.</p>

  <p>Geri kalan zaman boyunca hep çıkaracağı kitap üzerinde çalışmış, arayanların hiçbirine cevap vermemişti. Hızlı çalışan bir insandı. Daha şimdiden elinde elli bin kelimelik bir kitabın ana hatları hazırdı.</p>

  <p>Dişli Sapık yakalanınca hemen bir önsöz ve giriş bölümüyle, yakalama olayının ayrıntılarını oturtuverecekti. Önceden hazırlanan bu malzeme de uyumlu olacaktı yeni gelenlerle. Tattler'in en iyi muhabirlerinden üçünü, o gün için el altında bulunduracaktı. Tutuklamadan birkaç saat sonra bu gençler Dişli Sapık'ın evi, çevresi neresiyse, oraları deşiyor olacaklardı.</p>

  <p>Yayın ajanı çok büyük rakamlardan söz etmekteydi. Bu konuyu yayın ajanıyla önceden konuşması aslında Crawford'la yaptığı anlaşmanın ihlali sayılırdı. Tüm anlaşmaların ve yazışmaların üzerine, Dişli Sapık'ın yakalanmasından sonraki tarihler yazılacaktı.</p>

  <p>Crawford'un kozu büyüktü. Lounds'un savurduğu tehditleri teybe almıştı. Eyaletler arası telefonda tehdit savurmak, Lounds'u koruyabilecek tüm maddeleri devreden çıkarmaya yeterdi. Ayrıca Lounds'un çok iyi bildiği bir şey daha vardı. Crawford bir tek telefonla, Lounds'un başını vergi dairesiyle fena halde derde sokabilirdi.</p>

  <p>Lounds'un bazı dürüst yanları vardı. Yaptığı işin çürük iş olduğunu bilmiyor değildi. Ama bu projeye duyduğu inanç ve bağladığı umut bir din düzeyine yaklaşıyordu.</p>

  <p>Gözünün önünde, paranın öte yanındaki yaşam canlanmaya başlamıştı. O güne dek yaptığı bütün pis işlerin altına gömülmüş olan umutları, hala doğuya dönüktüler. Şimdi yeniden dirilmeye, kafalarını kaldırmaya başlamışlardı.</p>

  <p>Fotoğraf ve ses kayıt makinelerinin hazır olduğunu artık bildiğine göre, evine gidip üç saatlik bir uyku çekebilirdi. Washington uçağının kalkış saatine kadar. Orada tuzak eve yakın bir yerde Crawford'la buluşacaktı.</p>

  <p>Apartmanın altındaki garajda bir tatsızlık bekliyordu onu. Kendi yerinin hemen yanına park etmiş olan siyah, kapalı kamyonet, park çizgisinden iyice taşmıştı. Bay Frederick Lounds yazılı yerin büyük bölümünü işgal ediyordu.</p>

  <p>Lounds arabasının kapısını hızla açtı, kapı yandaki kamyonete çarparak çökertti. Ders olurdu bu o düşüncesiz ite.</p>

  <p>Tam Lounds kapısını kilitlerken kamyonetin de kapısı açıldı. Lounds dönüyordu, hatta yarı dönmüştü ki, kulağına sert bir şeyle vurulduğunu hissetti. Ellerini havaya kaldırdıysa da, dizleri kendiliğinden bükülüyordu. Zaten boynu çevresine de müthiş bir baskı yapılmaktaydı. Hava gelmiyordu artık. Kabaran göğsü tekrar havayla dolabildiği zamansa, içine çektiği şey klorformdu.</p>

  <p>Dolarhyde kamyonetini kendi evinin arkasına park etti, indi ve gerindi. Chicago'dan buraya kadar araba sürmekten kolları yorulmuştu Karanlık gökyüzüne baktı. Neredeyse meteor akını başlardı. Bunu kaçırmamalıydı.</p>

  <p>Kutsal söz: Ve kuyruğu gökteki üçüncü grup yıldızlan çekti, yere indirip saçtı...</p>

  <p>Eski bir zamanda kendi yaptığı bir iş. Bunu görmesi, hatırlama! ' gerekiyordu.</p>

  <p>Dolarhyde arka kapıyı açıp eve girdi, çevreyi her zamanki gibi aradı. Tekrar çıktığında başına çoraptan bir maske geçirmişti.</p>

  <p>Kamyoneti açıp bir rampa koydu, sonra Freddy Lounds'u iterek dışarıya çıkardı. Lounds'un üzerinde donundan başka giyecek yoktu. Ağzı ve gözleri bağlıydı. Gerçi kendinde değildi ama dimdik oturuyordu. Öne eğik değildi. Başı tahtadan yapılmış tekerlekli sandalyenin arkasına dayalıydı. Çünkü başının arkasından ayaklarının tabanına kadar her yeri sandalyeye plastik tutkalla yapıştırılmıştı.</p>

  <p>Dolarhyde onu ite ite eve götürdü, salonun bir köşesinde durdurdu. Yüzü duvara dönük olarak. Suç işlemiş bir çocuktu sanki. "Üşüyor musun? Bir battaniye ister misin?"</p>

  <p>Dolarhyde, Lounds'un gözlerini ve ağzını örten kadın bağlarını çekip çıkardı. Lounds cevap vermedi. Klorformun kokusu hala bur­nundaydı.</p>

  <p>"Sana bir battaniye getireyim." Dolarhyde kanepenin üzerinde duran atkı tipi battaniyeyi çekip Lounds'u onunla çenesine kadar sardı, Nonra burnunun altına bir amonyak şişesi tuttu.</p>

  <p>Lounds'un gözleri iri iri açıldı, karşısındaki köşeyi bulanık gördü. Önce öksürdü, sonra konuşmaya başladı.</p>

  <p>"Kaza mı oldu? Ağır mı yaralıyım?"</p>

  <p>Arkasındaki ses. "Hayır, Bay Lounds," dedi. "Bir şeyiniz yok." "Sırtım ağrıyor. Cildim. Yandım mı ben? Tanrım, umarım yanmamışımdır. Yatmak istiyorum. Bakın, işyerime bir telefon eder misiniz?</p>

  <p>Tanrım, ben alçıdayım. Omurgam kırıldı... doğrusunu söyleyin bana!" Ayak sesleri uzaklaşıyordu.</p>

  <p>"Burada ne arıyorum?" Sorunun sonu tiz çıktı.</p>

  <p>Cevap arka taraftan geldi. "Günah çıkarıyorsunuz, Bay Lounds."</p>

  <p>Lounds ayak seslerinin merdivenlerden çıkmakta olduğunu duydu. Sonra bir duşun akmakta olduğunu işitti. Sersemliği yavaş yavaş geçiyordu. Bürodan çıktığını, arabayla eve doğru gittiğini hatırlıyordu. Ama daha sonrasını anımsamıyordu. Başının yan tarafı zonklamaktay­dı. Kloroform kokusu içini bulandırıyordu. Kafası dimdikti. Kusmaktan korkuyordu. Başını eğemezse boğulabilirdi. Ağzını kocaman açıp içine derin bir soluk çekti. Kalbinin çarpıntısını kulağıyla duyabiliyordu.</p>

  <p>Umarım uyuyorumdur, diye düşündü. Kolunu sandalyenin koltu­ğundan kaldırmaya uğraştı. Uğraşırken giderek kuvvetini arttırdı. Sonunda avucunda ve kolunda duyduğu ağrı, ona uykuda olmadığını kanıtlayacak kadar güçlendi. Yo, uyumuyordu. Zihni birden hızlandı.</p>

  <p>Yeterli çaba gösterirse gözlerini yana doğru devirebiliyor, kendi kolunu görebiliyordu, ama ancak birkaç saniye için. Nasıl bağlandığını anladı. Bu iş kırık çıkık korumak için yapılan bir iş değildi. Burası da hastane değildi. Biri kaçırmıştı onu.</p>

  <p>Üst kattan ayak sesleri duydu. Ama belki de bu duyduğu kendi kalbinin çarpıntısıydı.</p>

  <p>Düşünmeye çabaladı. Kendini zorladı. Soğukkanlı ol ve düşün, diye fısıldadı kendi kendine. Soğukkanlı ol ve düşün.</p>

  <p>Dolarhyde aşağıya inerken basamaklar gıcırdadı.</p>

  <p>Lounds her adımda adamın ağırlığını fark ediyordu. İşte arkasına geldiğini de hissedebilmekteydi.</p>

  <p>Sesinin tonunu ayarlayana kadar birkaç kelimeyi tiz söylemek zorunda kaldı.</p>

  <p>"Yüzünüzü görmedim. Sizi teşhis edemem. Neye benzediğinizi bilmiyorum. Tattler... ben National Tattler'de çalışıyorum. Tattler size fidye verir. Benim için çok para verirler. Yarım milyon. Evet, belki yarım milyon. Yo, bir milyon dolar."</p>

  <p>Arkada sessizlik. Sonra divan yaylarının gıcırtısı. Oturuyordu demek.</p>

  <p>"Ne düşünüyorsunuz, Bay Lounds?"</p>

  <p>Acıyı ve korkuyu def et, düşün. Şimdi. Her zamankinden iyi düşün.</p>

  <p>Vakit kazanmak için. Yıllar kazanmak için. Henüz beni öldürmeye karar vermedi. Yüzünü göstermedi bana.</p>

  <p>"Ne düşünüyorsunuz, Bay Lounds?"</p>

  <p>"Bana ne olduğunu bilmiyorum."</p>

  <p>"Benim kim olduğumu biliyor musunuz, Bay Lounds?"</p>

  <p>"Hayır. Bilmek de istemiyorum, inanın bana."</p>

  <p>"Size göre kötü yürekli, cinsel bakımdan beceriksiz bir manyağım.</p>

  <p>Bir hayvan, demişsiniz. Herhalde merhamete gelen bir yargıcın tımarhaneden salıverdiği bir deli." Normal zamanda Dolarhyde 's' harflerini söylemekten kaçınırdı. Ama gülecek durumda olmayan bu dinleyicinin yanında özgürlüğüne kavuşuvermişti. "Artık biliyorsunuz, değil mi?"</p>

  <p>Yalan söyleme. Hızlı düşün. "Evet."</p>

  <p>"Neden böyle yalanlar yazıyorsunuz, Bay Lounds? Neden benim için deli diyorsunuz? Şimdi cevap verin."</p>

  <p>"Eğer bir insan... bir insan, çoğunluğun anlayamadığı şeyler ya parsa ona genellikle... "</p>

  <p>"Deli denir."</p>

  <p>"Daha başkalarına da... Wright Kardeşler'e de deli denmişti. Tarih boyunca hep... "</p>

  <p>"Tarih. Benim ne yapmakta olduğumu anlıyor musunuz, Bay Lounds?"</p>

  <p>Anlamak. İşte düğüm noktası buradaydı. Bir şans. Dönüş yap. "Hayır, ama galiba anlamak için bir fırsat doğdu bana. O zaman tüm okurlarım da anlayabilir."</p>

  <p>"Kendinizi ayrıcalıklı durumda mı görüyorsunuz?"</p>

  <p>"Ayrıcalık mı, evet. Ama size erkek erkeğe söyleyeyim, korkuyorum ben. İnsan korkarken iyi düşünemiyor. Beni etkilemek için korkut­mak zorunda değilsiniz?"</p>

  <p>"Erkek erkeğe. Erkek erkeğe. Siz bu deyimi içtenlik ve açıklık ifade etmek için kullanıyorsunuz, Bay Lounds. Bu hoşuma gitti. Ama şu var. Ben erkek değilim. Önce erkek olarak başlamıştım hayata. Sonra Tanrı'nın yardımı ve benim kendi iradem sayesinde, normal bir insandan daha fazla, daha büyük oldum. Korkuyorum diyorsunuz. Tanrı'nın burada bizi dinlediğine inanıyor musunuz, Bay Lounds?"</p>

  <p>"Bilmiyorum."</p>

  <p>"Şu anda ona dua mı ediyorsunuz?"</p>

  <p>"Bazen dua ederim. Söyleyeyim size. Genellikle korktuğum zamanlar dua ederim."</p>

  <p>"Tanrı da size yardım ediyor mu?"</p>

  <p>"Bilmiyorum. Sonradan bunu düşünmüyorum. Düşünmek gerekir." "Evet, gerekir. Hımm... Anlamanız gereken pek çok şey var. Şimdi bana biraz izin verecek misiniz?"</p>

  <p>"Elbette."</p>

  <p>Ayak sesleri odadan çıktı. Mutfak çekmeceleri nden birinin açılıp kapanırken çıkardığı sesler duyuldu. Lounds nice cinayetin mutfakta işlendiğini bilirdi. Araç gereçlerin el altında olduğu yerde. Polis rapor­ları insanın kafasındaki mutfak kavramını büyük ölçüde değiştirebili­yordu. Musluktan su akmaya başlamıştı.</p>

  <p>Herhalde vakit gece, diye düşündü Lounds. Crawford'la Graham onu bekliyorlardı. Ortalardan kaybolduğunu anlamış olmalıydılar. Korkusunun içine kocaman, içi boş, balon gibi bir pişmanlık karıştı. Bir an için.</p>

  <p>Yanı başında bir soluk. Gözünün kuyruğuna bir beyazlık ilişti. Bir el. Güçlü ve soluk. Bu el bir fincan çay tutuyordu. İçine bal karıştırılmış. Lounds sıvıyı içindeki kamışın yardımıyla ağzına çekti.</p>

  <p>Yudumların arasında konuştu. "Büyük bir yazı dizisi hazırlayacağım. Ne söylemek istiyorsanız. Sizi istediğiniz gibi tarif ederim. Ya da hiç tarif etmem. Tanımlamam."</p>

  <p>"Şişş." Tek bir parmak, kafasının üzerine tık tık vurdu. Işık birden arttı. Sandalye dönüyordu.</p>

  <p>"Hayır. Sizi görmek istemiyorum."</p>

  <p>"Ama görmelisiniz, Bay Lounds. Siz bir gazetecisiniz. Buraya haber toplamaya geldiniz. Ben sizi çevirince gözlerinizi açın ve bana bakın. Eğer kendiliğinizden açmazsanız gözkapaklarınızı bantla alnınıza yapıştırırım."</p>

  <p>Islak bir ağız sesi, sonra bir çıtırdı... ve sandalye döndü. Lounds artık odaya dönüktü. Gözlerini sımsıkı yummuştu. Bir parmak göğsüne tık tık vurup duruyordu. Sonra gözkapaklarına dokundu. Lounds baktı.</p>

  <p>Oturmakta olduğu için karşısındaki adam gözüne çok uzun boylu göründü. Sırtına bir kimono giymişti. Çorap maskesi alttan yukarıya doğru, burnuna kadar sıvanmış açılmıştı. Lounds'a arkasını döndü, ki2 monoyu üstünden çıkarıp yere attı. Sırtındaki iri kaslar kıpırdadı. Döğmenin kuyruğu sırtından beline doğru iniyor, sonra bacağının çevresine dolanıyordu.</p>

  <p>Ejder yavaş yavaş başını çevirdi, omzunun üzerinden Lounds'a doğru baktı, gülümsedi. Kara eğri dişler ve aralarda pislikler.</p>

  <p>"Ah, Ulu Tanrım," dedi Lounds.</p>

  <p>Şu anda Lounds odanın ortasındaydı. Bulunduğu yerden ekranı görebiliyordu. Dolarhyde onun arkasına geçmiş, kimonosunu giymiş, konuşabilmek için normal dişlerini takmıştı.</p>

  <p>"Benim ne olduğumu bilmek istiyor musun?"</p>

  <p>Lounds başını sallamaya çalıştı. Sandalye saçlarını çekti. "Her şeyden çok istiyorum. Sormaya korkmuştum."</p>

  <p>"Bak."</p>

  <p>İlk slayt Blake'in tablosuydu. İnsan-ejder, kanatlarını germiş, kuyruğunu savurmuştu. Güneşe sarınmış kadının üzerinde duruyordu. "Şimdi görüyor musun?"</p>

  <p>"Görüyorum."</p>

  <p>Dolarhyde hızla öteki slaytları göstermeye başladı.</p>

  <p>Klik. Bayan Jacobi sağ.</p>

  <p>"Görüyor musun?"</p>

  <p>"Evet."</p>

  <p>Klik. Dolarhyde ejder gibi. Kasları şişmiş, döğme kuyruğu Jacobilerin yatağı üzerinde.</p>

  <p>"Görüyor musun?"</p>

  <p>"Evet."</p>

  <p>Klik. Bayan Jacobi bekliyor.</p>

  <p>"Görüyor musun?"</p>

  <p>"Evet."</p>

  <p>Klik. Bayan Jacobi'nin sonraki hali.</p>

  <p>"Görüyor musun?"</p>

  <p>"Evet."</p>

  <p>Klik. Ejder harekette.</p>

  <p>"Görüyor musun?"</p>

  <p>"Evet."</p>

  <p>Klik. Bayan Leeds bekliyor. Kocası yanı başına yığılmış.</p>

  <p>"Görüyor musun?"</p>

  <p>"Evet." ·</p>

  <p>Klik. Bayan Leeds'in sonraki hali. Kan içinde.</p>

  <p>"Görüyor musun?"</p>

  <p>"Evet."</p>

  <p>Klik. Freddy Lounds. Tattler'de yayınlanmış bir resmin kopyası.</p>

  <p>"Görüyor musun?"</p>

  <p>"Ah Tanrım."</p>

  <p>"Görüyor musun dedim."</p>

  <p>"Ah, Tanrım." Sözler ağzından zorla çıkıyordu. Ağlayan bir çocuk gibi.</p>

  <p>"Görüyor musun?"</p>

  <p>"Lütfen yapma."</p>

  <p>"Neyi yapma?"</p>

  <p>"Beni de mi?"</p>

  <p>"Ne yapmayayım? Sen bir erkeksin. Bay Lounds. Erkek misin?"</p>

  <p>"Evet."</p>

  <p>"Benim bir tür sapık olduğumu mu ima ediyorsun?"</p>

  <p>"Asla."</p>

  <p>"Siz sapık mısınız, Bay Lounds?"</p>

  <p>"Hayır."</p>

  <p>"Hakkımda yine yalan yazacak mısın?"</p>

  <p>"Asla. Hiçbir zaman."</p>

  <p>"Neden yalan yazdın, Bay Lounds?"</p>

  <p>"Polis öyle söyledi. Onların dediğini yazdım."</p>

  <p>"Will Graham'ın sözleri olarak vermişsin."</p>

  <p>"Graham söyledi bana o yalanları. Graham."</p>

  <p>"Şimdi doğrusunu söyleyecek misin? Benim hakkımda? Yaptıkla­rım hakkında? Oluşumum hakkında? Sanatım hakkında. Bay Lounds. Bu sanat mı?"</p>

  <p>"Sanat."</p>

  <p>Lounds'un yüzündeki korku. Dolarhyde'ın rahat konuşmasına yol açıyordu. S'ler de, iyi söyleyemediği diğer harfler de peş peşe uçuyor­du ağzından.</p>

  <p>"Benim... senden çok fazla şeyler görebilen benim, deli olduğumu söylemişsin. Dünyayı senden çok daha fazla etkileyen benim, deli olduğumu söylemişsin. Ben senden çok daha büyük şeylere cesaret ettim. Yerküreye damgamı senden çok daha derin bastım. Senin to­zun kalmadığı zaman da varlığını koruyacak. Benimkinin yanında senin hayatın, kayanın üzerindeki bir zerre toz gibidir. Anıtımın üzerindeki salyangoz izidir." Albümüne yazdığı sözler şimdi Dolarhyde'ın ağ­zından dökülüyordu.</p>

  <p>"Ben Ejder'im. Ve sen bana deli diyorsun, ha? Benim hareketle­rim, kayan bir yıldızın ki gibi izleniyor, kayda geçiyor. 1054'de gelen kuyrukluyıldızı biliyor musun. Elbette bilmiyorsun. Okurların seni, çocukların parmaklarıyla sümüklüböceği izlemesi gibi izliyor. Mantıkları yorgun. Senin kafan dar. Suratın patates gibi. Fikirler tıpkı yuvaya dönen salyangoz gibi oraya tekrar doluyor. Sen benim yanımda, güneş altındaki salyangoza benziyorsun. Sen büyük oluşumun küçük orga­nısın. Hiçbir şeyi anlamıyorsun. Bir karıncasın sen bu yeniden doğuşun önünde. Bir tek şeyi doğru yapabilirsin. O senin yapına uyuyor. Önümde titriyorsun. Haklı olarak. Bana korku borçlu değilsin, Bay Lo­unds. Sen de, öteki sinekler de. Bana borçlu olduğunuz şey dehşet­tir!"</p>

  <p>Dolarhyde ayağa kalktı. Başı eğik, iki parmağı burnunun kemiği üzerindeydi. Odadan çıktı.</p>

  <p>Maskesini çıkarmadı, diye düşündü Lounds. Maskesini çıkarma­dı. Eğer odaya döndüğünde maske yüzünde yoksa, öldüm demektir. Tanrım, sırılsıklam haldeyim.</p>

  <p>Gözlerini kapıya doğru çevirdi, evin arka tarafından gelen sesleri dinledi.</p>

  <p>Dolarhyde döndüğünde maske hala yüzündeydi. Elinde bir yemek kutusuyla bir termos taşıyordu. "Eve dönüş yolculuğun için," dedi. Termosu havaya kaldırıp gösterdi. "Buz. Buna ihtiyacımız olacak. Gitmeden önce biraz teyp dolduralım."</p>

  <p>Bir mikrofonu Lounds'u örten battaniyeye uzattı. "Benim arkamdan tekrar et."</p>

  <p>Yarım saat kadar ses kaydettiler. Sonunda, "Yeter, Bay Lounds," dedi. "İyi başardın."</p>

  <p>"Şimdi beni bırakacak mısınız?"</p>

  <p>"Bırakacağım. Ama daha iyi anlamanı ve hatırlamanı sağlamak için bir tek yol var." Dolarhyde arkasını dönmüştü.</p>

  <p>"Beni serbest bırakmanıza ne kadar minnet duyduğumu kanıtlamak istiyorum. Bundan sonra gerçekten adil davranacağım. Bunu biliyorsunuz."</p>

  <p>Dolarhyde cevap veremezdi. Dişlerini değiştirmişti.</p>

  <p>Teyp hala çalışıyordu.</p>

  <p>Lounds'a gülümsedi. Kahverengi, lekeli bir gülümseme. Elini Lo­unds'un kalbi üstüne koydu. Sanki öpecekmiş gibi onun üzerine doğru eğilerek yaklaştı, Lounds'un dudaklarını ısırıp kopardı, yere, halının üzerine tükürdü.</p>
</body>
</html>
