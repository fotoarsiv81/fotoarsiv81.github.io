<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>13.</h1>

  <p>Washington'daki FBI merkezinde Crawford telefonu eline almış, Birmingham Havaalanı'ndan arayan Graham'la konuşurken, sekreteri kapıdan eğilip onun dikkatini çekmeye çalıştı. "Chesapeake Hastane­si' nden Doktor Chilton öbür hatta. Acilmiş, öyle diyor."</p>

  <p>Crawford başını salladı. "Bir dakika bekle, Will," deyip telefonun üzerindeki düğmeye bastı. "Ben Crawford."</p>

  <p>"Frederick Chilton. Bay Crawford, size... "</p>

  <p>"Evet, doktor?"</p>

  <p>"Önümde bir not var. İki parça halinde bir not. Galiba aileleri öldüren adamdan geliyor. Atlanta ve... "</p>

  <p>"Nerede buldunuz?"</p>

  <p>"Hannibal Lecter'in hücresinde. Tuvalet kâğıdına yazılmış ve altında diş izleri var."</p>

  <p>"Fazla elinizi sürmeden bana yüksek sesle okuyabilir misiniz?"</p>

  <p>Chilton sakin olmaya çalışarak okumaya koyuldu.</p>

  <p>Sevgili Doktor Lecter,</p>

  <p>Bana ilgi göstermiş olmanızdan büyük memnunluk duyduğu­mu belirtmek istiyorum. Size ne kadar çok mektup geldiğini öğrendiğim zaman, acaba cesaret etsem mi, diye düşündüm. Ve ettim tabii. Kim olduğumu bilseniz bile, onlara söyleyeceğinizi sanmıyo­rum. Hem zaten şu anda içinde bulunduğum vücudun hiçbir önemi de yok.</p>

  <p>Asıl önemli olan, neye doğru değiştiğim. Bunu yalnız sizin an­layabileceğinizin farkındayım. Size göstermeyi çok istediğim bazı şeylerim var. Belki günün birinde, şartlar izin verirse. Umarım yazışabiliriz.</p>

  <p>"Bay Crawford, burada bir delik var. Yırtılıp çıkarılmış. Sonra şöyle devam ediyor:</p>

  <p>Size yıllardan beri hayranım. Basından sizinle ilgili her şeyi topladım. Zengin bir koleksiyonum var. Ama bence bu yazılanlar haksız yorumlar. Benim için yazılanlar gibi. İnsanlara alçaltıcı adlar takmayıne kadar da çok seviyorlar, değil mi? Dişli Sapık. Bu kadar yakışmayan isim olamaz! Hakkımda bunu okumanız beni utandırabilirdi. Allahtan size de ayni haksızlıkların yapılmış olduğunu biliyorum.</p>

  <p>Araştırmacı Graham ilgimi çekiyor. Polise pek benzemiyor, değil mi? Yakışıklı sayılmaz ama kararlı bir görünüşü var.</p>

  <p>Sizin verdiğiniz dersten, burnunu sokmamayı öğrenmiş olması gerekirdi.</p>

  <p>Mektup kfı.ğıdım için sizden özür dilerim. Bunu seçişimin nedeni, yutmak zorunda kalırsanız çabuk eriyebileceği içindir.</p>

  <p>"İşte bu aradaki yazı eksik, Bay Crawford. Size ikinci kâğıttakileri okuyayım.</p>

  <p>Sizden cevap alırsam, gelecek sefere belki ıslak bir şey de yollayabilirim. O zamana kadar saygılarımın kabulünü rica ederim.</p>

  <p>Coşkun hayranınız</p>

  <p>Chilton'un okuması bittikten sonra bir sessizlik oldu. "Orada mısınız?"</p>

  <p>"Evet. Lecter notu bulduğunuzu biliyor mu?"</p>

  <p>"Henüz bilmiyor. Bu sabah kendisini geçici hücreye aldık. Kendi hücresi temizlenecekti. Temizleyen hademe musluğu silmek için bez kullanacağı yerde, orada durmakta olan tuvalet kâğıdından uzun bir parça koparmış. Bu not o tuvalet kâğıdının arasına sarılmışmış. Bana getirdi."</p>

  <p>"Lecter şimdi nerede?"</p>

  <p>"Hala geçici hücrede."</p>

  <p>"Oradan kendi hücresini görebiliyor mu?"</p>

  <p>"Bir düşüneyim... Yo, hayır, göremez."</p>

  <p>"Bir dakika bekleyin, doktor." Crawford doktorun hattını askıya alıp birkaç saniye boyunca göz kırpan ışıklı düğmelere baktı. Görmeyen gözlerle. Büyük balıkçı Crawford, oltasının akıntının ters tarafına doğru kaymakta olduğunu görüyor gibiydi. Tekrar Graham'ın düğme­sine bastı.</p>

  <p>"Will... bir mektup gelmiş. Dişli Sapık'tan olabilir. Lecter'in Chesa­peake'deki hücresinde bulmuşlar. Saklamışmış. Hayranlarından gelebilecek bir mektup havasında. Lecter'in kendisini kabul etmesini, onaylamasını istiyor. Seni de merak ediyor. Hakkında Lecter'e sorular soruyor."</p>

  <p>"Lecter'in nasıl cevap vermesini bekliyor?"</p>

  <p>"Henüz bilmiyoruz. Mektubun bir bölümü yırtılıp çıkarılmış, bir kısmı karalanmış. Galiba haberleşmeleri devam edebilir. Tabii Lecter bu yazıyı bulduğumuzu bilmediği sürece. Notu laboratuvara yollamak, herifin hücresini de aramak istiyorum, ama tehlikeli olur. Lecter durumu anlarsa o ite nasıl haber verebileceğini biliyor. Bağlantılarını sür­dürmeleri gerek, fakat notu da istiyorum."</p>

  <p>Crawford, Graham'a Lecter'in şu an nerede olduğunu, notun nasıl bulunduğunu da anlattı. "Oradan Chesapeake'e seksen mil yolun var," dedi. "Seni bekleyemem, arkadaş. Ne dersin?"</p>

  <p>"Bir ay içinde on kişi öldü. Uzun uzun mektupçuluk oynamaya vaktimiz yok. Ben yürü üstüne derim."</p>

  <p>"Yürüyorum."</p>

  <p>"İki saate kadar görüşürüz."</p>

  <p>Crawford sekreterini çağırdı. "Sarah, bir helikopter istet. İlk kalkanı ben istiyorum, kim çağırmış olursa olsun. İster bizim, ister ordunun, ister donanmanın. Beş dakikaya kadar üst terasta olacağım. Belgeler Servisi'ni ara, terasa bir belge çantası yollasınlar. Herbert inceleme ekibini hazır bekletsin. Onlar da çatıda olsun. Beş dakika."</p>

  <p>Chilton'un hattını aldı.</p>

  <p>"Doktor Chilton, Lecter'in hücresini haberi olmadan aramak istiyoruz ve yardımınıza ihtiyacımız var. Bundan kimseye söz ettiniz mi?" "Hayır."</p>

  <p>"Notu bulan temizlikçi nerede?"</p>

  <p>"Benim odamda."</p>

  <p>"Onu orada tutun lütfen. Ağzını sıkı tutmasını söyleyin. Lecter ne zamandan beri hücresinden ayrı?"</p>

  <p>"Yarım saat kadar oluyor."</p>

  <p>"Bu süre her zamankinden fazla mı?"</p>

  <p>"Yo, henüz değil. Ama temizleme işi ancak yarım saat sürer. Az sonra merak etmeye başlayabilir."</p>

  <p>"Pekâlâ. Şöyle yapın. Bina bakım görevlinizi çağırın. Ya da mü­hendisinizi... her neyse. Binanın bütün suyunu kessin, Lecter'in bölümünün elektriğini de kessin. Teknisyen onun hücresinin önünden elinde aletlerle geçsin. Acelesi varmış gibi, canı sıkkınmış gibi, hiçbir so­ruya cevap vermeden... tamam mı? Teknisyene benim gelip açıklamaları yapacağımı anlatın. Çöpleri toplamayı da bugün boş verin. Tabii daha önce toplanmadıysa. Nota el sürmeyin, oldu mu? Biz geliyoruz."</p>

  <p>Crawford, Bilimsel Analiz Bölümü şefini aradı. "Brian, uçakla bir not getirtiyorum. Dişli Sapık'tan olabilir. Bir numara öncelik istiyorum. Bir saat içinde geldiği yere geri gitmek zorunda. İşaretsiz olarak. Bu arada Saç ve Doku Bölümü'ne, Parmak İzi'ne ve Belgeler'e gitmeli. Evet, sana kendi elimle getireceğim."</p>

  <p>Çok sıcaktı içerisi. Crawford çantasında o notla asansöre binmiş terastan inerken sıcaklık kırk dereceydi. Saçları helikopterin rüzgârından çılgınlar gibi uçuşmuştu. Laboratuvarın Saç ve Doku Bölümü'ne yürürken mendiliyle suratını silip duruyordu.</p>

  <p>Saç ve Doku, küçük bir bölümdü. Sakin ve meşgul. Koca salonda ülkenin her tarafındaki polis merkezlerinden gelen incelenecek malzeme, koca kutular içinde yığılı duruyordu. Ağızlara yapıştırılmış, bilekleri bağlanmış yapışkan bantlar, yırtık ya da lekeli giysiler, ölüm yatağı çarşafları.</p>

  <p>Crawford, Beverly Katz'ı muayene odasının camından gördü, ku­tuların arasından geçip oraya yürüdü. Kadının masasının biraz üzerinde askıya asılmış bir çocuk tulumu sallanıyordu. Masaya beyaz bir kâğıt örtülmüştü. Hava akımından korunan odada, parlak ışıklar altında çalışan Beverly, tulumu madeni bir spatulayla yana itti, tulumdan altta­ki beyaz kağıda biraz toz döküldü. Bir tel de bukle gibi kıvrılmış saç. Kadın başını yana eğdi, parlak gözleriyle o saça baktı.</p>

  <p>Crawford onun dudaklarının kıpırdadığını görüyordu. Anlamıştı ne dediğini.</p>

  <p>"Hapı yuttun!"</p>

  <p>Her zaman öyle derdi.</p>

  <p>Crawford camı tıklatınca kadın hemen odadan çıktı, beyaz eldi­venlerini elinden çekerken, "Parmak izi henüz alınmadı, değil mi?" diye sordu.</p>

  <p>"Hayır."</p>

  <p>"Öteki muayene odasını hazırlattım." Eline yeni eldivenler giydi. Crawford bu arada çantayı açıyordu.</p>

  <p>Not iki parça halindeydi. İki tabaka plastik film arasında korun­maktaydı. Beverly Katz diş izlerini gördü. Crawford'un yüzüne baktı. Soru sormakla vakit geçirmeye niyeti yoktu.</p>

  <p>Crawford başını salladı. Diş izleri, yanında Chesapeake'e kadar götürdüğü eski izlere tıpatıp uyuyordu.</p>

  <p>Kadın notu bir aletle tutup beyaz kâğıt üzerine asarken Crawford camın dışından baktı. Beverly notu güçlü bir büyüteçle inceledi, sonra yelpazeledi. Sonra spatulayla vurup salladı, altta serili beyaz kâğıdın üzerine baktı. Yine büyüteçle.</p>

  <p>Crawford'un gözü kolundaki saatteydi.</p>

  <p>Katz notu başka bir levhanın üzerine aldı. Bu kez baş aşağı olarak. Saç kadar ince bir cımbızla üzerindeki bir zerreciği tutup çekti.</p>

  <p>Yırtık uçların büyütücü mercekle resmini çekti, sonra notu gerisin geri çantaya yerleştirdi. Ayrıca çantanın içine yeni bir çift beyaz eldi­ven koydu. Beyaz eldiven "Dokunmayın" anlamına geliyordu. Parmak izi alınıncaya kadar notun yanında kalacaktı eldivenler.</p>

  <p>Çantayı Crawford'a uzatırken, "Bu kadar," dedi. "Bir tek saç. Sekiz milimetre falan. İki mavi zerre. Bakacağım. Başka neyin var?"</p>

  <p>Crawford ona üç tane işaretli zarf uzattı. "Lecter'in tarağından saçlar. Kullanmasına izin verilen elektrikli tıraş makinesinden kıllar. Üçüncüsü de temizlikçi hademenin saçı. Ben gitmeliyim."</p>

  <p>"Görüşürüz," dedi Katz.</p>

  <p>Parmak İzi Bölümü'nde Jimmy Price gözenekli tuvalet kağıdına baktığı anda yüzünü buruşturdu. Yardımcısı helium-kadmium lazeriyle tarayıp bulunabilecek parmak izlerini parlak hale getirmeye çalışırken, adamın omzu üzerinden tüm dikkatiyle bakıyordu.</p>

  <p>Crawford ona bir soru sormaya niyetlendiyse de vazgeçti, mavi ışınlar gözlüğünden yansırken sessizce bekledi.</p>

  <p>Price, "Bu kağıda üç kişinin eldivensiz dokunduğunu biliyoruz, tamam mı?" dedi.</p>

  <p>"Evet. Temizlikçi, Lecter ve Chilton."</p>

  <p>"Musluğu silen adamın herhalde parmağında yağ falan kalmamıştır. Ama ötekiler... bu tabaka." Price kağıdı kaldırıp ışığa tuttu. Maşayı tutan eli hiç titremiyordu. "Dumana tutabilirdim, Jack, ama iyot lekele­rinin bu kadar kısa sürede uçup gideceğini garanti edemem."</p>

  <p>"Ninhydrin? Isı?" Crawford aslında Price'a teknik konuda akıl öğretmeye kalkışmazdı. Ama bu kez eline her geçen şeye sarılmak zorundaydı. Price'ın kendisini terslemesini bekliyordu, ama yaşlı adamın sesi üzgün çıktı.</p>

  <p>"Olmaz. Sonradan yıkamaya vaktimiz yok. Buradan sana parmak izi veremem, Jack. Yok zaten."</p>

  <p>"Allah kahretsin," dedi Crawford.</p>

  <p>Yaşlı adam başını diğer tarafa çevirdi. Crawford elini Price'ın ke­mikli omzuna attı. "Boş ver, Jimmy," dedi. "Bunda bir iz olsaydı, sen onu bulurdun nasılsa."</p>

  <p>Price cevap vermedi. Başka bir yerden yollanmış bir çift eli amba­lajından çıkarıyordu. Köşedeki çöp sepetinden kuru buzların dumanları yükselmekteydi. Crawford çantadaki beyaz eldivenleri o çöp kutusu­na atıverdi.</p>

  <p>İçindeki hayal kırıklığı giderek artmakta olan Crawford hızlı adımlarla Belgeler'e doğru yürümekteydi. Oradan onu Lloyd Bowman bekliyordu. Bowman'ı mahkemeden çıkarıp getirmişlerdi buraya. Uyku­dan yeni kalkmış biri gibi gözlerini kırpıştırıp duruyordu.</p>

  <p>Çabuk ve dikkatli eliyle notu kendi çalışma yerine alırken, "Ne ka­dar vakti m var?" diye sordu.</p>

  <p>"En çok yirmi dakika."</p>

  <p>Notun iki parçası, Browman'ın ışıkları altında parlıyordu sanki. Üst kısımda oyulup çıkarılmış delik yerdeki ışık yeşildi.</p>

  <p>Bowman yazıyı okuyup bitirince Crawford, "İlk ve en önemli şey, Lecter'in buna nasıl cevap vereceği," dedi.</p>

  <p>"Cevap talimatı herhalde yırtılıp çıkarılan kısımdaydı." Bowman sürekli olarak ışıklarla, filtrelerle çalışıyor, bir yandan da konuşuyordu. "Umarım yazışabiliriz... " demiş, bundan sonra delik başlıyor. Lecter burayı önce kendi keçe uçlu kalemiyle karalamış, sonra ortasından katlamış, karalanmış yerin büyük kısmını koparıp atmış."</p>

  <p>"Kesecek bir şeyi yok çünkü."</p>

  <p>Bowman diş izlerinin resmini çekti. Garip bir ışık altında. lşığı 360 derece dolaştırıyor, her durumda ayrı resim çekiyordu.</p>

  <p>"Şimdi biraz ezelim," diyerek notu iki cam arasına koyup oyuk yerin kenarındaki tirfillenmiş kısımları yassıltmaya uğraştı. Çentiklere ke­çe mürekkebi bulaşmıştı. Bowman bir şarkı mırıldanıyordu. Üçüncü kez tekrarladığında, Crawford şarkının sözlerini çıkarabildi. "Çok kur­nazsın ama... ben de öyle!"</p>

  <p>Bowman küçük televizyon kamerasının filtre ayarını yaptı, onu no­tun üzerine doğru ayarladı. Odayı loşlaştırdı. Yalnız soluk kırmızı bir ışık kaldı. Bir de ekrandaki mavi yeşil renk.</p>

  <p>"Umarım yazışabiliriz," kelimeleriyle onu izleyen delik, ekranda kocaman görünüyordu. Mürekkep lekeleri belli değildi. Tirfiili uçlardan bazı harflerin üst köşeleri belli oluyordu.</p>

  <p>Bowman, "Renkli mürekkeplerin anilin boyaları, enfraruj karşısında saydamdır," dedi. "Bunlar 't' harflerinin üst uçları olabilir. En sonda da bir harfin kuyruğu var. Belki 'm', belki de 'n'. Tabii 'r' de olabilir." Bowman bir resim daha çekti, sonra ışıkları yaktı. "Jack, bu tür yazışmaları sürdürmenin iki belli başlı yolu vardır," dedi. "Biri telefon, biri de basındır. Lecter telefonda kolay konuşabiliyor mu?"</p>

  <p>"Gelen telefonları kabul ediyor ama bunları hastane santralının bağlaması gerekir."</p>

  <p>"O zaman basın tek güvenli yol oluyor."</p>

  <p>"Graham'la Lecter hakkında yazı Tattler'de çıkmıştı. Başka gazeteler de yayınladı mı, bilmiyorum."</p>

  <p>"Tattler kelimesinde üç tane 't', sonunda da 'r' var. Özel mesajlar sütunu olabilir mi dersin? Bir bakmaya değer."</p>

  <p>Crawford, FBI kütüphanesine danıştı, sonra Chicago bürosuna telefonla talimat verdi.</p>

  <p>Bowman işini bitirince çantayı tekrar ona uzattı.</p>

  <p>Crawford, "Tattler bu akşam çıkıyor," dedi. "Chicago'da basılıyor­muş. Pazartesi ve perşembeleri çıkıyor. İstediğimiz sayfaların örnekleri gelecek."</p>

  <p>Bowman, "Sana sonra biraz daha bilgi verebilirim," dedi.</p>

  <p>"İşe yarar bir şey bulursan haberi Chicago'ya uçur. Hastaneden dönünce bana da bildirirsin." Son cümleyi kapıdan çıkarken söylemişti.</p>
</body>
</html>
