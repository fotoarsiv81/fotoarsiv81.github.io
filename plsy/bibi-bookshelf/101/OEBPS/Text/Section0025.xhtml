<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>22.</h1>

  <p>Graham programa göre Washington'daki tuzak evden erken çıkacaktı. Sabah 5.45'de falan. Trafik sıkışmadan.</p>

  <p>Tıraş olurken Crawford aradı.</p>

  <p>"Günaydın."</p>

  <p>"Pek o kadar aydın değil," dedi Crawford. "Dişli Sapık Chicago'da Lounds'u ele geçirmiş."</p>

  <p>"Olamaz. Allah kahretsin."</p>

  <p>"Henüz ölmemiş ve seni istiyor. Fazla yaşamaz."</p>

  <p>"Giderim."</p>

  <p>"Havaalanında buluşalım. United 245 kırk dakika sonra kalkıyor. Tekrar o eve dönersin. Plan hala işliyorsa."</p>

  <p>Chicago FBI bürosundan özel ajan Chester onları O'Hare Havaalanı'nda karşıladı. Yağmur bardaktan boşanıyordu. Chicago zaten siren seslerine alışkın bir kentti. Trafik ister istemez açıldı, Chester ter­cihli yola daldı, kırmızı ışığını döndüre döndüre yağmurun altında ileri atıldı.</p>

  <p>Sirenin arasında sesini duyurabilmek için bağırarak, "Chicago polisine göre Lounds'a evinin garajında saldırılmış," dedi. "Sendeki bilgiler onlardan derleme. Bugün buralarda Federalleri pek kimse sevmiyor."</p>

  <p>"Ne kadarı duyuldu?" diye sordu Crawford.</p>

  <p>"Her şey. Tuzak falan... hepsi."</p>

  <p>"Lounds onu görebilmiş mi?"</p>

  <p>"Adamın eşkalini duymadım. Chicago polisi sabahın altı yirmisin­de her tarafa bir plaka numarası için duyuru astı."</p>

  <p>"Doktor Bloom'u bulabildin mi bana?"</p>

  <p>"Karısını buldum, Jack. Doktor Bloom bu sabah ameliyata yatıp safra kesesini aldırmış."</p>

  <p>"Harika!" dedi Crawford.</p>

  <p>Chester arabayı hastanenin damlayan saçağı altına park etti, oturduğu yerde arkaya döndü. "Jack, Will, siz yukarı çıkmadan önce... duyduğuma göre bu herif Lounds'un iyice canına okumuş. Hazırlıklı olun göreceğiniz manzaraya."</p>

  <p>Graham başını salladı. Uçakta yol boyu Lounds'un onlar gelmeden öleceğini, kendisinin de onu görmekten kurtulacağını ummuştu.</p>

  <p>Yanıklar Servisi'ne giden koridor lekesiz marley kaplı bir tüpe benziyordu. Uzun boylu, şaşılacak kadar genç yüzlü bir doktor, Craw­ford'la Graham'ı Lounds'un kapısında biriken kalabalıktan ayırdı.</p>

  <p>"Bay Lounds'un yanıkları öldürücü," dedi. "Acısını hafifletebilirim ve bunu da yapacağım. Alev solumuş, soluk borusuyla ciğerleri harap olmuş. Komadan çıkamayabilir. Ama onun durumunda, çıkmazsa şansı var demektir. Yok, eğer ayılırsa... polis bana boğazındaki boru­yu çıkarmam için talimat verdi. Birkaç soruya cevap verebilsin diye. Buna razı oldum. Ama kısa sürmeli. Şu anda sinir uçları ateş nedeniyle uyuşmuş. Yakında büyük acılar başlayacak. O kadar yaşarsa. Polise bir noktayı iyice anlatmak istedim, size de anlatmak istiyorum. Eğer kendisi isterse, onu uyutmak için her sorguyu yarıda keserim. Beni iyice anlıyor musunuz?"</p>

  <p>"Evet," dedi Crawford.</p>

  <p>Doktor kapı önündeki polislere başıyla bir selam verdi, ellerini beyaz önlüğünün arkasında kenetledi, ağır adımlarla uzaklaştı.</p>

  <p>Crawford, Graham'a baktı. "Sen iyisin ya?"</p>

  <p>"İyiyim. Alışkınım."</p>

  <p>Lounds'un başı yatakta yükseltilmişti. Saçları ve kulakları yoktu. Görmeyen gözlerinin üzerindeki kompresler, yanık gözkapaklarının yerine geçiyordu. Diş etleri pişmiş ve kıpkırmızıydı.</p>

  <p>Yanı başındaki hemşire orada duran aleti çekerek Graham'a yaklaşabilmesi için yer açtı. Lounds tıpkı bir ahır yangını gibi kokuyordu. "Freddy, ben Will Graham."</p>

  <p>Lounds boynunu yastığın üzerinde kavislendirdi.</p>

  <p>"Bu hareket refleks," dedi hemşire. "Kendinde değil."</p>

  <p>Yanık soluk borusunu ve boğazını açık tutan plastik boru, çelik ci­ğerle aynı anda tıslıyordu.</p>

  <p>Solgun yüzlü bir dedektif kucağında bir teyple köşedeki sandalyede oturmaktaydı. Konuşuncaya kadar Graham onun varlığını bile fark etmedi.</p>

  <p>"Soruyu takmadan önce, acil servisteyken Lounds sizin adınızı söyledi," dedi.</p>

  <p>"Sen orada mıydın?"</p>

  <p>"Sonra geldim. Ama söylediği şeyler bu teypte. Onu ilk buldukla­rında itfaiyeciye bir plaka numarası vermiş, sonra bayılmış. Cankurta­randa hep baygın kalmış. Acil serviste bir an için ayılmış. Göğsüne iğne yaparlarken. Tattler'den birkaç kişi cankurtaranın peşinden geliyor­larmış. Onlar da odadaymışlar. Onların kaydettikleri bandın bir kopyası elimde."</p>

  <p>"Çal da duyayım."</p>

  <p>Dedektif düğmelerle oynadı. "Kulaklık takmalısınız," dedi. Yüzünde pek bir ifade yoktu. Düğmeye bastı.</p>

  <p>Graham sesleri duydu. Metal aletlerin sesi, sonra, "... orayı çekin sedyeyi... üç numaraya koyun." Bir kapı çarpması, gıcırtılı bir öksürük, sonra dudakları olmayan bir adamın ağzını kapamaksızın konuşması.</p>

  <p>"Dişli Sapık."</p>

  <p>"Freddy, onu gördün mü? Nasıl biri, Freddy?"</p>

  <p>"Wendy? Lüthen, Wendy. Grahan yattı dunu dana. Diliyordu itoğlu.</p>

  <p>Grahan tuzak kurdu dana. Resinde elini kötegiynişin gidi onzuna koydu. Wendy?"</p>

  <p>Suyun musluktan gitmesi gibi bir ses. Bir doktor sesi. "Yeter. Yol verin bana. Çekilin dedim. Hemen."</p>

  <p>Hepsi bu kadardı.</p>

  <p>Crawford teybi dinlerken, Lounds'un başında durdu Graham.</p>

  <p>"Plaka numarasını arıyoruz," dedi dedektif. "Siz anladınız mı ne dediğini?"</p>

  <p>"Wendy kim?" diye sordu Crawford.</p>

  <p>"Dışarı holde bekleyen orospu. Sarışın, iri memeli. Lounds'u görmeye çalışıp duruyor. Bir şeyden haberi yok."</p>

  <p>"Neden içeri almıyorsunuz?" Bunu Graham yatağın başucundan soruyordu. Onlara arkası dönüktü.</p>

  <p>"Ziyaretçi alınmıyor."</p>

  <p>"Adam ölmek üzere."</p>

  <p>"Bilmiyor muyum? Saat altıya çeyrek kaladan beri buradayım... "</p>

  <p>Crawford, "Birkaç dakika dinlen," dedi ona. "Git bir kahve iç, yüzüne su çarp. Zaten bir şey söyleyeceği yok. Söylerse ben kaydederim teybe."</p>

  <p>"Oldu. Teşekkürler."</p>

  <p>Dedektif gidince Graham, Crawford'u yatağın başında bırakıp holde bekleyen kadına doğru yürüdü.</p>

  <p>"Wendy?"</p>

  <p>"Evet?"</p>

  <p>"Odaya girmek istediğinden eminsen seni götüreyim."</p>

  <p>"İstiyorum. Saçımı tarasam bari."</p>

  <p>"Önemi yok," dedi Graham.</p>

  <p>Dedektif döndüğünde kadını çıkarmaya çalışmadı.</p>

  <p>Wendy, Lounds'un kararmış pençesini tutmuş, gözlerini de yüzüne dikmişti. Öğlene pek az kala Lounds bir kıpırdadı.</p>

  <p>"İyileşeceksin, Roscoe," dedi ona kız. "Çok güzel günler yaşaya­cağız."</p>

  <p>Lounds bir daha kıpırdadı... ve öldü.</p>
</body>
</html>
