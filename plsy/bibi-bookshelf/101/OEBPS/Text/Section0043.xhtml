<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>41.</h1>

  <p>Brooklyn Müzesi salı günleri halka kapalı olurdu. Ama resim ders­lerine gelen öğrencilerle araştırmacıların içeriye girmelerine izin veriliyordu.</p>

  <p>Müze doğrusu ciddi incelemeler için ideal bir yerdi. Çalışanlar bilgili ve nazikti. Genellikle araştırmacıların salı günleri randevuyla gelip teşhirde olmayan eserleri görmelerine izin verirlerdi.</p>

  <p>Francis Dolarhyde saat ikiyi biraz geçe karşı kaldırımdaki metro istasyonundan çıktı. Elinde yapacağı incelemeyle ilgili malzemesi vardı. Bir defter, Tate Galeri'nin bir katalogu ve Willlam Blake'in yaşam öyküsü koltuğunun altına kıstırılmıştı. Gömleğinin içindeyse 9 milimet­relik tabancası, deriden yapılmış copu ve keskin uçlu bıçağı bulunuyordu. Bu silahları göbeğine yapışkan bantla yapıştırmıştı. Spor ceketi bunların üzerinden rahatça düğmelenebiliyordu. Kloroforma batırılmış, bir naylon torbaya konup ağzı yapıştırılmış bez de, ceketinin cebinde hazırdı.</p>

  <p>Elinde yepyeni bir gitar kılıfı taşıyordu.</p>

  <p>Metro istasyonu kapısının hemen yanında üç genel telefon vardı.</p>

  <p>Bir tanesi kablosundan koparılıp çıkarılmıştı. Ötekilerden biri çalışır durumdaydı.</p>

  <p>Dolarhyde ona bir sürü bozuk para attı, sonunda Reba'nın "Alo" diyen sesini duyabildi.</p>

  <p>Arkadan karanlık odaya özgü başka sesler geliyordu.</p>

  <p>"Merhaba, Reba," dedi.</p>

  <p>"Hey, D., nasılsın sen?"</p>

  <p>Yandan geçen trafik, duymasını güçleştiriyordu. "Fena değil."</p>

  <p>"Sokak telefonundasın galiba. Evde hasta yatıyorsun sanıyordum."</p>

  <p>"Seninle daha sonra konuşmak istiyorum."</p>

  <p>"Olur. Beni geç saatte ara, tamam mı?"</p>

  <p>"Seni... görmem gerek."</p>

  <p>"Beni görmeni ben de isterim ama bu gece olmaz. Burada çalışmam gerek. Telefon eder misin?"</p>

  <p>"Olur. Eğer başka bir... "</p>

  <p>"Ne dedin?"</p>

  <p>"Ederim."</p>

  <p>"Bir an önce aramanı dilerim, D."</p>

  <p>"Evet. Hoşça kal... Reba."</p>

  <p>Bu tamam. Korku göğüs kemiğinin ucundan göbeğine kadar olan yerde aşağıya doğru kaydı. Kendini tuttu, karşı kaldırıma geçti.</p>

  <p>Salı günleri Brooklyn Müzesi'ne giriş, sağ taraftaki tek bir kapı­dandı. Dolarhyde dört sanat öğrencisinin ardı sıra girdi. Öğrenciler sırt çantalarını ve tuallerini duvara dayayıp giriş kartlarını çıkardılar. Masa başında oturan nöbetçi hepsini kontrol etti.</p>

  <p>Sıra Dolarhyde'a geldi.</p>

  <p>"Randevunuz var mı?"</p>

  <p>Dolarhyde başını salladı. "Resim İnceleme Servisi'nden Bayan Harper'le."</p>

  <p>"Şu defteri imzalayın lütfen." Adam bir de kalem uzattı.</p>

  <p>Dolarhyde'ın kendi kalemi hazırdı. "Paul Crane" diye imzaladı.</p>

  <p>Nöbetçi üst katın telefonunu çevirdi. Dolarhyde ona arkası dönmüş, kapının üzerindeki Bağ Bozumu'nu. seyrediyordu. Robert Blum'un. Nöbetçi bu sırada randevuyu onaylattı. Dolarhyde gözünün ucuyla koridor­da dolaşan ikinci bir nöbetçi gördü silahlı olan oydu işte.</p>

  <p>"Lobinin arka tarafında, asansörlerin hemen yanında bir bekleme bankı var," dedi nöbetçi ona. "Orada bekleyin. Bayan Harper sizi almaya gelecek." Eline pembeli beyazlı bir plastik yaka kartı tutuşturdu.</p>

  <p>"Gitarımı buraya bırakabilir miyim?"</p>

  <p>"Gözkulak olurum." ·</p>

  <p>Işıklar kısılınca müzenin havası değişmişti. Kocaman camekânlı teşhir yerlerinin aralarında akşam karanlığı vardı sanki.</p>

  <p>Dolarhyde söylenen yerde üç dakika bekledikten sonra, Bayan Harper asansörden indi.</p>

  <p>"Bay Crane? Ben Paula Harper."</p>

  <p>Telefondaki sesine göre oldukça gençti doğrusu. Aklı başında bir kadın. Ciddi bir güzel. Eteğiyle bluzu üniforma gibi duruyordu üzerinde.</p>

  <p>"Siz Blake'in suluboyası için telefon etmiştiniz," dedi. "Yukarıya çıkalım, size göstereyim. Personel asansörüne binelim... şu taraftan."</p>

  <p>Onu oldukça loş olan müze mağazasından ve eski silahların sergilendiği odadan geçirdi. Dolarhyde yönünü ve yerini kaybetmemek için hızla çevresine bakındı. Amerikalılar Salonu'nun köşesinden geçen koridor, küçük asansörün oraya varıyordu.</p>

  <p>Bayan Harper düğmeye bastı, dirseklerini avuçlayıp bekledi. Açık mavi gözleri, Dolarhyde'ın yakasındaki pembeli beyazlı plastik karta takılmıştı.</p>

  <p>"Size altıncı katın kartını vermişler," dedi. "Neyse, ziyanı yok...bugün beşinci katta nöbetçi yok zaten. Ne tür bir inceleme yapıyorsunuz?"</p>

  <p>Dolarhyde şu ana kadar konuşmayı hep gülümsemelerle, baş sallamalarla idare etmişti.</p>

  <p>"Butts'la ilgili bir rapor," dedi.</p>

  <p>"Willlam Butts, ha?"</p>

  <p>Başını salladı.</p>

  <p>"Onun hakkında pek fazla bir şey okumadım. Yalnızca dipnotla­rından Blake'in baş müşterisi olduğunu biliyorum. İlginç mi?"</p>

  <p>"Daha yeni başlıyorum. Londra'ya gitmem gerekecek."</p>

  <p>"Sanırım Ulusal Galeri'de Blake'in Butts için yaptığı iki suluboya var. Onları gördünüz mü?"</p>

  <p>"Henüz görmedim."</p>

  <p>"Önceden yazıp randevu alsanız iyi edersiniz."</p>

  <p>Dolarhyde başını salladı. Asansör geldi.</p>

  <p>Beşinci kat. İçi biraz ürperiyordu ama dış görünüşü sakindi. Az sonra cevap belli olacaktı. Ya evet ya da hayır. Eğer işler ters giderse, kendisini ele geçirmelerine izin vermeyecekti.</p>

  <p>Kadın onu Amerikan Portreleri koridoru boyunca yürüttü. Daha önce geldiğinde bu yoldan geçmemişti. Ama ziyanı yok.</p>

  <p>Ne var ki, o koridorda Dolarhyde'ı bir sürpriz bekliyordu. Gördüğü anda olduğu yerde durdu, donakaldı.</p>

  <p>Paula Harper onun peşinden gelmediğini fark edip döndü.</p>

  <p>Duvardaki portrelerden birinin önünde taş kesilmişti.</p>

  <p>Kadın dönüp onun yanına geldi, neye baktığını gördü.</p>

  <p>"Bu Gilbert Stuart'ın yaptığı George Washington'un portresi," dedi.</p>

  <p>Yooo, değildi.</p>

  <p>"Bir dolarlık banknotlarda da aynısı vardır. Buna Lansdowne portresi de derler, çünkü Stuart bundan bir tane de Marki de Lansdowne için yapmış. Amerikan Devrimi'nde sağladığı desteğe teşekkür etmek amacıyla. Bir şeyiniz yok ya. Bay Crane?"</p>

  <p>Dolarhyde'ın rengi kaçmıştı. Bu resim, ömründe gördüğü bütün bir dolarlardan daha beterdi. Uzun kapaklı gözleri, kötü yapılmış takma dişleriyle Washington tıpkı büyükanneye benziyordu. Dolarhyde kendini küçük bir çocuk gibi hissetti.</p>

  <p>"Bay Crane, iyi misiniz?"</p>

  <p>Ya cevap ver ya da her şeyi berbat et. Yen bu durumu. Oh, bu duygu öyle tatlı ki SEN ÖMRÜMDE GÖRDÜĞÜM EN PİS... Hayır.</p>

  <p>Bir şey söyle.</p>

  <p>"Ben kobalt alıyorum," dedi.</p>

  <p>"Birkaç dakika oturmak ister misiniz?" Zaten üzerinde hafif bir ilaç kokusu var gibiydi.</p>

  <p>''Yo, siz yürüyün. Ben de geliyorum."</p>

  <p>Beni kesmeyeceksin, büyükanne. Allah belanı versin senin. Eğer ölmüş olmasaydın seni ben öldürürdüm! Şimdi ölüsün ve her zaman da ölü kalacaksın. Ah, bu öyle tatlı bir duygu ki! öteki ölü değildi ama. Dolarhyde biliyordu bunu.</p>

  <p>Korku dalgaları arasında Bayan Harper'i izledi.</p>

  <p>Resim İnceleme' nin çift kapısından geçtiler. Hemen yanda depo odası görünüyordu. Dolarhyde çabucak çevresine bakındı. Upuzun, sakin bir oda. İyi ışıklandırılmış. İçerisi atlı karınca gibi askılıklarla dolu. Askılıkların her kolunda tablolar asılı. Sırayla küçük odacıklar duvar dibine sıralanmış. En sonraki odacığın kapısı açık. Oradan daktilo sesi geliyor.</p>

  <p>Ortalıkta Paula Harper'den başka kimseler yoktu.</p>

  <p>Kadın onu tezgah yüksekliğinde bir çalışma masasına götürdü, bir de tabure getirdi.</p>

  <p>"Burada bekleyin. Resmi size getireceğim."</p>

  <p>Askılıkların arkasında görünmez oldu.</p>

  <p>Dolarhyde ceketinin ön düğmesini açtı.</p>

  <p>Bayan Harper geliyordu. Elinde yassı bir mahfaza taşımaktaydı. Bir evrak çantasından büyük değildi. Tablo onun içindeydi. Onu taşımaya nasıl gücü yetiyordu bu kadı nın? Dolarhyde resmi asla yassı olarak düşünmemişti. Aslında katalogda gerçek boyutlarını görmüştü. 50x30 cm. Ama bu rakamlara dikkat etmemişti. Kocaman olacağını sanmıştı hep. Oysa küçüktü. Hem küçüktü, hem de bu sakin odanın içindeydi. O eski evden ve yandaki elma bahçesinden Ejder'in ne kadar enerji çekip aldığı daha önce hiç aklına gelmemişti.</p>

  <p>Bayan Harper bir şey söylüyordu. "... ışık geçirmez mahfazada tutmak zorundayız, çünkü rengi solabilir. Sık sık teşhir edilmeyişi de bu yüzden."</p>

  <p>Mahfazayı masanın üzerine koyup kilidini açtı. Çift kapıda bir ses. "Özür dilerim, Julio için kapıyı açmam gerek." Mahfazayı tekrar kapattı, kapıya giderken yanına aldı. Dışarıda servis arabasını iten bir adam bekliyordu. O girene kadar kapıyı açık tutup bekledi.</p>

  <p>"Şuraya mı koyayım?"</p>

  <p>"Evet, teşekkür ederim, Julio."</p>

  <p>Adam çıktı.</p>

  <p>İşte Bayan Harper'le kutu tekrar geliyor.</p>

  <p>"Özür dilerim, Bay Crane. Julio bugün bazı çerçevelerimizin tozunu alıp temizliğini yapıyor." Mahfazayı tekrar açtı, içinden beyaz karton bir dosya çıkardı...Elinizle dokunmamanız gerektiğini anlıyorsunuz­dur," dedi. "Size ben göstereceğim... kural böyle. Tamam mı?"</p>

  <p>Dolarhyde başını salladı. Konuşamıyordu.</p>

  <p>Kadın dosyası açtı, plastik koruyucuyla kapak kağıdını çekip aldı.</p>

  <p>İşte buradaydı. Büyük Kız1/ Ejder ve Güneşi Kuşanmış Kadın. Erkek-Ejder, çaresiz, yalvaran kadının tepesinde... kadının çevresine kuyruğu­nu sarmış.</p>

  <p>Küçüktü. Ama güçlüydü. Şaşırtıcı. En iyi röprodüksiyonlar bile bu ayrıntılara ve bu renklere erişmiş değillerdi.</p>

  <p>Dolarhyde onu bir an içinde çok net gördü... Kenarlarda Blake'in el yazıları, kağıdın sağ ucunda iki kahverengi leke. Kapmıştı resim sanki onu. Çok fazlaydı bu... renkler o kadar güçlüydü ki!</p>

  <p>Ejder'in kuyruğunu sardığı kadına bak. Bak.</p>

  <p>Saçlarının renginin tıpkı Reba McClane'in saç rengi olduğunu gördü. Kapıya uzaklığı altı metre var ya da yoktu. İçinde sesler oynaşıyordu. "Umarım seni şok etmemişimdir," diyordu Reba McClane.</p>

  <p>Paula Harper ise, "Suluboya kadar da tebeşir kullanır," diye anlatıyordu. Durduğu yerden Dolarhyde'ın ne yapmakta olduğunu rahatça görebilirdi. Gözlerini tablodan bir an bile ayırmıyordu.</p>

  <p>Dolarhyde elini gömleğinin içine doğru daldırdı.</p>

  <p>Bir yerlerde bir telefon çalıyordu. Daktilo sesi kesildi. Bir kadın en uçtaki odadan kafasını uzattı.</p>

  <p>"Paula, sana telefon. Annen arıyor."</p>

  <p>Bayan Harper başını çevirmedi. Gözleri ne Dolarhyde'dan ayrıldı, ne de resimden. "Bir mesaj verir misin?" dedi kadına. "Birazdan ben onu ararım deyiver."</p>

  <p>Kadın gözden kayboldu. Az sonra daktilo sesi de tekrar başladı. Dolarhyde sabredemiyordu. Başla artık. Şu anda.</p>

  <p>Ama daha önce harekete geçen, Ejder oldu. "ÖMRÜMDE BU KADAR... "</p>

  <p>"Ne?" Bayan Harper'in gözleri fincan gibi açılmıştı.</p>

  <p>"... büyük bir fare görmemiştim!" diye bitirdi Dolarhyde. Parmağıyla da işaret ediyordu. "Şu çerçeveye tırmanıyor!"</p>

  <p>Bayan Harper dönüyordu. "Nerede?"</p>

  <p>Cop gömleğin içinden kayarak çıktı. Koldan çok bir bilek hareketiyle kadının başının arkasına indi. Kadının dizleri bükülürken Dolarhy­de onu bluzunu avuçlayarak yakaladı, kloroformlu bezi burnuna kapattı. Kadın bir tek ses çıkardı. Fazla yüksek bir ses de sayılmazdı. Sonra bayıldı.</p>

  <p>Dolarhyde masayla askılıkların arasında bir yere çömeldi, dosyayla suluboya resmi de aşağıya çekti, önüne aldı. Kağıt sesleri, boğuk solumalar, telefon zili.</p>

  <p>Kadın en uçtaki odadan çıktı.</p>

  <p>"Paula?" Odanın çevresine bakındı. "Annen arıyor," diye seslendi. "Seninle şimdi konuşması gerekiyor mu?"</p>

  <p>Masanın arkasına doğru yürüdü. "İstersen konukla ben meşgul ol.." O anda gördü onları. Paula Harper yerde yatıyordu. Saçları yüzünü örtmekteydi. Onun başucuna çömelmiş olan adamın elinde tabanca vardı. Suluboya resmin son parçacığını ağzına sokmakla meşguldü adam. Kalktı çiğneyerek koştu. Kadına doğru.</p>

  <p>Kadın kendi odasına kaçtı, incecik kapıyı hızla kapadı, telefona sarıldı. O meşgul numarayı tutturmaya çalışırken kapı da yıkıldı. Kulağının arkasına inen darbeden, telefonun ışıkları gözünün önünde bü­yüyüverdi. Kulaklık gürültüyle yere düştü.</p>

  <p>Dolarhyde personel asansöründe aşağıya inerken, gözü kapının üzerinde yanıp sönen ışıklardaydı. Tabancasını karnının üstünde yam­yassı tutuyordu. Üzerine de kitaplarını bastırmıştı.</p>

  <p>Birinci kat.</p>

  <p>İşte bomboş galerilere çıkmıştı. Hızlı yürüdü. Ayakkabılarının sesi fısıltı gibi çıkıyordu. Yarış pabuçları giymişti. Lastik altlı pabuçlardan. Köşeyi yanlış dönünce kendini balina maskelerinin arasında buldu. Birkaç saniye kaybedip, totemlerin önünden koşmaya başladı. Sola doğru baktı. Eski silahlar oradaydı işte.</p>

  <p>Köşeden başını uzatıp lobiyi kontrol etti.</p>

  <p>Masada oturan memur, ilan tahtasını denetliyordu. Resepsiyon masasından on metre kadar uzaktaydı.</p>

  <p>Silahlı muhafız kapıya daha yakındı. Ayakkabısının burnundaki bir lekeyi silmek üzere eğildiğinde, tabancasının deri kılıfı gıcırdadı.</p>

  <p>Saldırırlarsa önce onu devir. Dolarhyde tabancasını kemerine soktu, ceketini üstüne ilikledi. Lobide ilerlerken bir yandan yakasındaki plastik kartı çıkarmakla meşguldü.</p>

  <p>Masa görevlisi ayak seslerini duyunca döndü.</p>

  <p>"Teşekkür ederim," dedi Dolarhyde. Plastik kartı kenarlarından parmakları arasına kıstırarak tuttu, masanın üzerine bıraktı.</p>

  <p>Adam başını salladı. "Lütfen şuradaki yarıktan içeriye atar mısınız?" dedi.</p>

  <p>Resepsiyon masasındaki telefon çaldı.</p>

  <p>Kartı masanın camı üzerinden almak zordu.</p>

  <p>Telefon tekrar çaldı. Çabuk ol.</p>

  <p>Dolarhyde kartı yakaladı, yarıktan içeriye attı. Oradaki sırt çantası yığını arasından kendi gitar kabını aldı.</p>

  <p>Muhafız telefona doğru geliyordu.</p>

  <p>Kapıdan dışarı. Hızla botanik bahçesine doğru. Peşinden gelirler­se dönüp ateş etmeye hazırdı.</p>

  <p>Bahçeye girip sola döndü, orada bir alçak çardakla bir çalı yığını­nın arasına çömeldi. Gitar kabını açtı, içinden bir tenis raketi, bir tenis topu, bir havlu, bir de katlanmış alışveriş torbasıyla koca bir demet yapraklı kereviz çıkardı.</p>

  <p>Ceketini gömleğiyle birlikte sırtından sıyırırken düğmeler havalarda uçtu. Bir adımda pantolonunun da içinden çıktı. İçine Brooklyn Koleji tişörtüyle eşofman pantolonu giymişti. Kitaplarıyla elbiselerini alışveriş torbasına tıktı, silahlarını da aralara soktu. Kereviz en üstteydi.</p>

  <p>Gitar kabının sapını iyice sildikten sonra, onu çalıların altına itti..</p>

  <p>Şimdi bahçenin içinden Prospect Parkı'na doğru gidiyordu. Hav­luyu ensesine atmıştı. Empire Bulvarı'na çıktı. Koşucular biraz ilerisin­deydi. Onların peşi sıra parka girerken ilk polis arabaları canavar dü­düklerini çala çala ortaya çıktılar. Koşucuların hiçbiri aldırış etmedi. Dolarhyde'da etmedi.</p>

  <p>Ara sıra koşup ara sıra yürüyerek, elinde alışveriş torbası ve tenis raketiyle topunu zıplata zıplata ilerlerken, spordan terlemiş, eve dönerken markete uğrayıp alışverişini yapmış bir adama benziyordu.</p>

  <p>Adımlarını yavaşlattı. Tok karnına koşmak doğru olmazdı. Artık adımlarının hızını kendisi seçebilirdi.</p>

  <p>Her şeyi kendisi seçebilirdi.</p>
</body>
</html>
