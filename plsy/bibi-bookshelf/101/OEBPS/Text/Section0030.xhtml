<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>27.</h1>

  <p>Büyükannedeki değişiklik ilk önce 1947 yılının kışında, Francis sekiz yaşındayken belli olmaya başladı.</p>

  <p>Artık yemekleri odasında Francis'le baş başa yemiyordu. Aşağıdaki yemek odasında herkesle birlikte yemeye başlamışlardı. Büyük­anne orada, yaşlıların masasına başkanlık ediyordu.</p>

  <p>Genç kızlığında nazik bir ev sahibesi olmanın yolları öğretilmişti ona. Gümüş çanını çıkardı, silip parlattı, kendi tabağının yanı başına koydu.</p>

  <p>Bir yemek masasını yönetmek, servisin zamanını ayarlamak, sohbeti yürütmek, konuları çekingen olanların da konuşmaya katılabileceği biçimde seçmek, parlak kişilerin en iyi yanlarını ortaya çıkaracak konular açmak gerçek bir sanattı ve ne yazık ki bu sanat artık gerile­meye başlamış bulunuyordu.</p>

  <p>Büyükanne bir zamanlar bu işi başarıyla yapardı. Sofradaki bu çabaları da, hala bir sohbeti sürdürme yeteneğini koruyan birkaç ihtiyar için yemekleri gerçekten ilginç kılmaya yaramıştı.</p>

  <p>Francis masanın öbür başına, büyükannesinin tam karşısına, yani ev sahibi erkeğin yerine otururdu. Büyükanne yaşlıların hatırlayabile­cekleri anılarını tekrar yaşatmaya çalışırken, o karşısında, başlarını sal­layan ihtiyarlarla çevrelenmiş bir cadde görürdü hep. Büyükanne, Bayan Floder'in Kansas City'ye yaptığı balayı seyahatini, Bayan Ea­ton'un sarılık hastalığını tekrar tekrar ortaya atar, ötekilerin rastgele çıkardığı anlaşılmaz sesleri, yüzünde memnun bir ifadeyle dinlerdi.</p>

  <p>"Ne kadar ilginç, değil mi, Francis?" der, yanındaki çanı çalarak ikinci yemeği isterdi. Yemekler hep etli sebze olurdu, ama büyükanne bunları hep iki ayrı yemek olarak servis yaptırır, mutfaktakileri boşuna sıkıntıya sokardı.</p>

  <p>Sofradaki ufak tefek kazalardan hiç kimse söz etmezdi. Çanın ça­lınması ve cümlenin orta yerinde bir el işareti yapılmasıyla, yemeği üstlerine dökenlerin, masada uyuyakalanların ya da bu masaya neden oturduğunu unutanların derdine hemen çare bulunurdu. Büyükanne parası yetebildiğince fazla işçi tutardı her zaman.</p>

  <p>Büyükannenin genel sağlığı daha kötüye gittikçe zayıflamaya başladı. O zaman çoktan beri giyemediği elbiselerini de ortaya çıkarıp giyebildi. Bu elbiselerden bazıları pek şıktı. Yüz çizgileri ve saç biçimiyle, bir dolarlık banknotun üzerindeki George Washington portresi­ne çok benziyordu.</p>

  <p>İlkbahara doğru nezaketi de biraz bozuldu. Sofraya hala başkanlık ediyordu, ama St. Charles'da geçen çocukluğunu anlatırken kimsenin sözünü kesmesine izin vermez olmuştu. Arada pek özel ve kişisel anılara da giriyordu. Francis'e ve masadakilere ilham vermek için.</p>

  <p>Büyükannenin 1907 yılında sükseli bir genç kız olduğu ve nehrin ötesinde. St. Louis'de verilen bazı kibar balolara davet edildiği bir ger­çekti.</p>

  <p>"Bunda herkesin alabileceği bir ders var," diyordu anlatırken. Bir yandan gözlerini Francis'e dikip, masanın altında bacak bacak üstüne atıyordu.</p>

  <p>"Benim zamanımda doğanın kusurlarına pek bir çare bulunamaz­dı. Benim saçlarım ve cildim çok güzeldi. Onlardan elimden geldiği kadar yararlandım. Dişlerimdeki kusurları da kişiliğimin gücüyle ve neşeli tavrımla bastırdım. Hem öyle bastırdım ki, dişlerim benim en tipik yerim sayılmaya başladı. Kendi özel cazibe amblemim. Dünyayı ver­seler değiştirmezdim dişlerimi."</p>

  <p>Doktorlara zerre kadar güveni olmadığını uzun uzun anlatıyordu. Diş eti sorunlarının dişlerini kaybetmesine neden olabileceğini öğren­diğinde, bölgenin en ünlü dişçilerinden birine gitmişti. Dr. Felix Bertl'e. Adam aslen İsviçreliydi. Belli sınıf insanlar arasında da İsviçre tipi diş­ler çok gözdeydi.</p>

  <p>Bazı opera sanatçıları, dişlerinin biçimini değişirse ses tonunun etkileneceğinden korkarlardı. Aktörler ve diğer bu gibi kimseler de takma dişlerini kendi dişlerinin tam şeklinde yaptırmak isterlerdi.</p>

  <p>Doktor Bertl hastasına tıpkı kendi doğal dişleri gibi diş yapabili­yordu. İçine kattığı maddelerle de sesin titreşimini deniyor, bozulma­masını sağlıyordu.</p>

  <p>Büyükannenin dişleri hazırlanınca, ağzının biçimi tıpkı eskisi gibi olmuştu. Onların bozukluğunu da kişiliğiyle yendi, kendine özgü çeki­ciliğinden hiçbir şey kaybetmedi. Göze batan gülümsemesini her zaman korudu.</p>

  <p>Eğer bu olup bitenlerde ders olabilecek bir şey varsa bile, Francis bunun değerini hiç anlayamıyordu. Anladığı tek şey, kendi para kazanıp biriktirinceye kadar kimsenin kendisini estetik ameliyat falan yap­tırmayacağıydı.</p>

  <p>Francis yemek boyunca sofrada oturmaya dayanabiliyordu, ama bunun nedeni yemekten sonra beklediği bir şey olmasındandı.</p>

  <p>Her akşam Queen Mother Bailey'in kocası, katır arabasıyla onu almaya gelirdi. Büyükanne o sıra üst katta meşgul bulunurdu. Francis onlarla birlikte arabaya biner, yolun alt ucuna kadar gider, caddenin köşesine gelince inip eve yürüyerek dönerdi.</p>

  <p>Bütün gün bu akşam gezisini bekleyerek yaşardı. Arabanın ön tarafında, Queen Mother'ın yanında oturmak... uzun boylu, sessiz kocası karanlıkta hiç fark edilmezdi. Arabanın demir tekerlekleri çakıllı yol üstünde büyük gürültüler çıkarırdı. Arabanın iki katırı kahverengi, bazen de çamur içinde olurdu. Kırpılmış yeleleri çalı gibi havada durur­du. Ter kokusu, pamuklu kumaş kokusuna karışırdı arabada. Bay Ba­iley yakacak odun taşırdı bu arabayla. Bazen geldiğinde arabanın içi duman kokardı. Yanında birkaç tavşan ya da sincap bulunduğu da olurdu. Koşuyorlarmış gibi upuzun uzanmış durumda.</p>

  <p>Yol boyu hiçbiri konuşmazdı. Bay Bailey ise yalnızca katırlara bir şeyler söylerdi. Araba sarsıldıkça çocuk mutlu bir şekilde Baileylere çarpar dururdu. Köşe başında indiği zaman onlara dosdoğru eve gideceğine dair söz verir, onlar uzaklaşırken bir süre arabanın fenerini seyrederdi. Giderken karı kocanın aralarında konuştuklarını duyardı. Bazen Queen Mother güldürürdü kocasını. Kendi de onunla birlikte gülerdi. Karanlık köşede durup bu sesleri dinlerken, kendisine gülme­diklerini bilmek hoş bir duyguydu.</p>

  <p>Ama daha sonra bu konudaki fikrini de değiştirecekti...</p>

  <p>Francis Dolarhyde'ın oldukça seyrek gördüğü tek oyun arkadaşı, üç tarla ileride oturan bir dükkancının kızıydı. Büyükanne kızın eve oynamaya gelmesinden pek memnundu, çünkü ona Marlan'ın çocukluk elbiselerini giydirmekten zevk alırdı.</p>

  <p>Kızıl saçlı, silik bir kızdı. Genellikle oyun oynayamayacak kadar yorgun olurdu.</p>

  <p>Bir haziran günü öğleden sonra kümesteki toprağın içinde böcek aramaktan bıkmış, Francis'den kendisine gizli organlarını göstermesini istemişti.</p>

  <p>Kümesin bir köşesinde, evin alt kat pencerelerinden görülmelerini önleyen alçak çitin hemen arkasında, Francis gösterdi ona. Kız da kendininkini göstererek karşılık verdi. Donu bileklerine yığılmış, ayakta duruyordu oracıkta. Francis görebilmek için yere çömeldiğinde, kafası kopmuş bir tavuk kümesin köşesinden sırtüstü durumda, kanatlarını çırpa çırpa ortaya doğru sürüklendi. Tozlar uçuştu. Kız geriye doğru zıplarken ayaklarına ve bacaklarına kan damlaları sıçradı.</p>

  <p>Francis de ayağa fırladı. Pantelonu hala ayak bileklerindeydi. O sırada tavuğun peşi sıra köşeyi dönen Queen Mother Bairley onları gördü.</p>

  <p>"Bak, çocuk," dedi sakin sesiyle. "Neyin ne olduğunu görmek isti­yorsan artık gördün. Şimdi git de kendine başka bir oyun bul. Yaşına uygun bir eğlence ara ve pantolonunu da üstünde tutmayı bil. Şimdi bu arkadaşınla beraber bana yardım edin de tavuğu yakalayayım."</p>

  <p>Tavuk durmadan kaçtığı, uzaklaştığı için çocukların duyduğu utanç çabucak geçti, yerini başka duygular aldı. Ama büyükanne onları üst kat penceresinden izlemekteydi...</p>

  <p>Büyükanne, Queen Mother Bailey'in eve girişini de izledi. Çocuklar kümesin iç tarafına geçtiler. Beş dakika sonra büyükanne sessiz adımlarla üstlerine geldi. Kapıyı birdenbire açtı, onları kızılderili başlığı yapmak üzere tüy toplarken buldu.</p>

  <p>Kızı evine yolladı, Francis'i eve soktu.</p>

  <p>Cezasını çektikten sonra onu tekrar Peder Buddy'nın yetimhane­sine yollayacağını söyledi ona. "Yukarı çık," dedi. "Odana git, pantolo­nunu çıkar, ben makası alıp gelinceye kadar bekle orada."</p>

  <p>Francis odasında saatlerce bekledi. Yatağın üzerinde, pantolonu­nu çıkarmış yatarak. Battaniyeyi üzerine çekmiş, ona avuçlarıyla sarılmış, makası bekliyordu. Akşam yemeğinin seslerini dinledi, Queen Mother'ın kocası arabayla gelirken arabanın sesini dinledi...</p>

  <p>Sabaha karşı bir ara uyukladı, sonra sarsılarak uyandı, tekrar bekledi.</p>

  <p>Büyükanne hiç gelmedi. Belki de unutmuştu.</p>

  <p>Bunu izleyen günler boyunca, günlerin normal akışı içinde bekle­meye devam etti. Gün boyu birkaç kez buz gibi korkular sarıp duruyordu her yanını. Beklemesi hiçbir zaman bitmeyecekti.</p>

  <p>Queen Mother Bailey ile karşılaşmamaya çalışıyor, kadına bunun nedenini de söylemiyordu. Büyükanneye kümesteki olayı onun anlattığına inanmak yanılgısına düşmüştü Francis. Arabanın feneri yol boyunca uzaklaşırken kulağına gelen gülüşlerin kendi hakkında olduğundan emindi artık. Dünyada hiç kimseye güvenemeyeceği ortadaydı.</p>

  <p>Aklında bu düşünce varken hareketsiz yatıp uyuyabilmeye olanak yoktu. Böyle parlak bir gecede hareketsiz yatmaya da olanak yoktu.</p>

  <p>Büyükannenin haklı olduğunu biliyordu Francis. Çok incitmişti büyükanneyi. Utandırmıştı. Yaptığı kabahati herkes biliyor olmalıydı. Ta St. Charles'a kadar yayılmıştı herhalde haber. Büyükanneye kızmı­yordu. Yo, büyükanneye kızmıyordu. Onun kendisini çok SEVDİĞİNİ biliyordu. Doğru hareket etmek istiyordu.</p>

  <p>Hayalinde, eve hırsızlar girdiğinde büyükanneyi o koruyor, kurtarıyor, büyükanne de ona söylediği kötü sözleri geri alıyor, "Sen şeytanın çocuğu değilmişsin, Francis," diyordu. Benim cici çocuğumsun sen."</p>

  <p>Eve hırsızın girişini gözünün önünde canlandırıyordu. Adamın niyeti büyükanneye gizli organlarını göstermekti.</p>

  <p>Nasıl koruyacaktı büyükanneyi Francis? Koskoca hırsızla dövüşe­meyecek kadar küçüktü henüz.</p>

  <p>Bunu iyice düşündü. Mutfakta Queen Mother'ın koca bıçağı vardı. Tavuk kestikten sonra onu gazete kağıdıyla silerdi. O bıçağa bir bakması gerekiyordu. Sorumluluk duymaktaydı bu konuda. Karanlığa karşı duyduğu korkuya karşı mücadele etmeliydi. Eğer büyükanneyi gerçekten seviyorsa, karanlıkta korkulacak şey, kendisi olmalıydı. Hır­sızın korkması gereken şey, Francis olmalıydı.</p>

  <p>Aşağıya süzüldü, bıçağı aynı çiviye asılı buldu. Garip bir kokusu vardı. Tavuk parçalanırken musluğun içindeki kokunun aynısı. Keskin­di bıçak. Ağırlığı da ona güven veriyordu.</p>

  <p>Elinde bıçakla büyükannenin odasına yürüdü...ırsız falan girme­diğinden emin olmak için.</p>

  <p>Büyükanne uyuyordu. Ortalık çok karanlıktı, ama Francis onun tam nerede olduğunu biliyordu. Eğer içeride bir hırsız olsa, onun da soluğu­nu duyardı. Büyükannenin soluğunu nasıl duyuyorsa öyle. Nasıl büyük­annenin boynunun tam nerede olduğunu biliyorsa, hırsızın boynunun tam nerede olduğunu da bilirdi. Soluma sesinin tam altında.</p>

  <p>Eğer odada bir hırsız olsa, Francis ayak uçlarına basarak, sessizce şöyle yaklaşırdı ona. Bıçağı onun başı üzerinde şöyle kaldırır, iki eliyle şöyle tutardı.</p>

  <p>Francis yatağın yanı başında duran terliğe bastı. Bıçak karanlıkta rasgele inerek başucu lambasının maden abajuruna çarptı.</p>

  <p>Büyükanne olduğu yerde döndü, ağzından ıslık gibi bir ses çıkardı. Francis hareketsiz durdu. Kolları bıçağı taşımak için harcadığı ça­badan titriyordu. Büyükanne horlamaya başladı.</p>

  <p>Francis'in içinde kabaran sevgi neredeyse göğsünü çatlatacaktı. Odadan sessizce çıktı. Onu korumaya hazır olabilmek için çıldırıyor­du. Bir şeyler yapmak zorundaydı. Artık karanlık evden korkmuyordu. Ama bunaltıyordu onu bu ev.</p>

  <p>Arka kapıdan çıktı, pırıl pırıl gecede öylece durdu. Yüzünü gökyüzüne çevirmiş, sanki ışıkları soluyabilecek, onları içine çekebilecekmiş gibi derin derin nefes alıyordu. Küçük, yuvarlak bir ay, yukarı devrilmiş gözlerinin akında renk değişimi yapıyordu. Sonra gözler tekrar yuvarlandı, mehtabın ışığı gözbebeklerine düştü.</p>

  <p>İçindeki sevgi büyümüş, sıkışmıştı. Onu soluyarak dışarı atamıyor­du. Kümese doğru yürüdü. Hızla gidiyordu bu kez. Toprak, tabanlarına soğuk soğuk değiyordu. Bıçak da bacağına soğuk soğuk değmekteydi. Koşmaya başladı. Çatlamadan önce oraya ulaşabilmek için...</p>

  <p>Kümesin önündeki tulumbanın altında sabunlanmakta olan Fran­cis, ömründe bu kadar tatlı bir huzur duyduğunu anımsamıyordu. Kendini bu yeni huzura, tedbirli hareketlerle ve yavaş yavaş bıraktı. Ve o zaman anladı ki, çevresini saran bu huzur sonsuz bir huzur.</p>

  <p>Büyükannenin anlayış gösterip kesmediği şeyin bir ödül gibi hala yerinde durmakta olduğunu, bacaklarındaki ve göbeğindeki kanları yı­karken tekrar düşündü. Zihni berrak ve sakindi.</p>

  <p>Gecelik konusunda bir şeyler yapması gerekiyordu. Çuvalların altına saklamak en iyisiydi.</p>

  <p>Ölü tavuğu bulmak büyükanneyi çok şaşırttı. Bunun pek tilki mari­fetine benzemediğini söylüyordu.</p>

  <p>Bir ay sonra Queen Mother Bailey yumurta toplarken aynı durumda bir tavuk daha buldu. Bu kez kafası burularak koparılmıştı.</p>

  <p>Büyükanne sofrada konuşurken, bu işin "eskiden kovmuş olduğu hizmetçilerden biri," tarafından, hınç yüzünden yapıldığına inandığını söyledi. Durumu şerife yansıttığını da belirtti.</p>

  <p>Francis kendi sandalyesinde sessizce oturuyordu. Avucunu bir açıp bir kapıyor, o avucun içinde kırpılıp duran gözü hayal ediyordu. Bazen yatağında bir tarafının kesik olmadığından emin olmak için kendini yokladığı oluyordu. Böyle yokladığında avucunda göz kırpılması hissettiğini sanıyordu.</p>

  <p>Büyükanne hızla değişiyordu. Çok kavgacı olmuştu. Hizmetkarları tutmakta zorluk çekiyordu. Orta hizmetçileri pek az olduğu halde, o mutfakta sorumluluk yüklenmeyi, işlere karışmayı, Queen Mother'ı si­nirlendirip yemekleri bozmayı seçmişti. Ömrü boyunca hep Dolarhy­deların yanında çalışmış olan Queen Mother evdeki tek sürekli hizmet­kardı.</p>

  <p>Mutfağın sıcağından yüzü kızaran büyükanne bir işten ötekine saldırıyor, yemekleri yarı hazır durumda bırakıyor, servis yapılabilecek duruma asla getirmiyordu. Artıkları birbirine katıp yeni yemekler pişirir­ken, taze sebzeler diğer yanda çürümekteydi.</p>

  <p>Bir yandan da ziyankarlığa karşı duyarlılık kazanmıştı. Çamaşırha­nede harcanan sabun ve ilaç miktarında kısıntı yapınca, çarşaflar gri bir renk almaya başladı.</p>

  <p>Kasım ayı içinde peşi peşine siyah hizmetçi tuttu. Hiçbiri durmadı.</p>

  <p>Sonuncusunun gittiği gece büyükanne ateş püskürüyordu. Evin içinde bağırarak dolaştı. Mutfağa girdiğinde, Queen Mother Bailey'in hamuru yoğurduğu yerde bir kaşık kadar un bırakmış olduğunu gördü.</p>

  <p>Yemeğe yarım saat kalmıştı. Mutfağın o sıcağı ve kargaşalığı içinde, Queen Mother'ın üzerine yürüyüp suratına bir tokat attı.</p>

  <p>Queen Mother elindeki kaşığı düşürüverdi. Şok olmuştu. Gözlerine yaşlar doluştu. Büyükanne hemen elini çekti. Aslında kendi çekme­di. Kocaman, pembe bir avuç itti onu.</p>

  <p>"Bunu bir daha asla yapmayın. Kendinizde değilsiniz, Bayan Do­larhyde. Ama yine de bunu asla yapmayın."</p>

  <p>Avaz avaz haykırılan hakaretler... Büyükanne bir çaydanlığa çarptı, içindeki sular ocağın üzerine dökülüp tısladı. Sonunda büyükanne kapıyı çarpıp odasına gitti. Francis onun odasında hala küfür ettiğini, eşyaları duvarlara fırlattığını duyuyordu. Bütün gece odasından çıkmadı.</p>

  <p>Queen Mother çorbayı hazırlayıp ihtiyarları besledi, kendi eşyala­rını toplayıp bir sepete doldurdu, eski kazağıyla örgü külahını giydi. Francis'i aradı ama bulamadı.</p>

  <p>Arabasına bindiğinde, çocuğun terasın köşesinde tek başına oturmakta olduğunu gördü. Ağır vücudunu arabadan tekrar indirdi, onun yanına yürüdü.</p>

  <p>"Yavrum, ben gidiyorum, bir daha dönmeyeceğim," dedi. "Bakkal­daki Sironla benim tarafımdan annene telefon edecek. Eğer annen gelmeden önce bana ihtiyacın olursa evime gelirsin."</p>

  <p>Francis uzanan elin yüzüne dokunmaması için başını çevirdi.</p>

  <p>Bay Bailey katırlara diliyle, "Klak, klak," diye ses verdi. Francis araba fenerinin uzaklaşmasını seyretti. Daha önce de o feneri böyle içi boşalmış olarak seyrettiğini hatırlıyordu. Queen Mother Bailey'in kendisine ihanet ettiğini anladığından beri. Artık önemi yoktu. Memnundu bile. Zayıf bir fener ışığı yolun ucunda silikleşiyordu. Aydedeye vız gelirdi böyle şeyler.</p>

  <p>Acaba bir katırı öldürmek insana nasıl bir duygu verir diye merak etti.</p>

  <p>Marlan Dolarhyde Vogt telefon edildiğinde gelmedi.</p>

  <p>St. Charles şerifi iki hafta sonra onu telefonla aradığı zaman geldi. Öğleden sonra Packard arabasını kendi kullanarak geldi. Elinde eldivenleri, başında şapkası vardı.</p>

  <p>Şerif yardımcısı onu yolun ilerisinde karşıladı, arabanın penceresine doğru eğilerek konuştu.</p>

  <p>"Bayan Vogt, anneniz öğlen civarında bizi aradı, hırsızlık yapan bir hizmetçiden yakındı. Ben buraya geldiğimde... özür dilerim, ama biraz saçma sapan konuşuyordu. Ortalık da oldukça bakımsız gibiydi. Şerif önce size haber vermemizi istedi. Anlıyorsunuzdur. Bay Vogt sosyal kişiliği olan biri olduğu için."</p>

  <p>Marlan onu çok iyi anlıyordu. Bay Vogt, St. Louis'in bayındırlık müdürüydü. Bugünlerde St. Louis kentinin iktidardaki partiyle pek arası da yoktu.</p>

  <p>Şerif yardımcısı, "Bildiğim kadarıyla, burayı bizden başka gören olmadı," dedi.</p>

  <p>Marlan annesini uyur buldu. İhtiyarlardan ikisi hala sofranın başında oturmuş, yemek bekliyorlardı. Bir kadın sırtında kombinezonuyla bahçede geziniyordu.</p>

  <p>Marlan hemen kocasına telefon etti. "Bu yerleri ne kadar sık kontrol ediyorlar?... Herhalde görmemişlerdir... Akrabalardan yakınan olduğunu duymadım... zaten bu ihtiyarların akrabası olduğunu da sanmıyorum... Yo, sen uzak dur buradan. Bana birkaç zenci lazım. Birkaç zenci bul bana... Bir de Doktor Walters'i. Ben idare ederim durumu."</p>

  <p>Kırk beş dakika sonra doktor yanında beyaz üniformalı bir hasta­bakıcıyla birlikte geldi. Onun peşinden de bir kamyonet içinde Mari­an'ın hizmetçisiyle beş başka hizmetçi geldiler.</p>

  <p>Marlan, doktor ve hastabakıcı büyükannenin odasına girerlerken, Francis de okuldan döndü. Büyükannenin küfürler savurduğunu duydu. Kadını hastanenin tekerlekli sandalyelerinden birine oturttular. İtip götürürlerken gözleri cam cam bakıyordu. Koluna bir parça pamuğu yapışkan bantla tutturmuşlardı. Dişleri olmayınca suratı çökmüş, bir garip olmuştu. Marlan'ın kolunda da sargı vardı. Isırılmıştı kolu.</p>

  <p>Büyükanne doktorun arabasıyla götürüldü. Arka kanepeye otur­tulmuş, yanına da hastabakıcı binmişti. Francis onun gidişine baktı. Önce elini sallamak üzere kaldırdı ama, sonra kolu hemen yanına sarktı.</p>

  <p>Marlan'ın temizlikçileri evi temizleyip havalandırdılar, her şeyi yı­kadılar, ihtiyarlara da banyo yaptırdılar. Marlan onlarla birlikte çalışıyordu. Ortaya birkaç lokma yemek koymayı da başardı.</p>

  <p>Francis'le ancak bazı eşyaların yerini sormak için konuşuyordu. Sonra temizlikçileri yolladı, belediyeye telefon etti. "Bayan Do­larhyde bir kalp krizi geçirdi," diye anlattı onlara.</p>

  <p>Sosyal Güvenlik'in otobüsü ihtiyarları almaya geldiğinde ortalık kararmıştı. Francis kendinin de bu otobüsle gideceğini sanıyordu. Ona ne olacağı hiç söz konusu edilmemişti.</p>

  <p>Sonunda evde bir tek Marlan'la Francis kaldılar. Marlan yemek masasının başında, yüzünü avuçlarının içine almış oturuyordu. Fran­cis bahçeye çıkıp elma ağacına tırmandı.</p>

  <p>Derken Marlan onu çağırdı. Francis'in elbiselerini küçük bir bavu­la yerleştirmişti.</p>

  <p>Arabaya doğru yürürken, "Benimle gelmek zorundasın," dedi ona. "Bin bakalım. Ayaklarını kanepeye sürme."</p>

  <p>Onlar Packard'la uzaklaşırken boş tekerlekli sandalye bahçede kalmış, tek başına duruyordu.</p>

  <p>Skandal falan olmadı. Belediye yetkilileri Bayan Dolarhyde'a çok yazık olduğunu, evi de pek temiz tuttuğunu söylediler. Vogtlara bir leke sürülmedi.</p>

  <p>Büyükanne özel bir sinir hastalıkları sanatoryumuna yatırıldı. Francis bir daha eve, onun yanına ancak on dört yıl sonra dönebildi.</p>

  <p>"Francis, işte üvey kız kardeşlerinle üvey erkek kardeşin," dedi annesi. Vogtların kütüphanesindeydiler.</p>

  <p>Ned Vogt on iki yaşındaydı. Victorla on üç, Margaret ise dokuz. Ned'le Victorla birbirlerine baktılar. Margaret yere bakıyordu.</p>

  <p>Francis'e hizmetçilerin merdiveninin ta tepesinde bir oda verildi. 1944 seçimlerindeki yenilgiden sonra Vogtlar artık üst kat hizmetçisi kullanmıyorlardı.</p>

  <p>Onu yürüyerek kolaylıkla gidip gelebileceği Potter Gerard İlkoku­lu'na yazdırdılar. Öteki çocukların gittiği özel Episcopal Okulu'ndan epey uzaktı bu okul.</p>

  <p>İlk birkaç gün Vogtların çocukları ondan ellerinden geldiğince uzak durmaya çalıştılarsa da, ilk haftanın sonuna doğru Ned'le Victoria hizmetçi merdivenine çıkıp ziyarete geldiler.</p>

  <p>Kapının kulpu çevrilmeden önce Francis onların dakikalarca dışarıda fısıldaştığını duydu. Kapının kilitli olduğunu anlayınca vurmadılar bile. Ned, "Aç şu kapıyı," diye seslendi.</p>

  <p>Francis açtı. Onunla hiç konuşmadan dolaptaki elbiselerine baktılar. Ned Vogt tuvalet masasının küçük çekmecesini açtı, orada bulduklarını iki parmağıyla tutup tutup havaya kaldırmaya başladı. Doğum günü mendillerinin köşelerine FD harfleri işlenmişti. Bir gitar mız­rabı çıktı. Sonra küçük bir şişe içinde parlak bir böcek, bir beysbol dergisi, bir de geçmiş olsun kartı. 'Sınıf arkadaşın, Sarah Hughes' diye imzalanmış.</p>

  <p>"Ne bu?" diye sordu Ned.</p>

  <p>"Mızrap."</p>

  <p>"Neye yarar?"</p>

  <p>"Gitar çalmaya."</p>

  <p>"Gitarın var mı?"</p>

  <p>"Yok."</p>

  <p>Victoria, "O halde bunu niye saklıyorsun?" diye sordu.</p>

  <p>"Babam kullanırdı."</p>

  <p>"Sözlerini anlayamıyorum. Ne diyorsun? Bir daha tekrarlatsana ona, Ned."</p>

  <p>"Babasınınmış diyor." Ned mendillerden birine burnunu sümkür­dü, tekrar çekmeceye bıraktı.</p>

  <p>Victoria, "Bugün atları almaya geldiler," dedi. Dar yatağa oturdu. Ned de onun yanına yerleşti. İkisi de ayaklarını şilteye dayadılar.</p>

  <p>"Artık at, mat yok," dedi Ned. "Yazları göl kenarındaki eve gitmek yok. Neden, biliyor musun? Cevap versene, piç kurusu."</p>

  <p>Victoria, "Babam artık çok hasta ve eskisi kadar para kazanmıyor," dedi. "Bazı günler işe hiç gitmiyor bile."</p>

  <p>"Neden hasta olduğunu biliyor musun, piç kurusu?" dedi Ned. "Anlayabileceğim gibi söyle."</p>

  <p>"Büyükannem o bir ayyaş diyor."</p>

  <p>Ned, "Senin o çirkin suratın yüzünden hasta babam," dedi.</p>

  <p>Victoria, "İnsanlar ona bu yüzden oy vermedi," diye ekledi.</p>

  <p>Francis, "Def olun," dedi. Kapıyı açmak üzere döndüğünde, Ned arkasından ona bir tekme savurdu. Francis iki elini birden böbreğine doğru kaldırdı. Bu sayede parmaklarını, Ned'in midesine savurduğu ikinci tekmeden korumuş oldu.</p>

  <p>"Ah, Ned !" diye bağırdı Victoria. "Ah, Ned!"</p>

  <p>Ned, Francis'i kulaklarından yakalayıp suratını tuvalet masasının üzerindeki aynaya doğru tuttu.</p>

  <p>"İşte bu yüzden hasta!" derken onun suratını aynaya çarptırdı. "Bu yüzden hasta!" Küt. "Bu yüzden hasta!" Küt. Ayna kan ve sümük leke­leriyle dolmuştu. Ned onu bıraktığında Francis yere çöküp oturdu. Victoria ona iri iri açılmış gözleriyle baktı. Alt dudağını dişleri arasında tutuyordu. Onu orada bıraktılar. Yüzü kan ve tükürükten sırılsıklamdı. Gözleri acıdan sulanmıştı. Ama ağlamadı.</p>
</body>
</html>
