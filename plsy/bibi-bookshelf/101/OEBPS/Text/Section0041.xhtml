<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>39.</h1>

  <p>Dolarhyde, Brooklyn Müzesi'nden iki blok geride bir apartmanın önünde taksiden inip şoföre para ödedi. Yolun geri kalanını yürüdü. Eşofman giymiş koşucular grubu, yanından geçip karşıdaki Prospect Parkı'na girdiler.</p>

  <p>Metro istasyonu yakınındaki trafik adacığı üzerinde durup, Eski Yunan tarzında inşa edilmiş binaya iyice baktı. Brooklyn Müzesi'ni daha önce hiç görmemişti. Rehberini okumuştu ama. O rehber kitabı çok eskiden ısmarlayıp okumuştu hem de. Büyük Kızıl Ejder ve Güneşi Kuşanmış Kadın fotoğraflarının altında, ufacık harflerle basılı "Brooklyn Müzesi" yazısını okur okumaz.</p>

  <p>Kapı girişindeki mermerin üzerine, Konfüçyüs'den Demosden'e kadar büyük ilkçağ düşünürlerinin adları oyulmuştu. Etkileyici bir bi­naydı. Yanında da botanik bahçesi vardı. Ejder'e uygun bir yuva.</p>

  <p>Metro durduğu sokağın altındaki yerleri sarsarak geçti. Yerdeki deliklerden pis bir hava yükseldi, bıyıklarına boya kokusu karıştı.</p>

  <p>Müzenin kapanmasına bir saat kalmıştı. Karşı kaldırıma geçti, kapıdan girdi. Vestiyer görevlisi valizini elinden aldı.</p>

  <p>"Vestiyer yarın açık olacak mı?" diye sordu Dolarhyde.</p>

  <p>"Yarın müze kapalı olacak." Vestiyer görevlisi, mavi önlük giymiş, güzelce bir kadındı. Ona arkasını döndü.</p>

  <p>"Yarın buraya gelen insanlar, vestiyeri kullanabilecek mi?"</p>

  <p>"Hayır. Müze kapalı oldu mu, vestiyer de kapanır."</p>

  <p>İyi. "Teşekkür ederim."</p>

  <p>"Bir şey değil."</p>

  <p>Dolarhyde önce Okyanus Salonu'nu, sonra Amerikalılar Salonu'nu geçti. Ant yöresi çanak çömlekleri, ilkel silahlar, kuzeybatı kıyıları­nın kızılderililerinden etkileyici maskeler...</p>

  <p>Müzenin kapanmasına yalnızca kırk dakika kalmıştı. Giriş katını incelemeye zaman yoktu. Çıkış kapılarının ve asansörlerin yerini zaten biliyordu.</p>

  <p>Beşinci kata çıktı. Artık Ejder'e daha yakın olduğunu hissedebili­yordu. Ama ziyanı yoktu... bir köşeyi döner dönmez ona toslayacak değildi nasılsa.</p>

  <p>Ejder halka açık salonda, yani teşhirde değildi... Londra'daki Tate Galeri'den geldiğinden beri karanlık bir odada, kilit altındaydı.</p>

  <p>Dolarhyde, Büyük Kızıl Ejder ve Güneşi Kuşanmış Kadın'ın pek ender teşhir edildiğini telefonda öğrenmişti. Hemen hemen iki yüz yıllık bir resimdi. Üstelik de suluboyaydı... Işık soldururdu onu.</p>

  <p>Dolarhyde, Albert Blerstadt'ın bir tablosu önünde durdu: Kayalık Dağlarında Bir Fırtına Rosalle Tepesi 1866. Durduğu yerden, Tablo İnceleme ve Depo Bölümü'nün kapılarını görebiliyordu. Ejder oradaydı işte. Kopya değil, fotoğraf değil: Ejder. Yarın randevu saatinde bu­raya gelecekti demek.</p>

  <p>Beşinci katı şöyle bir dolaştı, portreler koridorunu geçti, ama resimleri görmedi bile. Onu asıl ilgilendiren, çıkış kapılarıydı. Yangın çıkışını, ana merdivenleri, asansörleri hep buldu, belledi.</p>

  <p>Muhafızlar orta yaşlı, kalın tabanlı pabuçlar giymiş, terbiyeli adam­lardı. Yıllardır böyle ayakta durmaya kanıksamış halleri vardı. Hiçbirinde silah yoktu. Lobideki bir tek muhafız silahlıydı. O da belki boş vaktinde ek iş tutan bir polis falandı.</p>

  <p>Hoparlörden müzenin kapanmak üzere olduğu duyuruldu.</p>

  <p>Dolarhyde kaldırımın üzerinde durup, kalabalığın kapıdan dışarı çıkışını, tatlı bir yaz akşamının havasına dalışını seyretti.</p>

  <p>Kalabalık karşı kaldırıma geçip metro istasyonunun kapısından girinceye kadar, koşucular da yerlerinde sayarak adımlarını sürdürdüler.</p>

  <p>Dolarhyde botanik bahçesinde de birkaç dakika geçirdi. Sonra elini kaldırıp bir taksi çağırdı, şoföre telefon rehberinden bulduğu bir dükkanın adresini verdi.</p>
</body>
</html>
