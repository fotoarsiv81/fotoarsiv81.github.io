<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>24.</h1>

  <p>Dr. Frederick Chilton, Hannibal Lecter'in hücresinin dışında duruyordu. Yanında iri kıyım üç hastabakıcı vardı. Birinin elinde deli gömle­ğiyle ayak zincirleri, diğerinde bir sprey Mace gazı görülmekteydi.</p>

  <p>Üçüncüsü elindeki havalı tüfeğe sivri uçlu bir tüp içinde uyuşturucu ilaç yerleştirmekteydi.</p>

  <p>Lecter masasında bir tıbbi tabloyu incelemekte, notlar almaktaydı. Ayak seslerinin yaklaşmakta olduğunu duymuş, tam arkasında tüfeğin dolduruluş sesini dinlemişti. Ama okumasını sürdürdü, Chilton'un orada bulunduğunu hiç bilmiyormuş gibi davrandı.</p>

  <p>Chilton gazeteleri ona öğlende yollamış, Ejder'e yardım ettiği için ne ceza göreceğini merak ederek akşama kadar beklemesini istemişti. "Doktor Lecter," diye seslendi Chilton.</p>

  <p>Lecter ona doğru döndü. "İyi akşamlar, Doktor Chilton." Nöbetçi­lerin varlığını hiç görmüyormuş gibi davranıyordu. Dosdoğru Chilton'a bakmaktaydı.</p>

  <p>"Kitaplarınızı almaya geldim. Tüm kitaplarınızı."</p>

  <p>"Anlıyorum. Onlardan ne kadar uzak kalacağımı sorabilir miyim?" "Sizin davranışınıza bağlı."</p>

  <p>"Sizin kendi kararınız mı bu?"</p>

  <p>"Burada ceza uygulamalarını ben kararlaştırırım."</p>

  <p>"Elbette öyle. Will Graham böyle bir şey istemezdi zaten."</p>

  <p>"Fileye kadar gerileyin ve şunları takın, Doktor Lecter. İki kez söylemek istemiyorum."</p>

  <p>"Elbette, Doktor Chilton. Umarım gömlek otuz dokuz numaradır. Otuz yedilerin göğsü biraz dar geliyor."</p>

  <p>Lecter bileklerine halkaları takarken sanki bir gece daveti için smokinini giyiyordu. Hastabakıcılardan biri telin arasından uzanıp halkaları kapadı.</p>

  <p>"Yatağına yatmasına yardım edin," dedi Chilton.</p>

  <p>Adamlar kitap raflarını boşaltırken Chilton bir yandan gözlük camlarını siliyor, bir yandan da kaleminin ucuyla Lecter'in kağıtlarını karış­tırıyordu, Lecter gölgede kalan köşeden onu seyretmekteydi. Garip bir za­rifliği vardı. Bağlıyken bile.</p>

  <p>Lecter alçak sesle, "Sarı dosyanın altında Belgeler'den size yol­lanmış bir red mektubu var," dedi. "Yanlışlıkla bana getirilmiş. Belgeler'den bana gelen zarfların arasına karışmış. Zarfına bakmadan açı­vermişim. Üzgünüm."</p>

  <p>Chilton kızardı. Hastabakcılardan birine dönüp, "Doktor Lecter'in tuvaletinin üzerindeki bakalit kapağı da söküp alın," dedi.</p>

  <p>Sonra çalışma masasının üzerine doğru baktı. Lecter bir kağıdın tepesine yaşını yazmıştı: Kırk bir. "Burada ne var böyle?" diye sordu Chilton.</p>

  <p>Doktor Lecter, "Vakit var," diye karşılık verdi.</p>

  <p>Bölüm Başkanı Brian Zeller kurye çantasıyla sandalye tekerlerini Alet Analiz Bölümü'ne götürdü. Yürüyüş hızı, gabardin pantelonun pa­çalarına ıslık çaldırıyordu.</p>

  <p>Gündüz vardiyasından olup hala çalışan elemanlar bu ıslığın anlamını iyi biliyorlardı. Zeller'in acelesi vardı.</p>

  <p>Yeterince gecikme olmuştu zaten. Kuryenin bindiği uçak fırtınadan gecikmiş, sonra Philadelphla'ya mecburi iniş yapmıştı. Görevli oradan bir araba kiralayıp Washington'daki FBI merkezine zar zor yetişmişti.</p>

  <p>Chicago'daki polis laboratuvarı da iyiydi, ama donanımı bazı şeyleri yapmaya yetmiyordu. Zeller şimdi. onları yapmaya niyetliydi.</p>

  <p>Koca spektrometrede önce Lounds'un araba kapısında kalmış boya kırıntılarını döktü.</p>

  <p>Saç ve Doku Bölümü'nde Beverly Katz arkadaşlarının yardımıyla tekerleklere el attı.</p>

  <p>Zeller'in en son durağı Liza Lake'in gaz kromatograf üzerine eği­lip çalıştığı o küçük, sıcak odaydı. Kız Florida'da yer almış bir kundak­çılık olayının küllerine bakıyordu.</p>

  <p>"Çakmak benzini," dedi. "Onunla yakmış. Ace marka." O kadar çok örneğe bakmışlığı vardı ki, markaları rehbere bakmadan bulabili­yordu artık.</p>

  <p>Zeller gözlerini Liza'dan ayırdı, bu büroda çalışmaktan böylesine zevk aldığı için kendi kendine kızdı. Hafifçe öksürüp boğazını temizledi, parlak kutular içindeki iki boyayı havaya kaldırıp gösterdi.</p>

  <p>"Chicago mu?" diye sordu Liza.</p>

  <p>Zeller başıyla evet işareti yaptı.</p>

  <p>Kız kutuların durumunu ve kapaklarını yokladı. Birinci kutuda tekerlekli sandalyeden küller, ikincisinde Lounds'dan bazı yanık parçalar vardı.</p>

  <p>"Ne kadardır kutuda bunlar?"</p>

  <p>"En az altı saat," dedi Zeller.</p>

  <p>"Önce havaya bakalım."</p>

  <p>Kapağı kocaman bir enjektörle deldi, küllerle birlikte kapatılmış olan havayı çekti, sonra bunu gaz kromatografa verdi. Bazı küçük ayarlamalar yaptı. Örnek makinenin beş yüz kademlik kolonunda ilerlerken, enli bir kağıt üzerine grafik çıkmaya başladı.</p>

  <p>"Kurşunsuz," dedi kız. "Gazyağı bu. Kurşunsuz gazyağı. Bundan ortalıkta çok fazla yok." Örnek grafiklerin arasındaki bazı sayfaları hızla taradı. "Henüz size marka veremem," dedi. "Pentan'la bakayım, sonra bildiririm."</p>

  <p>Zeller, "İyi," dedi. Pentan, küllerin içindeki sıvıyı eritecek, kroma­tografta çabuk tepki gösterecek, sonra sıvıları ince analizi yapılmak üzere almak mümkün olacaktı.</p>

  <p>Saat birde Zeller ne öğrenebilecekse öğrenmişti.</p>

  <p>Liza Lake gazın adını koymayı başarmıştı sonunda. Freddy Lo­unds, "Servco Supreme" marka gazla yakılmıştı.</p>

  <p>Sandalyenin tekerlerinin dikkatle fırçalanması sonucu iki tür halı tüyü bulunmuştu. Biri yün, öbürü sentetikti. İpliklerdeki küf ve kirin türü, bu sandalyenin serin, karanlık bir yerde uzun süre saklanmış olduğunu belirtiyordu.</p>

  <p>Diğer sonuçlar bu kadar memnunluk verici değildi. Boya kırıntıları orijinal fabrika boyası değildi bir kere. Analizi yapıldığında, bu boyanın 1978 yılında tüm oto boya atölyelerinde kullanılan ve 186 galonluk koca ambalajlarda satılan Duco boyası olduğu anlaşılmıştı.</p>

  <p>Oysa Zeller'in niyeti arabanın cinsini ve yaklaşık yapım zamanını anlamaktı.</p>

  <p>Sonuçları Chicago'ya faksladı.</p>

  <p>Chicago Emniyet Örgütü tekerlekleri geri istiyordu. Tekerlekler ambalajlandığında çok garip durdu. Zeller postanın içine, yazılı laboratuvar raporlarını da koydu. Ayrıca Graham'a gelmiş bir paketi de kuryeye ekledi.</p>

  <p>Kurye, Zeller'in kendisini duyamayacağı kadar uzaklaştığından emin olunca içinden, "Ben postacı mıyım yahu!" diye söylendi.</p>

  <p>Adalet bakanlığı, Chicago'nun Yedinci Bölge Mahkemesi yakınlarında birkaç küçük apartman dairesini boş tutmaktaydı. Buralarda gerekti­ğinde jüri üyeleri ya da değerli uzman tanıklar kalırdı. Graham da bu da­irelerden birinde kalıyordu. Crawford'un edasıyla karşılıklıydı odaları.</p>

  <p>Oraya gecenin dokuzunda döndüğünde yorgun ve sırılsıklamdı. Sabah Washington'a giderken uçakta kahvaltı etmiş, ondan beri başka bir şey yememişti. Aklına yemek gelince içi bulanıyordu.</p>

  <p>Yağmurlu çarşamba bitmişti en sonunda. Ömründe hatırlayabildiği en kötü günlerden biri olmuştu.</p>

  <p>Lounds öldükten sonra, sıra kendisinde gibi görünüyordu. Gün boyu Chester onun sırtını seyredip durmuş, gözlerini ayırmamıştı. Lo­unds'un garajındayken de, tekerlekli sandalyenin devrildiği kaldırımın üstünde, yağmur altında dururken de. Flaşlar suratında patlarken Gra­ham gazetecilere, "Dostum Frederick Lounds'un ölümünden büyük üzüntü duymaktayım," demişti.</p>

  <p>Cenazeye de katılacaktı. Birkaç Federal ajan ve polisle birlikte. Bundan amaç, katilin Graham'ın üzüntüsünü seyretmek üzere oraya gelmek isteyebileceği olasılığına dayalıydı.</p>

  <p>Aslında içindeki duygular, adını bildiği duygulardan değildi. Yalnız soğuk bir bulantı ve ara sıra da Lounds yerine kendisi yanmadığı için duyduğu sağlıksız bir sevinç.</p>

  <p>Kırk yıllık ömründe hiçbir şey öğrenmemiş olduğu kanısındaydı Graham. Yalnızca daha yorulmuştu, o kadar.</p>

  <p>Kendine kocaman bir martini hazırladı, bir yandan soyunurken onu içti. Duştan çıktıktan sonra, televizyondan haberleri izlerken bir tane daha içti.</p>

  <p>"FBI'ın Dişli Sapık'ı yakalamak için kurduğu tuzak geri tepti ve tecrübeli bir gazeteci öldü. Haber programından sonra Görgü Tanığı saatimizde ayrıntılara değineceğiz."</p>

  <p>Haberlerin sonu gelmeden, katile Ejder demeye başlamışlardı bile. Her şeyi açıklayan Tattler'di. Graham buna hiç şaşmadı. Perşembe günkü Tattler çok iyi satış yapacaktı.</p>

  <p>Üçüncü martinisini hazırlayıp Molly'yi aradı.</p>

  <p>Televizyondaki saat altı haberlerini de, saat on haberlerini de izle­miş, ayrıca Tattler gazetesini de görmüştü. Graham'ın bu tuzakta yem­lik yaptığını biliyordu artık.</p>

  <p>"Bana söylemeliydin, Will," dedi.</p>

  <p>"Belki de. Ama sanmıyorum."</p>

  <p>"Şimdi de seni öldürmeye mi çalışacak?"</p>

  <p>"Er geç. Şimdi yapması zor olur. Durmadan hareket halindeyim.</p>

  <p>Beni her an koruyorlar ve o da bunu biliyor, Molly. Tehlikede değilim."</p>

  <p>"Senin biraz dilin dolaşıyor. Buzdolabındaki dostunu mu ziyaret ettin?"</p>

  <p>"İki tane içtim.".</p>

  <p>"Nasıl hissediyorsun kendini?"</p>

  <p>"Oldukça kötü.. "</p>

  <p>"Haberlerde FBI'ın gazeteciyi korumak için önlem almadığı söy­lendi."</p>

  <p>"Dişli Sapık gazeteyi okuyana kadar onun Crawford'un yanına gelmesi bekleniyordu."</p>

  <p>"Artık ona Ejder deniyor."</p>

  <p>"Kendi de kendine öyle diyor."</p>

  <p>"Will, bir şey var... ben Willy'yi alıp buradan gitmek istiyorum."</p>

  <p>"Nereye gitmek?"</p>

  <p>"Willy'nin büyükannesiyle dedesine. Onu çoktan beri görmediler.</p>

  <p>Görmek istiyorlar."</p>

  <p>"Yaa. Hımm."</p>

  <p>Willy'nin babasının ailesi, Oregon kıyısında bir çiftlikte oturuyorlardı.</p>

  <p>"Biliyorum, burası sözde tehlikesiz ama pek fazla uyuyamıyorum.</p>

  <p>Belki de o silah dersleri gerginleştirdi beni, bilemiyorum."</p>

  <p>"Üzgünüm, Molly. Keşke ne kadar üzgün olduğumu sana anlata bilsem."</p>

  <p>"Seni özleyeceğim. İkimiz de özleyeceğiz."</p>

  <p>Demek kararını vermişti.</p>

  <p>"Ne zaman gidiyorsunuz?"</p>

  <p>"Yarın sabah."</p>

  <p>"Ya dükkan?"</p>

  <p>"Evelyn almak istiyor. Ben sonbahar malları için kefil olacağım ve faizi alacağım. Kalan kar onun olacak."</p>

  <p>"Peki köpekler?"</p>

  <p>"Evelyn belediyeye başvuracak. Will, üzgünüm. Belki birileri köpeklerden bazılarını alır."</p>

  <p>"Molly, ben... "</p>

  <p>"Eğer burada kalmakla senin başına gelebilecek kötü bir şeyi ön­leyebilsem, kalırdım. Ama insan kimseyi kurtaramıyor, Will. Sana burada yardımım da dokunmuyor. Biz ta Oregon'da olduğumuza göre, sen artık yalnızca kendini korumayı düşünebilirsin. Ben bu Tanrı'nın belası tabancayı ömrü mü n sonuna kadar taşımak istemiyorum, Will."</p>

  <p>"Belki Oakland'a iner maçları da izlersiniz." Bunu söylemek iste­memişti. Öff, bu sessizlik amma da fazla uzuyordu.</p>

  <p>"Eh, ben seni ararım," dedi Molly. "Ama beni oradan sen aramak zorunda kalacaksın galiba."</p>

  <p>Graham içinde bir şeyin yırtılmakta olduğunu hissetti. Soluksuz kalır gibiydi.</p>

  <p>"Büroya telefon edeyim de hazırlıkları yapsınlar," dedi. "Rezervasyon yaptın mı sen?"</p>

  <p>"Kendi adımı kullanmadım. Düşündüm ki, belki gazeteler... "</p>

  <p>"İyi. İyi... Birisine söyleyeyim de seni geçirsin. Yolcu kapısından girmene gerek kalmaz ve Washington'dan tertemiz çıkarsın. Bunu yapabilir miyim? İzin verirsin, değil mi? Uçak saat kaçta kalkıyor?"</p>

  <p>"Dokuz kırkta. Amerikan Havayolları 118."</p>

  <p>"Peki, sekiz otuzda... Smithsonlan'ın arkasında. Orada bir park yeri var. Arabayı oraya bırak. Birisi seni bulacak. Kolundaki saatine bakacak, kulağına götürüp saatin tiktakını dinleyecek, tamam mı?"</p>

  <p>"Tamam."</p>

  <p>"O'Hare'de uçak değiştiriyor musunuz? Acaba ben de gelip... "</p>

  <p>"Hayır. Minneapolis'de değiştiriyoruz."</p>

  <p>"Ah, Molly. Belki bu iş bitince gelip sizi oradan alırım."</p>

  <p>"Çok iyi olur."</p>

  <p>Çok iyi.</p>

  <p>"Yetecek kadar paran var mı?"</p>

  <p>"Banka biraz para çıkaracak oraya."</p>

  <p>"Ne?"</p>

  <p>"Havaalanındaki Barclay's Bankası'na. Dert etme."</p>

  <p>"Seni özleyeceğim."</p>

  <p>"Ben de, ama durum şimdikinden farklı olmayacak. Telefonla ara­mızdaki uzaklık aynı sayılır. Willy selam söylüyor."</p>

  <p>"Benden de ona selam söyle."</p>

  <p>"Dikkatli ol, sevgilim." Daha önce hiç ona sevgilim dememişti. Graham bundan hoşlanmadı. Yeni takılan adlardan hiç hoşlanmıyor­du. Sevgilim, Kızıl Ejder.</p>

  <p>Washington'daki gece şefi Molly için gerekli hazırlıkları memnuniyetle yaptı. Graham yüzünü pencerenin camına dayamış, yağmurun aşağıdaki trafiğin üzerine boşalışını seyrediyordu. Normalde gri duran sokaklar, şimşek çaktıkça renkleniyor, sonra yine sönüyordu. Camda alnının, burnunun, dudaklarının ve çenesinin izi kaldı.</p>

  <p>Molly gitmişti.</p>

  <p>Gün bitmişti. Artık önünde yalnızca gece vardı. Bir de kendisini suçlayan dudaksız ses.</p>

  <p>Lounds'un kadını, o ölünceye dek elinin kalıntılarını avucunda tutup beklemişti.</p>

  <p>"Alo, ben Valerle Leeds. Şu anda telefona gelemeyeceğim için üzgünüm."</p>

  <p>"Ben de üzgünüm," dedi Graham.</p>

  <p>Bardağını tekrar doldurdu, pencerenin yanındaki masaya oturdu, karşısında duran boş sandalyeye baktı. Sandalyenin üzerindeki hava yoğunlaşıp bir erkek şeklini alıncaya kadar baktı oraya. Yüzü olmayan bir erkek. Ne yaparsa yapsın, bir yüz göremiyordu orada.</p>

  <p>"Zor olduğunu biliyorum," diye söylendi. Çok sarhoştu Graham "Durman gerek. Ben seni buluncaya kadar beklemen gerek. Eğer mutlaka bir şey yapman şartsa, benim peşime düş. Vız gelir bana Sonrası daha iyi olur. Ellerinde bunu durdurmana yardım edecek şeyler var. Bu kadar çok istemene engel olacak şeyler. Yardım et bana. Biraz yardım et. Molly gitti, Freddy de öldü. Artık bir sen, bir de ben kaldık, ahbap." Masanın üzerinden uzandı... karşısındakine dokunmak ister gibi. Sandalyadeki varlık hemen yok oldu.</p>

  <p>Graham başını masanın üzerinde duran koluna dayadı. Şimşek çaktıkça, camda alnının, burnunun dudaklarının ve çenesinin bıraktığı izi görebiliyordu. Üzerinden yağmur damlaları yuvarlanan bir surat. Gözsüz bir surat. Yağmur dolu bir surat.</p>

  <p>Graham, Ejder'i anlamak için çok uğraşmıştı.</p>

  <p>Bazen, kurbanların evlerindeki o soluyan sessizliğin içinde, Ejder'in bir zamanlar işgal ettiği boşluklar bile konuşmaya çalışmıştı sanki.</p>

  <p>Bazen kendini ona çok yakın hissetmişti Graham. Öteki araştır­malarından da tanıdığı bir duygu sarmıştı onu son birkaç günden beri. Günün bazı belirli zamanlarında Ejder'le ikisinin aynı şeyi yapmakta oldukları duygusu. Sanki günlük yaşamlarında bazı paralellikler varmış gibi. Ejder bir yerlerde yemek yiyor, duş yapıyor ya da uyuyordu. Tam kendisi de aynı şeyleri yaparken.</p>

  <p>Graham onu tanıyabilmek için elinden geleni yapmıştı. O suratı slaytların gerisinde, polis raporlarının satırları arasında görmeye çalışmıştı. Elinden gelen her şeyi yapmıştı.</p>

  <p>Ama Ejder'i anlamaya başlamak için, onun karanlığındaki soğuk damlaları duyabilmek için, dünyayı onun kızıl bakışlarıyla seyredebil­mek için Graham hiç göremediği şeyleri görmeli, zamanın içinde uçup gerilere gitmeliydi...</p>
</body>
</html>
