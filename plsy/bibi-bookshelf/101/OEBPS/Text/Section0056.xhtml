<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>54.</h1>

  <p>Yatağın ayakucundaki duvarda, ilaçların ve acıların arasında bile görülebilecek kadar iri rakamlı bir duvar saati asılıydı.</p>

  <p>Will Graham sağ gözünü açabildiği zaman saati gördü ve nerede olduğunu anladı... Bir hastanenin yoğun bakım bölümü. Saatlere bakmasını iyi bilirdi. Saatteki hareket, durumun geçici olduğunu, geçmekte olduğunu anlatıyordu insana.</p>

  <p>Onun için koyuyorlardı o saati oraya.</p>

  <p>Saat dördü gösteriyordu. Hangi dört olduğunu bilmiyor, ayrıca da aldırmıyordu. Yeter ki, saatin kolları hareket etsin. Tekrar daldı. Tek gözünü tekrar açtığında saat sekizdi.</p>

  <p>Yanı başında biri vardı. Gözünü yavaşça çevirdi. Molly. Pencereden dışarı bakıyordu. Graham konuşmaya çalıştı, ama çenesini oynat­mak istediği anda yüzünün bir yanını korkunç bir ağrı kapladı. Başıyla göğsü aynı anda zonklamıyordu. Molly odadan çıkarken ses çıkarmaya çalıştı.</p>

  <p>Örtüsünü çekiştirip sonra tekrar örttüklerinde boynunun damarlarına bazı tedaviler uyguladıklarında, pencereler aydınlıktı.</p>

  <p>Tepesinde Crawford'un suratını gördüğü zamansa ışık sarıydı. Graham göz kırpmayı başardı. Crawford sırıtınca Graham onun dişleri arasında bir parça ıspanak gördü.</p>

  <p>Garip. Crawford sebze sevmezdi ki.</p>

  <p>Graham çarşafın üzerinde duran eliyle yazı yazma işareti yaptı. Crawford onun elinin altına bir bloknot kaydırdı, parmaklarına da bir kalem tutuşturdu.</p>

  <p>'Willy iyi?" diye yazdı Graham.</p>

  <p>Crawford, "Evet, iyi," dedi. "Molly de iyi. Sen uyurken buradaydı. Dolarhyde öldü, Will. Sana yemin ediyorum, bu kez öldü. İzleri kendim aldım, Price karşılaştırdı. Hiç kuşku yok. Öldü artık."</p>

  <p>Graham kağıdın üzerine bir soru işareti çizdi.</p>

  <p>"Çok uzun. Sana anlatacağım. Nasılsa buradayım. Kendini iyi his­settiğin zaman hepsini açıklayacağım. Bana beş dakika izin veriyorlar."</p>

  <p>"Şimdi," diye yazdı Graham.</p>

  <p>"Doktor seninle konuştu mu? Hayır mı? Önce seni konuşalım. İyi­leşeceksin. Yüzüne aldığın derin yaradan bir gözün şişti, kapandı. Tamir ettiler. Ama vakit isteyerek. Sonra dalağını aldılar. Ama dalak kimin nesine lazım? Price da dalağını 1941'de Birmanya'da bırakmıştı."</p>

  <p>Bir hemşire cama vuruyordu.</p>

  <p>"Ben gitmeliyim. Burada ne forsa pabuç bırakıyorlar, ne de roze­te. Vakit gelince dışarı atıveriyorlar. Sonra görüşürüz."</p>

  <p>Molly yoğun bakımın bekleme salonundaydı. Birçok yorgun insan vardı orada.</p>

  <p>Crawford ona doğru yürüdü. "Molly... "</p>

  <p>"Merhaba, Jack. Bakıyerum pek yakışıklı görünüyorsun. Ona surat nakli vermek istemez miydin?"</p>

  <p>"Yapma, Molly."</p>

  <p>"Yüzüne baktın mı?"</p>

  <p>"Evet."</p>

  <p>"Ben bakamam sanıyordum ama... baktım sonunda."</p>

  <p>"Düzeltecekler. Doktor söyledi bana. Yapabiliyorlar. Birisi seninle kalsın ister misin, Molly? Phyllis'i de buraya getirdim. İstersen... "</p>

  <p>"Hayır. Benim için başka bir şeyler daha yapma."</p>

  <p>Ona arkasını dönerek çantasında kağıt mendil aradı. Crawford çanta açılınca mektubun ucunu gördü. Pahalı eflatun zarf... daha önce de görmüştü böyle bir zarfı.</p>

  <p>Nefret ediyordu Crawford bunu yapmaktan. Ama yapmak zorundaydı.</p>

  <p>"Molly."</p>

  <p>"Ne var?"</p>

  <p>"Will'e mektup mu geldi?"</p>

  <p>"Evet."</p>

  <p>"Sana hemşire mi verdi?"</p>

  <p>"Evet, o verdi. Washington'daki dostlarından gelen çiçekleri de saklıyorlar."</p>

  <p>"Mektubu görebilir miyim?"</p>

  <p>"İyileştiği zaman ona vereceğim."</p>

  <p>"Lütfen izin ver, göreyim."</p>

  <p>"Neden?"</p>

  <p>"Çünkü o... o insandan mektup almaktan hoşlanmayacaktır."</p>

  <p>Crawford'un yüz ifadesinde bir gariplik vardı. Molly çantasındaki mektuba baktı, sonra mektubu da, çantayı da elinden yere düşürdü.</p>

  <p>Bir ruj yuvarlandı gitti.</p>

  <p>Crawford, Molly'nin eşyalarını toplamak üzere eğildiğinde ayak sesleri duydu. Gidiyordu Molly. Çantayı falan bırakmıştı.</p>

  <p>Crawford çantayı nöbetçi hemşireye verdi.</p>

  <p>Crawford, Lecter'in aklından geçen şeyi asla elde edemeyeceğini biliyordu, ama o işi şansa bırakacak adam değildi.</p>

  <p>Röntgen bölümünde mektubu ışından geçirdi. Sonra zarfı her kenarından dikkatle kesip iç yüzünü ve kağıdını inceledi. Orada herhangi bir leke ya da toz aradı. Chesapeake'de bir eczane bile vardı. İstediği maddeyi belki de bulabilirdi Lecter.</p>

  <p>Sonunda tatmin olunca, yazıları okudu.</p>

  <p>Sevgili Will,</p>

  <p>İşte sen de, ben de hastanelerimizde dinleniyoruz. Sen ağrılar çekiyorsun, bense kitaplarımdan yoksunum... Saygıdeğer Dr. Chil­ton ayarladı bunu.</p>

  <p>Çok ilkel bir çağda yaşıyoruz, değil mi, Wil? Ne vahşiyiz, ne de bilge. işin en kötüsü de "ehveni şer." Mantıklı bir toplumda ya­şasaydım, ya beni öldürürlerdi ya da kitaplarımı geri verirlerdi.</p>

  <p>Çabucak iyileşmeni ve çok çirkin kalmamanı umarım.</p>

  <p>Seni sık sık düşünüyorum.</p>

  <p>Hannibal Lecter</p>

  <p>Doktor saatine baktı. "Benden başka bir istediğiniz var mı?"</p>

  <p>Crawford, "Hayır," diye karşılık verdi. "İmha makinesi nerede?" Dört saat sonraki ikinci ziyaret süresi için dönen Crawford, Molly'yi bekleme salonunda bulamadı. Yoğun bakımda da değildi. Graham uyanıktı. Crawford içeri girer girmez hemen kağıda bir soru işareti daha çizdi. Altına da "D. nasıl öldü?" diye yazdı.</p>

  <p>Crawford ona anlattı. Graham bir dakika hareketsiz yattı. Sonra tekrar yazı yazdı.</p>

  <p>"Başından anlat."</p>

  <p>"Pekala," dedi Crawford. St. Louis. Dolarhyde herhalde Reba McClane'i arıyormuş. Biz laboratuvardayken oraya gelmiş ve bizi görmüş. Kalorifer dairesinin açık penceresinde parmak izlerini bulduk. Düne kadar bulunmamıştı."</p>

  <p>Graham kağıdına, "Ceset?" diye yazdı.</p>

  <p>"Arnold Lang adlı bir adama ait olduğunu sanıyorum. Adam kayıp. Arabasını Memphis'de buldular. Beni neredeyse buradan çıkara­caklar. Sana sırayla anlatayım. Dolarhyde bizim orada olduğumuzu biliyordu. Bizden kaçtı ve Servco Supreme istasyonuna gitti. Lind­bergh Bulvarı'yla 270 karayolunun köşesindekine. Arnold Lang orada çalışıyordu. Reba McClane'in anlattığına göre, geçen cumartesi Do­larhyde o adamla biraz kapışmış. Onun için herhalde Lang'dir diyoruz. Lang'i bayıltmış, kendi evine götürmüş. Sonra Reba McClane'in evine gitmiş. Kız kapıda Ralph Mandy ile vedalaşıyormuş. Dolarhyde, Mandy'yi vurmuş, çalıların altına yatırmış."</p>

  <p>Hemşire içeriye girdi.</p>

  <p>"Tanrı aşkına, bu polis işi..." dedi ona Crawford. Hızlı hızlı konuşmaya devam etti. Hemşire bir yandan onu kolundan çekiyor, kapıya doğru götürüyordu. "Reba McClane'i kloroformla bayıltmış, onu da evine götürmüş." Bu son sözleri koridordan seslenerek söylüyordu Crawford.</p>

  <p>Graham bundan sonrasını öğrenmek için dört saat beklemek zorunda kalmıştı.</p>

  <p>Crawford kapıdan girerken, "Kıza türlü masal anlatmış," diye devam etti. "Seni öldürür müyüm, öldürmez miyim, falan filan. Boynuna asılı anahtar hikayesini biliyorsun. O numarayı, cesedi ellesin diye yapmış. Kız bize cesedi ellediğini söyleyebilsin diye. Yanmanı seyretmeye dayanamam dolmasını yutturmaya kalkmış ve Lang'in kafasını elindeki on ikilikle patlatıvermiş. Lang bu iş için biçilmiş kaftan. Zaten dişleri yok. Belki de protezin birkaç yangına dayanabileceğini biliyordu Dolarhyde. Ne bildiğini Tanrı bilir. Her neyse, Dolarhyde, Lang üzerinde çalışmasını bitirince, Lang'in ağzında protez falan kalmamış. Kafasını patlatıvermiş. Vücudun yere yığılma sesi için belki sandalye falan devirmiştir. Anahtarı da Lang'ın boynuna asmış. Reba yerlerde emekleyip anahtar arıyormuş. Dolarhyde da köşeden onu seyrediyor tabii. Kızın kulakları tüfeğin sesinden çın çın ötüyor. Onun için ufak tefek gürültülerini duyacak durumda değil. Dolarhyde yangını başlatıyor ama henüz gazı dökmüyor. Gazlar odanın içinde, ambalajda. Kız evden sağ salim çıkıyor. Eğer paniğe kapılıp bir duvara çarpsa ya da olduğu yerde donakalsa, herhalde kafasına vurup kendi dışarı sürükle­mek zorunda kalacaktı. Kız da, nasıl çıktığımı hatırlayamıyorum, diye­cekti. Ama planının gerçekleşmesi için kızın dışarı çıkması şarttı. Allah kahretsin, işte yine hemşire geliyor."</p>

  <p>Graham acele yazdı.</p>

  <p>"Taşıt nasıl?"</p>

  <p>"Buna bayılacaksın," dedi Crawford. "Kamyonetini evin orada bırakmak zorunda olduğunu biliyordu. Oraya iki araba götüremezdi. Oysa kaçabilmek için bir taşıta ihtiyacı vardı. Ne yaptı, biliyor musun? Lang'e servis istasyonunun römorkunu getirtmiş, bunu kendi kamyo­netine bağlattırmış. Sonra herifi bayıltmış. İstasyonu kapatıp kilitlemiş. Kendi kamyonetini römork kamyonuyla çekerek getirmiş. Römorku evin arka tarafındaki tarlalardan geçen toprak yolda bırakmış, kendi kamyonetine binip Reba'yı almaya gitmiş. Kız evden sağ salim çıkınca kendisi aşağıya inip dinamit sandığını giriş katına taşımış, ateşin çevresine gaz dökmüş, arka pencereden atlayıp çıkmış. Römorku tekrar servis istasyonuna sürmüş, oraya bırakıp Lang'in arabasını almış. Hiç ipucu bırakmamış. Bunları çözene kadar deli divane oldum. Böyle yapmış olduğundan eminim, çünkü çekme kancası üzerinde bir iki parmak izi bırakmış. Herhalde biz yolda onun evine giderken karşılaşmış olmalıyız... Evet, hemşire... Çıkıyorum, şimdi."</p>

  <p>Graham bir soru sormak istiyordu ama geç kalmıştı.</p>

  <p>Bundan sonraki beş dakikalık ziyarette içeriye Molly geldi.</p>

  <p>Graham, Crawford'un bloknotu üzerine, "Seni seviyorum," diye yazdı.</p>

  <p>Molly başını salladı, onun elini tuttu.</p>

  <p>Az sonra Graham, "Willy iyi mi?" diye yazdı.</p>

  <p>Molly yine başını salladı.</p>

  <p>"Burada mı?"</p>

  <p>Molly başını bloknottan biraz fazla çabuk kaldırdı. Eliyle ona bir öpücük yolladı, yaklaşan hemşireyi gösterdi.</p>

  <p>Graham onun başparmağını bırakmadı. Kağıda, "Nerede?" diye yazıp iki kez altını çizdi.</p>

  <p>"Oregon'da," dedi Molly.</p>

  <p>Öteki sefer Crawford son ziyaretine geldi.</p>

  <p>Graham'ın elinde notu hazırdı.</p>

  <p>"D işler?"</p>

  <p>"Büyükannesinin," dedi Crawford. "Evde bulduklarımız büyükan­nesinin. St. Louis Polis Örgütü, Ned Vogt diye bir adam buldu. Do­larhyde'ın annesi, bu Vogt'un üvey annesiymiş. Vogt çocukluğunda Bayan Dolarhyde'ı bir kez görmüş ve dişlerini ömrünce unutamamış. Ben seni bunları anlatmak üzere arıyordum ki, sen Dolarhyde'a rastla­dın. Smithsonlan Laboratuvarı az önce beni aramıştı. Dişleri Missouri yetkililerinden ancak alabilmişler. Kendi muayenelerinden geçirmek istemişler. Üst damağın şimdi kullanılan akrilik maddeden değil, 'vulcanite' diye bir maddeden yapılmış olduğunu görmüşler. Otuz beş yıldan beri kimse damakta vulcanite kullanmaz olmuşmuş. Dolarhyde yeni bir takım daha yaptırmış. Akrilik. Tıpkı o dişler gibi, yalnız kendi damağına uyacak şekilde. Bu yeniler cesedin üzerinde bulundu. Smithsonian onu da inceledi. Yapımına falan baktı. Çin imalatıymış. Eskilerse İsviçre yapımı. Üzerinde bir de anahtar çıkmış. Miami’de bir kilitli dolap. Hani şu kiralananlardan. Orada kocaman bir defter bulduk. Bir tür anı defteri... görmene değer. Bakmak istediğin zaman ge­tirtirim. Bak arkadaş, benim Washington'a dönmem gerek. Hafta sonunda yine buraya gelirim. Becerebilirsem. İyisin, değil mi?"</p>

  <p>Graham bir soru işareti çizdi, sonra onu karalayarak, "Tabii," diye yazdı.</p>

  <p>Crawford çıktıktan sonra hemşire geldi. Damara biraz Demerol verdi, saatin görüntüsü bulanıklaştı. Yelkovanı bir türlü seçemez oldu Graham.</p>

  <p>Acaba Demerol insanın duygularını da etkiliyor mu, diye düşündü. Molly'yi bir süre... suratı uğruna yanında tutabilirdi. Yüzünü düzel­tecekleri zamana kadar. Ucuz bir hile. Ne amaçla tutacaktı? İçi geçiyordu yine. Umarım rüya görmem, diye düşündü.</p>

  <p>Bir süre bellekle rüya arasında gitti geldi ama pek de fena değildi. Ne Molly'nin gidişini gördü rüyasında, ne de Dolarhyde'ı. Shiloh ile ilgili, upuzun bir rüyaydı gördüğü. Eskiden okuduklarından belleğinde kalan şeyler. Arada rüyayı kafasında çakan ışıklar ve tansiyon aletinin tıslaması bölüyordu, o kadar...</p>

  <p>İlkbahardı. Garrett Jacob Hobbs'u vurmasından hemen sonra, Graham, Shiloh'yu ziyaret etmişti.</p>

  <p>Güzel bir nisan gününde asfalt yoldan "Kan Havuzu"nçı doğru yü­rümüştü. Suya doğru inen yamaç baştan aşağı açık yeşildi. Duru su yükselmiş, çimenlere değiyordu. Hatta üzerine çıkmıştı. Çimenler suyun altında da gözüküyordu. Sanki havuzun tüm tabanını kaplıyormuş gibi.</p>

  <p>Graham 1862 Nisanında o yerde ne olaylar olduğunu biliyordu.</p>

  <p>Çimenlere oturduğunda, ıslaklığı pantolonunda bile hissetmişti.</p>

  <p>Yanından bir turist otomobili geçmiş, daha sonra Graham yolun ilerisinde bir hareket hissetmişti arabanın arkasında. Bir yılanın boynunu kırmıştı araba. Hayvan asfalt yolun ortasında sonu gelmeyen sekiz­ler çizerek kıvranıp duruyordu. Bazen kara sırtını gösteriyordu, bazen soluk karnını.</p>

  <p>Shiloh'nun korkunç varlığı Graham'a hava soğukmuş gibi etki yapmaktaydı. Oysa ılık ilkbahar güneşinde terliyordu bir yandan.</p>

  <p>Çimenlerin üzerinden kalktı. Pantolonunun arkası ıslaktı. Başı da sarhoş gibi hafiflemişti.</p>

  <p>Yılan kıvrıldı, Graham onun tepesinde durdu, onu kuyruğundan tutup havaya kaldırdı, uzun, akıcı bir hareketle havada kırbaç gibi salladı.</p>

  <p>Hayvanın beyni fırlayıp havuza düştü. Sular fışkırdı.</p>

  <p>Shiloh'yu hep büyülü bir yer olarak düşünmüştü. Güzelliğinde bir karalık gizli olan. Tıpkı bayraklar gibi.</p>

  <p>Şu anda bellekle narkotik uyku arasında gidip gelirken, Shi­loh'nun hiç de kara bir yanı olmadığını anladı. Aldırmıyordu Shiloh. Güzel Shiloh'nun her şeye tanık olabilecek gücü vardı. O yerin bağış­lanmaz güzelliği yalnızca doğanın kaygısızlığına yenilirdi. Yeşil Maki­ne'nin, Shiloh'nun güzelliği alay ediyordu bizimle.</p>

  <p>Doğrulup mantıksız saate baktı. Ama düşünmeye devam etmekten de kendini alamadı:</p>

  <p>Bu Yeşil Makine'de insaf yoktu. Biz yaratıyorduk insafı. Kendi sü­rüngen beynimizin fazla gelişen oransız kısımlarından yaratıyorduk. Cinayet yoktu. Biz yaratıyorduk cinayeti. Etkisi de yalnız bizeydi.</p>

  <p>Graham kendisinde cinayet için gerekli tüm öğelerin var olduğunu pek iyi biliyordu. Hatta belki de insaf denilen şey bile vardı.</p>

  <p>Ama cinayeti insanı rahatsız edecek kadar iyi anlıyordu doğrusu.</p>

  <p>İnsanlık denilen o kocaman vücudun içinde, uygarlığa adanmış zihinlerin içinde, kontrol altında tutmaya çalıştığımız kötü güdüler ve o güdülerden doğan karanlık sezgiler, sakat virüsler gibi mi hareket ediyor acaba, diye düşündü. Ve vücut kendini onlara göre mi donatıyor?</p>

  <p>Acaba bu eski, korkunç güdüler, aşıların imal edildiği virüsler mi, diye düşündü.</p>

  <p>Evet, Shiloh konusunda yanılmıştı. Büyülü falan değildi Shiloh... büyülü olan, insanlardı.</p>

  <p>Vız geliyordu Shiloh'ya.</p>

  <div>
    <br />
  </div>
</body>
</html>
