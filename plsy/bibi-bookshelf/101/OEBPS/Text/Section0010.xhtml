<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>8.</h1>

  <p>Doktor Hannibal Lecter tavan ışığını loşlaştırmış, yatağının üzerinde yatıyordu. Graham gideli birkaç saat olmuştu.</p>

  <p>Bir süre, dokular vardı yalnızca. Başının arkasına kenetlediği ellerine değen yastık kumaşının dokusu, kendi yanağını saran ince deri­nin dokusu.</p>

  <p>Sonra kokular çıktı ortaya. Kafasının onlarla meşgul olmasına izin verdi. Duyduğu kokuların bazıları gerçek, bazıları değildi. Musluk de­liklerine Clorox dökmüşlerdi: Meni. Koridorun ilerisinde soslu bir yemek yeniyordu: Terden katılaşmış asker üniforması. Graham ev telefonunu vermiyordu ona: Kesilmiş gelincik dallarının acı yeşil kokusu.</p>

  <p>Lecter doğrulup oturdu. Adam hiç değilse nazik davranabilirdi. Düşüncelerinin kokusu bir elektrikli saatin ısınmış pirinç parçaları gibiydi.</p>

  <p>Lecter peş peşe birkaç kez gözlerini kırpıştırdı, kaşları havaya kalktı. Işıkları daha açtı, Chilton'a bir not yazdı. Avukatını aramak için bir telefon istiyordu.</p>

  <p>Avukatıyla yalnız konuşmak, Lecter'in yasal hakkıydı ve bu hakkı da şimdiye dek kötüye kullanmamıştı. Onun çıkıp telefona gitmesine Chil­ton asla izin vermeyeceğine göre, telefon onun yanına getiriliyordu.</p>

  <p>İki muhafız telefonu getirdiler, kendi masalarından ta oraya kadar gelebilen uzun bir kabloyu açıp yaydılar. Birinin elinde anahtarlar vardı. İkincisiyse bir şişe bayıltıcı gaz taşıyordu.</p>

  <p>"Hücrenizin arka duvarına gidin, Doktor Lecter. Duvara dönün. Eğer kilidin sesini duymadan bu yana döner ya da tele yaklaşırsanız bu gazı yüzünüze sıkarım. Anladınız mı?"</p>

  <p>"Evet, çok iyi," dedi Lecter. "Telefonu getirdiğinize çok teşekkür ederim."</p>

  <p>Numarayı çevirmek için naylon telden ellerini dışarıya uzatması gerekiyordu. Chicago istihbaratı ona hem Chicago Üniversitesi psikiyatri bölümünün numarasını, hem de Doktor Bloom'un ofis numarasını verdi. Lecter psikiyatri bölümünün santralını çevirdi.</p>

  <p>"Ben Doktor Alan Bloom'u bulmaya çalışıyorum."</p>

  <p>"Bugün gelip gelmediğinden emin değilim, ama sizi bağlıyorum."</p>

  <p>"Bir dakika, ben aslında sekreterinin adını biliyordum ama... unuttum demeye de utanıyorum."</p>

  <p>"Linda King. Bağlıyorum."</p>

  <p>"Teşekkür ederim."</p>

  <p>Telefon sekiz kere çaldıktan sonra açıldı.</p>

  <p>"Merhaba Linda?"</p>

  <p>"Linda cumartesileri gelmez."</p>

  <p>Doktor Lecter de bunu hesaplamıştı zaten. "Belki de siz bana yardımcı olabilirsiniz," dedi. "Ben Blaine ve Edward Yayın Şirketi'nden</p>

  <p>Bob Greer. Doktor Bloom benden Will Graham'a bir kitap yollamamı istemişti, Linda da adamın adresiyle telefon numarasını verecekti ama unuttu galiba."</p>

  <p>"Ben yalnızca yardımcıyım burada. Linda pazartesi geldiğinde... "</p>

  <p>"Ben bu kitabı yanıma alıp beş dakika sonra Federal Express'e &gt;yetişmek zorundayım. Doktor Bloom'u evinden aramayı da istemiyorum, çünkü Linda'ya yollamasını söylemişti, kızın azarlanmasına gerek yok. Adres orada, Rolodeks'de yazılı olacak. Bana okursan düğününe kalburla su taşırım."</p>

  <p>"Linda Rolodeks kullanmıyor."</p>

  <p>"Şu yanda çekilip açılan rehberlerden?"</p>

  <p>"Ondan var."</p>

  <p>"Hadi cici kızım, onu açıp bana okuyuver, daha fazla vaktini almayayım."</p>

  <p>"İsim neydi dediniz?"</p>

  <p>"Graham. Will Graham."</p>

  <p>"Buldum. Ev telefonu 305 JLS-7002."</p>

  <p>"Ben bunu postayla yollamak zorundayım."</p>

  <p>"Burada ev adresi yok."</p>

  <p>"Ne yazılı?"</p>

  <p>"Federal Soruşturmalar Bürosu var. Pennsylvania ve Washington</p>

  <p>D.C. Merkezleri. Ha, bir de posta kutusu var. P.K.3680, Marathon, Florida."</p>

  <p>"Bu iyi işte. Sen bir meleksin."</p>

  <p>"Bir şey değil."</p>

  <p>Lecter kendini çok daha iyi hissetmeye başlamıştı. Günün birinde belki Graham'a telefon edip sürpriz yapabilirdi. Ya da adamın uygar davranmaya niyeti yoksa, belki hastane levazımatçılarından birine telefon eder, adresine bir kefen yollattırabilirdi. Eski günlerin hatırına.</p>
</body>
</html>
