<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>38.</h1>

  <p>Francis Dolarhyde pazartesi sabahı işine gidemedi.</p>

  <p>Evinden tam saatinde çıkmıştı. Görünüşü, kılığı kusursuzdu. Arabasını doğru dürüst sürüyordu. Missouri Nehri üzerindeki köprüye gelirken renkli gözlüklerini gözüne taktı, sabah güneşine doğru yoluna devam etti.</p>

  <p>Şu anda Missouri kanalını geçmekteydi. Aşağısındaki su hareket halindeydi.. Oynaşan beyaz köpüklere baktı, bir an için sanki sular duruyormuş da, kendisi akıyormuş gibi bir duyguya kapıldı. İçine garip, eklemsiz, parçalanan bir duygu yayıldı. Gazdan ayağını çekti.</p>

  <p>Kamyonet sol şeritte yavaşladı ve durdu. Arkasında trafik yığılıyor, korna sesleri haykırıyordu. O duymadı.</p>

  <p>Olduğu yerde oturmuş, hareketsiz nehrin yukarısında kuzeye doğru kayıp gidiyordu. Yüzü sabah güneşine karşıydı. Güneş gözlük­lerinin altından yanaklarına yaşlar süzülüyor, kolları güneşten ateş gibi yanıyordu.</p>

  <p>Birisi cama vurmaktaydı. Bir sürücü. Yüzü sabah mahmurluğuyla soluk, gözleri uykudan şiş şiş. Arkadaki arabadan inmişti. Pencereden bir şeyler haykırıyordu.</p>

  <p>Dolarhyde adama baktı. Köprünün karşı tarafından mavi ışıklar geliyordu. Arabayı sürmesi gerektiğinin farkındaydı. Vücudundan gaza basmasını rica etti... ve bastı. Yandaki adam ayaklarını kurtarmak için geriye sıçradı.</p>

  <p>Dolarhyde arabayı büyük bir motelin park yerine soktu. Bir okul otobüsü vardı park yerinde. Arka penceresine bir tuba dayanmıştı.</p>

  <p>Dolarhyde, acaba ihtiyarlarla birlikte ben de mi otobüse bineceğim, diye düşündü.</p>

  <p>Yo, hayır. Çevresine bakıp annesinin Packard'ını aradı.</p>

  <p>"Bin hadi. Ayaklarını kanepeye sürme," dedi annesi ona.</p>

  <p>Hayır, bu da değil.</p>

  <p>Kendisi şu anda St. Louis'in batı kesiminde bir motelin park yerindeydi. Seçim yapmak istiyor ama yapamıyordu.</p>

  <p>Altı gün sonra... tabii eğer o kadar bekleyebilirse... Reba McClane'i öldürecekti. Birden burnundan gürültülü bir ses çıktı.</p>

  <p>Belki de Ejder önce Shermanları alıp onu sonraya, gelecek dolu­naya bırakmaya razı olurdu.</p>

  <p>Yoo, olmazdı.</p>

  <p>Reba McClane, Ejder'i tanımıyordu. Kendisini hep Francis Dolarhyde'la birlikte sanıyordu. Kendi vücudunu Francis Dolarhyde'ınkine yaslamak istiyordu. Francis Dolarhyde'ı büyükannenin yatağında hoş karşılamıştı.</p>

  <p>"Çok iyi vakit geçirdim, D.," demişti Reba ona bahçede.</p>

  <p>Belki de hoşlanıyordu Francis Dolarhyde'dan. Bu bir kadın için sapıkça, iğrenç bir şeydi. Bu yüzden Reba'dan nefret etmesi gerektiğini biliyordu ama... öyle de tatlı bir duyguydu ki.</p>

  <p>Reba McClane, Francis Dolarhyde'ı sevmekten suçluydu. Ağır suçlu.</p>

  <p>Eğer oluşumun gücü olmasa, Ejder'in gücü olmasa, onu zaten asla kendi evine götüremezdi. Seks denilen şeyi başaramazdı. Yoksa başarır mıydı?</p>

  <p>Kahvaltılarını bitirenler motelden çıkmaya başlamışlardı. Kamyonetin yanından geçiyorlardı. Dalgın bakışları bir sürü minik ayak sesi olarak Dolarhyde'ın üzerinden geçti.</p>

  <p>Düşünmeye ihtiyacı vardı. Eve gidemezdi. Motele girip oda tuttu, işyerini aradı, hasta olduğunu bildirdi. Tuttuğu oda çıplak ve sessizdi. Duvardaki tek süs, bir buharlı gemi resmiydi. Duvarlardan insanın gözüne parıldayan bir şey yoktu.</p>

  <p>Dolarhyde giyinik olarak uzandı. Tavanda, badananın üzerinde parlak lekecikler vardı. Birkaç dakikada bir kalkıp çişe gitmesi gerekiyordu. Ürperdi, sonra terledi. Bir saat geçti.</p>

  <p>Reba McClane'i Ejder'e vermek istemiyordu. Emri yerine getir­mezse Ejder'in kendisine ne yapabileceğini düşündü.</p>

  <p>Yoğun korku insanın üzerine dalga dalga geliyordu. Bir anda gelse insan vücudu uzun süre dayanamazdı. Dalgaların arasında Do­larhyde düşünme olanağı buldu.</p>

  <p>Onu Ejder'e vermeye nasıl engel olabilirdi? Bir yol takılıp duruyordu aklına. Ayağa kalktı.</p>

  <p>Banyonun elektrik düğmesi açılırken ses çıkardı. Dolarhyde duş perdesinin asılı olduğu boruya baktı. İki buçuk santim çapında, sağlam, tek parça bir boru, duvardaki takozlara tutturulmuştu. Perdeyi çekip indirdi, aynanın üzerine astı.</p>

  <p>Boruyu yakaladı, tek koluyla kendini yukarı çekti. Yeterince sağ­lamdı. Kendi belindeki kayış da sağlamdı. Zorlanıp yapabilirdi bu işi. Bundan korkacak değildi ya!</p>

  <p>Kemerini çıkarıp boruya bağladı, düğüm attı. Tokanın bulunduğu kısım bir ilmik oluşturuyordu. Sallanmıyordu kalın kayış. Sert bir dü­ğüm ve bir ilmik halinde duruyordu orada öylece.</p>

  <p>Tuvaletin kapağı üzerine oturdu, başını kaldırıp baktı. Yo, düş­mezdi yere. Dayanabilirdi belki. Kendini tutup, yukarıdaki boruya sarıl­maması gerekiyordu. Ta ki, bitkin düşüp kollarını kaldıracak gücü bu­lamayıncaya kadar.</p>

  <p>Ama şimdi artık Ejder'le birbirlerinden ayrılmış olduklarına göre, kendi ölümünün Ejder'i etkileyeceğinden nasıl emin olabilirdi? Belki etkilemezdi Ejder'i. Nasıl emin olabilirdi Ejder'in Reba'yı rahat bıraka­cağından?</p>

  <p>Polisler cesedini bulana kadar aradan günler geçebilirdi. Kız merak edecekti onu. Herhalde evine gidecek, elleriyle yoklaya yoklaya ortalığı arayacaktı. Yukarı çıkacak ve oradan kendisini bir sürprizin beklediğini görecekti.</p>

  <p>Büyük Kızıl Ejder onu yedikten sonra merdivenlere bir saatte ku­sardı ancak.</p>

  <p>Telefon edip uyarmalı mıydı onu? Uyarsa bile, Ejder'e karşı ne ya­pabilirdi kız? Hiçbir şey. Çabucak ölmeyi umabilirdi. Ejder'in gazaba kapılıp onu derin ısırmasını umabilirdi ancak.</p>

  <p>Dolarhyde'ın evinin üst katında Ejder, onun kendi eliyle çerçevelediği resimlerin içinde bekliyordu. Ejder sayısız sanat kitaplarında, sanat dergilerinde bekliyordu. Durmadan yeniden doğarak... ne zaman bir fotoğrafçı... ne yapınca?</p>

  <p>Dolarhyde kafasının içinde Ejder'in Reba'ya lanetler yağdıran sesini duyuyordu. Önce böyle lanetler yağdıracak, sonra ısıracaktı onu. Dolarhyde'a da küfürler yağdıracaktı. Onun değersiz olduğunu söyle­yecekti kıza.</p>

  <p>"Yapma bunu... yapma," dedi Dolarhyde yankı yapan duvarlara. Kendi sesini dinledi. Francis Dolarhyde'ın sesini Reba McClane'in kolayca anladığı sesi. Kendi öz sesi. Ömrü boyunca hep utanmıştı sesinden. O sesle insanlara acı, kötü şeyler söylemişti.</p>

  <p>Ama Francis Dolarhyde'ın o sesle kendisine lanet ettiğini hiç duymamıştı.</p>

  <p>"Yapma bunu."</p>

  <p>Şu anda kulağına gelen ses hiç küfür etmemişti kendisine. Yalnızca Ejder'in hakaretlerini tekrarlamıştı. Bunu hatırlamak onu utandırdı.</p>

  <p>Ben herhalde pek aman aman bir erkek sayılmam, diye düşündü. Bunun aslını hiçbir zaman anlamaya çalışmamış olduğunu fark etti. Şimdiyse merak ediyordu.</p>

  <p>Bir nebze gururu vardı içinde. Reba McClane'in ona verdiği gurur. Ve o gurur ona tuvalette ölmenin acıklı bir son olduğunu fısıldıyordu. Başka ne yapabilirdi? Bu işin yolu var mıydı bundan başka?</p>

  <p>Bir yol daha vardı. Aklına geldiği anda bunun münkirlik olduğunu anladı. Ama bir yoldu yine de.</p>

  <p>Motel odasında dolaşmaya başladı. Yataklara, oradan kapıya, oradan pencereye doğru. Dolaşırken kendi kendine konuşma egzer­sizleri yapıyordu. Cümleler arasında derin soluk alır, konuşurken acele etmezse, iyi telaffuz edebiliyordu sözcükleri.</p>

  <p>Korku dalgalarının arasına rastladığında çok düzgün konuşabiliyor­du. Bu seferki çok kötüydü. Arkasından yine hemen sükunet gelecekti. Onu bekledi, geldiği zaman hemen telefonu açıp Brooklyn'i aradı.</p>

  <p>Motelin park yerinde okul çocuklarından kurulu bir bando otobüse biniyordu. Çocuklar Dolarhyde'ın gelmekte olduğunu gördüler. Kamyonetine ulaşmak için onların arasından geçmesi gerekiyordu.</p>

  <p>Şişman, ablak suratlı bir çocuk, Dolarhyde önünden geçer geçmez suratına çatık bir ifade yerleştirdi, göğsünü ve pazularını şişirdi. Kızlardan ikisi kıkırdaştılar. Dolarhyde tam otobüsün önündeyken pencereden tubanın sesi haykırdı, gülüşen çocukları duyamadı.</p>

  <p>Yirmi dakika sonra kamyonetini büyükannenin evinin üç yüz metre gerisinde durdurdu.</p>

  <p>Suratındaki terleri sildi, üç dört kez içine derin derin soluklar çekti, evin anahtarını sol eline alıp direksiyonu sağıyla kavradı.</p>

  <p>Burnundan tiz bir ses çıktı. Bir daha... bu seferki güçlü. Haydi.</p>

  <p>Kamyonet ileri fırladığında tekerlerin altındaki çakıllar gürültüyle saçıldı. Ev, cam sileceklerinin arkasında, olduğundan daha büyük görünüyor, yükselip alçalıyor, sıçrıyordu. Kamyonet bahçeye yanlaması­na daldı, Dolarhyde içinden fırlayıp koşmaya başladı.</p>

  <p>Eve girince sağa sola bakmadı, doğru bodruma inen merdivenle­re atıldı. Orada duran sandığın asma kilidine baktı bir an. Sandığın anahtarı üst kattaydı. Düşünmek için vakit kaybetmedi. Burnundan çok yüksek sesli bir uğultu çıktı. Düşünmesine engel olabilecek kadar yüksek sesli. Başka sesleri de duyamazdı o sesin yanında.</p>

  <p>Şimdi çalışma masasının önündeydi Çekmeceyi karıştırıyor, &gt;anahtarı arıyordu. Ejder'in ayakucunda asılı resmine hiç bakmıyordu.</p>

  <p>"NE HALT EDİYORSUN?"</p>

  <p>Neredeydi bu anahtarlar, neredeydi?</p>

  <p>"NE YAPIYORSUN? DUR. ÖMRÜMDE SENİN KADAR İĞRENÇ VE PİS ÇOCUK GÖRMEDİM, DUR."</p>

  <p>Aramakta olan elleri yavaşladı.</p>

  <p>"BAK... BAK BANA."</p>

  <p>Dolarhyde masanın kenarına tutundu... duvara dönmemeye çalıştı. Başı istemeden dönerken gözlerini devirip öte tarafa baktı, canı yandı.</p>

  <p>"NE YAPIYORSUN?"</p>

  <p>"Hiç."</p>

  <p>Telefon çaldı, çaldı, uzanıp açtı, resme sırtını döndü.</p>

  <p>"Hey, D., çok mu hastasın?" Reba McClane'in sesi.</p>

  <p>Öksürüp boğazını temizledi. "İyiyim." Hemen hemen bir fısıltı.</p>

  <p>"Seni işten aradım, hasta olduğunu söylediler... sesin berbat geliyor."</p>

  <p>"Konuş benimle."</p>

  <p>"Tabii konuşacağım. Ne diye aradım sanıyorsun? Neyin var?"</p>

  <p>"Grip."</p>

  <p>"Doktora gittin mi?... Alo? Doktora gittin mi diyorum!"</p>

  <p>"Yüksek sesle konuş." Çekmeceyi taradı, sonra yandaki çekmeceyi açtı.</p>

  <p>"Hat mı bozuk? D., orada hasta hasta tek başına kalamazsın."</p>

  <p>"SÖYLE ONA GECE GELİP SANA BAKSIN."</p>

  <p>Dolarhyde elini ağızlığın üzerine tam vaktinde değilse bile, hemen sonra kapamayı başardı.</p>

  <p>"Ulu Tanrım, neydi o öyle? Yanında biri mi var?"</p>

  <p>"Radyo. Yanlış düğmeye dokunmuşum."</p>

  <p>"Hey, D., sana birini yollayayım mı? Pek iyi değilsin galiba. Ben kendim geleyim. Marcia'ya söylerim, öğle tatilinde getirir beni."</p>

  <p>"Hayır." Anahtarlar çekmecenin içindeki kemerin altındaydı. Avu­cuna aldı onları. Telefon elinde, geri geri yürüyerek hole çıktı. "İyiyim.</p>

  <p>Sonra görüşürüz." S harfi neredeyse tökezletiyordu onu. Basamaklardan aşağı koştu. Kordon duvardaki yuvasından kurtuldu, telefon onun peşi sıra merdivenlerden yuvarlandı.</p>

  <p>Çılgın bir öfke yansıtan haşin ses duyuldu. "BURAYA GEL, A.CIK SURAT."</p>

  <p>Dosdoğru bodruma. Dinamit sandığının yanında duran sandıkta hazırlanmış bir valiz vardı. İçinde nakit para, kredi kartları, çeşitli adla­ra çıkarılmış şoför ehliyetleri, tabanca, bıçak, keser.</p>

  <p>Çantayı kaparak giriş katına doğru uçtu. Merdivenin önünden hızla geçerken, Ejder o sıra aşağıya inerse onunla boğuşmaya hazırlamıştı kendini. Hemen kamyonete, yıldırım hızıyla ileri. Arabanın tam­ponunu balık kuyruğu gibi çakıllara sürerek.</p>

  <p>Otoyola çıkınca yavaşladı, kamyoneti bankete çekip kustu. Kor­kunun birazı içinden çıkmış oldu.</p>

  <p>Yasal hızla ilerlemeye başladı. Köşeleri dönmeden sinyallerini yakıyor, çok dikkatli gidiyordu. Havaalanına doğru.</p>
</body>
</html>
