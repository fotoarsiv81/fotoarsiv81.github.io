<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>29.</h1>

  <p>Francis Dolarhyde kendine gerekli olan şeyi bulmak için Gate­way'de başka bir servise gitmek zorundaydı.</p>

  <p>Dolarhyde aslında Gateway'in en büyük servisinde yapım şefiydi. En büyük servis, ev filmlerinin işlenmesi servisiydi. Ama şirketin ayrıca dört servisi daha vardı.</p>

  <p>1970'lerin ekonomik gerileme koşulları, ev filmlerini olumsuz yönde etkilemişti. Öte yandan video kasetlerin rekabeti de söz konusuydu. Gateway bu nedenle değişik servisler kurma zorunluluğunu duymuştu.</p>

  <p>Kimi serviste filmler video kasete çekiliyor, kiminde havadan çekilmiş keşif filmleri basılıyor, kiminde kısa ticari filmler işleniyordu.</p>

  <p>1979'da Gateway'in eline bir fırsat geçti. Başka firmalarla işbirliği yaparak Savunma Bakanlığı ve Enerji Bakanlığı'na teklif sundular, enfra­ruj fotoğraf konusunda yeni emülsiyonların denenmesi işini üstlendiler.</p>

  <p>Enerji Bakanlığı, ısı depolama araştırmaları için duyarlı enfraruj filmlere ihtiyaç duymaktaydı. Savunmaysa aynı tür filmleri keşif çalışmaları için istiyordu.</p>

  <p>Gateway bitişikteki küçük bir şirketi satın aldı. Baeder Kimya adındaki bu şirket 1979 yılında Gateway'e katıldı ve yeni projenin çalışmalarına o binada başlandı.</p>

  <p>Dolarhyde öğle tatilinde Baeder binasına doğru yürüdü. Gökyüzü pırıl pırıl ve masmaviydi. Yerde önceki yağmurdan su gölleri oluşmuştu. Dolarhyde yürürken bu göllerde kendini görmemek için adımlarını ayarlıyordu. Lounds'un ölümü iyice keyiflendirmişti onu.</p>

  <p>Baeder'de herkes öğle yemeğine çıkmış gibiydi.</p>

  <p>Labirente benzeyen koridorlardan geçip istediği kapının önüne geldi. Kapının üzerindeki tabelada şu yazılar okunuyordu: "Duyarlı Enf­raruj Malzeme Kullanılıyor. lşık Yakmayın. Sigara içmeyin. Meşrubat iç­meyin." Tabelanın üzerindeki kırmızı ışık da yanıktı.</p>

  <p>Dolarhyde bir düğmeye bastı, ışık hemen yeşile dönüştü. Do­larhyde ışık kontrolünden geçip iç kapıyı vurdu.</p>

  <p>"Girin," dedi bir kadın sesi.</p>

  <p>Serin. Salt karanlık. Kapta bir suyun kımıldama sesi. D-76 aygıtı­nın o tanıdık kokusu. Pek az da parfüm kokusu.</p>

  <p>"Ben Francis Dolarhyde. Kurutma aygıtı için geldim."</p>

  <p>"Ah, çok iyi. Özür dilerim, ağzım dolu. Öğle yemeğimi bitirmek üzereydim."</p>

  <p>Kağıtların hışırtıyla toplanıp çöp kutusuna atılışını dinledi.</p>

  <p>Karanlıktaki kadın sesi, "Aslında Ferguson istiyordu kurutma aygı­tını," dedi. "Tatile çıktı ama nereye koymak istediğini ben de bilmiyorum. Gateway'de var mı kurutma aygıtı?"</p>

  <p>"İki tane var. Biri daha büyük. Yerin ne kadar olduğunu söyleme­miş."</p>

  <p>Dolarhyde kurutucuyla ilgili memorandumu iki hafta önce okumuştu.</p>

  <p>"Biraz beklerseniz yeri size gösteririm."</p>

  <p>"Tamam."</p>

  <p>"Sırtınızı kapıya dayayın... " Kadının sesi öğretmen gibi bir havaya bürünmüştü. "Üç adım ilerleyin, ayağınız marleye gelecektir. Tam so­lunuzda bir tabure bulacaksınız."</p>

  <p>Buldu. Artık kadına daha yakındı. Giydiği önlüğün hışırtısını bile duyabiliyordu.</p>

  <p>"Geldiğiniz için teşekkür ederim," dedi kadın. Sesi net, belirgin, biraz çınlayan bir sesti. "Siz büyük binada yapım bölümünün şefisiniz, değil mi?"</p>

  <p>"Evet."</p>

  <p>"Talepler yanlış dosyalara girince ortalığı kasıp kavuran Bay D.'nin ta kendisi, değil mi?"</p>

  <p>"Ta kendisi."</p>

  <p>"Benim adım Reba McClane. Umarım burada bir yanlışlık yapmı­yoruzdur."</p>

  <p>"Artık burası benim projem sayılmıyor. Yalnızca binayı satın aldığı­mızda bu karanlık odanın planını yapmıştım. Altı aydır uğramadım bile buraya." Dolarhyde için uzun bir konuşma sayılırdı bu. Ama karanlıkta daha kolay gelmişti.</p>

  <p>"Bir dakika daha beklerseniz size ışık yakarım. Ölçü almak için mezura gerekli mi size?"</p>

  <p>"Yanımda getirdim."</p>

  <p>Dolarhyde kadınla karanlıkta konuşmayı oldukça zevkli bulmuştu. Çantasını açıp içinde bir şeyler aradığını duydu. Pudriyerin kapanış sesini dinledi.</p>

  <p>Makinenin zili çaldığında üzüldü bile.</p>

  <p>"Tamam artık," dedi kadın. "Şunları karanlık deliğe kaldırayım."</p>

  <p>Soğuk bir hava akımı oldu, bir dolap kapağı lastik pervazlara oturup kapandı, vakumlu kilidin fısıltısı duyuldu. Hava çekilir gibi oldu. Kadın yanından geçerken Dolarhyde'ın burnuna parfüm kokusu da geldi.</p>

  <p>Parmak eklemini burnunun altına bastırdı, yüzüne o düşünceli ifadeyi takındı, ışığın açılmasını bekledi.</p>

  <p>Işık yandı. Kadın kapının yanında durmuş, onun bulunduğu genel yöne doğru bakarak gülümsüyordu. Gözleri, kapalı duran kapakların gerisinde rasgele hareketler yapmaktaydı.</p>

  <p>Beyaz bastonu köşede dayalı duruyordu. Dolarhyde hemen elini yüzünden çekerek gülümsedi.</p>

  <p>"Şuradan bir erik yiyebilir miyim?" diye sordu. Kızın masası üzerinde tabakta birkaç erik vardı.</p>

  <p>"Tabii, buyrun. Çok da tatlı erikler."</p>

  <p>Reba McClane otuz yaşlarındaydı. Güzel yüzünün kemik yapısı oldukça iyiydi. Tam burnunun kemeri üzerinde yıldız biçiminde bir yara izi vardı. Saçları buğday rengiyle kızıl karışımıydı. Paj modeli kesilmişti. Biraz eski moda. Elleriyle yanakları güneşten pek sevimli biçimde çillenmiş görünüyordu. Odanın marley ve çelik karışımı dekoru içinde kız sonbaharın ta kendisi kadar parlaktı.</p>

  <p>Dolarhyde ona istediği gibi bakabilmekte özgürdü. Bakışları onun üzerinde hava kadar serbest gezinebilirdi. Kızın fark etme olanağı yoktu.</p>

  <p>Dolarhyde kadınlarla konuşurken genellikle cildi üzerinde batıcı beneklerin oluştuğunu hissederdi. Kadın neresine bakıyorsa, orasında oluşurdu yanan benekler. Kadın gözlerini çevirip uzağa bile baksa, Dolarhyde'a sanki bir yerdeki aksine bakıyormuş gibi gelirdi. Görüntü yansıtıcı düzlemlerin yerlerini hemen fark ederdi bir odaya girdiği zaman. Bu düzlemlerin birbiriyle oluşturduğu açıları da. Havuzda yaşayan bir köpekbalığı, kıyıların yerlerini nasıl bilirse, tıpkı öyle.</p>

  <p>Oysa cildi serindi şu anda. Kızınki çilliydi. Boğazı ve kol bilekleri­nin içi sedef gibi parlaktı.</p>

  <p>"Makineyi nereye koymak istediğini size göstereyim," dedi. "Ölçüyü hemen alırız."</p>

  <p>Ölçtüler.</p>

  <p>Dolarhyde, "Ben de bir ricada bulunmak istiyorum," dedi.</p>

  <p>"Buyrun."</p>

  <p>"Enfraruj filme ihtiyacım var. Bin manometre duyarlığında falan." "Buzdolabında saklamanız ve kullandıktan sonra tekrar soğuğa kaldırmanız gerekli."</p>

  <p>"Biliyorum."</p>

  <p>"Bana koşullarla ilgili biraz bilgi verebilirseniz belki de... "</p>

  <p>"İki buçuk metreden falan çekilecek. ışıklara Wratten filtre takılacak." Konuşmasında biraz bilimsel deney havası yaratmıştı. "Hayvanat bahçesinde," diye ekledi. "Karanlıklar dünyasında yaşayan hayvanları çekmek istiyorlar."</p>

  <p>"Piyasadaki enfraruj filmleri kullanmak istemediklerine göre pek titiz olmalılar."</p>

  <p>"Hı, öyle."</p>

  <p>"Bir şeyler buluruz, eminim. Ama önemli bir nokta var. Biliyorsunuz buradaki malzemenin çoğu DO anlaşmasıyla bakanlık malı oluyor. Bir şey alacaksanız imza karşılığında almalısınız."</p>

  <p>"Tamam."</p>

  <p>"Ne zamana istiyorsunuz?"</p>

  <p>"Ayın yirmisi falan. Daha geç olamaz."</p>

  <p>"Sizi uyarmam gerek. Film ne kadar hassas olursa, bakımı da o denli zordur. Soğutucular, kuru buzlar, falan filan. Bugün saat dörtte bazı numuneleri kontrol edecekler. Siz işinizi görebilecek emülsiyonla­rın en yumuşağım seçersiniz."</p>

  <p>"Gelirim."</p>

  <p>Dolarhyde gittikten sonra Reba McClane eriklerini saydı. Bir tanecik almıştı.</p>

  <p>Garip adam bu Bay Dolarhyde, diye düşündü. Işıkları yaktığı zaman ne bir duraklama olmuştu, ne de adamın sesinde acıma dolu bir ifade sezilmişti. Belki önceden biliyordu kendisinin kör olduğunu. Belki de... daha iyisi... aldırmıyordu.</p>

  <p>Bu da hoş bir yenilikti.</p>
</body>
</html>
