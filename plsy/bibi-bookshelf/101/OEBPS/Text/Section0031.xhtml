<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>28.</h1>

  <p>Gece boyunca yağmur, Freddy Lounds'un Chicago mezarlığında açık duran boş mezarını yıkayıp durmaktaydı.</p>

  <p>Will Graham masadan kalkıp, yastığının altında tatsız rüyaların kendisini beklediği yatağa doğru giderken başı iyice ağrıyordu.</p>

  <p>St. Charles'a bakan tepedeki ev, rüzgârla sallanıp içini çekiyor, camlarında yağmur damlaları şarıldıyor, gökgürültüleri tepesinde güm­bürdüyordu.</p>

  <p>Merdivenler karanlıkta gıcırdamaktaydı. Bay Dolarhyde merdivenlerden inerken kimonosu hışırdıyordu üzerinde. Gözleri yeni uyandığı için iri iri açılmıştı.</p>

  <p>Saçları ıslaktı, dikkatle taranmıştı. Tırnaklarını fırçalamıştı. Kayar gibi, ağır hareket ediyor, taşmak üzere olan bir bardak gibi yoğunluğunu dopdolu tutuyordu.</p>

  <p>Projeksiyonun yanı başında film. İki tane. Öteki bobinler yakılmak üzere çöp kutusuna yığılmış. İki tanesi seçilmiş. Düzinelerce aile filminin arasından. Kopyalan işyerinde çıkarılıp eve, seçim yapılmak üzere seyredilmeye getirilmiş.</p>

  <p>Dolarhyde rahat koltuğunda, yanı başında biraz peynir ve mey­veyle, seyretmek üzere hazırlandı.</p>

  <p>İlk film bir Dört Temmuz pikniğini gösteriyordu. Yakışıklı insanlardan oluşmuş bir aile. Üç çocuk. Baba boğa boyunlu, iri bir adam. Kalın parmaklarıyla turşu kavanozuna dalıyor. Sonra anne.</p>

  <p>Annenin en iyi görünümü, çocuklar komşularla top oynarken çıkmış. On beş saniyecik. Topu yakalıyor, ne tarafa koşması gerektiğine karar vermek üzere duruyor. Ayakları açık. Belden öne doğru eğilmiş, göğüsleri sallanıyor. Çocuğun biri bir sopa sallayarak görüntüyü bozuyor ve can sıkıyor. Yine kadın. Yürüyor. Ayağını kale diye kullandıkları bot minderine basıyor. Bir kalçası dışarı fırlamış, bacağının kası gerilmiş, öylece duruyor.</p>

  <p>Dolarhyde kadının vücuduna tekrar tekrar bakıyor. Aşağı yastıkta. Kalçası dışarıda. Paçası kesilmiş blucinin altından kasları görünüyor.</p>

  <p>Son kareyi donduruyor. Kadın ve çocukları. Hepsi kirli ve yorgun. Kucaklaşıyorlar. Bir köpek bacaklarının arasında kuyruğunu sallıyor.</p>

  <p>Korkunç bir gökgürültüsü büyükannenin dolabındaki kesme kristal­leri birbirine çarptırıp çıtırdatıyor. Dolarhyde elini bir armuda uzatıyor.</p>

  <p>İkinci film birkaç bölüm. Adı, Yeni Ev. Bir gömlek kartonunun üzerine madeni paraları dizerek yazmışlar bu adı. Yanına da kırılmış bir çocuk kumbarası koymuşlar. Film başlarken baba, evin önündeki "Sa­tılık" levhasını topraktan çekip çıkarıyor, kameraya dönüp utangaç gü­lümsüyor. Ceplerini dışarı çekmiş.</p>

  <p>Anneyle üç çocuğun titrek bir resmi. Evin önündeki merdivenlerde. Güzel bir ev. Bahçesinde yüzme havuzu. Küçük bir çocuk tramp­lenin üzerinde oynuyor. Yerde ıslak ayak izleri. Suda kafalar beliriyor. Küçük köpek kız çocuğuna doğru yüzüyor. Kulaklarını arkaya yatır­mış, çenesi yukarıda, gözlerinin akı görünüyor.</p>

  <p>Anne suyun içinde havuzun merdivenini tutmuş, kameraya bakıyor. Siyah, kıvırcık saçları pırıl pırıl. Gerdanı ıslak mayosunun üzerinde soluğuyla şişerken parlıyor. Bacakları suyun altında makas yaparken dalga dalga görünüyor.</p>

  <p>Gece. Havuzun karşı tarafından evin görünümü çekilmiş.</p>

  <p>İçeride aile eğleniyor. Her tarafta kutular. Eski bir sandık... henüz tavan arasına kaldırılmamış.</p>

  <p>Küçük bir çocuk büyükannesinin elbiselerini prova etmeye çalışıyor. Başında kocaman hasır bir şapka. Baba kanepede. Biraz sarhoş gibi. Şimdi filmi herhalde baba çekiyor. Dengeli tutamıyor. Anne aynı şapkayı giymiş, aynanın karşısında.</p>

  <p>Çocuklar çevresinde zıplıyorlar. Oğlanlar gülerek eski giysileri di­dikliyorlar. Kız soğukkanlı bakışlarla annesine bakıyor. Gelecekteki kendi halini düşünüyor olmalı.</p>

  <p>Yakın çekim. Anne dönüp kameraya gülümsüyor. Bir eli ensesinde. Çok güzel. Boynunda kame bir iğne var.</p>

  <p>Dolarhyde bu kareyi dondurdu, filmi biraz geriye sardı. Kadın tek­rar tekrar kameraya dönüp gülümsüyor.</p>

  <p>Dolarhyde dalgın bir hareketle az önce izlediği top oynanan filmi alıp çöp kutusuna attı.</p>

  <p>Makineye takılı olan filmin kutusuna uzandı, üzerindeki Gateway eti­ketine baktı: Bob Sherman, Star Sokağı 7. P.K. 603, Tulsa, Oklahoma.</p>

  <p>Arabayla rahatça gidilebilecek kadar da yakın.</p>

  <p>Dolarhyde filmi bir avucuna koyup öteki elini üzerine kapadı. Can­lıymış da kaçmaya çalışacakmış gibi. Elinde kıpırdıyormuş, zıplıyor­muş gibi.</p>

  <p>Leedslerin evinde ışık yandığı andaki telaşı hatırladı. Film ışıklarını yakmadan önce Bay Leeds'in işini bitirmek zorunda kalmıştı.</p>

  <p>Bu kez başka türlü, daha sakin bir davranış biçimi bulmalıydı. Karı kocanın arasına, kamera çalışırken sessizce uzanmak, biraz ısınmak çok iyi olurdu. Vuruşunu karanlıkta yapar, doğrulup ikisinin arasında oturur mutlu mutlu ıslanırdı orada.</p>

  <p>Bunu enfraruj filmle yapmak mümkündü. Böyle bir filmi nereden elde edeceğini de biliyordu.</p>

  <p>Projeksiyon hala çalışıyordu. Dolarhyde oturmuş, bobini elinde tutarken, boş ekranda oynaşan hayali görüntüler, kulağına rüzgârın iç çekişini andıran sesler fısıldıyordu.</p>

  <p>İçinde hınç yoktu. Yalnızca sevgi ve gelecek zaferin düşünceleri vardı. Kalplerin atışının giderek zayıflaması... uzaklaşan ayak sesleri gibi.</p>

  <p>Kendi canlı. Enerji dolu. İçi sevgi dolu. Shermanlar ona açılıyor.</p>

  <p>Geçmişi bir an bile aklına gelmiyor, yalnızca ilerideki zaferi düşünüyordu. Annesinin evini tümüyle unutmuş gibiydi. Zaten o döneme ait bilinçli anıları hem az, hem de bulanıktı.</p>

  <p>Yirmi yaşlarındayken bir ara Dolarhyde'ın kafasındaki annesinin eviyle ilgili anılar yok olup gitmiş, yalnızca zihninde kaygan bir satıh bırakmıştı.</p>

  <p>O evde bir tek ay oturduğunu biliyordu. Dokuz yaşındayken Victoria’nın kedisini astığı için onu evden başka yere yolladıklarını anımsı­yordu.</p>

  <p>Aklında kalan tek tük görüntülerden biri, evin kendisiydi. Sokaktan bakınca ışıklı. Potter Gerard İlkokulu'ndan bir mil ilerideki pansiyo­nuna giderken önünden geçiyordu evin.</p>

  <p>Vogt kütüphanesinin kokusunu da hatırlıyordu. Kapağı yeni açılmış eski bir piyano gibi. Annesi onu o kütüphaneye almış, ona gerekli eşyaları vermişti. Evden ayrılırken üst kat pencerelerinden kendisini izleyen suratları hatırlamıyordu. Buz tutmuş kaldırım üzerinde yürüyüşü, koltuğunun altını yakan eşyalar, sonra acele, yuvaya, yani kafasının ta içindeki bir noktaya dönüş... St. Louis'den çok farklı bir yere.</p>

  <p>On bir yaşındayken hayal dünyası çok hareketli, sevgisinin yarattığı baskı çok aşırıydı. Kendini rahatlatabilmek için hayvanları avlıyor­du. Sevilen küçük ev hayvanlarını. Ama yaptığı bu işin yaratacağı sonuçları dikkatle, soğukkanlılıkla hesaplayarak. Hayvanlar öyle evcildi ki, iş çok kolay oluyordu. Yetkililer garajlarda buldukları hazin küçük kan lekelerini bir türlü ona bağlamayı akıl etmiyorlardı.</p>

  <p>Kırk iki yaşında bunların biri bile aklında yoktu. Annesinin evinde­ki insanlar da aklında yoktu... annesi, üvey kız kardeşleri, üvey erkek kardeşi... hiçbiri.</p>

  <p>Bazen rüyasında görürdü onları. Ateşli hastayken. Hepsi değişik, hepsi uzun boyluydu. Yüzleri ve vücutları papağanlar gibi parlak renk­liydi. Dolarhyde'ın tepesine dikilip duruyorlardı.</p>

  <p>Pek ender olarak düşünmeye çalıştığında, hatırlayabileceği bir yığın doyurucu anılar vardı. Bunlar askerlik hizmetine aitti.</p>

  <p>On yedi yaşındayken tek başına oturan bir kadının penceresinden girmiş ve yakalanmıştı. Neden girdiği anlaşılamamıştı. Kendisine ya yasa karşısına ya da ordu hizmetine girmek gibi iki seçenek verilmişti. Orduyu seçti.</p>

  <p>Temel eğitimden sonra onu bir uzmanlık okuluna yolladılar. Karanlık odada, filmler üzerinde çalışıyordu. San Antonio'da, Brooke Ordu Hastanesi'nin tıp eğitim filmleri yapılmaktaydı.</p>

  <p>Brooke Hastanesi'nin operatörleri ona ilgi gösterdiler ve yüzünü düzeltmeye karar verdiler.</p>

  <p>Burnuna Z-plastı yaptılar, kolonunu uzattılar, dudağını da Abbe kapak süreciyle onardılar. Bu ameliyatı birçok doktor izledi.</p>

  <p>Doktorlar elde ettikleri sonuçtan çok memnundular. Dolarhyde gösterilen aynaya bakmadı. Gözlerini pencerenin dışına doğru çevirdi.</p>

  <p>Film arşivindeki kayıtlar Dolarhyde'ın birçok filmi ödünç aldığını gösteriyordu. Gece evde izleyip geri getirmek üzere.</p>

  <p>1958'de tekrar askere yazıldı. Bu ikinci görevinde kendini Hong Kong'da buldu. Bir ara Seul'de (Kore) küçük uçaklar tarafından çekilen keşif filmleri üzerinde çalıştı. İzin için çıktığında ilk kez gidebilmişti Hong Kong'a. 1959 yılında Hong Kong ve Kowloon nice iştahları do­yurabilecek yerlerdi.</p>

  <p>Büyükanne 1961 yılında sanatoryumdan taburcu oldu. Thorazine'le uyuşturulmuş halde. Dolarhyde iki aylık ağır hizmet izni istedi, bu neden le ordudan iki ay erken teskere alıp eve, büyükannesine bakmaya geldi.</p>

  <p>Kendisi için de çok sakin bir devre oldu o dönem. Gateway'de yeni bir işe girmişti. Aldığı maaşla gündüzleri kendisi evde yokken büyükan­nenin yanında kalabilecek bir kadın tutmayı başardı. Geceleri salonda karşılıklı oturuyorlardı ikisi. Konuşmuyorlardı. Sessizliği tek bozan, kocaman saatin tik takı ve çaldığı zamanki çınlamasıydı.</p>

  <p>Annesini bir kez gördü. 1970 yılında, büyükannenin cenazesinde. Dolarhyde onu hiç görmüyormuş gibi baktı geçti. Tıpkı annesininkine benzeyen sarı gözleriyle. Sanki bir yabancıydı kadın ona.</p>

  <p>Annesi onun görünüşüne oldukça şaşırmıştı. Geniş göğüslü, ya­pılıydı. Ten rengi annesininki gibi iyiydi. Burnunun altında biçimli bir bıyığı vardı. Annesi bunun saç nakli yöntemiyle yapılmış olması gerektiğini düşündü.</p>

  <p>Ertesi hafta annesi bir gece onu telefonla aradı, fakat cevap verilmeksizin kapatıldığını anladı..</p>

  <p>Büyükannenin ölümünden sonra dokuz yıl boyunca ne kimse Do­larhyde'ı rahatsız etti, ne de o kimseyi. Alnı dümdüz, kırışıksız kaldı o süre içinde. Beklemekte olduğunun farkındaydı. Ama neyi beklediğini bilmiyordu.</p>

  <p>Küçük bir olay... herkesin başına gelebilecek küçük bir olay, alnının içindeki tohuma artık vaktin gelmiş olduğunu anlatmaya yetti. Kuzeye bakan pencerenin önünde durmuş, bir filmi inceliyordu. Birden ellerinin yaşlanmakta olduğunu fark etti. Ansızın yalnızca elleri vardı gözünün önünde. Kuzeye bakan pencerenin net ışığında, derinin kemikler üzerinde gevşemekte olduğunu, liflerin çıyan derisi gibi çizik çizik izler oluşturmaya başladığını gördü.</p>

  <p>Işık altında ellerini evirip çevirirken burnuna domates ve lahana pişerken çıkan kokular dolar gibi oldu. Oda çok sıcak olduğu halde ürperdiğini hissetti. O akşam, her akşamdan daha fazla çalıştırdı vücu­dunu.</p>

  <p>Boy aynası, Dolarhyde'ın tavan arasındaki jimnastik odasının du­varında asılıydı. Jimnastik aletlerinin ve kaldıracağı ağırlıkların yanında. Evin içinde asılı olan tek ayna da oydu. Orada vücudunu rahat rahat seyredebilmesinin nedeni, jimnastik hareketlerini her zaman yüzünde maskeyle yapmasındandı.</p>

  <p>Kaslarını gerip kendine baktı. Kırk yaşında olmasına rağmen, rahatlıkla bölge vücut geliştirme yarışmalarına katılabilirdi. Ama tatmin olmuyordu.</p>

  <p>O hafta içinde Blake'in tablosuyla karşılaştı. Tablo onu bir anda etkiledi, esir aldı.</p>

  <p>Tabloyu ilk olarak Time dergisinde, Londra Tate Müzesi'yle ilgili bir yazının içinde renkli fotoğraf olarak gördü. Brooklyn Müzesi Büyük Kızıl Ejder ve Güneşi Kuşanmış Kadın'ı bir sergide gösterilmek üzere ödünç olarak Londra'ya yolluyordu.</p>

  <p>Time'ın eleştirmenine göre, "Batı sanatındaki pek az şeytanca imajda bu kadar kabuslu cinsel enerji." vardı. Dolarhyde'ın bunu anlaması için yazıyı okuması gerekli değildi zaten.</p>

  <p>Resmi günlerce yanında taşıdı. Karanlık odada fotoğrafını çekip büyüttü. Çok heyecanlıydı. Renkli resmi jimnastik odasında aynanın yanı başına astı, çalışırken ona baktı durdu. Ancak jimnastikten bitkin düştüğü zaman uyuyabiliyor, cinsel doyum için de eski tıp filmlerini seyredip rahatlatıyordu.</p>

  <p>Hayatta yalnız olduğunu ve her zaman yalnız olacağını dokuz yaşındayken anlamıştı. Oysa insanlar bunu genellikle kırk yaşlarınday­ken fark ederlerdi.</p>

  <p>Şimdi kırklara geldiğindeyse hayatına bir hayal egemendi. Çocukluk yaşlarına özgü bir parlaklıkla, bir tazelikle, bir çabuklukla dolu hayal. Bu onu yalnızlığın bir adım ilerisine götürmekteydi.</p>

  <p>Başkalarının yalnızlığı ilk görüp tanıdığı günlerde, Dolarhyde kendi yalnızlığını anlayabilecek düzeye gelmişti. Yalnız olmasının nedeni, kendine özgü olması, benzeri bulunmamasıydı. Eğer bunun üzerinde çalışır, içgüdülerini şimdiye dek yaptığı gibi bastırmaz, serbest bırakır­sa, içinden gelen ilhamla onları güçlendirirse, Değişim'e, 0luşum'a ulaşabilirdi.</p>

  <p>Tabloda Ejder'in yüzü gözükmüyordu ama Dolarhyde o yüzün nasıl bir yüz olduğunu gittikçe daha iyi biliyordu.</p>

  <p>Salonda tıp filmlerini seyrederken ağzını kocaman açıyor, içine büyükannenin dişlerini sığdırmaya çalışıyordu. Protez kendi eğri büğ­rü damağına uymadığı için rahatsız oluyordu.</p>

  <p>Tek başınayken uzun süre çene kemik ve kaslarını çalıştırdı. Lastik blokları ısırmaya çalışıyor, yanaklarındaki kaslar ceviz gibi dikilince­ye kadar ısırıyordu.</p>

  <p>1979 sonbaharında Francis Dolarhyde biriktirdiği paranın büyük bölümünü çekti, Gateway'dan üç aylık ücretsiz izin aldı, Hong Kong'a gitti. Giderken büyükannenin dişlerini de yanında götürdü.</p>

  <p>Döndüğünde kızıl saçlı Eileen olsun, işyerinde çalışan diğer kimseler olsun, tatilin ona çok yaradığını söylediler. Sakindi. Artık çalışanların giyinme odasını ya da duşunu hiç kullanmadığına kimse dikkat etmedi. Zaten eskiden de pek sık kullanmazdı.</p>

  <p>Büyükannenin dişleri yine başucundaki bardağa, eski yerine girdi. Dolarhyde'ın yeni dişleriyse üst katta, dolapta kilitliydi.</p>

  <p>Eğer Eileen onu aynasının karşısında görse... dişleri ağzında yeni döğmesi parlak ışık altında pırıl pırılken görse, avazı çıktığı kadar bağı­rırdı. Bir kez.</p>

  <p>Artık vakit vardı. Acele etmeye gerek yoktu. Sonsuzluğa dek zaman vardı. Beş ay sonra Jacobileri seçebildi.</p>

  <p>Ona ilk yardım edenler, Jacobilerdi. Onu yükselten, Oluşum'un zaferine doğru kaldıranlar. En iyisiydi Jacobiler. Şimdiye kadar tanıdığı her şeyden iyi.</p>

  <p>Leedslere dek.</p>

  <p>Şimdiyse... gücü de, zaferi de büyürken, Shermanlar çıkmıştı ortaya. Enfrarujun yaratacağı yeni bir yakınlık. Çok umut verici.</p>
</body>
</html>
