<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>17.</h1>

  <p>Doktor Alan Bloom'la Jack Crawford katlanan sandalyelerde oturuyorlardı. Crawford'un odasında eşya diye bir bu sandalyeler kalmıştı zaten.</p>

  <p>"Bizim dolap bomboş, doktor."</p>

  <p>Doktor Bloom, Crawford'un yüzünü inceledi, arkadan ne diyeceğini kestirmeye çalıştı. Crawford'un sızlanmalarının ve Alka-Seltzerlerinin gerisinde, X ışını kadar soğuk bir zekanın varlığını bilirdi..</p>

  <p>"Will nereye gitti?"</p>

  <p>"Biraz dolaşıp sakinleşmeye çalışacaktır," dedi Crawford. "Lounds'</p>

  <p>dan nefret eder."</p>

  <p>"Lecter ev adresini açıkladığında, Will'i kaybedeceğinden korktun mu? Ailesinin yanına döner diye?"</p>

  <p>"Bir an için. Çok sarsılmıştı."</p>

  <p>"Bu da normal," dedi Doktor Bloom.</p>

  <p>"Ama sonra farkına vardım ki, evine falan dönemez. Molly ile Willy de dönemez. Dişli Sapık ortadan kalkana kadar."</p>

  <p>"Molly ile tanıştın mı?"</p>

  <p>"Evet. Çok hoştur. Severim onu. Beni cehennemin dibinde omur­gam kırılmış yatarken görse sevinir sanırım. Şu sıralar onunla karşılaşmaktan çekiniyorum."</p>

  <p>"Will'i kullandığına mı inanıyor?"</p>

  <p>Crawford keskin gözleriyle Doktor Bloom'a baktı.</p>

  <p>"Will'le konuşmam gereken bazı şeyler var. Sana da danışmak zorundayım. Quantico'ya ne zaman dönmem gerekiyor?"</p>

  <p>"Salı sabahı. Konferansı o zamana erteledim." Doktor Bloom FBI Akademisi'nin davranış psikolojisi dalında konuk öğretim üyesiydi.</p>

  <p>"Graham seni sever," dedi Crawford. "Ona gizli gizli testler uyg ula­mayışından ötürü sever." Doktorun az önce Will'i kullanmaktan söz etmesi sarsmıştı onu.</p>

  <p>"Yapmıyorum," dedi Bloom. "Hiçbir zaman da yapmam. Bir hasta­ma karşı nasıl dürüst davranırsam, ona karşı da öyle dürüst davranı­rım."</p>

  <p>"Haklısın."</p>

  <p>"Yoo, onun dostu olmak istiyorum ve dostuyum, Jack. Gerçi gözlemler yapmak görevini kendi bilim dalıma borçluyum. Ama unutma ki, benden Graham hakkında bir rapor istediğin zaman reddetmiştim."</p>

  <p>"O raporu isteyen yukardaki Peterson'du."</p>

  <p>"Bana ileten sendin. Neyse, ziyanı yok. Eğer Graham'la ilgili yapılabilecek herhangi bir şey varsa, yani başkalarını tedavi etmede işe yarayacak bazı bilgiler varsa, yazdıklarımı asla tanınmayacak biçimde özetlerdim. Bu konuda bilimsel bir çalışma yaparsam ancak ölümden sonra basılması mümkün olabilir."</p>

  <p>"Senin ölümünden mi yoksa Graham'ın ölümünden mi?"</p>

  <p>Doktor Bloom cevap vermedi.</p>

  <p>"Dikkatimi çeken bir şey var. Merak ediyorum... sen asla bir odada Graham'la yalnız kalmıyorsun... öyle, değil mi? İlişkilerinizi iyi idare ediyorsun ama onunla hiç baş başa değilsin. Neden? Onun ruh hastası olduğuna mı inanıyorsun?"</p>

  <p>"Hayır. O bir eideteker... korkunç bir göz hafızası ve olağanüstü gözlem yeteneği var. Ama ruh hastası olduğunu sanmıyorum. Kendisine test yapılmasını istemiyor. Ama bu da bir şeyi kanıtlamaz. İnsanların kendine yakın olmasını, karışmasını istemiyor. K, ben de istemem." "Ama... "</p>

  <p>"Will yaptığı işi entelektüel bir uygulama olarak görmek istiyor. Aslında da ruh bilimin tanımı açısından öyle. O bu konuda çok başarılı. Ama herhalde onun kadar başarılı olan başkaları da vardır."</p>

  <p>"Pek fazla yok," dedi Crawford.</p>

  <p>"Onda buna ek olarak sezgi yoluyla başkalarının duygularını paylaşma ve planlama yeteneği var," diye devam etti Doktor Bloom. "Senin ya da benim görüş açımı benimseyebiliyor. Belki başka bazı görüş açılarını da. Hem de bazılarından tiksinmesine karşın. Bu çok tatsız bir yetenek, Jack. Gözlem denilen yetenek, iki ucu da sivri olan bir bıçak gibidir."</p>

  <p>"Neden onunla hiç yalnız kalmıyorsun?"</p>

  <p>"Çünkü o zaman ona karşı bazı mesleki meraklar duyabilirim, o da hemen anlar. Kafası hızlıdır."</p>

  <p>"Senin kendi iç dünyasını gözetlediğini fark ederse hemen pancurları indirecektir."</p>

  <p>"Çirkin bir benzetme ama doğru. Evet. Artık benden öcünü yeterince aldın, Jack. Konuya geçelim. Hem de kısa keselim. Kendimi pek iyi hissetmiyorum."</p>

  <p>"Nedeni herhalde psikosomatiktir," dedi Crawford.</p>

  <p>"Aslında nedeni safra kesem. Ne istiyorsun sen?"</p>

  <p>"Dişli Sapık'la karşılıklı ilişki kurabileceğim bir imkanım var." "Tattler mi?" diye sordu Bloom.</p>

  <p>"Evet. Sence ona söyleyebileceğimiz herhangi bir şeyle, adamı kendi kendini yok etmeye doğru itebilir miyiz?"</p>

  <p>"İntihara mı?"</p>

  <p>"İntihar etmesi çok işime gelir."</p>

  <p>"Sanmam. Bazı tür ruh hastalıklarında bu mümkün olabilir. Bu adamda... sanmıyorum. Eğer intihar eğilimi olsa, bu kadar dikkatli davranmazdı. Kendini bu kadar iyi korumazdı. Klasik paranoyak-şizofren biri olsa belki onu etkileyebilir, kendini havaya uçurmasını, yok olmasını sağlayabilirdin. Hatta kendi canını yakmaya bile sürükleyebilirdin onu. Ama sana ben yardım etmezdim." İntihar, Bloom'un can düş­manıydı.</p>

  <p>"Herhalde etmezdin," dedi Crawford. "Onu kızdırabilir miyiz?" "Neden bilmek istiyorsun? Amacın ne?"</p>

  <p>"Sana şöyle sorayım. Onu kızdırıp dikkatini bir noktaya yöneltebilir miyiz?"</p>

  <p>"Graham'ı zaten kendi hasımı olarak seçmiş durumda. Bunun sen de farkındasın. Boşuna lafı dolaştırma. Herhalde Graham'ın boynunu baltaya uzatmaya karar verdin, değil mi?</p>

  <p>"Sanırım bunu yapmak zorundayım. Ya öyle olacak ya da ayın yirmi beşinde başı derde girecek. Yardım et bana."</p>

  <p>"Ne istediğinin farkında değilsin gibime geliyor."</p>

  <p>"Öğüt istiyorum."</p>

  <p>"Benim açımdan demek istemedim," dedi Bloom. "Graham için ne istediğini demek istedim. Söyleyeceğim şeyi sakın yanlış anlama ama bilmem gerekir: Will'in en güçlü güdüsü nedir sence?"</p>

  <p>Crawford başını iki yana salladı.</p>

  <p>"Korkudur, Jack," dedi Doktor Bloom. "Adam korkunç miktarda bir korkuyla hareket ediyor."</p>

  <p>"Yaralandığı için mi?"</p>

  <p>"Hayır. Tek neden bu değil. Korku, hayal gücünden geliyor. Bir ceza o. Hayal gücüne sahip olmanın cezası."</p>

  <p>Crawford midesinin üzerine kavuşturduğu ellerine baktı. Yüzü kızardı. Bu konuyu konuşmak utanç veriyordu. "Tamam," dedi. "Onun yakınlarındayken ağzına almadığın şey bu... değil mi? Onun korktuğu­nu bana söylediğin için kaygılanma. Hakkında fikrimi değiştirip onu cesaretsiz falan sanacak değilim. O kadar da budala değilim, doktor."</p>

  <p>"Öyle düşünmek zaten hiç aklıma gelmedi, Jack."</p>

  <p>"Eğer Graham'ı koruyamayacak durumda olsam, dünyada onu tehlikeye sürmezdim. Ya da diyelim ki... yüzde seksen koruyamaya­cak olsam. Kendi de hiç fena değildir. Gerçi en hızlılardan biri sayılmaz ama, oldukça hızlıdır. Dişli Sapık'ı harekete geçirmek için bize yardım eder misin, doktor? Çok sayıda insan öldü."</p>

  <p>"Graham girdiği tehlikeyi önceden bilir ve bunu isteyerek kabul ederse... ancak o zaman yardım ederim. Kendi ağzından duymam gerekir."</p>

  <p>"Ben de senin gibiyim, doktor. Onu hiç kandırmam. Yani... hepimizin birbirimizi kandırdığından fazla kandırmam."</p>

  <p>Crawford, Graham'ı, Zeller'in laboratuvarının yanındaki küçük atölyede buldu. Graham oraya öldürülenlerin resimlerini ve kişisel ka­ğıtlarını yaymıştı. Elinde Yasa Uygulama Bülteni vardı. Onu okuyordu. Crawford onun kitabı kaldırıp bir kenara koymasını bekledi. Sonra, "Ayın yirmi beşi için durumun nasıl olduğunu anlatayım sana," dedi. O tarihin dolunay olduğunu Graham'a açıklamasına gerek kalmamıştı.</p>

  <p>"Tekrar öldüreceği zaman mı?"</p>

  <p>"Evet. Ayın yirmi beşinde sorun doğarsa."</p>

  <p>"Doğarsa değil, doğduğunda."</p>

  <p>"Her iki sefer de cumartesiyi seçti. Birmingham, 28 Haziran. O cumartesi tam dolunaydı. Atlanta ise 26 Temmuz. Dolunaydan bir gün önce, ama yine cumartesi. Bu kez dolunay pazartesiye geliyor. Ayın yirmi beşi. Ama adam hafta sonlarını seviyor. Biz cumadan başlayarak hazır olacağız."</p>

  <p>"Hazır mı? Hazır mıyız biz?"</p>

  <p>"Evet. Ders kitaplarında nasıl yazar, bilirsin. Hazır olmak, bir cinayeti soruşturmanın en iyi yoludur."</p>

  <p>"Hiç hazır olunduğunu görmedim," dedi Graham. "Uygulamada hiç rastlamadım."</p>

  <p>"Yo, pek olmaz. Ama olsa işler çok kolaylaşırdı. Oraya bir tek adam yollamak. Bir tek. Evi iyi tanıyan biri. Her yanı tellerle donatılmış, her arı bize bilgi veren biri. O yeri hazırlayacak. Tek başına... bir tek sen."</p>

  <p>Uzun bir sessizlik.</p>

  <p>"Bana neden anlatıyorsun?"</p>

  <p>"Cumadan başlayarak Andrews Hava Kuvvetleri Üssü'nde bir Grumann Gulfstream hazır bekleyecek. İçişlerinden ödünç aldım. Temel laboratuvar araç gereçleriyle donatılmış olacak. Biz hazır bekleyeceğiz. Sen, ben, Zeller, Jimmy Price, bir fotoğrafçı ve soruşturmayı yürütecek iki kişi. Haber geldiği anda yola koyulacağız. Doğu ya da güney bölgesinin neresinde olursa olsun, bir saat on beş dakikada ulaşırız."</p>

  <p>"Ya yerel polisler? Bizimle işbirliği yapmak zorunda değiller ki! Beklemeyeceklerdir."</p>

  <p>"Onlara haber vereceğiz. Emniyet müdürlerine ve şeriflere. Hepsine. Onlar da astlarına bildirecekler."</p>

  <p>Graham başını iki yana sallıyordu. "Saçma. Beklemeyeceklerdir. Bekleyemezler."</p>

  <p>"Onlardan istediğimiz şey pek büyük bir şey değil. Rapor geldiğinde olaya yakın birinci derecedeki görevliler gidip bakacak. Sağlık personeli de gidip kimsenin sağ kalmadığından emin olacak. Sonra çıkıp kapıyı kapayacaklar. İster yolları tutsunlar, ister insanları yakalayıp sorguya çeksinler, ne yaparlarsa yapsınlar. Ama olay yerine biz gelinceye kadar ellemesinler. Oraya vardığımızda içeriye sen girecek­sin. Telsizlisin. Dolaşırken canın istediği zaman konuşacak, bize bilgi vereceksin. İstemezsen konuşmazsın. Orada ne kadar kalırsan kal. Sonra biz gireceğiz."</p>

  <p>"Bölge polisleri beklemez."</p>

  <p>"Tabii beklemezler. Cinayet masasından birilerini içeriye yollarlar. Ama yine de bu emir biraz etki gösterir. İçerdeki trafiği bir derece azaltır. Suç yerini taze durumda bulursun."</p>

  <p>Taze. Graham sandalyesinin arkasına yaslandı, başını kaldırıp gözlerini tavana dikti.</p>

  <p>"Ama," dedi Crawford. "0 hafta sonuna kadar önümüzde hala on üç günümüz var."</p>

  <p>"Ah, Jack."</p>

  <p>"Niye ah Jack?" diye sordu Crawford.</p>

  <p>"Beni öldürüyorsun. Gerçekten."</p>

  <p>"Anlayamadım."</p>

  <p>"Bal gibi anladın. Senin yaptığın belli. Beni yem olarak kullanmaya karar verdin. Elinde başka koz olmadığı için. Bana asıl soruyu pat­latmadan önce gelecek seferki olayın ne kadar kötü olacağını gözümün önünde canlandırmamı istiyorsun. Kötü bir psikoloji sayılmaz. Budalanın birine yapsan yutar. Ne cevap vereceğimi sandın? Lecter olayından sonra buna cesaretim olmaz diye mi düşündün."</p>

  <p>"Yoo."</p>

  <p>"Kuşkuna hak veriyorum. Böyle şeylerle karşılaşmış insanları ikimiz de tanırız. Sırtımda kurşun geçirmez yelek, kuyruğumda tellerle gezinmeyi sevmem. Ama artık işin içine girmiş durumdayız. Herif ser­bestken eve dönemeyiz."</p>

  <p>"Kabul edeceğinden hiç kuşku duymamıştım."</p>

  <p>Graham bunun doğru olduğunu anlıyordu. "O halde istediğin başka bir şey daha var demektir," dedi.</p>

  <p>Crawford cevap vermedi.</p>

  <p>"Yoo, Molly olmaz. Boşuna söyleme."</p>

  <p>"Tanrı aşkına, Will! Ben bile teklif etmezdim bunu."</p>

  <p>Graham ona bir süre baktı. "Öff, Jack, demek Freddy Lounds'la paslaşmaya karar verdin, ha?" dedi. "Küçük Freddy ile anlaşmaya vardınız ikiniz."</p>

  <p>Crawford kendi kravatındaki bir lekeye kaşlarını çatarak baktı, sonra başını kaldırıp gözlerini Graham'a dikti. "Herife en iyi yemin bu olduğunu sen kendin de biliyorsun," dedi. "Dişli Sapık Tattler'i okuya­caktır. Başka ne silah var ki elimizde?"</p>

  <p>"Bunu tek yapabilecek insan Lounds mu?"</p>

  <p>"Tattler'in kulağı onun elinde."</p>

  <p>"Demek Tattler'de çıkacak bir yazıda Dişli Sapık'a iyice hakaret edeceğim ve onu kudurtacağım. Sence bu yol posta kutusu işinden iyi mi? Yo, cevap verme. Daha iyi olduğunu ben de biliyorum. Blo­om'la konuştun mu bunu?"</p>

  <p>"Şöyle bir sözünü ettim. Onunla konuşurken ikimiz beraber olmalıyız. Lounds da. Aynı zamanda posta kutusu işini de birlikte yürütelim."</p>

  <p>"Tuzak nasıl olacak? Ona iyi ipuçları vermemiz gerekir. Açık bir şey. Yaklaşması gereken bir yer. Uzaktan tüfekle ateş edeceğimi sanmıyorum. Belki beni yanıltmış olabilir, ama bu herifin tüfek taşıyacağı­na inanmıyorum."</p>

  <p>"Yüksek noktalara gözcüler koyacağız."</p>

  <p>İkisi de aynı şeyi düşünüyorlardı. Kevlar tipi yelek Dişli Sapık'ın dokuz milimetrelik tabancasını ya da bıçağını durdurabilirdi. Gra­ham'ın yüzüne saldırmadıkça o noktada tehlike yoktu. Ama tüfekle ka­fasına ateş ederse Graham' ı koruma olanağı kalmıyordu.</p>

  <p>"Lounds'la sen konuş. Bunu yapmak zorunda kalmayayım." "Seninle röportaj yapması gerekir, Will," dedi Crawford yumuşak bir sesle. "Resimlerini çekmesi gerekir."</p>

  <p>Bu noktada güçlükle karşılaşacağını Bloom önceden söylemişti Crawford'a.</p>
</body>
</html>
