<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>46.</h1>

  <p>Ralph Mandy ile bir akşam yemeği yemek iyi görünmüştü Reba'ya. Bir fırsat bulup ona anlatmalıydı durumu. İşleri askıda bırakmaktan hoşlanmazdı.</p>

  <p>Lokantada Reba kendi parasını kendi vermekte direnince, Ralph herhalde anlamış olmalıydı bunun arkasından ne geleceğini.</p>

  <p>Eve dönerken, arabada anlattı ona Reba. Birlikte çok iyi vakit geçirdiklerini, her zaman dost olarak kalmak istediğini, ama şimdi bir başkasıyla ilişkisi olduğunu söyledi.</p>

  <p>Ralph belki biraz incinmişti, ama Reba onun bir bakıma da rahat­ladığını biliyordu. Oldukça iyi karşılamıştı doğrusu.</p>

  <p>Kapıya vardıklarında Ralph içeriye gelmek istemedi. Bir veda öpücüğü istedi yalnızca. Reba bunu memnunlukla karşıladı. Ralph bundan sonra anahtarı alıp ona kapıyı açtı, Reba içeriye girip kapısını kilitleyinceye kadar bekledi.</p>

  <p>Tam arkasını dönerken Dolarhyde bir kurşun gırtlağına, iki tane de göğsüne sıktı. Susturuculu tabancasıyla. Bisiklet bile bundan daha çok ses çıkarırdı.</p>

  <p>Dolarhyde, Mandy'nin gövdesini kolaylıkla kaldırdı, evin yanındaki çalıların arasına yatırdı, orada bıraktı.</p>

  <p>Reba'nın Mandy'yi öptüğünü görmek Dolarhyde'ı çok yaralamıştı. O zaman acısı yok olmuştu içinden.</p>

  <p>Hala Francis Dolarhyde gibi görünüyor, Francis Dolarhyde gibi konuşuyordu. Ejder çok iyi aktördü doğrusu. Dolarhyde'ı iyi oynuyordu.</p>

  <p>Reba kapının çalındığını duyduğunda yüzünü yıkıyordu. Kapıya varıncaya kadar zil dört kez çaldı. Reba elini zincire uzattı ama çıkar­madı.</p>

  <p>"Kim o?"</p>

  <p>"Francis Dolarhyde."</p>

  <p>Kapıyı biraz araladı. Zincir hala takılıydı. "Bir daha söyle!" dedi. "Dolarhyde. Benim."</p>

  <p>Artık emin olmuştu. Zinciri çıkardı.</p>

  <p>Reba sürprizlerden pek hoşlanmazdı.</p>

  <p>"Telefon ederim demiştin galiba, D."</p>

  <p>"Edecektim. Ama acil durum bu. Gerçekten." Evin içine adımını atarken kloroformlu bezi kızın suratına dayadı.</p>

  <p>Sokak bomboştu. Evlerin çoğunda ışık yanmıyordu. Reba'yı kucağında kamyonete taşıdı. Ralph Mandy'nin ayakları çalıların arasından dışarı çıkmış, rahatça görünüyordu, ama Dolarhyde artık aldırmı­yordu ona.</p>

  <p>Yolda giderken Reba kendine geldi. Yan yatıyordu; Yanağı kamyonetin tozlu halısına dayanmıştı. Motorun gürültüsü sanki kulağının içindeydi.</p>

  <p>Ellerini yüzüne götürmeye çalıştı. Bu hareket göğsünün acıması­na neden oldu. İki kolunu birbirinden ayıramıyordu.</p>

  <p>Suratını oraya götürüp yokladı. Bileklerinden dirseklerine kadar olan kısım, birbirine yumuşak kumaş şeritlere benzer bir şeyle bağlan­mıştı. Bacakları da aynı durumdaydı. Dizlerinden bileklerine kadar. Ağzı da bir şeyle kapatılmıştı.</p>

  <p>... ne?... D. gelmişti kapıya... ve sonra... Onun korkunç kuvvetini, kendisinin başını nasıl yana çevirmeye çalıştığını hatırlar gibi oldu. Ulu Tanrım... ne oluyordu?... D. kapıdaydı. Ve kendisi boğulur gibi olmuştu. Soğuk bir şey vardı yüzünde. Başını çevirmeye çalışmıştı, ama biri sıkıca tutuyordu kafasını.</p>

  <p>Şu anda D.'nin kamyonetindeydi. Motorun sesinden, titreşimin­den tanıyordu. Yürüyordu kamyonet. İçinde bir korku kabardı. Sezgi­leri ona sakin olmasını söylüyordu ama boğazında baloncuklar vardı. Kloroform ve gaz. Ağzındaki bağdan kurtulmaya çalıştı.</p>

  <p>D.'nin sesi. "Artık az kaldı."</p>

  <p>Virajı hissetti. Çakıllar üzerinde ilerliyorlardı. Taşlar sıçramakta, arabanın altına, çamurluklarına çarpmaktaydı.</p>

  <p>Deli bu adam. Tamam. Bu kesin. Bir deli.</p>

  <p>"Deli" kelimesi korkunç bir sözcüktü.</p>

  <p>Ne olmuştu? Ralph Mandy. Herhalde ikisini kapıda görmüştü. Bu delirtmişti onu.</p>

  <p>Ulu Tanrım, ne bu böyle! Bir kere Reiker Enstitüsü'ndeyken bir adam ona tokat atmaya çalışmıştı. Reba sessiz beklemiş, adam onu bulamamıştı... o da göremiyordu. Ama bu adam görüyordu. Hazırlan.</p>

  <p>Konuşmaya hazır ol. Beni ağzımda bu bağla öldürecek. Ne söylemeye çalıştığımı anlamadan öldürebilir beni.</p>

  <p>Hazır ol. Her şeyi anla. "Ne?" diye sorma. Bu işten sıyrılmasına izin vereceğini, hiç gücenmeyeceğini söyle ona. Gammazlamayacağı­nı. Pasif ol. Elinden geldiği kadar uzun süre pasif ol. Pasif olamazsan, gözlerini bulabileceğin ana kadar bekle.</p>

  <p>Kamyonet durdu. O inerken sarsıldı. Yan kapı kayarak açıldı. Havada çimen ve ısınmış araba lastiği kokusu. Dolarhyde içeriye girdi.</p>

  <p>Ona dokunduğu anda Reba tüm kararlılığına rağmen, elinde ol­mayarak ince bir ses çıkardı ve yüzünü öbür tarafa çevirmeye çalıştı. Havalandığını hissetti. Taşınıyordu. Ayak sesleri. Artık nerede olduğundan emindi Reba. Onun evi. Evin neresi? Saatin sesi sağ tarafta. Yerde halı, sonra halı bitti. Birlikte yattıkları yatak odası. Aşağıya doğru bırakılmaktaydı. Altında yatağı hissetti.</p>

  <p>Ağzındaki bağa rağmen konuşmaya çalıştı. O çıkıyordu odadan. Dışarıda sesler. Kamyonetin kapısı kapandı. İşte geliyor. Yere bir şey bırakıyor. Teneke kutular.</p>

  <p>Burnuna gaz kokusu geldi.</p>

  <p>"Reba" Evet, D.'nin sesiydi ama... ne kadar sakindi! Ürkütücü ve garip bir sakinlik. "Reba, sana... ne diyeceğimi bilemiyorum. Çok büyük zevk verdin bana. Ve senin için neler yaptığımı bilemezsin. Yanılmışım, Reba. Sana karşı zayıf oldum ve sen de beni incittin."</p>

  <p>O yine bezin içine doğru konuşmaya çalıştı.</p>

  <p>"Seni çözer, doğrultup oturtursam, uslu durur musun? Kaçmaya çalışma. Yakalarım seni. Uslu durur musun?"</p>

  <p>Reba başını iki kez öne eğdi.</p>

  <p>Cildine soğuk çeliğin değdiğini hissetti. Kumaşı kesen bıçağın sesi. Kolları serbestti artık. Şimdi de bacakları. Ağzındaki bez çıktığında yanakları ıslaktı.</p>

  <p>Reba yatakta doğrulup dikkatle oturdu. Fırsatını iyi kullan.</p>

  <p>"D.," dedi alçak sesle. "Beni bu kadar sevdiğini bilmiyordum. Buna memnun oldum ama... beni korkuttun böyle yapmakla."</p>

  <p>Cevap yok. Orada olduğunu biliyordu.</p>

  <p>"Seni kızdıran o sersem Ralph Mandy mi oldu, D.? Onu benim evimde gördüğün için mi? Ondan oldu, değil mi? Ona artık kendisiyle görüşmek istemediğimi söylüyordum. Çünkü seninle çıkmak istiyorum. Ralph'i bir daha hiç görmeyeceğim."</p>

  <p>"Ralph öldü," dedi Dolarhyde. "Buna pek sevinmedi sanırım."</p>

  <p>Hayal, uyduruyor. Umarım uyduruyor. "Ben seni hiçbir zaman incitmedim, D. İncitmek de istemedim. Gel dost olalım, birlikte yatalım, iyi vakit geçirelim ve bütün bunları unutalım."</p>

  <p>"Sus," dedi o sükunetle. "Sana bir şey söyleyeceğim. Hayatında duyduğun en önemli şeyi. Musa'nın Turu Sina'da duydukları kadar önemli. On Emir kadar önemli. Anladın mı?"</p>

  <p>"Evet D., ben... "</p>

  <p>"Sus, Reba. Birmingham ve Atlanta'da bazı dikkate değer olaylar yer aldı. Neden söz ettiğimi anlıyor musun?"</p>

  <p>Kız başını iki yana salladı.</p>

  <p>"Haberlerde sık sık söyleniyor. İki grup insan... değiştirildiler. Leeds­ler ve Jacobiler. Polis onların cinayete kurban gittiği kanısında. Şimdi anladın mı?"</p>

  <p>Reba önce yine başını iki yana sallamaya yeltendi, sonra birden anladı ve evet işareti yaptı.</p>

  <p>"O insanları ziyarete giden varlığı ne diye çağırıyorlar, biliyor musun? Söyleyebilirsin bana."</p>

  <p>"Dişli..."</p>

  <p>Bir el ağzına kapandı, sesini kesti.</p>

  <p>"Dikkatli düşün ve doğru cevap ver."</p>

  <p>"Ejder bir şey... Ejder... Kızıl Ejder."</p>

  <p>Çok yakınındaydı. Soluğunu yüzünde hissediyordu.</p>

  <p>"EJDER BENİM."</p>

  <p>Bu sesin gücünden ve korkunç titreşiminden ürkerek geriye sıçradı, başı yatağın başucu tahtasına çarptı.</p>

  <p>"Ejder seni istiyor, Reba.. Her zaman istedi. Ben seni ona vermek istemiyorum. Bugün senin uğruna bir şey yaptım. Seni alamasın diye.</p>

  <p>Oysa yanılmışım."</p>

  <p>Bu D.'nin sesiydi. D.'ye laf anlatabilirdi. "Lütfen. Lütfen beni verme ona. Vermezsin, değil mi? Vermezsin. Ben seninim. Beni yanında tut.</p>

  <p>Seviyorsun beni, bunun farkındayım."</p>

  <p>"Daha kesin kararımı vermedim. Belki seni ona vermemek elimden gelmez. Bilemiyorum. Dediklerimi yapacak mısın, onu görmeliyim. Yapacak mısın? Sana güvenebilir miyim?"</p>

  <p>"Denerim. Elimden geleni yaparım. Beni fazla korkutma, yoksa yapamam."</p>

  <p>"Kalk ayağa, Reba. Yatağın yanında dur. Odanın neresinde olduğunu biliyor musun?"</p>

  <p>Başını salladı.</p>

  <p>"Evin neresinde olduğunu da biliyorsun, değil mi? Ben uykudayken sen bu evin içinde dolaşmıştın, değil mi?"</p>

  <p>"Uykudayken mi?"</p>

  <p>"Aptallaşma. Gece burada kaldığımız zaman. Evi dolaştın, değil mi? Garip bir şey buldun mu? Yanına alıp kimseye gösterdin mi? Yaptın mı bunu, Reba?"</p>

  <p>"Ben yalnızca bahçeye çıktım. Sen uyuyordun, ben de bahçeye çıktım. Yemin ederim."</p>

  <p>"O halde ön kapının nerede olduğunu biliyorsun, değil mi?"</p>

  <p>Reba evet anlamında başını salladı.</p>

  <p>"Reba, göğsümü tut. Daya ellerini, yukarı doğru kaydır. Yavaşça." Gözlerine saldır.</p>

  <p>Dolarhyde'ın parmakları Reba'nın soluk borusunun iki yanına hafifçe değdi. "Aklından geçeni yapma, yoksa sıkarım. Göğsümü yokla. Boynuma doğru. Zincire asılı anahtarı buldun mu? Onu başımdan çıkar. Dikkat et... tamam. Şimdi sana güvenip güvenemeyeceğimi anla­yacağım. Ön kapıya git, kapıyı kilitle ve anahtarı tekrar bana getir. Haydi git. Ben burada bekleyeceğim. Kaçmaya çalışma. Seni nasılsa yakaları m."</p>

  <p>Anahtar Reba'nın elindeydi. Bacağına değiyordu. Ayakkabıyla yürürken yön bulmak daha güçtü ama yine de çıkarmadı ayakkabılarını. Saatin sesi yardımcı oluyordu.</p>

  <p>Halı, sonra döşeme, tekrar halı. H ele çıkmıştı. Sağa dön.</p>

  <p>En iyi yol hangisi olabilir? Hangisi? Onun suyuna gitmek mi? Ötekiler de suyuna mı gitmişlerdi acaba? Aldığı derin soluklardan başı dönüyordu. Başın dönmesin. Ölme.</p>

  <p>Her şey kapının açık olup olmamasına bağlı. O nerede, bunu anla.</p>

  <p>"Doğru gidiyor muyum?" Doğru gittiğini biliyordu.</p>

  <p>"Beş adım kadar kaldı." Ses yatak odasından geliyordu. Demek oradaydı hala.</p>

  <p>Reba yüzüne temiz havanın çarptığını hissetti. Kapı aralıktı. Kendi vücudunu kapıyla sesin tam arasına aldı. Anahtarı deliğe soktu... dış taraftan.</p>

  <p>Şimdi. Kapıdan hızla geçti, kanadı arkasından çekip anahtarı çevirdi. Rampadan aşağı. Baston yok. Kamyonetin yerini hatırlamaya çalış. Koş. Koş. Nereye doğru... bir çalı. Çığlık atma! Çığlık. "Kurtarın beni! Kurtarın! Kurtarın beni! Kurtarın beni!" Çakıllarda koşu. Uzaktan bir kamyon kornası. Otoyol o tarafta. Hızlı yürü, koş... elinden geldiğince hızlı. Ayağının altında çakıl yerine ot hissettiği zaman yönünü çeviriyor, tekrar çakılları buluyordu.</p>

  <p>Arkasından yaklaşan ayak sesleri. Hızlı. Sert. Çakıllarda koşan ayak sesleri. Reba durup yerden bir avuç taş aldı, o yaklaşıncaya kadar bekledi ve fırlattı. Taşların ona çarptığını duydu.</p>

  <p>Omzuna inen darbe Reba'yı döndürdü. Çenesinin altında kocaman bir kol. Boynunun çevresi sıkılıyor, sıkılıyor... kulaklarına kan yükseldiğini hissetti. Arkaya doğru tekme atmaya çalıştı. Ayağı onun bal­dırına çarptı ve yavaşça... bir... sessizlik... yayıldı.</p>
</body>
</html>
