<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>47.</h1>

  <p>Yaşları yirmi beşle elli arasında olan kamyonet sahibi elemanların listesi iki saat içinde tamamlanmıştı. Yirmi altı isim vardı listede.</p>

  <p>Missouri belediyesi saç rengini sürücü ehliyetinden verebiliyordu, ama bu konu bir eleme ölçütü olarak kullanılamazdı. Ejder peruka kullanıyor olabilirdi.</p>

  <p>Fisk'in sekreteri Bayan Trillman listeden kopyalar çıkardı, herkese dağıttı.</p>

  <p>Polis örgütünden Fogel listeyi okurken telsizin zili çaldı.</p>

  <p>Kalkıp telefonu açtı, merkezle konuştu, ağızlığı eliyle kapadı. "Bay Crawford... Jack, Ralph Mandy diye bir adam, beyaz, erkek, yaşı otuz sekiz... birkaç dakika önce Üniversite Mahallesi'nde vurulmuş olarak bulunmuş. Ölü olarak. Reba McClane adlı bir kadının oturduğu dairenin kapısı önünde. Komşuları bu kadının Baeder'de çalıştığını söyle­mişler. Kapının kilidi açıkmış ve kendisi de evde yokmuş."</p>

  <p>"Dandridge!" diye seslendi Crawford. "Reba McClane... nasıl biri, anlat bana."</p>

  <p>"Karanlık odada çalışır. Kördür. Aslen galiba Coloradolu... "</p>

  <p>"Ralph Mandy diye birini tanıyor musun?"</p>

  <p>"Mandy mi?" dedi Dandridge. "Randy Mandy mi?"</p>

  <p>"Ralph Mandy. Burada mı çalışıyor?"</p>

  <p>Elemanlar listesine baktılar. Yoktu.</p>

  <p>Fogel, "Belki de rastlantıdır," dedi.</p>

  <p>"Belki," dedi Crawford da.</p>

  <p>Bayan Trillman, "Umarım Reba'ya bir şey olmamıştır," diye atıldı.</p>

  <p>Graham, "Tanıyor musunuz onu?" diye sordu.</p>

  <p>"Birkaç kez konuşmuşluğum var."</p>

  <p>"Ya Mandy?"</p>

  <p>"Onu tanımıyorum. Reba'yı yalnızca bir tek erkekle gördüm. Bay Dolarhyde'ın kamyonetine biniyordu bir gün."</p>

  <p>"Bay Dolarhyde'ın kamyoneti mi, Bayan Trillman? Ne renk bu Bay Dolarhyde'ın kamyoneti?"</p>

  <p>"Galiba... koyu kahverengi. Ya da siyah."</p>

  <p>Crawford, "Bay Dolarhyde nerede çalışıyor?" diye sordu.</p>

  <p>Fisk, "İmalat şefi," diye karşılık verdi.</p>

  <p>"Odası nerede?"</p>

  <p>"Koridorun ilerisinde."</p>

  <p>Crawford, Graham'a bir şey söylemek üzere döndü ama o harekete geçmişti bile.</p>

  <p>Bay Dolarhyde'ın odası kilitliydi. Tamir Bakım Bölümü'nün may­muncuğu kapıyı açtı.</p>

  <p>Graham uzanıp ışığı yaktı. Kapının eşiğinde hareketsiz durdu.</p>

  <p>Çok düzenli bir odaydı burası. Görünürlerde hiç kişisel eşya yoktu. Kitap rafında yalnızca teknik kitaplar duruyordu.</p>

  <p>Masa lambası masanın sol tarafındaydı. Demek adam solak değildi. Şu anda onlara sağ elini kullanan bir insanın sol başparmak izi gerekiyordu. Hem de acele.</p>

  <p>"Bloknotun tepesindeki kıskaçtan deneyelim," dedi Graham, Craw­ford'a. Crawford daha koridordaydı. "Sağ eliyle yazarken kıskacı soluyla bastırmak zorunda."</p>

  <p>Çekmeceleri aramaya başlamışlardı ki, Graham'ın gözü masanın üzerinde duran takvime ilişti. Sayfaları geriye doğru taradı. 28 Haziran Cumartesiyi buldu. Jacobi cinayetinin günü.</p>

  <p>Ondan önceki perşembe ve cuma günlerinin sayfaları bomboştu.</p>

  <p>Bu kez ileriye doğru sayfa çevirmeye başladı. Temmuzun son haftası. Perşembeyle cuma yine bomboştu. Çarşamba sayfasında bir not vardı: "Ama 552 3:45 - 6:15."</p>

  <p>Graham bunu kendi notlarına çekti. "Bu uçak nereye gidiyor, bilmek istiyorum," dedi.</p>

  <p>Crawford, "Ona ben bakayım, sen burada işine devam et," diye elini uzattı. Sonra telefon etmek üzere koridora çıktı.</p>

  <p>Graham gözlerini çekmecenin dibindeki diş yapıştırıcı tüpüne dik­miş bakarken, Crawford koridordan seslendi.</p>

  <p>"Uçak Atlanta'ya gidiyormuş, Will. Tutuklayalım haydi."</p>
</body>
</html>
