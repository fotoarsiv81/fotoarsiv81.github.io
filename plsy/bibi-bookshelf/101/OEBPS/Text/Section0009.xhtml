<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>7.</h1>

  <p>Doktor Frederick Chilton, Chesapeake Suçlu Akıl Hastaları Devlet Hastanesi'nin başhekimiydi. Masasından kalkıp çevreden dolaşarak Will Graham'ın elini sıkmak üzere odanın ortasına doğru yürüdü.</p>

  <p>"Doktor Bloom dün bana telefon etti. Bay Graham... yoksa Doktor Graham mı demem gerekirdi?"</p>

  <p>"Ben doktor değilim."</p>

  <p>"Doktor Bloom'la görüştüğüme çok sevindim. Yıllardan beri tanı­şırız. Şu koltuğa buyurun."</p>

  <p>"Yardımınıza minnettarız, Doktor Chilton."</p>

  <p>"Doğrusu ara sıra kendimi Lecter'in muhafızı değil de, sekreteriy­mişim gibi hissediyorum," dedi Chilton. "Adama gelen mektupların sayısı yeter bir kere. Galiba bilimsel araştırmacılar onunla mektuplaşma­yı bir moda haline getirdiler. Lecter'in yazdığı bazı mektupları, psikoloji servislerinde çerçevelenip asılmış gördüğüm oluyor. Bir ara doktora yapmaya niyetlenen herkes onunla görüşmeye kalkıyordu. Ama sizinle işbirliği yapmaktan memnunluk duyuyorum. Doktor Bloom'la da."</p>

  <p>Graham, "Doktor Lecter'le konuşurken mümkün olduğu kadar yalnız, onunla baş başa kalmak istiyorum," dedi. "Belki bugünden sonra onunla tekrar görüşmek ya da telefon etmek isteyebilirim."</p>

  <p>Chilton başını salladı. "Bir kere, görüşme sırasında Lecter odasın­dan çıkamaz. Bağlı olmaksızın hareket edebildiği tek yer orasıdır. Odasının bir duvarı koridora açıktır ama çift koruma engeli vardır. Oraya sizin için bir sandalye koydurtabilirim. Kendisine ataşsız ve tel zım­basız kağıtlar dışında hiçbir şey vermemenizi rica etmek zorundayım. Ne dosya teli, ne kurşunkalem, ne de tükenmez. Onun kendi keçe uç­lu kalemleri var."</p>

  <p>"Belki onu harekete geçirebilecek bazı malzemeler göstermek zorunda kalabilirim," dedi Graham.</p>

  <p>"Ne isterseniz gösterin, yeter ki, yumuşak kâğıt olsun. Belgeleri ona kapının altından içeri-dışarı kayan bir tepsi içinde verin. Telin arasından hiçbir şey uzatmayın ve onun da telin arasından uzatabileceği hiçbir şeyi almayın. Kağıtları size lade etmek istediği zaman o da tepsiye koymalı. Bu konuda ısrarlıyım. Doktor Bloom ve Bay Crawford kurallarımıza uyacağınız konusunda bana teminat verdiler."</p>

  <p>"Uyacağım," diyen Graham, ayağa kalkmaya davrandı.</p>

  <p>"Bu işi bir an önce bitirmek istediğinizi biliyorum, Bay Graham. Ama daha önce size bir şey söylemek istiyorum. Sanırım ilginizi çekecektir. Belki Lecter konusunda sizi, özellikle sizi uyarmak gereksiz gibi görünebilir. Ama kendisi insanları çok iyi etkileyen biridir. Buraya getirilmesin­den sonra bir yıl boyunca davranışları tam anlamıyla kusursuzdu. Tedavi yöntemlerimizi kolaylaştırmaya çalışıyormuş gibi görünüyordu. Bunun sonucu olarak da... benden önceki yönetim sırasında... Lecter'in güvenlik önlemleri bir dereceye kadar gevşetildi. 8 Temmuz 1976 akşamı kendisi bir göğüs ağrısından yakındı. Muayene odasına alındığında, elektro­kardiyogramı kolay çekilebilsin diye el ve ayaklardaki bağlar açıldı. Mu­hafızlardan biri sigara içmek üzere odadan çıkmıştı. İkincisi de bir saniye için başını başka tarafa çevirecek oldu. Hemşire gerçi çok çabuk hareket eden, çok güçlü bir kadındı. Ama gözlerinden ancak bir tanesini kurtarmayı başardı." Chilton susup sözlerinin etkisini bekledi. Sonra bir çek­meceden bir EKG şeridi çıkarıp masanın üzerine yaydı. "Bunu garip bulabilirsiniz." Zigzaglı çizgiyi işaret parmağıyla izledi. "Şu anda muayene masasında yatıyor. Nabzı yetmiş iki. Şurada hemşirenin kafasını yakalayıp kendine doğru çekiyor. Şurada muhafız onu kıskaca alıyor. Karşı koymamış zaten. Muhafız onu yakalarken omzunun yerinden çıkmasına neden olduğu halde. Bu elektroda bir gariplik dikkatinizi çekiyor mu? Nabzı hiçbir zaman seksen beşin üzerine çıkmamış. Kızın gözünü çıkarırken bile... "</p>

  <p>Chilton, Graham'ın yüzünde hiçbir ifade bulamadı. Arkasına yas­landı, ellerini kenetleyip başparmaklarını çenesinin altına dayadı. Elleri çok kuru ve parlaktı.</p>

  <p>"Biliyor musunuz," diye devam etti. "Lecter ilk yakalandığında, ka­tıksız bir sosyopatı incelemek için elimize eşsiz bir fırsat geçtiğini san­mıştık. Böyle birini sağ yakalamak çok ender ele geçen bir avantajdır. Sonra bu adam psikiyatri konusunda eğitilmiş... ama beri yandan da toplum katili. Amaçsız, rasgele adam öldüren biri. Yardımcı olacak gibi görünüyordu. Bu tür sapıklıklara bir pencere açtığımızı sandık. Sanki St. Martin'in yarık göbeğine bakarak sindirim olayını inceleyen Bea­umont'duk o sıra. Ama olaylar öyle gelişti ki, ilk geldiği gün onu ne kadar anlıyorduysak, bugün de bir adım ileriye gitmiş değiliz. Bu yakınlarda Lecter'le hiç konuştunuz mu?"</p>

  <p>"Hayır. Onunla karşılaşmam... onunla genellikle hep mahkemede karşılaştım. Doktor Bloom bana bazı tıp dergilerinde yayınlanmış yazılarını gösterdi."</p>

  <p>Chilton, "O sizi çok iyi tanıyor," dedi. "Pek sık düşünmüş üzerinizde."</p>

  <p>"Siz onunla görüşme yaptınız mı?"</p>

  <p>"Evet. On iki görüşme. Ama zihnine sokulmak mümkün değil. Testlerde bir şey belli etmeyecek kadar akıllı. Edwards, Fabre, hatta Doktor Bloom bile görüştü onunla. Raporları elimde. Adam onların gözünde de bir bilmece olarak kaldı. Neleri sakladığı hiç belli olmadığı gibi, acaba söylediğinden fazlasını mı anlatmak istiyor, onu da bilmek mümkün değil. Tutuklandığından bu yana gerek Amerikan Psikiyatri Dergisi'ne, gerekse Genel Arşiv'e çok değerli bazı makaleler yazdı. Ama konuları hep, kendisinde olmayan sorunlardı. Sanırım kendisini çözümleyeceğimizden, anlayacağımızdan korkuyor. O zaman kimsenin kendisine ilgi göstermeyeceğini, ömrünün sonuna kadar arka cep­heye bakan hücrelerin birine tıkılıp kalacağını düşünüyor."</p>

  <p>Chilton durakladı. Konuşurken karşısındakinin yüzüne hiç bakmaksızın, gözünün ucuna gelen görüntüyle onun hareketlerini fark etme konusunda eğitmişti kendini. Böylelikle Graham'ı belli etmeden iz­leyebileceğ ini hesaplıyordu.</p>

  <p>"Buradaki genel kanıya göre, Hannibal Lecter'i hiç değilse pratik yönden biraz anlayabilmiş tek kişi varsa, o da sizsiniz, Bay Graham. Bana onun hakkında söyleyebileceğiniz herhangi bir şey var mı?"</p>

  <p>"Yok."</p>

  <p>"Kadromuzdakilerden bazıları bu konuyu çok merak ediyorlar. Siz Doktor Lecter'in cinayetlerini gördüğünüz zaman, yani yöntemini anladı­ğınız zaman, belki aklından ne gibi hayaller geçtiğini de görebilmişsiniz­dir. Öyle mi oldu? Bu durum onu yakalamamıza yardımcı oldu mu?"</p>

  <p>Graham cevap vermedi.</p>

  <p>"Bu konuda literatür acınacak derecede kısıtlı. Yalnızca Anormal Psikoloji Dergisi'nde bir tek yazı yayınlandı. Acaba elemanlarımızla bu konuda konuşmak ister miydiniz... yo, yo, bu ziyaretinizde değil... Doktor Bloom sizi bağlamamam konusunda beni iyice uyarmıştı. Sizi rahat bırakacağız. Ama belki gelecek ziyaretinizde?"</p>

  <p>Doktor Chilton düşmanca davranışlarla karşılaşmaya oldukça alışkındı. Graham'dan gördüğü de düşmanca davranıştı yine.</p>

  <p>Ayağa kalkıyordu Graham. "Teşekkür ederim, doktor," dedi. "Şimdi artık Lecter'i görmek istiyorum."</p>

  <p>Özel Güvenlik Bölümü'nün çelik kapısı Graham'ın arkasından kapandı. Graham sürgünün itildiğini duydu. Lecter'in sabah saatlerini daha çok uyuyarak geçirdiğini biliyordu. Koridorun ilerisine doğru baktı. Buradan baktığında Doktor Lecter'in hücresinin içini göremiyor­du. Ama hücredeki ışıkların kısılmış olduğu belliydi.</p>

  <p>Graham, Doktor Lecter'i uyurken görmek istiyordu. Kendini topar­lamak için zaman kazanmayı ummaktaydı. Eğer kendi kafasının içinde Lecter'in deliliğini hissetmeye başlarsa, bunu hemen engellemesi şarttı.</p>

  <p>Kendi ayak seslerini maskelemek için, çamaşır arabasını itekleyen hademenin peşine takıldı. Doktor Lecter'i gafil avlamak kolay değildi.</p>

  <p>Koridorun ortasına vardığında Graham durdu. Hücrenin önü boydan boya çelik parmaklıklarla kaplıydı. Bu parmaklıkların gerisinde, bir kol boyundan daha geride, sağlam naylon bir tel kafes vardı. Yerden tavana ve duvardan duvara. Graham içerdeki masayla sandalyenin yere çakılı olduğunu gördü. Masanın üzerinde yumuşak kapaklı kitaplar ve birtakım mektuplar yığılıydı. Parmaklığa yürüyüp eliyle tuttu, sonra hemen elini çekti.</p>

  <p>Doktor Hannibal Lecter yatağına uzanmış uyuyordu. Başını duvara dayalı bir yastığa yaslamıştı. Alexandre Dumas'ın yazdığı Büyük Mutfak Ansiklopedisi adlı kitap göğsü üzerinde açık olarak durmaktaydı.</p>

  <p>Graham parmaklıklardan içeri beş saniye bakmadan Lecter gözlerini açtı ve konuştu. "Yine mahkemeye gelirken süründüğün o berbat tıraş losyonunu sürmüşsün."</p>

  <p>"Yılbaşı hediyesi olarak veriyorlar."</p>

  <p>Doktor Lecter'in gözleri kahverengiydi. Üstlerine düşen ışığı kırmızı noktacıklar halinde yansıtıyorlardı. Graham ense kökündeki saçların dikildiğini hissetti. Elini oraya götürdü.</p>

  <p>"Yıl başı, evet," dedi Lecter. "Kartımı aldın mı?"</p>

  <p>"Aldım. Teşekkür ederim."</p>

  <p>Doktor Lecter'in yılbaşı tebriğini, Washington'daki laboratuvar ulaştırmıştı adresine. Graham onu arka bahçeye götürmüş, orada yak­mış, ellerini sabunla iyice yıkamadan da Molly'ye dokunmamıştı.</p>

  <p>Lecter ayağa kalkıp masaya doğru yürüdü. Ufak tefek, çevik bir adamdı. Çok da düzenliydi. "Otursana, Will," dedi. "Galiba koridorun sonunda bir yerde katlanan sandalyeler var. Çıkan seslere bakılırsa her defasında oradan getiriyorlar sanıyorum."</p>

  <p>"Hademe şimdi getiriyor."</p>

  <p>Graham koridorda oturuncaya kadar Lecter ayakta bekledi. "Komiser Stewart nasıl bakalım?" diye sordu.</p>

  <p>"Stewart iyi." Aslında Stewart, Lecter olayından sonra polislikten istifa etmişti. Şimdi bir motelin müdürlüğünü yapıyordu. Graham bundan söz etmedi. Stewart'ın Lecter'den mektup almaktan hoşlanacağını hiç sanmıyordu. Lecter söze devam etti.</p>

  <p>"Duygusal sorunlarına yenilmesi yazık oldu," dedi. "Geleceği çok parlak bir polisti bence. Senin de sorunların oluyor mu, Will?"</p>

  <p>"Hayır."</p>

  <p>"Tabii olmuyordur."</p>

  <p>Graham'a sanki Lecter kafasının içinden arkasını görebiliyormuş gibi geldi. Adamın dikkati kafatasının arka tarafında bir sinek gezinir gibi etki yapıyordu.</p>

  <p>"Geldiğine sevindim. Ne kadar oldu bakayım... üç yıl mı? Ziyaret­çilerim hep profesyonel oluyor. Sıradan klinik psikiyatristleri ve bir de ikinci sınıf psikoloji doktorları. İkinci sınıf üniversitelerde diploma, yazı yazıp ünlerini korumaya çalışmakla meşgul kimseler."</p>

  <p>"Doktor Bloom bana Klinik Psikiyatri Dergisi'nde yayınlanan 'Ameliyat tiryakiliği' konulu makaleni gösterdi."</p>

  <p>"Eeee?"</p>

  <p>"Çok ilginç. Meslekten olmayan biri için bile."</p>

  <p>"Meslekten olmayan... ilginç deyim," dedi Lecter. "Dünya uzman­larla dolu. Herkes devlet bursuyla uzman olup çıkıyor... ve sen kendine meslekten olmayan biri diyorsun. Oysa beni yakalayan sendin, öyle değil mi? Bunu nasıl yaptığının farkında mısın?"</p>

  <p>"Herhalde raporu okumuşsundur. Orada hepsi yazılıydı."</p>

  <p>"Değildi. Bunu nasıl yaptığını sen kendin biliyor musun, Will?"</p>

  <p>"Raporda var. Artık ne önemi kaldı ki?"</p>

  <p>"Benim için bir önemi yok, Will."</p>

  <p>"Bana yardım etmenizi istiyorum, Doktor Lecter."</p>

  <p>"Evet, tahmin etmiştim."</p>

  <p>"Atlanta ve Birmingham'la ilgili."</p>

  <p>"Evet."</p>

  <p>"Okumuşsunuzdur, eminim."</p>

  <p>"Gazeteleri okudum. Yazı kesemiyorum. Bana makas vermediklerini tahmin edersin. Bazen kitaplarımı alacaklarını söyleyip beni tehdit ediyorlar, biliyor musun? Kafamı kötü şeyler üzerinde yorduğumu düşünsünler istemem." Güldü. Doktor Lecter'in küçük, beyaz dişleri vardı. "Kurbanlarını nasıl seçtiğini bilmek istiyorsun, değil mi?"</p>

  <p>"Sizin bir fikriniz vardır diye düşünmüştüm. Bana söylemenizi istiyorum."</p>

  <p>"Neden söyleyeyim?"</p>

  <p>Graham bu soruyu bekliyordu. Toplu cinayetlere engel olmak, Doktor Lecter'in çabucak akıl edebileceği bir amaç olamazdı.</p>

  <p>"Bunlar henüz görmediğiniz bilgiler," dedi Graham. "Soruşturma sonuçları, hatta filmler bile var. Buranın amiriyle görüşmeye hazırım."</p>

  <p>"Chilton'la mı? Buraya girmeden onunla görüşmüş olman gerekir. Feci, değil mi? Doğru söyle bana. Adam insanın beynini sanki bir don lastiğini çekerek sıkıştırıyor. Sana da öyle gelmedi mi? Gözünün ucuyla süzüyor seni. Fark ettin herhalde. İnanmayacaksın ama bir keresinde bana Tematik Apersepsiyon Testi vermeye bile kalkıştı. Orada 'Alis Harikalar Diyarı'nın kedisi gibi sırıtarak oturuyor, Mf 13 sonucunun çıkmasını bekliyordu. Hah! Özür dilerim. Senin meslekten olmadığını unutuverdim. O test bir resimdir. Ön planda, yatakta yatmakta olan bir erkekle bir kadını gösterir. Sözde açıklarken cinsel konulardan uzak kalmaya çalışacakmışım. Güldüm. Şişindi, kabardı, ondan sonra da herkese bende Ganser sendromu olduğunu, cezaevinden bunu kullanarak kurtulduğu­mu söylemeye başladı. Neyse, boş ver. Sıkıcı konudur."</p>

  <p>"İsterseniz film kütüphanesinden de yararlanabilirsiniz."</p>

  <p>"İstediğim şeyleri bana göstereceğini sanmam."</p>

  <p>"Bir şans tanıyın."</p>

  <p>"Zaten elimde okuyacak yığınla şey var."</p>

  <p>"Bu olayın komple dosyasını görebileceksiniz. Hem bir neden daha var."</p>

  <p>"Neymiş?"</p>

  <p>"Kendinizin bu aradığım insandan daha akıllı olup olmadığınızı merak edersiniz gibi geldi bana."</p>

  <p>"Bu düşünüşe göre sen de benden daha akıllı oluyorsun, çünkü beni sen yakaladın."</p>

  <p>"Hayır. Sizden akıllı olmadığımı biliyorum."</p>

  <p>"O halde beni nasıl yakaladın, Will?"</p>

  <p>"Bazı dezavantajlarınız vardı. İhtiras. Ayrıca siz delisiniz."</p>

  <p>"Çok güzel yanmışsın, Will."</p>

  <p>Graham karşılık vermedi.</p>

  <p>"Ellerin de nasırlı. Artık pek polis eline benzemiyor. Kullandığın tıraş losyonunu çocuklar bile seçmez. Şişesinin üzerinde gemi resmi olan değil mi o?" Doktor Lecter başını pek ender dik tutardı. Soruyu sorarken başını hafif yana çevirir, eğerdi. Sanki yüzünde belirecek merak ifadesini tartıyormuş gibi. Yeni bir sessizlik. Sonra Lecter konuştu. "Entelektüel gururuma seslenerek beni ikna edebileceğini sanma."</p>

  <p>"Sizi ikna edeceğimi sanmıyorum. Ya yaparsınız ya da yapmazsınız. Doktor Bloom nasılsa bu konunun üzerinde çalışıyor. Hem kendisi konunun en... "</p>

  <p>"Dosya yanında mı?"</p>

  <p>"Evet."</p>

  <p>"Bırak bana. Belki düşünürüm."</p>

  <p>"Olmaz."</p>

  <p>"Sık sık rüya görüyor musun, Will?"</p>

  <p>"Hoşça kalın, Doktor Lecter."</p>

  <p>"Daha kitaplarımı alma tehdidini bile savurmadın."</p>

  <p>Graham yürümeye başladı.</p>

  <p>"Peki, dosyayı bana ver, sana fikrimi söyleyeyim."</p>

  <p>Graham özet halindeki dosyayı tepsiye zor sığdırdı. Lecter kendi tarafına çekti.</p>

  <p>"En üstte bir özet var," dedi Graham. "Hemen okuyabilirsiniz."</p>

  <p>"Yalnız başıma okumama izin verir misin? Bir saat süre tanı."</p>

  <p>Graham sıradan bir salonda, eskimiş plastik bir kanepeye oturup bekledi. Hademeler kahve getirdiğinde onlarla konuşmadı. Odadaki ufak tefek eşyalara baktı, onları sabit gördüğüne, kıpırdıyormuş gibi görmediğine sevindi. İki kez tuvalete gitmesi gerekti. Bir saat boyunca ağzından tek ses çıkmadı.</p>

  <p>Gardiyan onu tekrar Özel Güvenlik Bölümü'ne aldı.</p>

  <p>Lecter masasının başına oturmuştu. Gözleri düşünmekte olduğunu gösterir şekilde bulanıktı. Graham onun bir saat boyunca daha çok resimlere baktığını biliyordu.</p>

  <p>"Bu pek çekingen bir delikanlı, Will," dedi. "Onunla tanışmak isterdim... Sakat ya da kusurlu olabileceği geldi mi hiç aklına? Ya da kendini kusurlu sanabileceği?"</p>

  <p>"Aynalar."</p>

  <p>"Evet. Farkındasındır, evdeki bütün aynaları kırmış. Yalnızca kendisine gerektiği kadarını değil. Ayna parçalarını istediği yerlere yara açmak için koyuyor. Onların gözlerinin içinde... Bayan Jacobi'nin ve... Neydi ötekinin adı?"</p>

  <p>"Bayan Leeds."</p>

  <p>"Evet."</p>

  <p>"Bu ilginç," dedi Graham.</p>

  <p>"İlginç değil. Bunu sen de daha önce düşünmüştün."</p>

  <p>"Aklımdan geçmişti."</p>

  <p>"Buraya aslında beni görmeye geldin. Eski havayı koklamaya... öyle, değil mi? Kendini koklasan aynı kapıya varmıyor muydu?" "Fikrinizi almak istiyorum."</p>

  <p>"Şu anda bir fikrim yok."</p>

  <p>"Olduğu zaman duymak isterim."</p>

  <p>"Dosya bende kalabilir mi?"</p>

  <p>"Daha karar vermedim," dedi Graham.</p>

  <p>"Neden arazi hakkında bilgi yok. Şu resimlerde hep evlerin cep­heden görünüşü var. İçinin planı, odaların dizilişi, ölümlerin nerelerde yer aldığı. Ama bahçelere değinilmemiş. Bahçeler nasıldı?"</p>

  <p>"Arka bahçeler büyüktü. Çevresi çitle çevrili. Ağaçlar var. Neden?"</p>

  <p>"Çünkü sevgili Will, eğer bu derviş kendini aydedeyle bağımlı his­sediyorsa, dışarıya çıkıp ona bakmak isteyebilir. Üstünü başını düzelt­meden önce. Anlıyor musun? Sen hiç ay ışığında kan gördün mü, Will? Kapkara görünür. Ama parlaklığını korur. İnsan çıplaksa, söz gelişi, bu tür etkiyi görmek için açık havada tek başına olduğunu bilmesi daha hoştur. Komşulara da biraz saygı şart, hııı?"</p>

  <p>"Sizce kurbanların seçiminde arka bahçenin önemi mi var yani?"</p>

  <p>"Ah, tabii. Gelecekte daha başka kurbanlar da olacak elbette. Dosyayı bana bırak, Will. İnceleyeyim. Daha başka dosyalar hazırlar­sanız onları da görmek isterim. Beni telefonla arayabilirsin. Avukatım kırk yılda bir aradığı zaman buraya bir telefon getiriyorlar. Eskiden sesini hoparlörden dinletirlerdi, ama o zaman da herkes duyardı tabii. Bana ev numaranı vermek ister misin?"</p>

  <p>"Hayır."</p>

  <p>"Beni nasıl yakaladın, biliyor musun, Will?"</p>

  <p>"Hoşça kalın, Doktor Lecter. Bana mesaj bırakmak isterseniz, dosyanın üzerinde yazılı olan numaraya bırakabilirsiniz." Graham uzaklaştı.</p>

  <p>"Beni nasıl yakaladığını biliyor musun?"</p>

  <p>Graham artık Lecter'in görüş alanından çıkmıştı. Uzaktaki çelik kapıya doğru adımlarını hızlandırdı.</p>

  <p>Çelik kapı arkasından kapanırken duyduğu son cümle şu oldu: "Beni yakaladın, çünkü biz ikimiz tıpkı birbirimiz gibiyiz."</p>

  <p>Beyni uyuşmuştu. Bir tek duygu vardı içinde... o da uyuşukluğun geçmesi korkusuydu. Başını eğmiş yürüyor, hiç kimseyle konuşmuyor, kanının dolaşırken başının içinde çıkardığı davul seslerini d uyu­yordu. Açık havaya o kadar az mesafe vardı ki! Bir binaydı burası eninde sonunda. Lecter'le açık hava arasında yalnızca beş kapı vardı. Lecter'in de onunla, birlikte oradan çıkmış olduğuna dair saçma bir duygu sezdi içinde. Kapıdan çıktığı anda durdu, sağına soluna dikkatle bakıp yalnız olduğundan emin olmaya çalıştı.</p>

  <p>Karşıki kaldırımın kenarına park etmiş duran arabada Freddy Lo­unds teleobjektifini pencerenin kenarına dayamış bekliyordu. Gra­ham'ın hastane kapısında enfes bir profilini çekti. Başının üzerinde, ta­belanın yazıları parlıyordu: "Chesapeake Suçlu Akıl Hastaları Devlet Hastanesi."</p>

  <p>Baskıya geçilirken National Tattler gazetesi resmi biraz kırptı. Geriye yalnızca Graham'ın suratıyla "Suçlu Akıl Hastaları" sözcükleri kaldı.</p>
</body>
</html>
