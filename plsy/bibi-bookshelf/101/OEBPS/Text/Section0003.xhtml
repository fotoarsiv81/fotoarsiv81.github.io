<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h1>1.</h1>

  <p>Evin biraz ilerisine, okyanusa bakan bir piknik masası konmuştu. Will Graham, Crawford'u buraya oturtup eline bir bardak buzlu çay tutuşturdu.</p>

  <p>Jack Crawford bir süre eski evin sevimli görünümünü seyretti. Üzerinde biriken tuzlar parlak ışıkta gümüş gibi parıldatıyordu tahta yapıyı. "Keşke seni Marathon'da, işten çıkarken yakalasaydım," dedi Crawford. "Bunu burada konuşmak istemiyorsundur."</p>

  <p>"Hiçbir yerde konuşmak istemiyorum, Jack. Ama madem sen konuşma ihtiyacı duyuyorsun, çabucak başlayıp bitirelim bari. Ortaya resim falan çıkarma. Yalnız. Resim getirdinse, bırak çantada kalsın. Molly ile Willy neredeyse gelirler."</p>

  <p>"Sen ne kadarını biliyorsun?"</p>

  <p>"Miami Herald'la Times gazetesinde ne yazdıysa onu," dedi Graham. "Bir ay arayla iki aile evlerinde öldürülmüş. Biri Birmingham'da, öteki Atlanta'da. Genel olarak cinayetler birbirine benziyor."</p>

  <p>"Benziyor değil, tıpkısı."</p>

  <p>"Şimdiye kadar kaç uydurma itiraf geldi?"</p>

  <p>"Öğleden sonra telefonda sorduğumda seksen altı olmuştu. Bir sürü kafadan kontak işte. Hiçbiri ayrıntıları bilmiyor. Herif aynaları kırıp parçalarını kullanmış. Bunu bilen yok aralarında."</p>

  <p>"Gazetelerden gizlediğiniz başka ne var?"</p>

  <p>"Adam sarışın, solak değil, oldukça kuvvetli, kırk beş numara pabuç giyiyor. Gemici düğümü atmasını iyi biliyor. Bıraktığı bütün parmak izleri dümdüz eldiven."</p>

  <p>"Bunları zaten açıklamıştın."</p>

  <p>"Kilitlerle pek arası yok," diye devam etti Crawford. "Son seferinde eve girmek için cam kesici ve vantuz kullanmış. Ha, kanı da AB pozitif." "Yara mı almış?"</p>

  <p>"Bildiğimiz kadarıyla hayır. Meni ve salya bulduk. Salyası pek bol." Crawford çarşaf gibi okyanusa baktı. "Will, sana bir şey sormak istiyorum. Bunları gazetelerde gördün. İkincisini televizyon da verdi. Bana telefon etmek hiç aklına gelmedi mi?"</p>

  <p>"Hayır."</p>

  <p>"Neden?"</p>

  <p>"Birmingham'daki ilk olayın pek bir özelliği yoktu. Birçok nedeni olabilirdi. İntikam ya da bir akraba... "</p>

  <p>"Ama ikincisinden sonra anlamışsındır ne olduğunu."</p>

  <p>"Öyle. Bir psikopat. Seni aramadım. Çünkü istemedim. Bu iş için elinde kimler bulunduğunu biliyorum. En iyi laboratuvar emrinde. Harvard'da Hemlich var, Chicago Üniversitesi'nde de Bloom... "</p>

  <p>"Ve burada da bu boktan motorları onarıp duran sen varsın."</p>

  <p>"Pek o kadar işine yarayacağımı sanmıyorum, Jack. Bu işler aklıma bile gelmiyor artık."</p>

  <p>"Öyle mi? Ama iki tane yakaladın... Son çıkanların ikisini de sen yakaladın."</p>

  <p>"Nasıl yakaladım peki? Senin ve adamlarının uyguladığı yöntemlerle."</p>

  <p>"Bu pek de doğru sayılmaz, Will. Senin düşünüş tarzın başka." "Benim düşünüş tarzım biraz fazla abartılıyor galiba."</p>

  <p>"Vardığın bazı sonuçların hiçbir açıklaması yoktu."</p>

  <p>"İpuçları ortadaydı," dedi Graham.</p>

  <p>"Elbette. Elbette ortadaydı. Bir yığın ipucu... ama sonradan gördük onları. Başlangıçta ortada o kadar az şey vardı ki, birinin üzerine gitmek için bahane bile bulamıyorduk."</p>

  <p>"Sana gereken adamlar zaten elinde, Jack. Benim bir katkıda bulunabileceğimi sanmıyorum. Böyle şeylerden uzak olmak için geldim buraya."</p>

  <p>"Biliyorum. Son seferinde yaralanmıştın. Ama iyi görünüyorsun bakıyorum."</p>

  <p>"İyiyim. Sorun bıçaklanmakta değil. Sen de bıçaklandın."</p>

  <p>"Bıçaklandım ama seninki gibi değil."</p>

  <p>"Yo, sorun o değil. Ben yalnızca... yeter artık deyiverdim. Anlatması kolay değil galiba."</p>

  <p>"Ceset görmeye dayanamıyorum diyorsan, yerden göğe kadar haklısın."</p>

  <p>"Yo, o da değil. Cesede bakmak, bilirsin, her zaman için berbat şeydir. Ama insan alışıyor ve işine devam edecek gücü bir yerlerden buluyor. Nasılsa ölmüş bunlar diyorsun. Ama daha sonra hastaneler, röportajlar... Bunlar daha kötü. İnsanın düşünebilmek için kendini bunların etkisinden soyutlaması gerekiyor. Ben artık bunu yapabilece­ğimi sanmıyorum. Cesede bakabilirim kendimi zorlarsam... ama düşünme faslını istemiyorum."</p>

  <p>Crawford sesini elinden geldiği kadar yumuşak çıkarmaya çalışarak, "Bunların hepsi öldü, Will," dedi.</p>

  <p>Graham'ın konuşmasında, kendi anlatım biçimini ve cümle yapısını seziyordu. Daha önceleri Graham'ın bunu başkalarına da yaptığını fark etmişti. Yoğun tartışmalara giriştiği zaman Graham karşısındaki­nin konuşma biçimine uyuveriyordu. Başlangıçta Crawford onun bu işi bilerek yaptığını sanmıştı. Tartışmayı belli bir akış düzeninde tutabilmek için.</p>

  <p>Ama sonraları, Graham'ın bunu isteyerek yapmadığını anlamıştı.</p>

  <p>Bazen tartışmayı kesmek istediği halde yapamıyordu ne yazık ki. Crawford iki parmağını ceketinin cebine doğru uzattı. İki fotoğraf çekip masanın üzerinden onun önüne doğru attı. Yüzleri yukarı doğru. "Hepsi öldü," dedi.</p>

  <p>Graham resimleri eline almadan önce bir süre ona baktı.</p>

  <p>Aile albümlerine konulan cinsten görüntülerdi resimlerin ikisi R~. Kolunda piknik sepeti taşıyan bir kadın, peşinde üç çocuk ve bir ör­dekle havuz kenarında ilerliyor. Bir doğum günü pastasının gerisinde bir aile dizilmiş ayakta duruyor.</p>

  <p>Biraz sonra Graham resimleri masaya bıraktı, itekledi, sonra gözlerini kumsala doğru çevirdi. Oğlan çömelmiş, kumun üzerindeki bir şeyi inceliyor, kadınsa bir eli kalçasında, durmuş ona bakıyordu. Dalgalar ayak bileklerini okşamaktaydı. Başını karadan tarafa doğru çevirip ıslak saçlarını omuzlarından savurdu.</p>

  <p>Graham konuğuna hiç aldırmadan Molly ile çocuğu izledi. Resim­lere baktığı kadar da onlara baktı.</p>

  <p>Crawford halinden memnundu. Burayı konuşma yeri olarak seçerken ne denli dikkatli davrandıysa, memnuniyetini yüzünden belli etmemek için de o kadar dikkatli davranıyordu. Graham elimde artık, diye düşünüyordu. Biraz sindirsin hele.</p>

  <p>Şaşılacak kadar çirkin üç köpek masanın çevresinde dönenip du­ruyorlardı.</p>

  <p>"Aman Tanrım, bunlar da ne?" dedi Crawford.</p>

  <p>Graham, "Köpek herhalde," diye açıkladı. "Herkes yavruları getirip getirip buraya bırakıyor. Güzellerini sağa sola verebiliyorum, ama ötekiler burada kalıp büyüyorlar."</p>

  <p>"Pek semizler bakıyorum."</p>

  <p>"Molly yetim köpeklere dayanamaz."</p>

  <p>"Güzel bir hayatın var burada, Will. Molly... sonra oğlan. Kaç yaşında oldu?"</p>

  <p>"On bir."</p>

  <p>"Yakışıklı. Boyu da seni geçecek."</p>

  <p>Graham başını salladı. "Babası uzunmuş," dedi. "Burada şansım yerinde. Farkındayım."</p>

  <p>"Phyllis'i buraya getirmek istemiştim. Florida'ya. Emekli olunca buradan bir yer almayı, mağara balığı gibi yaşamaktan kurtulmayı düşünmüştüm. Ama o tüm arkadaşlarının Arlington'da olduğunu söyleyip duruyor."</p>

  <p>"Bana hastaneye getirdiği kitaplar için ona teşekkür etmek iste­miştim, olmamıştı. Benim tarafımdan söyle ona, olmaz mı?"</p>

  <p>İki serçe masaya konup kırıntı aradı. Crawford onlar uçuncaya dek susup masanın üzerinde sıçrayışlarını seyretti.</p>

  <p>"Will, bu manyak ayın durumuna göre hareket ediyor sanırım. Bir­mingham'da Jacobileri öldürdüğü zaman günlerden cumartesiydi. Yirmi sekiz haziran. Dolunay. Atlanta'da Leeds ailesini önceki gece öldürdü. Yirmi altı temmuz. Yani ay takviminden bir gün eksik. Demek şansımız yaver giderse, o tekrar işe girişinceye kadar üç haftayı aşkın zamanımız var. Herhalde burada kalıp gelecek seferkinin haberini Miami Herald gazetesinden okumak istemezsin. Sana ne yapman gerektiğini öğütleyecek durumda değilim, ama bir tek şey sormak istiyorum. Benim yargılarıma güvenir misin, Will?"</p>

  <p>"Evet."</p>

  <p>"Bence sen yardım edersen herifi çabucak yakalama şansımız artıyor. Öff, Will, kıpırda ve bizimle gel. Atlanta'ya git, Birmingham'a git, dönüşte de Washington'a gel. Geçici geri hizmet yalnızca."</p>

  <p>Graham cevap vermedi.</p>

  <p>Crawford kumsala beş dalga vurana kadar bekledi, sonra ayağa kalkıp ceketini tek parmağının ucunda tutarak omzundan sallandırdı. "Yemekten sonra konuşuruz," dedi.</p>

  <p>"Kal da birlikte yiyelim."</p>

  <p>Crawford başını iki yana salladı. "Sonra gelirim. Otele mesaj bırakılmış olabilir. Aslında telefon etmem gereken yerler de var. Molly'ye tarafı md an teşekkür et."</p>

  <p>Crawford'un kiralık arabası çakıllı yolda ince bir toz bulutu kaldıra­rak uzaklaştı, tozlar az sonra yanlardaki çalıların üzerine indi.</p>

  <p>Graham masaya döndü. Sugarloaf Key'i en son böyle mi hatırlayacağım acaba, diye bir korku geldi içine. Çay bardaklarında eriyen buzlar, kızıl kahverengi masanın üzerinde uçları rüzgârdan uçan kâğıt peçeteler, uzakta, kumların üzerinde de Molly ile Willy...</p>

  <p>Sugarloaf’da gurup vakti. Balıkçılar susmuş, kızıl güneş giderek irileşmekteydi.</p>

  <p>Will Graham'la Molly Foster Graham kumsalda, dalgaların getirdiği bir kütüğün üzerine oturmuşlardı. Yüzleri güneş vurduğu için turuncu, arkalarıysa eflatun gölgeler içindeydi. Molly onun elini kendi avu­cuna aldı.</p>

  <p>"Crawford buraya gelmeden önce beni görmeye dükkâna geldi," dedi. "Evin adresini sordu. Sana telefon etmeye çalıştım. Ara sıra telefona cevap vermeye başlasan fena olmayacak. Eve geldiğimizde arabasını gördük, çevreden dolaşıp kumsala indik."</p>

  <p>"Başka ne sordu sana?"</p>

  <p>"Senin nasıl olduğunu."</p>

  <p>"Sen ne dedin?"</p>

  <p>"İyi olduğunu söyledim ve sana bulaşmamasını istedim. Ne isti­yormuş senden?"</p>

  <p>"İpuçlarını gözden geçirmemi. Ben adli tıp kanıtları uzmanıyım, Molly. Diplomamı bile görmüştün."</p>

  <p>"Hımm, duvar kâğıdındaki yırtığı onarmak için kullanmıştım o diplomayı." Kütüğün üzerine ata biner gibi oturdu, yüzünü ona çevirdi. "Öteki hayatını, eskiden yaptığın şeyleri özlemiş olsan, sözünü eder­din gibime geliyor. Oysa hiç etmiyorsun. Sakinsin, rahatsın artık... Bu halini çok seviyorum."</p>

  <p>"İyi vakit geçiriyoruz, değil mi?"</p>

  <p>Molly'nin çarçabuk gözlerini kırpıştırmasından hemen anladı. Söyleyecek daha iyi bir söz bulabilirdi, ama o daha sözünü tamir ede­meden Molly devam etti.</p>

  <p>"Crawford için yaptığın işler sana iyi gelmiyordu. Elinde bir yığın adamı var... Neden bizi rahat bırakmıyor sanki?"</p>

  <p>"Crawford sana anlatmadı mı? Federal Polis Akademisi'nden iki kez ayrılıp uygulama hizmetine çıktım ve ikisinde de onun emrinde çalıştım. İşte o iki olay tıpkı bu seferki ne benziyordu. Crawford da hayatında bu tür şeylerle yalnızca o olaylarda karşılaşmıştı. Oysa bu meslekte çok eskidir. Şimdi yine öyle bir olay çıkıyor karşısına. Bu tür psi­kopat pek ender çıkar. Biliyor ki, benim bu konuda... tecrübem var."</p>

  <p>"Evet, var," dedi Molly. Graham'ın gömlek düğmeleri açık olduğundan, karnındaki yara izinin ucunu görebiliyordu. Parmak kalınlığın­da ve kabarıktı. Güneşten rengi hiç esmerleşmezdi. Sol kalçasından başlayıp önce aşağıya iner, sonra döner, yükselip sağ kaburgalarının dibinde son bulurdu.</p>

  <p>Doktor Hannibal Lecter muşamba bıçağıyla açmıştı o yarayı. Molly'nin Graham'ı tanımasından bir yıl önce. Ölümden dönmüştü Graham. Basının "Cannibal<sup><a id="k1" href="../Text/dipnotlar.xhtml#a1">1</a></sup> Hannibal" diye isim taktığı Doktor Lecter, Graham'ın yakaladığı katillerin ikincisiydi.</p>

  <p>Graham sonunda hastaneden taburcu olunca, hemen Federal polisten istifa etmiş, Florida'nın Keys Boğazı dolaylarına gelerek Marathon kasabasında dizel motorlarını onarmak üzere iş bulmuştu. İçinde büyümüştü bu mesleğin. Molly'nin Sugarloaf Key'deki bu sa­laşpur evine taşınmadan önce, bir süre tekne limanındaki bir treylerde yatıp kalkmıştı.</p>

  <p>O da kütüğe ata biner gibi oturup Molly'nin iki elini avuçlarına aldı. Kadının ayakları onunkilerin altından geçiyordu.</p>

  <p>"Pekâlâ, öyleyse, Molly," dedi. "Crawford benim canavarlar konusunda bazı sezgilerim olduğuna inanıyor. Batıl inanç haline getirmiş bunu neredeyse."</p>

  <p>"Sen de inanıyor musun?"</p>

  <p>Graham üç pelikanın tek sıra halinde dalgaların üzerinden uçuşu­na baktı. "Molly, akıllı bir psikopatı, özellikle bir sadisti yakalamak ko­lay şey değildir. Bunun da bazı nedenleri vardır. Bir kere adamın hare­ketlerinde bir amaç yoktur. O yoldan bir şey yapılamaz. Sonra genellikle muhbir yardımından da yoksun kalırsın. Nice tutuklamaların gerisinde hep özel çıkarlardan ya da çekememezlikten doğan ihbarlar yatar, ama bu olaylarda muhbir de bulunmaz. Adamın kendi bile belki farkında değildir yaptıklarının. Tek yol, elde ne ipucu varsa onları alıp işi o kadarıyla çözmeye uğraşmaktır. Onun düşündüğü gibi düşünme­ye çalışmak. Hareketlerinden bir sistem çıkarmaya çalışmak."</p>

  <p>"Ve onu izlemek ve bulmak," dedi Molly. "Bu manyağın ya da her neyse işte... bu katilin peşinden gidersen... Kıstırdığında seni geçen seferki gibi biçecek diye korkuyorum. İşte söyledim artık. Beni korkutan bu."</p>

  <p>"Beni hiç görmeyecek ve adımı da bilmeyecek, Molly. Onu bulur­sak polis gidip yakalayacak, ben değil. Crawford yalnızca ek bir görüş istiyor, o kadar."</p>

  <p>Molly kızıl güneşin denizin üzerine yayılışına baktı. Yukarlarda bir yerde sirüs bulutları parıldıyordu.</p>

  <p>Graham onun başını çeviriş biçimine bayılırdı. Hiç de kusursuz olmayan profilini yapmacıktan uzak bir biçimde sergileyişine. Boğazın­daki damarın attığını gördüğü zaman, cildindeki tuzun tadını birden hatırlayıverdi. Yutkundu. "Ne halt edebilirim ki?" dedi.</p>

  <p>"Vermiş olduğun karar neyse onu uygula. High Noon filmindeki şerifin çilesini çekeceksen, zaten soruna cevap beklemiyorsun demektir."</p>

  <p>"Bekliyor olsam ne derdin?"</p>

  <p>"Burada benimle kal derdim. Benimle. Benimle. Benimle. Ve Willy'yle. Yararı olacaksa onu da kullanmaya hazırım. Herhalde benden beklenen, gözlerimi kurulayıp sana mendil sallamak. İşler ters giderse de, eh kendine düşeni yaptı deyip avunmak. Ama böyle avuntu ne kadar sürer? Sonunda eve dönüp yatağın iki yastığından birini kaldırmak gerek."</p>

  <p>"Ben bir yığın insanın gerisinde çalışacağım."</p>

  <p>"Dünyada yapamazsın. Bencil mi davranıyorum sence?"</p>

  <p>"Ziyanı yok."</p>

  <p>"Bence de yok. Burası güzel ve hoş bir yer. Daha önce başıma gelmiş olan şeylerden biliyorsun bunu. Değerini anlıyorsun yani."</p>

  <p>Graham başını salladı.</p>

  <p>"Bunu hiçbir biçimde kaybetmek istemiyorum," dedi Molly.</p>

  <p>"Ben de. Kaybetmeyeceğiz ama... "</p>

  <p>Karanlık çabucak bastı, yıldızlar parıldamaya başladılar.</p>

  <p>Mehtabın altında eve doğru ilerlediler. Dalgaların açığında yemlik balıklar canlarını kurtarmak için sıçrayıp duruyorlardı.</p>

  <p>Yemekten sonra Crawford geri döndü. Resmiyeti kaldırmak için ceketini çıkarmış, gömleğinin kollarını sıvamıştı. Molly adamın kalın kollarını pek itici buldu. Akıllı bir maymuna benziyordu onun gözünde Crawford. Ona kahve ikram etti. Graham'la Willy köpeklere yiyecek vermek üzere uzaklaştıklarında konuğun yanında oturdu. Ama hiç konuşmadı. Pervaneler pencerelerdeki tellere çarpıp duruyorlardı.</p>

  <p>"Bizimki iyi görünüyor, Molly," dedi Crawford. "İkiniz de öyle... sırım gibisiniz ve çok güzel yanmışsınız."</p>

  <p>"Ben ne dersem diyeyim, onu yine de alıp götüreceksin, değil mi?"</p>

  <p>"Öyle yapmak zorundayım. Ama işini elimden geldiği kadar kolay­laştıracağıma yemin ederim, Molly. Çok değişmiş buldum onu. Evlen­meniz harika bir şey olmuş."</p>

  <p>"Giderek iyileşiyor. Artık eskisi kadar kâbus görmüyor. Bir süre köpeklere çok fena takmıştı. Şimdi yalnızca yiyecek verip ilgilenmekle yetiniyor. Her dakika onlardan söz etmesi geçti. Sen onun dostusun, Jack. Neden rahat bırakmıyorsun onu?"</p>

  <p>"Çünkü mesleğinin en iyisi olmak insanın başına beladır. Çünkü onun kafası herkesten farklı çalışır. Nasıl yapar bilmem ama hiç çıkmaza girmez."</p>

  <p>"Yalnızca ipuçlarına göz atmasını istiyorsun sanıyor."</p>

  <p>"Göz atmasını istiyorum. İpucu konusunda üstüne yoktur. Ama başka nitelikleri de var. Hayal gücü, planlama, her neyse. İşin bu yanından hiç hoşlanmıyor."</p>

  <p>"Sen de olsan hoşlanmazdın. Bana bir konuda söz ver, Jack. Fazla sokulmasına izin vermeyeceğine söz ver. Dövüşmek zorunda kalırsa ölür diye korkuyorum."</p>

  <p>"Dövüşmek zorunda kalmayacak. Buna söz verebilirim."</p>

  <p>Graham köpeklerle işini bitirince Molly onun bavulunu hazırlama­sına yardım etti.</p>
</body>
</html>
