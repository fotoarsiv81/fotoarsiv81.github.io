<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx1979"></a>DÖRDÜNCÜ BÖLÜM</h1>

  <h2><a id="ncx1980"></a>1</h2>

  <p>Komiser Selim, yalının bütün ışıklarının söndüğünü gördü. Kolundaki saate bir göz attı, on bire beş vardı. Anlaşılan yalı sakinleri bu gece erken yatacaklar, diye homurdandı içinden. Ama bundan kesin emin olamazdı; yalıdakilerin pek tekin kişiler olmadığına onun da aklı kesmişti artık. Mimarın saat dokuzda yalıya gelip sadece bir mesaj iletmiş gibi, içeriye girmeden dönüp gitmesine bir anlam verememişti. Kapı önünde çok kısa bir süre Aylin'le görüşmüşler, sonra Emre hızlı adımlarla bahçeden çıkmış, arabasına atlayıp gitmişti. Bir şeyler döndüğü kesindi; ama henüz anlayamamıştı Selim.</p>

  <p>Arabanın içinde uyuşan bacaklarını rahatlatmak için dışarı çıktı. Yağmur hâlâ çiseleyerek yağmaya devam ediyordu. Trençkotunun yakasını kaldırdı, bir sigara yaktı, üst üste nefesler çekti. Tam o sırada yalı tarafından ayak sesleri gibi hafif gürültüler işitince dikkat kesilerek başını çevirip baktı ve gözlerini kıstı. İki karaltı görür gibi oldu bahçede. Hemen arabanın öbür tarafına geçip eğildi. Birini hemen tanıdı; bu devasa fiziğiyle geri zekâlı bahçıvandı ama yanındaki kadını ilk bakışta seçemedi. Polis arabasını sokağın karanlık bir köşesine çekmişlerdi; bahçede yürüyenlerin kendisini görme şansı azdı, elindeki sigaranın ateşinin de görülmemesi için hemen yere atıp ayağınla ezdi. Herhalde Aylin Hanım yine sokağa çıkıyor, diye düşündü önce. Anlaşılan kadın gece kaçamaklarına başlamış olmalıydı. Ama bahçedeki karaltılar demir parmaklıkların önüne gelince Selim yanıldığını anladı. Kadın Aylin değil, hizmetçi Sıdıka idi.</p>

  <p>Görünmemek için arabanın kaportasına iyice gizlendi Selim.</p>

  <p>Bahçıvan demir parmaklı kapının kilidini açmış, kadının dışarıya çıkmasını sağlamıştı. Ardından kapıyı kapattı ve geriye döndü. Sıdıka ise hızlı hızlı caddeye doğru yürümüştü. Kış gecesi bu saatte yaşlı kadın nereye gidiyor olabilirdi? Kısa bir an durakladı komiser. Acaba onu takip etmeli miyim, diye düşündü. Ne de olsa Sıdıka da cinayet olayına karışma ihtimali olan kişilerden biriydi; en azından ellerindeki en güçlü katil zanlısı mimarın annesiydi. Fazla tereddüt etmedi, arabadaki diğer iki memura döndü. Onlar dayalının bahçesinden çıkan kadını görmüşlerdi tabii. Selim kısık sesle homurdandı:</p>

  <p>"Ben bu kadının peşine düşeceğim. Şayet bu arada evden başka biri çıkarsa siz de onu takip edin, anlaşıldı mı?" dedi.</p>

  <p>İki memur, "Tamam, Komiserim" diye karşılık verdiler.</p>

  <p>Selim, yürüyen kadının peşine takıldı araya belirli bir mesafe koyarak. Sıdıka izlendiğinden habersiz, arkasına bile bakmadan hızlı adımlarla yürüyordu. Caddeye çıkınca hemen ilk bulduğu boş taksilerden birine el etti. Komiser de adımlarını hızlandırdı, kadını gözden kaçırmamalıydı. Neyse ki gecenin o vakti caddede boş taksi bulmak pek zor değildi. Selim taksiye atlayınca, şoföre, "Şu önden giden taksiyi takip et" diye söylendi. Şoför gençten biriydi, arabasına aldığı Selim'i baştan aşağıya şöyle bir süzdü. Belli ki gecenin bu saatinde tatsız bir olaya karışmak istemiyordu. Tam ağzını açıp itiraza kalkışacağı sırada Selim gürledi:</p>

  <p>"Ben polisim, ne diyorsam onu yap, hadi" dedi.</p>

  <p>Taksi şoförü hemen susmuştu.</p>

  <p>Öndeki araba İstinye yokuşundan Maslak'a doğru yol alıyordu. Selim'in gecenin bu saatinde hizmetçi kadının hâlâ nereye gittiği hakkında bir fikri yoktu. Ama içine önemli şeyler olacağına dair bir his doğuyordu. Önce kadının dün gece Barış'ın rapor ettiği Levent'teki eve gittiğini düşündü ama arabanın Levent'ten geçerek Zincirlikuyuya, oradan da Barbaros Bulvarına yöneldiğini görünce iyice meraka kapıldı. Taksi şimdi Beşiktaş'ı geçmiş, Akaretlerden Maçka'ya yönelmişti. Komiser o zaman uyanır gibi oldu. Sıdıka galiba oğlunu ziyarete gidiyordu. Mimar Emre'yi Komiser Barış araştırıyordu ama yine onun raporlarından hizmetçinin oğlunun Teşvikiye'de bir apartmanda oturduğunu öğrenmişti tabii. Tahmininde haklı çıktığını da gördü. Öndeki taksi gerçekten de caddeye açılan bir sokakta, eski bir apartmanın önünde durmuştu. Selim de, 'Yavaşla" dedi kendi şoförüne.</p>

  <p>Sıdıka&rsquo;nın arabadan inip telaşlı adımlarla apartmana girdiğini gözlemledi komiser. Kadını getiren taksi çekip gitmişti. Selim de taksinin parasını ödeyip indi. Bir iki saniye sokakta oyalandı komiser, sonra çiseleyen yağmurdan korunmak için karşı taraftaki binaların birinin içerlek kapı girişine sığındı ve Sıdıka&rsquo;nın girdiği apartmanı gözetlemeye başladı...</p>

  <p class="p1"><span class="t4">* * *</span></p>

  <p>Kapı çalındığında Emre salonda doğradığı elma dilimleriyle şarabını yudumluyor, eski model kasetçalarından yükselen Brahms'ın müziğini dinliyordu. Yüzü asık ve düşünceliydi. Kapının çalındığını işitince yüreği hopladı birden. Bu saatte kim gelmiş olabilirdi? Elindeki şarap kadehini bırakıp ayağa fırladı. Yüreği deli gibi çarpmaya başlamıştı.</p>

  <p>Gecenin bu vakti ancak Aylin gelebilirdi. Ama dün gece yaşananlardan ve polis tarafından izlendiğini bildiğinden onun tekrar böyle bir çılgınlığa kalkışması düşünülemezdi. Geriye tek bir ihtimal kalıyordu: Polis...</p>

  <p>Kısa bir an titredi.</p>

  <p>Yoksa tutuklamaya mı gelmişlerdi? Şiddetli bir isyan duygusu benliğini kapladı. Buna haklan yoktu. Bir yığın hata yaptığını biliyordu ama Aslı'yı ben öldürmedim, diye avaz avaz bağırmak geldi içinden. Niye bu kadar sıkıştırıyorlardı ki kendisini?</p>

  <p>Kapıyı açmaya gidemiyordu bir türlü. Oysa kapı ısrarla çalmaya devam ediyordu. Nihayet sarsak adımlarla yürüdü ve kapıyı açtı. Karşısında annesini görünce müthiş afalladı. Onun gelmiş olabileceğini hiç düşünmemişti. Müthiş rahatladı birden ve yüzünü bir sevinç kapladı. Ama Sıdıka'nın yüzü asık, kaşları çatıktı. Neden sonra annesini gece yarısına doğru buraya getiren sebebin ne olduğunu düşünmeye başladı. Mutlaka bir terslik olmalıydı, aksi hâlde kadıncağız yalıdan çıkıp gelmezdi. Ürkerek sordu:</p>

  <p>"Ne oldu, anne? Neden geldin bu saatte?"</p>

  <p>Sıdıka tek kelime etmeden kapıyı kapatıp salona doğru yürüdü.</p>

  <p>"Kapat önce şu zımbırtı müziği " diye homurdandı. "Seninle konuşacak çok şeyimiz var."</p>

  <p>Emre müziği kapatıp annesine yaklaştı. Sıdıka paltosunu dahi çıkarmadan masanın önündeki iskemlelerden birine çöktü. Hiddet dolu bakışlarını oğluna çevirmişti.</p>

  <p>"Bak, Emre" dedi. "Kafam fena hâlde bozuk, şu sıralar çok tuhaf şeyler oluyor ve ben pis kokular alıyorum. Şimdi sorduklarıma dürüst ve net cevaplar istiyorum. Bana gerçekleri anlatmazsan analık hakkımı sana helal etmem."</p>

  <p>Karşısında polis bulacağını sanan genç mimar biraz rahatlamıştı.</p>

  <p>"Yapma, anne... Gecenin bu vakti beni sorguya çekmek için mi geldin?" diye mırıldandı.</p>

  <p>"Evet, öyle... İtirazın mı var?"</p>

  <p>"Pekâlâ, ne öğrenmek istiyorsun?"</p>

  <p>"Yüzüme bak! Sana bir daha soruyorum. Aslı'yı sen mi öldürdün?"</p>

  <p>"Hayır, anne... Sana kaç defa söyleyeceğim, onu ben öldürmedim. Hem neden öldüreyim? Ondan hoşlandığımı biliyorsun."</p>

  <p>"Öyleyse neden evlenmekten vazgeçtiniz?</p>

  <p>"Anne, lütfen biraz anlayışlı ol. Sevgi başka, evlilik başka şey... İyi bir arkadaş olabilirdik ama onu karım olarak göremedim."</p>

  <p>"Boşuna yalan söylemeye kalkışma Emre. Bana ilk defa Aslı ile evlenmek istediğini söylediğin zaman gözlerinin içi gülüyor, mutluluktan uçuyordun. Sonra birden ne oldu da fikrin değişti."</p>

  <p>Mimar kekeledi:</p>

  <p>"Bilmiyorum... Olmadı işte... Yürütemedik. Belli bir sebebi yok."</p>

  <p>Sıdıka sertçe homurdandı:</p>

  <p>"Bence var. Açık konuşmanı söylemiştim. Sebep Aylin denen orospu, değil mi?"</p>

  <p>"Anne!"</p>

  <p>"Boşuna saklama Emre. O kadın seni de avucunun içine aldı, değil mi? Eminim, onunla düşüp kalkıyorsun. Onun ne denli kokuşmuş bir ruha sahip olduğunu en iyi ben bilirim. Beni işe aldığı için sırdaşı sanır. Yaşadığı pek çok herifle gizlice buluşmak için benden yardım istemiştir. Özel hayatı beni hiç ilgilendirmez, kiminle düşüp kalkarsa kalksın, hiç umurumda değil. Ama o kişilerden biri oğlum olursa iş değişir. Aylin tanıdığım en kokuşmuş, en adi ruhlu, en pespaye kadınlardan biridir ve sana kötülük etmesine izin veremem."</p>

  <p>Sapsarı kesilen Emre itiraz etmeyi bırakarak susmuştu. Annesi devam etti:</p>

  <p>"İçime doğuyor, Aslı'nın öldürülmesinde o kadının parmağı var. Bunu nasıl becerdi bilmiyorum, belki kiralık bir katil de tutmuştur, şayet maşa olarak seçtiği kişi sen değilsen..."</p>

  <p>"Anne! Saçmaladığının farkında mısın?"</p>

  <p>"Hiç de değil. Asıl kör olan sensin. Hiçbir şey anlamıyorsun."</p>

  <p>"Neyi anlayacağım ki?"</p>

  <p>"Zavallı oğlum! O müthiş muhteris ve kıskanç bir kadındır. İlk günden beri Ragıp Bey'in kızını kıskandı. Ragıp Bey ölünce de mirasın büyük kısmına Aslı sahip olacaktı; o yaşlı adamla niye evlendiğini sanıyorsun, sırf onun serveti için. Önceleri Aslı küçük bir kız olduğu için onu pek önemsemedi ama Aslı tahsilini tamamlayarak babasının işine el atınca, Aylin durumun vahametini anladı ve planını uygulamak için uygun bir ortam ayarlamaya başladı. Öncelikle üvey kızının ortadan kalkması gerekiyordu, kocası nasıl olsa ölüme yakın, hastalıklı bir adamdı. İşte o sırada sen ortaya çıktın. Saf ve dürüst bir gençtin, üstelik de fakir sayılırdın. Eminim, daha o anda senden yararlanmayı düşündü ve seni tuzağına düşürdü. Hepimiz biliyoruz, Aslı iyi bir insandı ama gençliğine rağmen güzel bir kız değildi, hele üvey annesinin yanında hiç şansı yoktu."</p>

  <p>Genç mimar, renkten renge giriyordu. Sıdıka devam etti:</p>

  <p>"Ne zaman ve ne şekilde becerdi bilmiyorum ama seni baştan çıkardığı besbelli. Güzel ve çok cazibeli olduğundan hiç şüphem yok; ama ondan uzak durmanı istiyorum zira çok tehlikeli bir kadındır o."</p>

  <p>Mimar birden bağırdı:</p>

  <p>"Yeter anne! Bu konuda tartışmak istemiyorum. Kapat artık bu konuyu."</p>

  <p>"Hayır, kapatmayacağım."</p>

  <p>"Anne anlamıyor musun, onu seviyorum, âşığım ona. Ragıp Bey'in bir ayağa çukurda, ölür ölmez de evleneceğiz biz."</p>

  <p>Sıdıka boğuk boğuk güldü.</p>

  <p>"Yazık, bu kadar aptal olduğunu bilmezdim. Senin gözün kararmış oğlum, tam bir kör olmuşsun. Seni kullandığını görmüyor musun? Hiç senin gibi meteliksiz bir mimarla evlenir mi o?"</p>

  <p>"O da beni seviyor, anne."</p>

  <p>Sıdıka oğlunu ikna edemeyeceğini anlamıştı. Sakin sakin sordu:</p>

  <p>"O hâlde neden Aslı ile görüşmeye devam ediyordun?"</p>

  <p>"Mecburdum, anlamıyor musun?"</p>

  <p>"Neden mecburdun?"</p>

  <p>"Aylin'le öyle kararlaştırdık. Altınmızrak ailesinin dışında kalamazdım, herhangi bir şekilde dışarıda görülsek de çevreye karşı onlara yakınlığımı koz olarak kullanacaktık. Aslı artık benim için hiçbir şey ifade etmiyordu, ona evlenmeye hazır olmadığımı ama arkadaşlığımızı sürdürebileceğimizi söylemiştim, başka çarem yoktu."</p>

  <p>"Peki, kız bunu kabul etti mi?"</p>

  <p>"Evet. Çünkü beni seviyordu."</p>

  <p>Zavallı oğlum, diye içini çekti Sıdıka.</p>

  <p>"Aslı'nın öldürülmesi de uyanmana vesile olmadı mı? O kızı Aylin'in öldürtebileceğini hiç düşünmedin mi?"</p>

  <p>Mimar yutkundu.</p>

  <p>"Bir an düşünmedim dersem, yalan söylemiş olurum. Ama Aylin bunu yapmaz, o bir katil değildir, asla böyle bir şeye kalkışmaz."</p>

  <p>"Demek hâlâ öyle düşünüyorsun. Peki, bu gece yalıya neden geldin ve neden bana ortalıkta görünmememi söyledin telefonda?"</p>

  <p>Emre bir kere daha sarardı. Hatta beti benzi attı.</p>

  <p>"Önemli bir şey değildi. Cidden değildi."</p>

  <p>"Sen yalan söylemeyi beceremezsin oğlum. Çocukluğunda da öyleydin. Hemen anlardım. Şimdi bana doğruyu söyle."</p>

  <p>"Konuşmak istemiyorum anne. Sana saygısızlık yapmak istemem, ama ısrar edersen beni kaybedersin, anlıyor musun?"</p>

  <p>Son cümle Sıdıka'ya çok ağır gelmişti. Tek kelime etmeden ayağa kalkıp kapıya doğru yürüdü, oğlu da nedamet duyup onu durdurmaya kalkışmadı. Ama yaşlı ana o an kararını vermişti, oğlunu bu pislikten mutlaka kurtarmanın bir yolunu bulmalıydı. Canını dişine takmış, zengin ailelerin yanında hizmetçilik ederek onu okutup adam olmasını sağlamaya çalışmıştı. Oğlunun Aslı'nın katili olmadığına inanıyordu. Bundan sonraki mücadelesi oğlunun istikbali, hatta hayatıyla ilgiliydi. Bu tempo devam ederse Emre şerefsiz bir şekilde lekelenerek hapsi bile boylaya bilirdi. Ama buna izin vermeyecekti; gerekirse polise başvurup bildiği gerçekleri anlatacaktı. O kararla ayağa kalktı ve oğlunun dairesinden çıktı.</p>

  <p class="p1"><span class="t4">* * *</span></p>

  <p>Yağmur hızını daha da arttırmıştı. Sokağa çıkan Sıdıka yaşadıklarının sersemliği içinde caddeye doğru ilerlerken, karşı apartmanın kapısında bekleyen Komiser Selim'in peşine takılarak yaklaştığını fark etmedi bile. Sıdıka tam caddeye vardığında arkasından gelen sesle irkildi:</p>

  <p>"Sıdıka Hanım!"</p>

  <p>Yaşlı kadın merakla dönüp arkasına baktığında daha önceden tanıdığı komiseri görünce âdeta sevindi. Bundan daha iyi bir rastlantı olamazdı.</p>

  <p>"İyi akşamlar, Komiser Bey. Beni mi takip ediyordunuz?"</p>

  <p>"Evet, Sıdıka Hanım."</p>

  <p>Hizmetçi kadın rahatlamış gibi gülümsedi.</p>

  <p>"O hâlde oğlumun evinden çıktığımı da biliyorsunuz demektir, yanılıyor muyum?"</p>

  <p>"Yanılmıyorsunuz. Emre Paksoy un oğlunuz olduğunu biliyoruz."</p>

  <p>"Bu harika... Çünkü ben de polise bazı bilgiler vermek istiyorum."</p>

  <p>"İşlenen cinayetle ilgili değil mi?"</p>

  <p>"Benim sorunum oğlumla komiser bey. Onu cinayet zanlısı olarak gördüğünüzü biliyorum ama oğlum cinayet işlemedi, asıl katil başkası."</p>

  <p>Selim ilgiyle kadına baktı. Birden çözülmesi ve bildiği her şeyi anlatmaya kalkışması oldukça ilginçti. Onu konuşmaya sevk eden amil acaba oğlunu korumaya matuf analık içgüdüsü müydü?</p>

  <p>"Tamam, o zaman şubeye gidelim ve ifadenizi zabta geçirelim."</p>

  <p>Sıdıka kısa biran düşündü.</p>

  <p>"Size başka bir teklifte bulunsam kabul eder misiniz?" diye sordu Selim'e.</p>

  <p>Komiser de ona kuşkuyla bakmıştı.</p>

  <p>"Bu yapacağınız teklife bağlı" dedi.</p>

  <p>"En iyisi siz yarın yalıya gelin ve resmî bir soruşturma bahanesiyle beni alıp şubeye götürün. Orada size bildiğim her şeyi açıklamaya hazırım."</p>

  <p>"Neden bunu tercih ediyorsunuz?"</p>

  <p>Sıdıka gülümsemeye çalıştı.</p>

  <p>"Sanırım böylece asıl katilin kulağına kar suyu kaçacaktır."</p>

  <p>Selim kısa bir an düşündü, sonra "Bunu amirime sormam lazım" diye mırıldandı.</p>

  <p>"Hiç durmayın, sorun öyleyse."</p>

  <p>Kısa bir tereddüt geçiren Selim cebinden telefonunu çıkararak Baş komiser Hidayet'i aradı. Baş komiser o an evinde uyuyordu. Hidayet'in gür sesi kulağında çınladı:</p>

  <p>"Evet, Selim? Ne var?"</p>

  <p>Komiser olayı kısaca özetlemişti amirine. O sırada Sıdıka titreyerek fakat kesin bir kararlılıkla neticeyi bekliyordu. Oğlunu feci bir sondan kurtarmak için yaptığının en doğru yol olduğu inancındaydı hâlâ. Telefonu kapatan Selim, "Tamam" dedi. "Yarın sabah onda gelip sizi yalıdan alacağız."</p>

  <p>"Teşekkür ederim" demekle yetinmişti mimarın annesi...</p>

  <h2><a id="ncx2078"></a>2</h2>

  <p>Saat sabahın tam yedi buçuğunda Barışla Selim, Baş komiser Hidayetin odasına girmişlerdi. Selimin gözleri uykusuzluktan kan çanağı gibiydi, tıraş olmamıştı ve yorgun görünüyordu. Masanın karşısındaki koltuklara oturur oturmaz Selim, dün gece olanları en ince detayına kadar bir daha anlattı. Baş komiser Hidayet biraz sevinmiş gibiydi; nihayet zanlılar cephesinde bir çözülme başlamıştı. Vereceği ifade de hizmetçi Sıdıka&rsquo;nın henüz ne diyeceği kesin hatlarıyla belli değildi, kadının asıl amacı masum olduğuna inandığı oğlunu kurtarmak, bu pisliğin içinden çekip çıkarmaktı; ama Selim'e söylediklerine bakılırsa, onun indinde bütün kötülüğün başı Aylin Altınmızrak'a ve bu da Hidayetin tahminlerini doğrular nitelikteydi.</p>

  <p>Baş komiser keyifle ellerini ovuşturdu.</p>

  <p>"Sanırım meselenin sonuna yaklaştık. Hizmetçinin bugün bize bilmediğimiz çok önemli ve neticeye gidecek bilgiler vereceğine inanıyorum. Aylin suçun asli faili olamaz ama onun azmettirici olduğuna ben de yürekten katılıyorum. Oğlunu kurtarmak için uğraşacağı kesin; fakat bence mimar da gerçek katil çıkacaktır" dedi.</p>

  <p>"Evet, amirim" diye fısıldadı Selim. "Ben de sizin gibi düşünüyorum. Artık elimizde yeterince veri ve delil mevcut. Basit bir muhakemeyle sonuca gidebilecek durumdayız. Bu sabah Sıdıka&rsquo;nın burada ifadesini aldıktan sonra Aylin'i de Emre'yi de tutuklayabiliriz. Olay çok netleşti artık. Ayan beyan belli ki, Aylin'le mimar mercimeği fırına koyup engelleri ortadan kaldırmaya karar vermişler. Önlerindeki ilk engel Aslı'ydı. Kız ayrıca Ragıp Bey'den ilerde intikal edecek mirasın asli sahibiydi, önce onun ortadan kalkması gerekiyordu. Bu beklenti birinci derecede kimi ilgilendirirdi, tabii ki Aylin'i, bir ölçüde de Emre'yi. İkisinin Levent'teki aşk yuvalarını evvelki gece Barış tespit etmişti. Mesele son derece netleşti."</p>

  <p>O zamana kadar hiç konuşmadan dinleyen Barış, pişmiş aşa su katar gibi homurdandı:</p>

  <p>"Bence kesin bir hükme varmak için hâlâ elimizde esaslı delil yok. Fikrimi sorarsanız, önce hizmetçinin vereceği ifadeyi dinlememiz lazım."</p>

  <p>Hidayet ve Selim dönerek ters ters Barış'a baktılar. Hidayet homurdandı:</p>

  <p>"Ne demek istiyorsun?"</p>

  <p>"Savcıya sunacağımız deliller mahkeme safhasında çok yetersiz kalacaktır henüz. Bizimki sadece bir varsayım. Aylin ile Emre'nin arasındaki ilişki henüz ispatlanmış değil. Ayrıca cinayet mahallinde mimarı suçlayacağımız tek bir ipucu bulamadık. Cinayet aleti elimizde değil. Verandada bulduğumuz ayak izleri Emre'ye uymuyor. Mimar da cinayet saatinde yazlık sitede olmadığını gece bekçisinin yazılı ifadesiyle kanıtlayabilir. Ayrıca Aylin Altınmızrak'ın azmettirici olduğuna dair beynimizdeki şüphelerden başka tek bir somut delilimiz var mı?"</p>

  <p>Odada esen soğuk havayı Selim bozdu.</p>

  <p>"Daha ne olacak ki? Gece yarısı Aylin'le mimar herhalde sırf sohbet etmek için Levent'teki evde buluşmadılar? Sadece o buluşma bile aralarındaki ilişkiyi ispata yeterli."</p>

  <p>Barış suratını astı.</p>

  <p>"Bundan da artık kesin emin değilim" dedi.</p>

  <p>Baş komiser babacan haliyle dikleşti.</p>

  <p>"Aklından ne geçiyor oğlum? Dilinin altındaki baklayı çıkar da rahatlayalım."</p>

  <p>"Amirim, emin değilim. Ama mimarın dün gece yalıya yaptığı o tuhaf ziyaret midemi bulandırıyor. Selim ağabeyin ifadesine göre Emre içeriye girmemiş, sadece kapının önünde bir iki dakika Aylin'le konuşup çekip gitmiş. Oldukça garip değil mi? Şayet aralarında toplumun cevaz vermeyeceği bir ilişki olsa bile bu, cinayet olayını aydınlatmaya yeterli değil. Kuşkusuz öyle bir ilişki varsa, geçerli bir cinayet sebebi olabilir ama o kadarla da kalır. Oysa bize cinayeti kanıtlamaya yarayan somut deliller lazım ve bizim elimizde hâlâ öyle bir şey yok. O ikisini tutuklamaya kalkışırsak netice fiyasko olabilir."</p>

  <p>Hidayet susup başını kaşıdı.</p>

  <p>"Hele önce şu Sıdıka'yı şubeye çekin bakalım. Sorgusundan sonra yeniden düşünürüz. Belli olmaz belki bize yeni olanaklar sağlayacak bilgiler verebilir" dedi.</p>

  <p>Odadaki ümitli hava yeniden bozulmuş gibiydi. İki komiser ayağa kalktılar...</p>

  <p class="p1"><span class="t4">* * *</span></p>

  <p>O gece Sıdıka da yalıdaki odasında sabaha kadar uyuyamadı. Bu gece Altınmızrak ailesinin yanında geçirdiği son geceydi. Yarın şubeye celbinden ve vereceği ifadeden sonra artık bu ailenin yanında kalması söz konusu olamazdı. İçinde hafif bir burukluk hissetti. Uzun yıllar yanlarında çalışmış, Ragıp Beyden aldığı ücretlerle oğlunun tahsilini tamamlatmıştı. İşin ilginç yanı, karısının da sırdaşı olmuştu. Aylin ona güvenmiş ve inanmıştı. Kimsesiz bir kadın istedikleri için, Sıdıka onlar için tam biçilmiş kaftandı. Aileye ufak bir yalan söylemekte mahsur görmemişti. Altınmızrak ailesinin yanma girdiğinde Emre henüz ortaokul öğrencisiydi. Oğlunu kız kardeşi Emine'ye emanet etmişti. Emre'nin babası bir şofördü ve çocuk daha beş yaşındayken boşanmışlardı. Ertesi yıl da boşandığı kocası Gerede yolundaki bir trafik kazasında ölmüştü. Sıdıka tüm imkânlarını kullanarak oğlunu yetiştirmeye gayret etmiş ve bunu başarmıştı da. Ne var ki, oğlunun pek vefalı çıktığı söylenemezdi; mimar çıkıp eli ekmek parası tuttuktan sonra da annesine biraz mesafeli davranmıştı. Ama Sıdıka hayatla tek bağı olan oğlu için her türlü fedakârlığı yapmaya hazırdı.</p>

  <p>Az da olsa elinde bir miktar birikmiş parası vardı. Sorgudan sonra yalıdan ayrılıp geçici bir süre kız kardeşinin yanında kalmayı düşünüyordu. Oğlu akıllanıp kendisini yanına almazsa niyeti yine böyle zengin bir ailenin yanında kapılanıp vekilharçlık yapmaktı. Yıllarca o da Aylin'e sadık kalmış, elinden gelen yardımı esirgememişti. Yine de asıl kızgınlığı oğlunaydı; Aslı gibi bir kızı hayatı boyunca bulamazdı. Aslı üvey annesiyle geçinemezse de aslında iyi bir kızdı, Emre'yi de sevmişti. Ama aptal oğlu fettan ve muhteris Aylin'in ağına kolaylıkla düşmüştü, en kötüsü de onun ne tür bir kadın olduğunu anlamaktan uzak oluşuydu.</p>

  <p>Sıdıka saat ona kadar yalıda etrafta pek görünmeyerek oyalandı. Polislerin kendilerini sorgulamak için şubeye götürmeleri anında Aylin'in de olaya şahit olmasını özellikle istiyordu. Asıl şaşkınlığı o zaman yaşayacaktı uğursuz kadın. Özellikle saat ona doğru bahane yaratıp bahçedeki bazı temizlik işleri için bahçıvan Halil'i bulacağım diye deniz tarafındaki bölüme gitti. Kapıyı polislere başka birinin açmasını istiyordu.</p>

  <p>Öyle de oldu. Saat tam onda Selim ile Barış yalıya geldiklerinde Sıdıka tek başına yalının rıhtım tarafındaydı. Sokaktaki polis arabasını hiç gözden kaçırmayan Halil kapıya artık tanıdığı iki komiserin geldiğini görünce yanlarına gitti. Demir parmaklı kapının arkasından sordu:</p>

  <p>"Yine ne istiyorsunuz?"</p>

  <p>Dev adamın sesinde belirgin bir öfke vardı. Selim söylendi:</p>

  <p>"Biz polisiz. İçerdekilerle görüşeceğiz."</p>

  <p>Bahçıvan ağzını açıp başka tek kelime etmemişti, zaten Selim de adamın geri zekâlı olduğunu bildiğinden onunla ilgilenmedi. Bundan önceki Baş komiser Hidayet'le gelişlerinde de aynı müşkülatı çıkartmış, içeriye sormadan kapıyı açmamıştı. Fakat bu defa beklemeden kapıyı açmıştı Halil.</p>

  <p>Bahçeye adımını atan Selim öne düşerek hızlı adımlarla yürümeye başladı. Biraz geride kalan Barış ise dikkatle bahçıvanı inceliyordu. Nedense onu ilk gördüğü andan itibaren adamın iriliği ve kocaman ayakları ona, cinayetin işlendiği yazlık sitenin verandasında buldukları 45 numara veya daha büyük olan ayak izlerini hatırlatıyordu. Bir bakıma, bahçıvan ideal katil adayı olabilirdi, iriliği, geri zekâlı oluşu, rahatlıkla tekbir darbeyle cerh edici cinayet aletini Aslı'nın kalbine saplaması için yeterliydi. Üstelik uzun zamandan beri yalıda çalıştığı için maktule tarafından tanınıyordu ve genç kızın ona güvenerek kapıyı rızasıyla açması çok mantıklıydı. Ama ortada böyle bir cinayeti işlemesi için neden yoktu. Yine de belli olmazdı; kıza antipati duyması ya da âşık olması mümkündü. Sonuç olarak akli dengesi yerinde bir insan sayılamazdı. Böyle kişilerin ise suç işleme oranı her zaman yüksekti. Sıdıka'yı şubede sorgularken bu hususu da sormayı unutmayayım, diye beyninin bir köşesine yerleştirdi. Ayrıca Halil'in suratında oluşan husumet ve dik dik bakışlar gözünden kaçmamıştı.</p>

  <p>Kapıyı diğer hizmetçi Hatice açmıştı. Onları salona aldı. Karı koca her zamanki yerlerinde oturuyorlardı. Aylin ziyaretçilerini görünce soğuk ve isteksiz bir havayla yerinden kalktı. Sanki gelişlerini çok yadırgamış gibi onları süzdü bir süre. Oysa neden geldiklerini çok iyi tahmin ediyordu.</p>

  <p>"Evet?" diye mırıldandı. "Bu seferki ziyaret sebebinizi sorabilir miyim? Umarım hayırlı bir nedenle gelmişsinizdir."</p>

  <p>"Öyle de sayılabilir hanımefendi" dedi Selim. "Neticeye çok yaklaştık."</p>

  <p>Genç kadın buruk bir edayla tebessüm etti:</p>

  <p>"Buna ben de eşim de çok seviniriz. Katilin kimliği belirlendi mi?"</p>

  <p>"Kısa bir sorgulamadan sonra bu sualinize evet diyebileceğimi sanıyorum."</p>

  <p>"Kimi sorgulayacaksınız komiser bey?"</p>

  <p>Aylin, karşısındaki memurun kibarca sizi diyeceğini beklemişti. Oysa Selim kaşlarını çatarak söylendi:</p>

  <p>"Yanınızda çalışanlardan birini sorgulamak üzere merkeze götürteceğiz."</p>

  <p>Aylin birden sapsarı kesilmişti. Hatta biran nutku tutuldu. Komiserin kastettiği kişinin Halil olduğunu sanmıştı. Bir an bütün dünyasının yıkıldığını hisseder gibi oldu. Sadık köpeğine o kadar güvenmişti ki onun boşboğazlık edeceğini asla düşünmemişti. Kuruyan boğazından kelimeler güçlükle döküldü.</p>

  <p>"Yanımızda çalışanlardan birini mi?"</p>

  <p>"Evet, hanımefendi."</p>

  <p>Güçlükle dilini kuruyan dudakları üzerinde gezdirerek sordu:</p>

  <p>"Kimi?"</p>

  <p>"Hizmetçiniz Sıdıka'yı."</p>

  <p>"Sıdıka'yı mı? Ama... Ama onun işlenen cinayetle ne ilgisi olabilir?</p>

  <p>Aylin'in korkunç ihtimalin gerçekleşmemesinden dolayı sevinmesi gerekirdi; fakat polislerin Sıdıka ile olay arasında nasıl bir irtibat kurduklarını, kadından niye şüphelendiklerini anlayamamıştı. Birkaç saniye bön bön yüzlerine baktı. Aylin Altınmızrak'ın birkaç saniye içinde geçirdiği önce korku belirtisi, yüzünün sapsarı kesilmesi, kekelemesi, sonra da Sıdıka&rsquo;nın adını duyunca rahatlaması Barış'ın gözünden kaçmamıştı ama şimdilik bunu yorumlayamıyordu. Hemen araya girdi:</p>

  <p>"Yoksa hizmetçinizin, kızınızın sözlüsü olan Emre Paksoy'un annesi olduğunu bilmiyor muydunuz?"</p>

  <p>Aylin'in hayretten ağzı açılmış, gözleri irileşmişti. Ama asıl hayret nidası koltuğunda oturan Ragıp Beyden geldi.</p>

  <p>"Ne dediniz? Sıdıka, Emre'nin annesi miymiş? İnanmıyorum... Olmaz öyle şey..."</p>

  <p>"Tahkik ettik beyefendi" dedi Barış. "Resmî nüfus sicilleri öyle söylüyor."</p>

  <p>Aylin kaskatı kesilmişti. Fakat Ragıp Bey hastalıktan kısılmış sesiyle itiraza devam etti:</p>

  <p>"Mutlaka bir hata olmalı. Sıdıka hiç evlenmemiştir."</p>

  <p>Aynı anda salonun girişinden bir ses yükseldi:</p>

  <p>"Hata yok, beyefendi. Polisin dediği doğrudur. Ben Emre'nin annesiyim."</p>

  <p>Bütün gözler bir anda salonun kapısında beliren Sıdıka'ya çevrilmişti. Yalının rıhtımından polislerin gelmesini bekleyen hizmetçi kadın, aynı anda mutfak kapısından içeri girerek yavaşça yaklaşmış, polislerle işvereni arasındaki konuşmayı dinlemiş ve en kritik anda duruma müdahale etmişti. Ragıp Bey hayretle bunca yıldır kendilerine hizmet eden kadına bakıyordu. Birden öfkelenerek köpürdü:</p>

  <p>"Seni gidi lanet olasıca kadın... Kızımı oğlun mu öldürdü, doğruyu söyle. Başka kim olabilir ki? Zaten en başından beri ben de bunu düşünmüştüm. Meğer evimde bir pislik beslemişim."</p>

  <p>"Yoo, o kadar peşin hükümlü olmayın bakalım. Sizin ekmeğinizi yedim bunca zaman, saygısızlık etmek istemem; ama söylediklerinize dikkat edin. Size benim oğlum katil değil diyorsam, bu doğrudur. Asıl siz katili daha yakınlarınızda arayın."</p>

  <p>"Sus, küstah kadın! Ne demek istiyorsun sen?"</p>

  <p>Barış önünde cereyan eden olay karşısında tam bir müşahit gibi durup sadece tarafların konuşmasını dikkatle dinliyordu. Farkına vardığı bir husus da ilk paniği atlatan Aylin'in duruma müdahale ettiği oldu. Genç kadın şaşkın bir şekilde mırıldanmıştı:</p>

  <p>"Olan bitenlerden hiçbir şey anlamıyorum. Sıdıka bizden bir gerçeği saklamakla hata etmiş olabilir ama onu niye sorgulamaya götürüyorsunuz? Yoksa onu tutuklayacak mısınız?"</p>

  <p>"Bu duruma bağlı hanımefendi" diye karşılık vermişti Barış. "Henüz kesin bir şey söyleyemeyiz ama şu an elimizdeki en güçlü zanlı adayı Emre Paksoy'dur. Annesi de onunla işbirliği yapmış olabilir."</p>

  <p>"Ben hâlâ bu işte bir yanlışlık olduğu kanısındayım."</p>

  <p>Bu defa Selim, Aylin'e dönerek sordu:</p>

  <p>"Sizi böyle düşünmeye sevk eden sebep nedir hanımefendi?"</p>

  <p>İyiden iyiye toparlanan Aylin soğukkanlılığını takınarak söylendi:</p>

  <p>"Sıdıka'yı uzun süredir tanırım. O asla bir katil olamaz, hatta oğlu da... Gerçi Emre'nin bazı hatalarını biz de sonradan öğrendik ama bunda kızımız Aslı'nın da büyük payı vardı. Nitekim son iki gecedir Emre ile temas halindeydik. Şüpheniz çok komik geldi bana, Emre bir katil olsa bu yakınlığı gösterir miydi bize?"</p>

  <p>"Ne yakınlığı?" diye mırıldandı Selim.</p>

  <p>Genç kadın kocasına dönerek fısıldadı:</p>

  <p>"Hayatım, sanırım olanları artık gizli tutamayız, değil mi? Açıklamama izin verir misin?"</p>

  <p>Ragıp Bey'in öfkesi pek geçmişe benzemiyordu. Ama bitkin haliyle izin verir gibi başını salladı. Aylin de polislere döndü tekrar. Bir ara müthiş bir korkuya kapılmış, hatta polislerin Halil'e ulaştıklarını düşünerek ödü kopmuştu. Doğrusu Sıdıka&rsquo;nın şu sıralar ilişkide bulunduğu son sevgilisinin annesi çıkması hiç beklemediği bir olaydı ama hizmetçisinin Halil'le yaptığı işbirliğinden hiç haberi yoktu. Belki ufak tefek bir skandal çıkabilirdi, Sıdıka&rsquo;nın takındığı tavırlar hoşuna gitmemişti, lakin önemi yoktu, nasıl olsa tıpkı bundan evvel olduğu gibi kocasıyla biraz tartışır, meseleyi kapatırdı. Sonra planladığı savunmayı ağır ağır fakat mimarı suçlamaktan çok, üvey kızının davranışını tasvip etmez bir tarzda polislere nakletti.</p>

  <p>Selim iki gece önceki Levent'teki buluşmanın nedenini öğrenince biraz bozulur gibi oldu. Mücevher meselesini ilk defa öğreniyordu. Barış da irkilmişti. Aylin devam etti.</p>

  <p>"Evet, gece yarısı Levent'e gittim ve Emre'nin onları geri getirmesini bekledim. Kızımız bir hata yapmış ve ben de zımnen buna izin vermekle o hataya iştirak etmiştim. Mesele bundan ibarettir."</p>

  <p>Barış sordu:</p>

  <p>"Emre Paksoy mücevherleri getirdi mi?"</p>

  <p>"O gece değil ama dün gece saat dokuz sularında yalıya gelip hepsini teslim etti. Eşim de buna şahittir. İsterseniz ona sorabilirsiniz."</p>

  <p>İki komiser soran nazarlarla bakışlarını yaşlı adama çevirdiler. Ragıp Bey kafasını sallamıştı.</p>

  <p>"Evet, bu doğru. İlk eşimden kalan mücevherleri eksiksiz geri getirdi."</p>

  <p>Sıdıka taş gibi hareketsiz kalmıştı. Duyduklarının onu en fazla şaşırtan yanı oğlunun bir borç batağı içinde olduğuydu. Bunu kabul etmek istemiyordu; gerçek olsa mutlaka Emre'den işitirdi oysa oğlu bu konuda tek laf etmemişti.</p>

  <p>Barış da bu ifadeye şaşırmıştı. Levent'teki buluşmanın tamamen bir aşk randevusu olduğunu düşünmüştü hep. Oysa kadının kocası da ifadesini destekliyordu.</p>

  <p>Selim içinden, "Allah kahretsin" diye homurdandı. Düşündükleri yine fos çıkmıştı. Bu durumda cinayete gerekçe olması mümkün Aylin Emre ilişkisi ortadan kalkıyordu. Nitekim hizmetçi Sıdıka da birden sus pus kesilmişti.</p>

  <p class="p1"><span class="t4">* * *</span></p>

  <p>Hizmetçi Sıdıka'nın şubedeki sorgulaması uzun sürmüştü. Baş komiser Hidayet kadının sorgulamasında bizzat bulunmuştu. Kadının verdiği cevaplar iki noktada odaklanıyordu; birincisi oğlunun asla bu cinayeti işlemediği, ikincisi ise oğlu ile Aylin Altınmızrak arasında kesin bir ilişkinin olduğu merkezindeydi. Öğleden sonra dört sularında sorgulama devam ederken Baş komiser Hidayet öfkeli bir şekilde söylendi:</p>

  <p>"Oğlunu alıp getirin buraya, ikisini yüzleştireceğim."</p>

  <p>Selim, yanına iki sivil memur alarak Emre'nin celbi için çıkarken, Sıdıka'nın sorgusuna bir süre ara vermişlerdi. Yaşlı kadın sorgulama odasında tek başına bekliyordu. Bir ara Barış kapıyı açarak içeriye girdi. Sıdıka&rsquo;nın en hoşlanmadığı polis oydu. Onu karşısında görünce soğuk bir ifadeyle başını çevirdi. Hâlbuki Barış içten bir tutumla kadına yaklaşmış ve cebinden çıkardığı sigara paketini kadına uzatmıştı.</p>

  <p>"Bir sigara yakar mısın? Nasıl olsa oğlun buraya gelinceye kadar epey bekleyeceğiz. Soluklanırsın."</p>

  <p>"Hayır. Teşekkür ederim. Sigara içmem."</p>

  <p>"En iyisini yapıyorsun. Bu sigara berbat bir alışkanlık."</p>

  <p>Sıdıka kısa bir süre komiseri süzdü. Yapay bir yakınlık sezinlemişti yaklaşımında. Aklınca ağzımdan laf almaya kalkışacak diye düşündü. Oysa bildiği her şeyi söylemişti.</p>

  <p>"Sorgulama niye bu kadar uzadı, ben bildiğim her şeyi anlattım."</p>

  <p>Barış, "Bence değil" deyince kadın komiseri tekrar merakla süzmüştü.</p>

  <p>"Başka öğrenmek istediğiniz ne kaldı?"</p>

  <p>Komiser gülümsedi.</p>

  <p>"Senin Emre'nin annesi olduğu çok önceden biliyordum. Bana yalan söylediğini de."</p>

  <p>Sıdıka kaşlarını çattı. Ama ağzını açıp tek kelime söylemedi. Barış devam etti:</p>

  <p>"Oğlunu ilk sorguladığımda Aslı'nın ölüm haberini o sabah senden öğrendiğini söylemişti bana.Oysa sen mimarın telefonunu bilmediğini ısrarla vurguluyordun. Yani yalan söylüyordun."</p>

  <p>Aptal bir kadın değildi Sıdıka. Durumu hemen kavramıştı. Genç komiserin de yabana atılır biri olmadığını anlamıştı. Gerçeği kabullenmeyi tercih etti.</p>

  <p>"Evet. Emre ile bağımın ortaya çıkmasını istemiyordum. O yüzden size yalan söylemek zorunda kaldım. Ama bu Emre'nin oğlum olduğunu anlamanıza yeterli değil ki."</p>

  <p>Barış tekrar sırıttı.</p>

  <p>"Haklısın. Zaten ben de gerçeği bir tesadüf neticesi öğrendim."</p>

  <p>"Tesadüf mü?"</p>

  <p>"Bir gece cinayet aletini evinde saklayıp saklamadığını anlamak için gizlice evine girdim. Oğlun da bana yalan söyleyip Ankara'da olduğunu bildirmişti. Oysa Boğaz'da arkadaşlarıyla yemekteymiş. Tam evini araştırırken körkütük sarhoş donuverdi. İşte o sırada sen telefonla oğlunu aradın. Aranızdaki konuşmayı böylece işittim. Sana anne diye hitap ediyordu."</p>

  <p>Sıdıka o telefon konuşmasını hatırlamıştı. Barış devam etti:</p>

  <p>"Sen bile oğlunun masumiyetinden emin değildin, iki de bir Aslı'yı sen mi öldürdün, diye soruyordun."</p>

  <p>Yaşlı kadın elinde olmadan sararıp titredi. Onun bu hâlini gören komiser fısıldadı:</p>

  <p>"Endişelenme. Ben oğlunun katil olmadığına eminim. Elimizde de suçu onun üstüne yıkacak delil yok zaten."</p>

  <p>Kadıncağız rahatlaması gerekirken büsbütün tedirgin oldu. Karşısındaki polisin diğerlerinden farklı davranmasına henüz bir anlam verememişti. Gerilerek sordu:</p>

  <p>"Neyin peşindesiniz siz? Ağzımdan laf almaya mı çalışıyorsunuz?</p>

  <p>"Ben gerçek katilin peşindeyim."</p>

  <p>"O zaman siz bu soruları Aylin Hanım'a sorunuz" dedi sert bir ses tonuyla.</p>

  <p>"Zamanı gelince elbette soracağız. Ama ben şimdi sana başka bir soru soracağım."</p>

  <p>"Ne?"</p>

  <p>"Şu bahçıvan... Geri zekâlı adam... Onun hakkında ne düşünüyorsun?"</p>

  <p>"Halil mi? Yoksa ondan mı şüpheleniyorsunuz? Çok saçma...Halil küçük hanımı neden öldürsün ki? 0 garibanın tekidir. Kendi dünyasına kapalı, sesi soluğu çıkmayan biridir."</p>

  <p>"Ama Aslı Hanım ondan korkarmış. Hatta bir seferinde babasından onu evden uzaklaştırmasını da istemiş, doğru mu?"</p>

  <p>Sıdıka düşündü bir süre.</p>

  <p>"Evet, galiba böyle bir olay yaşanmıştı. Hayal meyal hatırlıyorum."</p>

  <p>"Aslı neden korkuyordu bahçıvandan?"</p>

  <p>"Bilmiyorum. Ama Halil'in insanları korkutan bir yanı vardır. Siz de gördünüz çok iri yarıdır. Lakin saf ve son derece sadıktır. Hiçbir yanlışını görmedik şimdiye kadar. Belki bön bakışları küçük hanımı ürkütmüştü."</p>

  <p>"Ragıp Bey kızının bu isteğini neden yerine getirmedi?"</p>

  <p>"Yanlış hatırlamıyorsam Aylin Hanım engellemişti."</p>

  <p>"Sebep?"</p>

  <p>"Dedim ya, bilmiyorum."</p>

  <p>"Aylin Hanım'la bahçıvan arasında özel bir ilişki olabilir mi?"</p>

  <p>Sıdıka gözleri irileşerek mırıldandı:</p>

  <p>"O geri zekâlıyla Aylin Hanım arasında mı? Bunu düşünmek dahi komik... Aylin Hanım ona evin köpeği gibi muamele eder. Hatta kaç kere ondan bahsederken benim bekçi köpeğim diye söz ettiğine şahit oldum. Aralarında nasıl bir ilişki olabilir ki?"</p>

  <p>Hizmetçi haklı olabilirdi ama Barış da bir konuyu kafasına takınca o konuda mutlak emin oluncaya kadar rahatlamazdı.</p>

  <p>"Cinayet gecesi bahçıvanın yalıda olduğuna emin misin?"</p>

  <p>Sıdıka durakladı.</p>

  <p>"Bilmiyorum ama herhalde yalıdaydı. Başka nerede olacak ki? Halil mecbur kalmadıkça kaldığı müştemilattan pek dışarı çıkmaz zaten."</p>

  <p>"Ya izinli olduğu günlerde nereye gider?"</p>

  <p>Hizmetçi kendisine çok mantıksız gelen bu şüphe karşısında gülümsemekten kendini alamadı.</p>

  <p>"Halil izin kullanmaz ki" dedi.</p>

  <h2><a id="ncx2211"></a>3</h2>

  <p>Çapraz sorgulama mimarı bir hayli bunaltmıştı. Şubenin alt katındaki tek bir masa ve üç iskemleden oluşan eşyasıyla loş ve ürkütücü sorgulama odasında buram buram terliyordu Emre Paksoy. Tam karşındaki iskemleye oturan Baş komiser Hidayet gür ve kalın sesiyle mimara kan kusturuyordu. Diğer iki yardımcısı ayakta duruyorlardı ama zaman zaman Selim adlı muavin masaya vurarak verdiği her cevaba zıt şeyler söyleyerek kendisine hiç inanmadıklarını belli ediyordu. Mimar tam anlamıyla paniğe kapılmıştı. Hele Baş komiserin gür sesiyle sorduğu sualler beynini burguluyordu sanki. Sadece daha önce konuştuğu genç komiser az soru soruyor ve daha ziyade sorgulamaya seyirci kalıyordu. Müthiş bunalmıştı.</p>

  <p>"Yalan söylemeyi bırak artık" diye gürledi Hidayet. "Seni takiple görevli memurlarım Levent'teki evde o kadınla seviştiğini görmüşler."</p>

  <p>İradesinin son kırıntılarıyla karşılık vermeye çalıştı Emre.</p>

  <p>"Hayır, ben Aylin Hanım'la sevişmedim. Külliyen yalan bu."</p>

  <p>Hidayet, başını Selim'e çevirip homurdandı:</p>

  <p>"Bak şu terese! Hâlâ inkâr ediyor be! Elimde görgü tanıkları var diyorum, duymuyor musun?"</p>

  <p>"Yanılıyorsunuz, Baş komiserim."</p>

  <p>'Yaa... Yani Aylin denen o şırfıntının sevgilisi olduğunu kabul etmiyor musun?"</p>

  <p>"Hayır... Asla..."</p>

  <p>"Ya şimdi karşına adamlarımdan başka bir tanık daha çıkarıp yüzleştirirsem ne diyeceksin?"</p>

  <p>Mimarın biran kanı çekilir gibi oldu. Korkuyla Hidayet'e baktı.</p>

  <p>"Kimi?" diye fısıldadı güç duyulur bir sesle.</p>

  <p>"Altınmızrak'ların hizmetçisini...Yani anneni."</p>

  <p>Emre'nin başı birden önüne düştü. Şimdi buraya neden getirildiğini daha iyi anlamıştı. O an her şeyin bittiğini kavradı. Hatta gerçeği, tüm gerçeği anlatmazsa cinayetten bile suçlanabileceğini düşündü. Anlaşılan foyası ortaya çıkmıştı. Birkaç defa üst üste yutkundu, kramp gibi bir sancı oturmuştu midesine. Galiba gerçeği anlatmasından başka çare kalmamıştı artık, yine de sesi çıkmıyordu.</p>

  <p>Baş komiser gürledi:</p>

  <p>"Getirin kadını içeri."</p>

  <p>Barış hızla dışarı çıkmıştı. Az sonra kapı açıldı ve komiserle Sıdıka sessizce sorgu odasına girdiler. Genç mimar ağır ağır gözlerini içeriye girenlere çevirdi; annesini karşısında görünce polislerin blöf yapmadığı kesinlikle anladı. Hidayet de bir defa daha sordu:</p>

  <p>"Şimdi konuş bakalım. Aylin senin sevgilin mi?"</p>

  <p>Mimarın tekrar başı önüne düştü. Odadakilerin güçlükle duyabileceği bir sesle, "Evet" diye fısıldadı. Baş komiser hemen ikinci soruyu yapıştırdı:</p>

  <p>"Ne zamandan beri?"</p>

  <p>"Yaklaşık üç aydan beri."</p>

  <p>"Ne kadar da bir buluşuyordunuz?"</p>

  <p>"Oldukça sık."</p>

  <p>"Ne kadar sık? Anlat."</p>

  <p>"Hafta arası iki üç kere, bazen daha da fazla..."</p>

  <p>"Seni o kadın mı baştan çıkardı?"</p>

  <p>Emre gururu incinmiş gibi durakladı biran. Sonra, "Evet" diye fısıldadı.</p>

  <p>"Hep aynı yerde mi buluşuyordunuz? Yani Levent'teki o evde?"</p>

  <p>Yine başını sallamıştı genç mimar.</p>

  <p>"Aslı ile evlenmekten de onun yüzünden vazgeçtin, değil mi?"</p>

  <p>"Evet."</p>

  <p>"Peki, Aslı'yı da sen mi öldürdün?"</p>

  <p>Emre birden isyan ederek bağırdı:</p>

  <p>"Hayır. Onu ben öldürmedim. Size kaç defa söyleyeceğim, onu ben öldürmedim. Kılına bile dokunmadım. İnanın bana. Onu severdim."</p>

  <p>Hidayet'in sesi daha da gürleşti:</p>

  <p>"Hadi oradan... Buna inanacağımızı mı sanıyorsun? Onu sevseydin hiç o orospuyla aşk hayatı yaşar miydin? Bize palavra sıkmayı bırak. Onu sen öldürdün. Annen bile senden şüpheleniyor."</p>

  <p>Emre, kapı ağzında sessizce duran annesine nefretle baktı. İlk defa o da şuurunu kaybetmiş gibi bağırdı:</p>

  <p>"Size Aslı'yı ben öldürmedim diyorum, anlasanıza..."</p>

  <p>"O hâlde kızı kim öldürdü? Aylin mi?"</p>

  <p>"Bilmiyorum."</p>

  <p>"Ama o öldürmüş olabilir, değil mi? Annen de öyle düşünüyor?</p>

  <p>"Kimin ne düşündüğü artık umurumda değil... Nasıl istiyorsanız, öyle düşünün."</p>

  <p>"Peki, dün gece yalıya neden gittin?"</p>

  <p>Emre artık kontrolünü kaybetmiş gibiydi. Mücevher yalanını tekrar konu etmenin anlamsızlığını düşünerek homurdandı:</p>

  <p>"Aylin, sizlerin Levent'teki evde buluştuğumuzu tespit ettiğinizi anlamıştı. Kocasının şüphelenmemesi için bir yalan uydurdu ve beni yalıya çağırdı."</p>

  <p>"Eski eşinin mücevherleri hikâyesi değil mi?"</p>

  <p>"Evet, o."</p>

  <p>"Peki, Aylin takip edildiğini nasıl anlamış?"</p>

  <p>"Ona da bahçıvan söylemiş. Hani geri zekâlı bir bahçıvanları var ya, o işte. Sokakta bekleyen arabanızdan şüphelenmiş bahçıvan."</p>

  <p>Sessizce sorgulamayı dinleyen Barış bu noktada dikkat kesildi. Geri zekâlı olduğu iddia edilen birinin, kimsenin şüphelenmediği aracın polise ait olduğunu anlaması, biraz tuhafına gitmişti. Acaba bahçıvan söylenildiği kadar geri zekâlı değil miydi? Ayrıca bahçıvanın bir başkasına değil de, sadece Aylin'e yalının gözetlendiğini bildirmesi manidar değil miydi? O zamana kadar genç komiser bu geri zekâlı bahçıvan hakkında da bazı kuşkulara kapılmıştı ama cinayet işlemesi için uygun bir sebep bulamıyordu. Baş komiserin mimarı sıkıştırmasından da bir sonuç çıkmayacağının farkındaydı; Emre biraz baskı altında kalınca Aylin Altınmızrak ile aralarında bir ilişki olduğunu itiraf etmek zorunda kalmıştı lakin bunu zaten biliyorlardı, bu itiraf neyi değiştirecekti? Adam cinayet işlemediği konusunda direniyordu ve en kötüsü Barış da ona inanıyordu. Aslında Hidayet Baş komiser de durumun farkındaydı ve cinayet itirafı üzerinde fazla baskı yapmaktan vazgeçmiş görünüyordu.</p>

  <p class="p1"><span class="t4">* * *</span></p>

  <p>Dün gece başlayan yağmur hâlâ dinmemişti. Barış işinden çıktığında dışarıda kasvetli bir hava vardı. Aslı Altınmızrak olayı genç komiseri bir hayli yormuştu. Tüm yorgunluğuna rağmen evine dönmek istemedi. O gece Baş komiser Selim'e de kendisine de izin vermişti; yalının gözetlenmesine devam edilecek ama görevi ekipteki diğer memurlar yüklenecekti. Selim evli olduğu için doğruca evinin yolunu tutmuştu. Barış sık alkol kullanan biri değildi ama nedense o gece canı içki çekmişti. Doğruca Beyoğlu'na çıktı. Ay sonu olduğundan cebinde fazla parası da yoktu; Çiçek Pasajına gidip kokoreçle bir bardak bira içmek istedi. Birayı sevmezdi, hele kış aylarında; sadece aşırı sıcak günlerde serinletici bir içki gibi görürdü birayı. Ama o gece zihni fazla yorgundu ve kokoreçle soğuk birayı yudumlarken bayağı zevk aldı.</p>

  <p>İçki içerken bile meseleyi beyninden silip atamıyordu. Bir yerde bir hata yaptıklarından emindi ama sorun nerede neyi atladıklarındaydı. Vakaya müdahil oldukları ilk gün verandadaki ayak izlerini anımsadı yeniden. O ayak izlerinden biri katile aitti. Ama onu asıl düşündüren nokta, salonda o ayak izlerine neden rastlayamadıklarındaydı. Katil salondaki izleri silmişti. Bundan hiç kuşkusu yoktu.</p>

  <p>Fakat neden verandadaki izleri silmemişti? Yoksa katil onları görmemiş miydi? İşte tam o anda birden bir gerçeği kavrar gibi irkildi. Hafızasını zorlayıp yeniden düşünmeye başladı. Yanılıyor muydu yoksa? Bazı karanlık noktalar birden beyninde aydınlanır gibi oldu. Belki de yanılıyordu ama aklına gelen bu noktayı tahkik edemezse bütün bir gece uyuyamayacağını da biliyordu. Çiçek Pasajından çıkıp Taksim Meydanına doğru yürüdü. Yol boyunca aklına takılan ihtimalin, gerçekliğini hesaplamaya çalışıyordu. Yeni bir hata yapamazdı. Meydana vardığında sırılsıklam ıslanmıştı ama farkında değildi. Beşiktaş'a giden minibüslerden birine atladı. Az sonra İskele Meydanındaydı. Niyeti Yeniköy'e gitmekti. Ama önce bir plan yapmalıydı. Aklına gelen olasılığı Baş komisere sormadan gerçekleştirmeye kalkıştığı için huzursuzdu biraz; fakat kafasına koymuştu bir kere, denemeden rahat etmeyecekti. Bu defa Beşiktaş'tan kalkan minibüslerin kuyruğuna girdi ve sırasını beklemeye başladı.</p>

  <p>Aynı saatlerde Yeniköy'deki yalıda da gergin bir atmosfer vardı. Ragıp Bey sabahtan beri somurtuk bir çehreyle oturuyordu. Bunca yıldır yanlarında kalan Sıdıka'nın, rahmetli kızının sözlüsü Emre'nin annesi olduğunu öğrenmek hasta adamı çok sarsmıştı. Onu asıl düşünce ve endişelere sevk eden şey ise, emektar hizmetçinin "Siz katili yakınlarınızda arayın" lafı olmuştu. Ne demek istemişti acaba Sıdıka? Yakın tabiriyle karısı Aylin'i mi ima etmişti?</p>

  <p>Sol kolunda yine ufak ufak ağrılar hissediyordu. Yeni bir kalp krizinin belirtisi olabilir miydi? Doktoru bu dönemi mutlak istirahat ve sakin geçirmesini istemişti ama buna imkân yoktu; kızını kaybetmenin yarattığı acıdan öte, şimdi de içini korkunç bir şüphe kaplamıştı. Karısının başka erkeklerle düşüp kalktığını zaten biliyordu; bunu anlamaması için aptal olması gerekirdi. Fakat Aylin'e olan zaafı çok fazlaydı. Karısının iffetsizliğini bilmesine rağmen, onu boşamayı hiç düşünmemişti. Ne var ki şimdi beynini bir kurt kemiriyordu, Aslı'nın katili karısı olabilir miydi? O geceyi anımsamaya çalıştı. Aylin gece yarısına kadar dışarıdaydı yine. Kızının ölüm haberi geldiğinde ise yanında uyuyordu. O fiili karısı yapmış olamazdı, başka bir ifadeyle suçun asli faili olamazdı; ama suçu başka birine işlettirmesi için mükemmelen azmettiren olabilirdi. Bunu parayla tuttuğu birine yaptırabileceği gibi rahatlıkla âşıklarından birine de ika ettirirdi.</p>

  <p>Aylin'in hafifmeşrep biri olduğu su götürmez bir gerçekti; ama maddi hırsı kendisinden kalacak mirasa tek başına konacak kadar şiddetli miydi? Zira Aslı'nın ölümüyle hayattaki tek mirasçısı o oluyordu. Belki de günahını alıyorum diye düşündü. Aslı hayatta olsaydı bile, kendisinin ölümü ile zaten Aylin'e ömrünü gayet rahat sürdürecek bir miras kalacaktı; böyle bir çılgınlığa kalkması için hiçbir neden yoktu. Ama bu sabah polisler Sıdıka'yı şubeye götürürken, bunca yıllık hizmetçileri neden öyle bir laf etmişti? Aylin'den başka kimi kastedebilirdi?</p>

  <p>Hafifçe içini çekti. Bu işte bir pislik vardı. Bunca senedir Aylin'le Sıdıka&rsquo;nın arası hep iyi olmuştu, hizmetçi evin hanımını çok severdi; şimdi pek iyi hatırlamıyordu ama Sıdıka'yı işe alan da Aylin'di. Zaten kendisi evde çalışanların işe giriş çıkışlarıyla pek ilgilenmezdi; ilk eşinden beri bu hep böyleydi. Aylin planlı olarak çevirdiği dolapları gizlemek için önceden tanıdığı birisini seçmiş olamaz mıydı? Dikkatle karşısında oturan karısına baktı. Bugün de görevini aksatmamış, geçirdiği kalp krizinden sonra bir gün dahi yanından ayrılmamıştı. Kendisine aşırı ilgi gösteriyor, titizlikle ilaç saatlerini hatırlıyor ve eliyle kendi veriyordu. Lakin sabahki olaydan sonra çok durgundu Aylin. Nitekim dikkatle şu an kendisine baktığının bile farkında değildi. İri siyah gözleri sabit bir noktaya odaklanmış, düşüncelere dalmış gibiydi. Bedeni burada olsa da, zihni çok uzaklardaydı sanki. Karısından nefret ettiği, onu boşamak istediği çok an olmuştu; ama ne zaman yakınlaşsalar, o nefis vücuduna dokunsa, bütün hınç ve kızgınlığı kaybolur ve her seferinde zaafları üstün gelirdi. Ama galiba durum bu defa farklıydı. Aklına gelen ihtimalle tüyleri diken diken oldu. Acaba karısı Aslı'nın sözlüsüyle de yatmış olabilir miydi? Bu kadar aşağılığa da kalkışmış mıydı? Tiksinerek fısıldadı:</p>

  <p>"Emre ile de yattın mı?"</p>

  <p>Aylin'den cevap gelmemişti. Dalgın, öylece duruyordu. Sorusunu işitmemişti. Öfkelenen Ragıp sualini tekrarladı biraz daha yüksek bir sesle. Sanki bir rüyadan uyanır gibi silkinen genç kadın sordu:</p>

  <p>"Ne dedin, hayatım?"</p>

  <p>"Emre ile de yattın mı diye sordum?"</p>

  <p>Aylin Altınmızrak'ın suratında hiçbir şaşkınlık ifadesi belirmemişti. Bu defa soruyu gayet iyi anlamıştı oysa. Koltuğuna biraz daha gömüldü, bacak bacak üstüne attı, gülümseyerek kocasına baktı neden sonra. Cevap verirken sesi buz gibi soğuktu ama cevabı mukabil soru şeklinde olmuştu:</p>

  <p>"Merak mı ediyorsun?"</p>

  <p>"Evet, bilmek istiyorum. Bu kadar aşağılaştın mı? Üvey kızının sözlüsünü de ayarttın mı? Cevap ver bana."</p>

  <p>"Gerçekten bilmek istiyor musun?"</p>

  <p>Evet...</p>

  <p>"Yattım. Hem de kaç kere... Mükemmel bir performansı vardı. Her seferinde beni yatağın içinde pestile çevirdi. Onun gibisine hiç rastlamamıştım. İşte, sana cevabım. Rahatladın mı şimdi?"</p>

  <p>Ragıp sapsarı kesilmişti. Tiksinerek karısına baktı.</p>

  <p>"Rezil! Adi yaratık... Arlanmaz fahişe!" diye homurdandı.</p>

  <p>Aylin ise gayet soğukkanlıydı.</p>

  <p>"Niye sinirleniyorsun, anlamıyorum. Emre ne ilkiydi ne de sonuncusu olacaktır. Yaşlı, güçsüz ve iktidarsız bir erkek olarak bunu kabullenmen yıllar oluyor. Niye şimdi tepki gösteriyorsun. Seninle bir anlaşma yapmıştık, unuttun mu? Benim hayatıma karışmayacaktın."</p>

  <p>Ragıp'ın sol kolundaki ağrı şimdi de omzuna ve sırtına vurmaya başlamıştı. Aynı tiksintiyle karısına bakmaya devam etti:</p>

  <p>"Başkasını mı bulamadın? O kızımın sözlüsüydü."</p>

  <p>"Uzatma, Ragıp... Oğlan pervane gibi etrafımda dönüyordu. Senin çirkin kızınla yetinecek biri değildi o. Ayrıca benim için de eğlenceliydi. Mendebur kızının bana yaptıklarından, karşımda havalar takınmasından, beni küçümsemesinden bıkıp usanmıştım. Ondan intikamımı bu şekilde aldım."</p>

  <p>"Sen tanıdığım en adi mahluksun... Nefret ediyorum senden."</p>

  <p>"Numara yapmayı bırak. Bu lafları çok dinledim. Artık bu devreyi geride bıraktığımızı sanıyordum."</p>

  <p>Ragıp sol kolunu ovuşturmaya başlarken hırladı:</p>

  <p>"Çok ileri gittin. Bunu yapmayacaktın. Bedelini de ağır ödeyeceksin. Seni boşayacağım. Bu andan itibaren avukatlarıma emir verip şirketlerimdeki tüm haklarını elinden alacağım ve seni meteliksiz olarak kapının önüne koyacağım. O zaman anlayacaksın Hanya'yı Konya'yı."</p>

  <p>"Güldürme beni, hayatım. Bana hiçbir şey yapamazsın."</p>

  <p>"Görürüz bakalım."</p>

  <p>Aylin rahatlıkla gülmeye devam ediyordu:</p>

  <p>"Sinirlenme Ragıp. Asabiyet sana hiç yaramıyor. Bir kriz daha geçirirsen bu defa kurtulamazsın."</p>

  <p>"Sen de kıçına kına yakarsın. İstediğin bu değil mi zaten. Önce kızımı şimdi de beni öldürmek zaten niyetin."</p>

  <p>"Dur bakalım, moruk... O kadar da uzun boylu değil. Senin kızını ben öldürmedim."</p>

  <p>"Onu da Allah bilir! Sen kepazenin tekisin. O gece geç saatlerde eve döndüğünü hatırlıyorum, belki de kızımın kaldığı yazlığa gitmiştin, olamaz mı?"</p>

  <p>"Saçmalama. Kızının ölüm haberi geldiğinde yukarıda uyuyorduk."</p>

  <p>"Sen de beni o kadar aptal sanma. Son vurucu hamleyi âşığın Emre'ye yaptırmış olabilirsin."</p>

  <p>Yaşlı adam sözüne devam edemedi. Acıyla kıvranmaya başladı. Ağrıları şimdi göğüs kafesini sarmıştı. Yeni bir kriz geçirdiği kesindi. Aylin kımıldamamak, sadece seyirci kalarak beklediği neticenin doğmasını çok isterdi. Ama sabahtan beri yaptığı hesaplar neticesi kocasının şu an ölmesi işleri daha da karıştıracaktı. İsteksizce yerinden kalktı ve bu gibi anlarda Ragıp'ın kullandığı dilaltında emilen ilaç kutusuna doğru yürüdü.</p>

  <p>Ona ilacını vermek, en iyi çözümdü şimdilik...</p>

  <p class="p1"><span class="t4">* * *</span></p>

  <p>Halil kaldığı müştemilatın ufak penceresinden gözlerini dikmiş Boğaz'ın karşı yakasına bakıyordu. Hiçbir konuyu istese de derinine düşünemez, olaylar arasındaki sebep sonuç bağlantısını muhakemeyle çözemezdi; fakat o bile bugün kötü şeyler olduğunu ve taptığı kadının başına dert açacağını sezinliyordu.</p>

  <p>O hoşlanmadığı polisler bu sabah Sıdıka'yı alıp götürmüşlerdi. Sıdıka giderken elinde bir de ufak bavul taşıyordu. Onların gidişini görmüştü Halil. Belli ki Sıdıka geri dönmeyecekti artık. Bu evdeki herkesi severdi, Sıdıka'yı da, beyefendiyi de, hatta öldürmek için yazlıktaki villaya gittiği evin küçük hanımı Aslı'yı da. Aslı'nın kendisinden hoşlanmadığını biliyordu ama onun için hiç önemli değildi. Sokaktaki insanlar kendisinden hoşlanmaz, korkarlar, bazen alay eder gibi onu birbirlerine gösterir hatta bazen de gülerlerdi. Onlara kızsa da tepki göstermezdi Halil. Ama yalıda yaşayanlar onu sevmişlerdi. Hiçbiri kendisiyle alay etmemişti bugüne kadar...</p>

  <p>Halil korku nedir hiç bilmezdi. Şimdiye kadar hiçbir şeyden korkmamıştı. Ama şimdi bilmediği bu korkuyu yaşıyordu. Kendisi için değil, hanımı için korkuyordu. Ya o polisler, Sıdıka gibi sahibini de götürürlerse ne yapardı? Onun varlık sebebi Aylin Altınmızrak'tı. içinde anlamadığı bir eziklik duyuyordu ve yarım aklıyla bile bu ezikliğin sahibinin verdiği görevi yerine getirememekten kaynaklandığının farkındaydı. O sahibinin köpeğiydi ve her sadık köpek, sahibinden aldığı komutları yerine getirirdi. Oysa o bunu gerçekleştirememişti.</p>

  <p>Yazlık eve gittiğinde Aslı'yı evin salonunda ölü görmüştü. Bir başkası, belki de sahibinin bir başka köpeği aldığı emri yerine getirmiş ve küçük hanımı bıçaklamıştı. Kafası bunu almıyordu. Onun görevini acaba hangi köpek yerine getirmişti? Üstelik mahcubiyetinden yalan söylemiş, Aslı'yı kendisinin öldürdüğünü hanımına fısıldamıştı. Artık bu yalanından geri dönemezdi, aksi hâlde sahibi indindeki bütün itibarını kaybederdi, hatta belki sahibi onu kovardı da.</p>

  <p>Çoğu zaman karanlıkta oturmayı severdi. Geceleri bile mecbur kalmadıkça ışık yakmazdı; bahçenin fenerleri müştemilatın içini kısmen aydınlattığından onun için yeterli oluyordu. Dalgın nazarlarla yağmur damlacıklarının oluk oluk ıslattığı penceresinden dışarıya bakıyordu. Son günlerde hanımı ne sokağa ne de bahçeye çıkmaz olmuştu. Onu eskisi kadar göremiyordu. Halil'in özelliklerinden biri de çok az uyumasıydı. Her gece üç saat kadar uyku ona yeterliydi.</p>

  <p>İhtiyacı olan uykuya da rastgele saatlerde dalardı. Bazen akşam yemeğinden hemen sonra yatar, gece on birde uyanır sonra sabaha kadar gözünü kırpmazdı; bazen de gece üç de uyur ama sabah altı da mutlaka uyanır, bahçeye fırlardı.</p>

  <p>Muhakeme yeteneği kifayetsiz olduğundan bazı şeyleri kavrayamıyordu; mesela bugün Sıdıka'yı polislerin neden götürdüklerini anlayamıyordu. Polis suç işleyenleri kovalardı ama Sıdıka ne suç işlemiş olabilirdi ki onu alıp götürmüşlerdi. İçini sıkıntı bastı. Boğulacak gibi hissetti. Sıdıka&rsquo;nın götürülüşüne üzülmüştü. O yaşlı kadını severdi. En önemlisi, o da hanımının iyi dostuydu. Acaba ne suç işlemişti. Polislere duyduğu nefret daha da yoğunlaştı. Kim bilir, hanımı şimdi ne kadar üzgündü.</p>

  <p>Yerinden kalktı, ceketini sırtına geçirip bahçeye çıktı. Bitişik yalının bahçe duvarını takiben ağır ağır yürüdü. Yağan yağmura hiç aldırmıyordu. Bahçenin demir parmaklıklarının bitim noktasına kadar ilerledi. Başını uzatarak parmaklıklar arasından karanlık sokağa baktı. Polis arabası hâlâ orada duruyordu. Durumu pek kavrayamadı; basit bir muhakeme yürüttü, polisler suçlu diye evin vefakâr hizmetçisini tutuklamışlarsa, daha niye burada bekliyorlardı? Yoksa asıl hedefleri hanımı mıydı? Sanki bir gerçeği yeni anlıyormuş gibi müthiş gerildi. Buna asla izin veremezdi; onun cesedini çiğnemeden hanımını alıp götüremezlerdi. O sadık bir köpekti ve asıl vazifesi sahibini korumaktı. Bir an sokağa fırlayıp araba içinde bekleyen polisleri birer birer boğma isteğine kapıldı. Bunu rahatlıkla yapabilirdi, kafası attığı zaman o acı kuvvetiyle neler yapabileceğini çok iyi bilirdi. Hiç kıpırdamadan orada beklemeye devam etti. Denize kadar inen sokak her zamanki gibi çok tenhaydı. Kimsecikler yoktu, hele böyle yağışlı bir havada ve vaktin henüz erken sayılabileceği bir saatte.</p>

  <p>İşte, tam o sırada caddenin başından sokağa sapan birini gördü. Halil çevre sakinlerinin hiçbiriyle konuşmadığı hâlde onları tanırdı. Keskin gözleri, gecenin karanlığında bile, yaklaşan kişinin o sokağın sakinlerinden biri olmadığını anlamasına yetmişti. Fakat yaklaşan adamı da sanki tanıyormuş gibiydi, gözlerini kıstı ve daha iyi seçmeye çalıştı. Yanılmamıştı, o da bir polisti ve Sıdıka'yı bu sabah alıp götürenlerden biriydi. Öfkesi arttı. Aklına ilk gelen şey, acaba şimdi de hanımımı alacaklar sorusuydu. Güçlü elleriyle demir parmaklıklara sarıldı ve bekledi. Gelen polis o uğursuz arabaya binmişti.</p>

  <p class="p1"><span class="t4">* * *</span></p>

  <p>Arabaya giren Barış sordu:</p>

  <p>"Herhangi bir hareket var mı arkadaşlar?"</p>

  <p>"Yok, Komiserim" dediler nöbetteki memurlar.</p>

  <p>Barış hiç tereddüt etmeden homurdandı:</p>

  <p>"Bana bir cep feneri verin."</p>

  <p>Memurlar arabanın torpido gözünden çıkardıkları bir feneri komisere uzattılar hemen. Meraklı nazarlarla Barış'a bakıyorlardı. Direksiyon başında oturan Musa sordu:</p>

  <p>"Hayrola, Komiserim? Ne yapacaksınız feneri?"</p>

  <p>Barış adamı tersledi.</p>

  <p>"Siz işinize bakın, hadi."</p>

  <p>Sonra arabanın kapısını çarpıp dışarı çıktı. Başını yalının demir çubuklu kapısına doğru çevirip uzaktan uzun uzun inceledi. O kapının gece gündüz içerden kilitli olduğunu biliyordu. Yalı deniz kenarındaki son parseldi. Denizden yalının rıhtımına çıkamayacağına göre, ya bir yolunu bulup bahçeyi çevreleyen demir parmaklıkları tırmanacaktı ya da yan komşunun bahçesine girip müşterek bahçe duvarından Altınmızrak'ların bahçesine atlayacaktı. Barış feneri cebine sokup parmaklıklar boyunca deniz kenarına doğru yürüdü. Parmaklıklar hem yüksek hem de her birinin ucu sipsivriydi. Kesinlikle parmaklıkları aşamazdı. O yoldan içeri giremeyeceğini çabuk anladı. Deniz kenarına doğru yürürken bahçeyi, özellikle de yandaki komşu duvarının yüksekliğini tayine çalıştı. Karanlıklar içinde kalan duvar çok yüksek görünüyordu; ayrıca tüm duvar yaz kış yaprak dökmeyen bir sarmaşık türüyle kaplıydı. İri yeşil yapraklar en tepeden toprağa kadar iniyordu. Barış komşu bahçeden yalının bahçesine geçmenin sandığı kadar kolay olmayacağını anlamıştı. Tabii en önemlisi de bahçedeki müştemilatta yaşayan o dev yaratıktı.</p>

  <p>Genç komiser kalkıştığı işin tekmil sakıncalarını biliyordu; yalıya izinsiz girmek ve istediği araştırmayı yapmak Mimar Emre'nin evine girmek kadar kolay değildi. Yakalanırsa yalnız kendisinin değil, bütün şubenin başı ağrıyabilirdi. Ragıp Altınmızrak bütün basının tanıdığı, memleket çapında ünlü biriydi; şikâyette bulunursa, elinde mahkeme kararı olmadığından görevden bile alınabilirdi. Yakalanmaması şarttı. Fakat başka çaresi de yoktu. Bu cinayet olayı gittikçe sarpa sarıyordu. Şüphelendikleri kişiler birer birer aklanıyorlardı. Mimarla Sıdıka arasındaki kan bağı bir ara Barış'ın beyninde de aradığı kişinin Emre olduğunu düşündürmüştü; ama verandadaki en azından 45 numara olan ayak izinin mevcudiyeti mimarı kurtarıyordu. Katil iri cüsseli bir olmalıydı. Olay yeri inceleme bölümündeki Haldun izlerin hem fotoğraflarını çekmiş, hem de izlerdeki kurumuş toprak parçalarından örnekler alarak kriminal laboratuvarında analizler yaptırmıştı. Şu anda ellerindeki en güçlü zanlı birden bahçıvan Halil olmuştu. Böyle düşünmesinin üç nedeni vardı. Birincisi, Halil en azından 45 numara ayakkabı giyiyor olmalıydı, ikincisi öldürülen Aslı'nın bahçıvanı tanıyor olmasıydı. Başka türlü salonun sürgülü camını açıp onu içeri almazdı. O gece adamın kendisini öldürmek saikiyle geldiğini haliyle düşünmesi olanaksızdı. Ondan pek hoşlanmasa da, hatta biraz ürkse de, ne de olsa yalıda yıllardır yanlarında çalışan biriydi. Öyle menfur bir emelle geldiğini nasıl tahmin edebilirdi? Üçüncü neden ise Aylin'di. Gerçi ilk iki nedeni Barış daha önce de düşünmüştü; ama Halil'in zararsız bir geri zekâlı olması bu cinayeti işlemesini engelliyor gibi gelmişti komisere. Ortada bir cinayet sebebi yoktu, aklına uygun bir cinayet sebebi gelmiyordu. Fakat bugün Mimar Emre'nin ifadesi alınırken, Aylin'in emelleri için onu nasıl kullandığını görmüş ve aklına yeni fikirler gelmişti. Yılan gibi bir kadındı Aylin ve erkekleri amaçları uğruna gayet rahat kullanabiliyordu. Çiçek Pasajında bu akşam birasını yudumlarken birden aklına takılmıştı bu konu. Tıpkı Emre gibi Halil'i de kullanmış olamaz mıydı? Adam zaten geri zekâlının tekiydi, onu yönlendirmesi çok daha kolaydı. Aylin gibi bir kadın, bahçıvanı parmağında oynatırdı. Gerçi bir insanı cinayete teşvik etmek ve sürüklemek sanıldığı kadar kolay bir iş değildi; ama bu ancak normal zekâlı insanlar için geçerliydi oysa Aylin'in elinde akli dengesi hiç de normal olmayan biri vardı. Komiser, Aslı'nın sekreteri Sabiha'nın söylediklerini de anımsamıştı; onun ifadesine göre, Aslı babasından bahçıvanın işine son verilmesini istemiş ama Aylin buna engel olmuştu. Geri zekâlı adam sırf bu nedenle de evin küçük hanımına husumet besliyor olabilirdi ya da Aylin'e karşı kendini borçlu hissediyordu. Filhakika bütün bunlar cinayet işlemek için yeterli sebepler değildi; ama belli de olmazdı. Belki bahçıvanla Aylin arasında başka yakınlık sebepleri de olabilirdi.</p>

  <p>Barış her şeye rağmen gülümsemekten kendini alamadı. Galiba meseleyi biraz büyütüyordu; ne zaman Aylin'i düşünse aklına cinsel sorunlar geliyordu. Kadın o kadar çekici ve büyüleyiciydi ki, önüne çıkan her erkeği kolaylıkla hâkimiyeti altına alabiliyordu. Belki de ben abartıyorum, diye düşündü biran. Bu kadarı da fazlaydı artık. Aylin gibi bir kadının, o geri zekâlı yaratıkla cinsel ilişki kurması mantıksızdı. Kısa bir an bütün teorisinin pek de tatminkâr olmayan bir varsayım üzerine kurulu olduğunu hissederek biraz bozuldu, hatta sinirlendi. Halil kullanılmaya müsait, aptalın teki olabilirdi fakat Aylin kurt gibi zeki bir kadındı, böyle tedbirsiz bir işe kalkışmaz, geri zekâlı bir adama güvenmezdi. Muhakeme gücü yetersiz bir adam her zaman açık verir, ağzından laf kaçırabilirdi. Yeterince parası vardı, böyle bir işi planlamışsa rahatlıkla cinayeti daha profesyonel birine işletebilirdi.</p>

  <p>Genç komiser sonra, "Acaba mı?" diye mırıldandı içinden. İlk bakışta çok sakat bir iş gibi görünüyorsa da, biraz daha derinine düşünülürse hiç de yabana atılmayacak bir plan olduğunu kabullendi. Hiç kimse Halil'den şüphelenmezdi. Sıdıka bile adamın çok uysal, zararsız ve iyi niyetli hatta merhametli olduğunu söylemiş, o fikre gülüp geçmişti. Bu biracıdan bahçıvanı bir katil adayı olarak düşünülmekten çıkarıyordu. Çok iyi seçilmiş bir aday olabilirdi.</p>

  <p>Barış yeniden ümitlenir gibi oldu. Bir yolunu bulup onun müştemilatını araştırmalıydı. Belki o gece giydiği botlarını, salonu temizlediği yer bezini, hatta cinayet aletini bile bulması mümkündü. Gerçi bunların zayıf ihtimal olduğunun da farkındaydı; düşüncelerinde haklıysa bahçıvan evin hanımı tarafından yönetiliyor sayılırdı ve Aylin o suç delillerinin müştemilatta saklanmaması gerektiğini düşünecek kadar zeki bir kadındı. Yine de Barış bu araştırmayı yapmadan rahatlamayacağının farkındaydı. Yandaki komşu bahçenin duvarına doğru yürümeye devam etti.</p>

  <p>Ve tabii, Altınmızrak'ların bahçe duvarının nihayetindeki çıkıntıya sığınarak kendisini dikkatle izleyen Halil'i göremedi.</p>

  <p>Genelde toprakla çalışan insanlar, derin uyurlardı. Tabii bu genel kuraldı; Barış'ın bahçıvanın uykusunun ne denli derin olduğu hakkında bir fikri yoktu. Tek umudu müştemilata girdiğinde devi öyle bir uykuda bulmasıydı. Yalının bütün ışıkları yanıyordu oysa müştemilat zifiri karanlıktı. Daha gece uykusuna yatmak için vaktin oldukça erken olduğunun farkındaydı ama müştemilat karanlık olduğuna göre bahçıvan çoktan yatıp uyumuş olmalıydı.</p>

  <p>Neyse ki, yandaki komşu yalısında hiçbir hayat emaresi görünmüyordu. Buraya daha önceki geliş gidişlerinde de fark etmişti; yalı kullanılmıyordu. Muhtemelen boştu ve sahipleri galiba yaz aylarında geliyorlardı. Belki bir bakıcısı ya da bekçisi olabilirdi ama o da mesele teşkil etmezdi. Fazla umursamadan karanlık bahçeye daldı ve hızlı adımlarla Altınmızrak'larla komşu duvarına doğru ilerledi. Duvarın bu yüzünde sarmaşıklar yoktu ve kaba taşlardan örülmüştü duvar. Zaten karanlık ortamda seçebildiği kadarıyla bu yalının bahçesi de oldukça bakımsızdı. Barış önce duvarın yanına yaklaşıp sathını inceledi. Yüksekliği üç metreye yakındı. Tırmanabilirse yan bahçeye atlaması pek zor olmazdı. Ellerini duvarda dolaştırdı, yer yer çıkıntılar mevcuttu. Eski bir duvar olduğu ve zaman içinde bozulduğu, bakımsız kaldığı aşikârdı. Ayağını kaldırıp çıkıntılardan birine yerleştirdi ve vücudunu yukarı çekti.</p>

  <p>O sırada sokaktaki polis arabasında bekleşen iki memur komiserin neyin peşinde olduğunu henüz anlamamışlardı. Direksiyon başında oturan Musa, yanındaki Ekrem'e sordu:</p>

  <p>"Yahu komiser ne yapmaya çalışıyor, sen anladın mı?"</p>

  <p>"Bilmem. Yalıları şaşırdı galiba" diye espri yaptığını sanarak gülümsedi.</p>

  <p>"Devenin pabucu... Amma yaptın ha!.."</p>

  <p>"Öyleyse ne işi var öbür bahçede?"</p>

  <p>"Belki de görünmeden diğerine geçmek istiyordur."</p>

  <p>Ekrem homurdandı:</p>

  <p>"Bahçede kimse yok ki, kime görünecek?"</p>

  <p>"Olsun. Yalının ışıkları yanıyor. Belki biri görür."</p>

  <p>Ekrem sesini çıkarmadı. Az önce Barış el feneri isterken onlara çıkışır gibi söylenmesine de biraz bozulmuştu.</p>

  <p>"Zaten işgüzarın tekidir. Pek hoşlanmam ondan. Keşke Selim ağabey şimdi burada olsaydı, en azından bir açıklama yapardı bize."</p>

  <p>"Haksızlık etme. Barış Komiserim zehir gibidir. Eminim burnu esaslı bir koku almıştır."</p>

  <p>Ekrem fazla üstelemedi ama fikrini de değiştirmedi. Cebinden sigara paketini çıkarıp bir tane de arkadaşına uzattı. Sigaralarını yaktılar. Bekleyiş ikisinin de canını sıkıyordu ve nöbetleri sabaha kadar böyle devam edecekti.</p>

  <p>Barış ise duvara tırmanmaya devam ediyordu yan bahçede. Duvarın alt kısmında tırmanışını sağlayan girinti ve çıkıntılar varsa da, yükseldikçe işi zorlaşıyordu. Üstelik yağan yağmur duvar sathını oldukça kaygan hâle getirmişti. Nihayet parmakları duvarın üstüne ulaştı ve son bir gayretle kendini yukarıya çekti. Duvarın üstüne oturunca önce derin bir nefes alıp soluklandı. Yirmi saniye kadar hiç kıpırdamadan oturduğu yerde kaldı. Altınmızrak'ların bahçesi fener direkleriyle aydınlatıldığından komşu evin bahçesine kıyasla oldukça aydınlıktı. Barış önce sarkıp sonra ellerini bırakmayı düşündü. Atlamak tırmanmaktan daha kolaydı, yine de tam altına isabet eden yerde çiçek tarhları vardı; inşallah elim yüzüm çizilmez, diye söylendi içinden. Ama en kötüsü, yer tayininde hata yapmıştı. Yan bahçeden duvara tırmanırken bahçıvan Halil'in kaldığı müştemilattan yeterince öteye gittiğini sanmıştı; oysa duvarın tepesine çıkınca müştemilatın damına oldukça yakın olduğunu gördü. İçinden bir küfür savurdu. Çiçek tarhlarının tam ortasına atlayınca az da olsa bir ses çıkması kaçınılmazdı; böyle yağışlı bir havada bahçıvan, hele uykudayken, çıkan sesi duyar mı, duymaz mı kestiremiyordu ama riski göze almak zorundaydı. Zira saatlerce duvarın tepesinde bekleyemezdi. Ayrıca yalının ışıkları haliyle bu saatte daha sönmemişti, kısacası yalıdakiler henüz yatmamışlardı ve aksi şans da olsa, pencerelerden bakan biri duvarın tepesinde kendisini görebilirdi.</p>

  <p>Komiser tam atlamaya karar vermişti ki, birden yalının giriş kapısının üstündeki lamba yandı. Sarı ışık kapının önündeki iki üç basamak mermerleri aydınlatıverdi. Biri dışarıya çıkıyor olmalıydı. Barış hiç düşünmeden kalın duvarın üstüne yüzükoyun uzanıverdi. Başka yapacağı hiçbir şey yoktu. Az sonra kapıda Aylin gözükmüştü. Heyecanlanan Barış'ın kalbi deli gibi atmaya başlamıştı. Polislik içgüdüsü ona ilginç şeylerin olacağını söylüyordu sanki. Görebildiği kadarıyla genç kadın sırtına yağmurluk gibi bir şey almıştı ve hızlı adımlarla müştemilata yönelmişti.</p>

  <p>Komiser nefesini tuttu.</p>

  <p>Gecenin karanlığı da olsa başını biraz yukarıya kaldırsa sarmaşıkların tepesindeki uzanmış karaltıyı fark edebilirdi kadın. Ama tam o esnada Barış'ın hiç ummadığı bir şey daha oldu. Çoktan uyuduğunu sandığı geri zekâlı dev bahçıvan birden bahçenin karanlıklarından ortaya çıkıvermişti.</p>

  <p>İster istemez derin bir nefes aldı komiser. Az daha duvardan atlayacak ve devin eline düşecekti. Aylin Altınmızrak'ın çok kritik biranda bahçeye çıkması yakalanmasına engel olmuştu. Duvara yapıştırdığı yanağını hafifçe kaldırarak hanımına koşarak ilerleyen bahçıvana baktı. Dev aniden ve pürtelaş hanımının yanında bitivermişti. İkisi ayaküstü konuşmaya başladılar. Esen rüzgârın şiddetinden ne konuştuklarını duyamıyordu fakat bahçıvanın iki de bir başını aşağı yukarı sallamasından kadının ona birtakım emirler verdiğini tahmin etmişti. Konuşmaları fazla uzun sürmedi, ayrıldılar. Kadın eve dönerken dev bahçıvan da bahçe kapısına doğru koşmaya başlamıştı. Aylin içeri girip gözden kayboldu, aynı anda da üstteki ışık söndü. Halil ise cebinden çıkardığı anahtarla demir parmaklı kapıyı açmış, sokağa çıktıktan sonra da yeniden dıştan kapıyı kilitlemişti. Az sonra onun iri vücudunu da göremez olmuştu Barış.</p>

  <p>Duvarın üzerinde doğrulup oturdu ve bir süre düşündü. Halil artık dışarıdaydı; korkusuzca müştemilatı araştırmak için harika bir fırsattı bu; ama adamın nereye gittiği ve ne zaman döneceği hakkında hiçbir fikri yoktu. Bahçıvan her an geri dönebilirdi. O zaman aklına uygun bir fikir geldi. Belki de tek çare buydu. Arabanın içinde nöbet tutan arkadaşlarından yardım istemeliydi. Musa ile daha önce birkaç vakada birlikte çalıştığından onun cep telefonunun numarasını biliyordu, hemen aradı.</p>

  <p>Musa telefonu açar açmaz polise homurdandı:</p>

  <p>"Ben Komiser Barış."</p>

  <p>"Buyurun, komiserim."</p>

  <p>"Az önce bahçıvanın dışarıya çıktığını gördünüz mü?"</p>

  <p>"Evet, amirim. Hızlı hızlı uzaklaştı."</p>

  <p>"Beni iyi dinle Musa."</p>

  <p>"Emredin amirim."</p>

  <p>"Ben şimdi yalının bahçesindeyim ve herifin kaldığı müştemilata girip araştırma yapacağım. Adamın döndüğünü görünce hemen beni telefonla arayın ki buradan uzaklaşma şansım olsun. Adamın ne zaman döneceği hakkında bir fikrim yok. Çabuk dönerse, ne pahasına olursa olsun adamı oyalayın ve bahçeye girmesine imkân tanımayın, anlaşıldı mı?"</p>

  <p>"Tamam komiserim, elimizden geleni yaparız."</p>

  <p>Telefonu kapatan Barış, hiç oyalanmadan sarmaşıklardan aşağıya kendini bırakıverdi. Düşüşü hiç de sorun yaratmamıştı.</p>

  <p>Müştemilata gayet rahat girdi; çünkü kapı kilitli değildi. İlk dikkatini çeken şey içerdeki ağır hava ve ne olduğunu kestiremediği pis kokuydu. Genç komiser bunun ter kokusu olduğunu anlamamıştı. Cebinden el fenerini çıkarıp aşağıya doğru tuttu. Her şeye rağmen müştemilattaki ışığın yalıdan görünmesi mümkündü. İçerisi oldukça küçüktü ama dikkatini çeken husus son derece dağınık oluşuydu. Yan tarafta çarşafı buruşuk, yorganı dağınık bir yatak gördü. Duvarın öbür yanında da tek kişilik ufak bir gardırop vardı. Önce hemen onu açtı. İçi hemen hemen boş sayılırdı. İki kirli gömleğe ve bahçede çalışırken giydiğini sandığı bir tuluma rastladı. Alt tarafta da lastik çizmeler vardı. Gardırobun kapısını kapatıp arayacağı başka dolap veya ufak tefek eşyanın bulunabileceği yerlere bakındı. Biraz da şaşırdı. Oda âdeta bomboştu. Sadece yan tarafta açılır kapanır portatif tahta masa görmüştü. Üzerinde ufak bir tabak içinde yenmiş bir portakalın kabukları duruyordu.</p>

  <p>Barış elindeki fenerin ışığını içerdeki ufak kapıya tuttu. Herhalde burası da hela ve banyo olarak kullandığı mahaldi. Hızla kapıyı açtı. Yanılmamıştı, yerler beyaz fayanstı ve sağ tarafta eskimiş hatta paslanmış bir duş armatürü gördü. Solda ise küçük bir lavabo, kırık ve iğreti duran bir aynayla lavabonun üstüne bırakılmış jilet ve tıraş fırçası buldu. Yanlarında ise artık hiç kullanılmayan tıraş sabunu vardı.</p>

  <p>Komiser tam çıkmak üzereyken yan taraftaki iki ayakkabıyı gördü. Biri kalın bottu. Feneri hemen bota doğru tuttu sonra hızla eğilip botun tabanına baktı. Tabanına yapışmış çamur izleri gördü. Hiç duraksamadan elini cebine atıp her zaman dedektiflerin yanlarından eksik etmedikleri ufak naylon poşeti çıkararak botun tabanına yapışmış ve kurumuş çamurları kazıyarak poşetin içine doldurdu. İçini az da olsa bir ümit kaplamıştı. Olay yeri inceleme ekibinin başı Komiser Muavini Haldun cinayet mahallinde verandada bulunan ayak izlerinin çamurlarını alıp kriminal laboratuvara götürmüştü. Artık şimdi orada bulunan çamurlarla Halil'in botlarındaki çamurları karşılaştırma imkânına kavuşmuşlardı. Çamurlar aynı çıkarsa ellerine çok esaslı bir delil geçmiş olacaktı. Tabii bu da bir varsayımdı, adamın botunun altındaki çamurlar yalının bahçesine ait de olabilirdi. Derin bir nefes alıp tekrar adamın yattığı yere döndü. Asıl aradığı şey kanlı cinayet aletiydi, onu da bulursa mesele bütünüyle çözülmüş olacaktı.</p>

  <p>Cinayet aletini nerede bulabileceğini düşündü. Etrafta cerh edici bir aleti saklayacak yer gözükmüyordu. İçini yeniden karamsarlık kaplarken birden elindeki fenerin ışığı Komiseri çok şaşırtan bir şeye takıldı. Heyecandan ilk bakışta onları görememişti. Yatağın hemen altında rugan bir çizme duruyordu. Ama bunlar kadın çizmesiydi.</p>

  <p>Afallayan Barış, eğilip çizmeleri yerden kaldırdı. Merakla baktı ve inceledi çizmeleri. Eskimiş sayılmazlardı ama birinin sivri topuğu kırık gibiydi. Parmağının ucuyla o topuğu salladı, topuk ileri geri gitti. Kadın eşyalarından pek anlamazdı Barış ama feneri içine doğru tutunca içindeki etiketinde bir İtalyan firmasının adını okudu. Afallamıştı. Önce sağlıklı bir muhakeme yapamadı, bu çizmelerin bahçıvanın müştemilatında neden bulunduğuna akıl sır erdiremedi. Bir süre hareketsiz kalıp düşünmeye başladı. Kuvvetle muhtemel, bunlar Aylin Altınmızrak'a ait olmalıydı. Topuğu kırıldığından kadın tarafından atılmış olması mümkündü; ama Halil onları neden saklamıştı acaba? Yoksa cinayet gecesi Aylin de bahçıvanla birlikte mi gitmişti yazlıktaki eve? Belki de o gece koşuşturma sırasında kadın çizmesinin topuğunu kırmış olabilirdi. Hemen çizmelerin tabanlarına bakıp orada da çamur izi aradı fakat çizmelerin tabanları pırıl pırıldı, en ufak bir çamur izi yoktu. Tam çizmeleri aldığı yere bırakıyordu ki, çizmelerden birinin içinden katlanmış bir gazete kupürü yere düştü. Meraklanan Barış yerden aldığı kesilmiş gazete parçasını açtı ve feneri tuttu. Aylin ile kocası Ragıp'ın birlikte çekilmiş resimleri vardı gazetede. Kadın dekolte bir tuvalet giymişti, Ragıp Bey'in sırtında da beyaz bir smokin ceket görünüyordu. Resim muhtemelen bir baloda çekilmiş olmalıydı. Gazetede tarih aradı ama bulamadı. Aklı karışmıştı komiserin; bulduklarına bir anlam veremiyordu. Sonra birden uyanır gibi oldu, geri zekâlı bahçıvan eşya fetişisti olabilirdi ve sahibine de tutkundu.</p>

  <p>Birbiri ardına derin nefesler aldı Barış.</p>

  <p>Aklına gelenler doğruysa mesele birden yepyeni bir boyut kazanıyor demekti. Yeniden keyiflendi. Galiba olay bütünüyle beyninde şekillenmişti. En başından beri asıl failin Aylin Altınmızrak olduğuna inanmıştı. Kadın azmettiriciydi kuşkusuz. Çevresinde kendisine tutkun olan erkekleri dilediği gibi yönlendiriyordu. Asıl amacı kocasından beklediği muazzam mirasa konmaktı. Bunun için de her şeyden önce üvey kızının ortadan kalkması gerekiyordu. Önceleri azmettirdiği kişinin Mimar Emre olduğunu düşünmüştü. Ama incelemeleri mimarın bu eylemi gerçekleştirmediğini ortaya çıkarmıştı. Sıdıka sadece binbir emekle yetiştirdiği oğlunu korumak için telefon yalanını söylemişti. Aylin, mimara âşık olabilirdi veya yaşlı kocasıyla yetinmediği için hayatına giren diğer erkeklerden biri de olabilirdi; bu husus pek de önemli değildi zaten. Polisi asıl ilgilendiren Aylin'in çizdiği planı uygulayan kişiyi tespit edip ortaya çıkarmaktı. Şimdi o kişiyi bulduğunu anlamıştı Barış. Bahçıvan geri zekâlının tekiydi, mutlaka sahibine de tutkuya varan bir şekilde bağlıydı. Zihinsel rahatsızlığının sonucu olmalıydı. Aylin bu durumu fark etmişse, onu dilediği gibi kullanmayı düşünmüş ve rahatlıkla cinayeti ona işletmişti. Hele botlardan kazıyıp yanına aldığı çamurlar, yazlık villanın toprağından alınan ayak izlerinin çamurlarına uyarsa mesele bitmiş sayılırdı. Bu deliller ikisini de tutuklamaya yetecekti.</p>

  <p>Komiser Barış'ın telefonu da tam o sırada çalmaya başlamıştı. Arayanın Musa olduğunu düşünerek hızla telefonuna el attı. Yanılmamıştı, arayan arabada nöbet tutan polisti. Barış telefonu açar açmaz Musa konuşmaya başladı.</p>

  <p>"Komiserim, bahçıvan yolun başında göründü. Eve dönüyor."</p>

  <p>Kısaca, "Oyalayın, o herifi. Ben de buradan çıkıyorum" dedi. Aylin Altınmızrak'ın eski çizmelerinin içinden çıkan gazete kupürünü de cebine tıkmayı ihmal etmemişti.</p>

  <p>Fenerini söndürüp hızla bahçeye fırladı. Artık burada daha fazla oyalanmanın anlamı yoktu. Tabii hâlâ Aslı'nın ölümüne sebebiyet veren cinayet aletini bulamamıştı ama onu kolay kolay ele geçiremeyeceğini de tahmin ediyordu zaten. Halil geri zekâlı da olsa, cinayet aletini bu kadar uzun bir süre saklamazdı, en azından bir şekilde onu ortadan kaldırmayı akıl etmiş olmalıydı. O akıl etmese de onu azmettiren kadın mutlaka bahçıvana o emri vermiş olması gerekirdi.</p>

  <p>Duvarın dibine koştu. Hâlâ tehlikede sayılırdı. Komşu duvarından tırmanmak pek zor olmamıştı, satıhta ayağını sokup destek alacağı yerler bulmuştu; ama bu bahçede duvar baştan aşağı sarmaşıklarla kaplıydı. Onlara tutunarak duvara tırmanabilecek miydi acaba? Sarmaşıklar vücudunun ağırlığını çekmeyip kopabilirdi. Rastgele bir yerden sarmaşıklara asıldı. İlk deneme başarılı olmamıştı, yapraklar elinde kaldı. Bir yandan da gözü devamlı demir parmaklı bahçe duvarına kayıyordu. Musa ile Ekrem bahçıvanı oyalayabilecekler miydi acaba? Halil yakın bir yere gönderilmiş olmalıydı, daha aradan topu topu yirmi dakika bile geçmemiş olmalıydı.</p>

  <p>Barış'ın parmakları nihayet güçlü bir dala değdi. Fazla düşünmeden dala yapışarak kendini yukarıya çekti. Sarmaşık oldukça dallanıp budaklanmıştı, bütün duvarı kapladığına göre yıllardan beri orada ekili olmalıydı. Gerçi çatırtılar duyuyordu, belki az sonra bazı dallar kırılacaktı ama duvara yapışıp kökleşmiş sarmaşık tırmanmasına yeterli oldu. Az sonra duvarın tepesindeydi.</p>

  <p class="p1"><span class="t4">* * *</span></p>

  <p>Halil'in yaklaştığını gören iki sivil polis arabadan indiler. Musa bahçıvanı sokağın başında görür görmez telefona sarılarak amirini haberdar etmişti. Adamı komiserin kaçmasına yetecek kadar bir süre oyalamaları gerekiyordu.</p>

  <p>Aslında Halil'in iri cüssesi ikisini de ürkütmüştü. Adam gerçekten dev gibiydi ve geri zekâlı olduğunu da biliyorlardı.</p>

  <p>Musa, "Hadi, hazır ol. Konuşmayı da bana bırak" dedi Ekrem'e. Ekrem başıyla onayladı.</p>

  <p>Halil de onları görmüştü. Hatta kıt zekâsına rağmen kendisini çevirmeye kalkışacaklarını da sezinlemişti. Halil kendisi için hiç endişelenmiyordu; hiçbir şey yapmamıştı ki, ama bütün korkusu hanımının gerçeği öğrenmesiydi. Ona söylediği yalan ortaya çıkarsa, mahvolur, bir daha asla sahibinin iltifatlarına kavuşamazdı. Ben onun koruyucu köpeğiyim diye düşündü; köpek sahibini koruyamazsa o köpeğin ne önemi kalırdı?</p>

  <p>Polislerden nefret ediyordu. Ne istiyorlardı hanımından? Bir hafta, on gün öncesine kadar gül gibi geçinip gidiyorlardı. Her şey küçük hanım Aslı'nın ölümüyle başlamıştı. Halil polislere yaklaşırken hâlâ o geceyi düşünüyordu. Aslı'yı anımsayınca içi bir tuhaf oldu. Ondan hoşlanıp hoşlanmadığını da bilmiyordu. Aslı kendisiyle pek konuşmazdı, hatta mecbur kalmadıkça hiç konuşmazdı. Ama diğer insanlar gibi boyuna poşuna bakıp gülmezdi de. Hanımı emir vermese asla onu öldürmeye kalkışmazdı da. İyi ki, o yazlık eve gittiğimde onun ölüsünü buldum, diye geçirdi içinden. Sevgili hanımının emri olmasa asla onun kılına bile dokunmazdı. Beklediği gibi oldu.</p>

  <p>Polislerden biri, "Dur bakalım!" demişti.</p>

  <p>Halil durdu ama kızgın ve öfkeli bir şekilde polislere baktı. Çok az konuştuğu için, neden kendisini durdurduklarını sormadı. Musa sert bir sesle homurdanmıştı:</p>

  <p>"Kimsin sen?"</p>

  <p>Halil meramını tek kelimeyle özetledi.</p>

  <p>"Bahçıvanım."</p>

  <p>"Nasıl bahçıvan?"</p>

  <p>Bu soruyu anlamamıştı. Nasıl bahçıvan olduğunu bilmiyordu ki? Yalıya yıllar önce geldiğinden beri hep o işi yapmıştı.</p>

  <p>Kekeledi: "Bahçıvan işte.</p>

  <p>"Biz polisiz."</p>

  <p>Halil'den ses çıkmamıştı. Onların polis olduğunu biliyordu. Hiçbir tepki göstermedi, bekledi sadece. Neyin peşinde olduklarını anlamaya çalışıyordu kıt zekâsıyla. Şayet hanımına bir kötülük etmeye veya Sıdıka gibi onu da alıp gitmeye kalkışırlarsa ikisini de oracıkta boğup öldürebilirdi.</p>

  <p>Musa adamın sessizliğini yanlış yorumlamış, korkuttuğunu sanmıştı Halil'i.</p>

  <p>"Nerede bahçıvanlık yapıyorsun?"</p>

  <p>Halil kocaman kafasıyla Altınmızrak'ların yalısını işaret etti. Ama ağzından tek kelime çıkmadı.</p>

  <p>"Orada çalıştığını nereden bilelim? Ya yalan söylüyorsan?"</p>

  <p>Halil bön bön Musa'ya bakmıştı.</p>

  <p>"Kimliğini göster" dedi polis.</p>

  <p>"Kimliğimi mi?"</p>

  <p>"Evet."</p>

  <p>Musa yanında kimlik taşımazdı. Ona şimdiye kadar hiç gerek duymamıştı.</p>

  <p>"Yok!" diye homurdandı.</p>

  <p>"Yok mu? Nasıl yok? Yani sen üzerinde kimlik taşımıyor musun?</p>

  <p>Halil ilgisizce omuzlarını silkti.</p>

  <p>"Taşımıyorum."</p>

  <p>"Bunun suç olduğunu da bilmiyor musun? Seni şimdi şüpheli bir şahıs diye karakola götürebiliriz."</p>

  <p>"Götüremezsiniz."</p>

  <p>"Yok canım! Öyle mi sanıyorsun? Nedenmiş o?"</p>

  <p>"Çünkü beyefendinin ilaçlarını yalıya götürmek zorundayım. Hanımım öyle emretti."</p>

  <p>Musa rahatlamıştı. Adamın geri zekâlı olduğu davranışlarından, genel hâlinden ve verdiği cevaplardan belli oluyordu. Bu haliyle kendisini rahat oyalayabilirlerdi bir süre daha.</p>

  <p>"Ne ilacı?" diye sordu.</p>

  <p>Ama Halil'in de yavaş yavaş kafası atmaya başlamıştı. Polis de olsa onlara açıklama yapmak istemiyordu. Ayrıca bu herifler hanımının kendisine verdiği görevin yerine getirilmesinde gecikmesine neden oluyorlardı.</p>

  <p>Tam o sırada Ekrem yan bahçeden çıkan Komiser Barış'ı görmüştü. Arkadaşını dürterken, "Hadi bırakılım, gitsin" dedi. Arka karanlık fonda beliren komiseri, Musa da fark etmişti.</p>

  <p>"Hadi, yaylan" diye terslendi Musa.</p>

  <p>Oysa meseleyi biraz daha uzatsa bahçıvanın balyoz gibi sert yumruğunun başına ineceğini hiç mi hiç düşünmemişti.</p>

  <p>Halil tek kelime etmeden yalıya doğru ilerledi. Ancak cebinden çıkardığı anahtarla kapıyı açarken daha önce sokakta gördüğü ve tanıdığı polisin kendisini durduranlar arasında olmadığını fark etti. Kısa bir an, acaba o hangi cehennemde, diye düşündü.</p>

  <p>Fakat bu kadarını düşünmek bile onun için zor bir zihin ameliydi.</p>

  <h2><a id="ncx2413"></a>4</h2>

  <p>Ertesi sabah Baş komiser Hidayet, şubedeki odasında, dün gece Barış'ın müştemilattaki çizmelerin içinde bulduğu resmi masasının üzerine bırakırken zevkle ellerini ovuşturup gülümsedi. Baş komiseri gülerken görmeye pek alışık olmayan iki muavini memnun bir edayla amirlerine baktılar. Memnuniyetin sihirli havası âdeta odayı kaplamıştı. Hidayet keyifli bir ses tonuyla homurdandı:</p>

  <p>"Laboratuvardan beklediğimiz analiz raporu da istediğimiz doğrultuda gelirse bu iş bitmiş sayılır. İlk yapacağımız şey, yalıya gidip Aylin Altınmızrak ve o geri zekâlı dev herifi tutuklamak olacaktır. O zaman meseleye kapanmış nazarıyla bakabiliriz."</p>

  <p>Selim oturduğu yerden pişmiş aşa su katar gibi mırıldandı.</p>

  <p>"Amirim, acaba bahçıvanın cezai ehliyeti var mıdır sizce? Ceza almaktan kurtulur mu dersiniz?"</p>

  <p>Hidayet fütursuzca elini salladı.</p>

  <p>"Meselenin o yanı bizi hiç ırgalamaz. Biz görevimizi yapmış sayılırız. Gerisi mahkemeyi ve kanunları ilgilendirir. Zaten asıl önemli olanı da o kadının tutuklanması. Bahçıvan sadece tetiği çeken kişi. Her şeyi planlayıp hazırlayan o ahlaksız kadın. Onu içeri tıkarsak ben rahatlarım."</p>

  <p>Selim pek tatmin olmamış gibi dudak bükmüştü.</p>

  <p>Baş komiser, öteki muavinine dönüp çok nadiren kullandığı takdirini açığa vurdu.</p>

  <p>"Aferin, Barış. Bu kez iyi iş çıkardın. Kutlarım seni. Savcının iyi bir iddianame hazırlamasına yardımcı olacağız" dedi.</p>

  <p>Fakat o zamana kadar başarıda aslan payı olan muavininin sessiz durduğunu görünce irkilerek homurdandı:</p>

  <p>"Yine ne var? Niye sevinmiş görünmüyorsun?"</p>

  <p>"Şey amirim, kanımca hâlâ çözümlenmemiş bir önemli nokta daha var."</p>

  <p>Baş komiser ters ters baktı Barış'a.</p>

  <p>"Çıkar baklayı ağzından."</p>

  <p>"Cinayet aleti, amirim. Onu bulmadıkça işimiz zor. Savcı da, hakim de o konuda titizlik göstereceklerdir. Ayrıca hiç kuşku yok ki, karşımızda esaslı bir avukat ordusu olacaktır. İtham ettiğimiz kişi memleketin en maruf iş adamlarından birinin karısı."</p>

  <p>Hidayet homurdandı:</p>

  <p>"Halil o aleti çoktan yok etmiştir. Gömmüştür, denize atmıştır veya bunun gibi bir şey. Onu bulabileceğimizi hiç düşünme."</p>

  <p>"Ben de bundan endişeleniyorum ya, Baş komiserim. Cinayet aletini ele geçiremedikçe nafile, bırakın mahkemeyi, savcı bile ileri sürdüğümüz delilleri kuşkuyla karşılayacaktır."</p>

  <p>"Ya laboratuvardan gelecek çamur izleri iddiamızı teyit ederse? Bu yeterli olmaz mı? Halil'in o fırtınalı gecede cinayet mahallinde olduğunu ispatlamış olmaz mıyız? Yalıdan çok ender dışarı çıkan bahçıvanın o gece orada bulunmasını neyle savunacaklar o sözünü ettiğin meşhur avukatlar, ha söyler misin?"</p>

  <p>Barış dudak büktü ama ses çıkarmadı. Genç komiser, Halil'in botlarından aldığı çamur izlerinin olay yeri inceleme ekibinin topladığı çamur örneklerine uyacağını inanıyordu; çünkü ne amaçla olursa olsun bahçıvanın cinayet gecesi orada olduğuna emindi. Ama aklı şimdi başka bir konuya takılmıştı ve o konuda da haklı olduğunu düşünüyordu; Halil geri zekâlı bir adamdı, ondan işlediği cinayeti örtecek, delilleri ortadan kaldıracak davranışlar beklenemezdi. Oysa katil bir şekilde salondaki bütün ayak izlerini silerek yok etmişti. Bu husus ilk günden beri dikkatini çekmişti, hatta sırf bu nedenle cinayet mahalline Selim'le, yanlarına Sıdıka'yı alarak gitmişler ve her tarafı didik didik aramışlardı. Sonuç olarak şuraya buraya atılmış bir yer bezi de bulamamışlardı. Belli ki katil cinayet aleti ile o yer bezini de yanında götürmüştü. Bu kadarını Halil'den beklemek safdillik olurdu. Bu sonuç ise Barış'ı şimdi daha da ürkütüyordu; şayet katil Halil değilse kim olabilirdi?</p>

  <p>Baş Komiserin tüm iyi niyetine rağmen olayla ilgili olduğunu düşündüğü bütün kişiler birer ikişer temize çıkıyordu. Kuşkusuz Halil birinci derecede şüpheli şahıslar arasında sayılabilirdi; ama şimdi o da Barış'ın nazarında önemini kaybediyordu. Bahçıvan bu denli iz bırakmadan cinayeti tasarlayacak kişi değildi, kesinlikle olamazdı, akli düzeyi buna elvermiyordu.</p>

  <p>Meseleyi uzatmadı, Hidayet'le de daha fazla tartışmadan amirinin odasından çıktı. İçini yeniden karamsarlık kaplamıştı. Bütün şüpheler azmettirici olarak Aylin Altınmızrak'ın üzerinde toplanıyordu, bu fikre Barış da yürekten katılıyordu; ama asıl yaptıkları hata bu noktada kaynaklanıyorsa, bunca zamandan beri yanlış bir yolda oldukları ortaya çıkmayacak mıydı? Hızlı adımlarla odasına girip kapıyı çarparak kapattı. Gerçekte de cinayeti o gece arızi olarak siteye giren yabancı ve olaylarla hiç ilgisi olmayan biri işleyemez miydi sanki? Fakat genç komiser bunun da pek pratik ve savunulabilir bir fikir olmadığını çabuk kabullendi. Evde ne bir hırsızlık olayı yaşanmıştı, ne de kızın ırzına geçilmişti. Otopsi raporu bir tecavüz ya da ırza tasaddi olmadığı yolundaydı.</p>

  <p>Yine de bir yerde hata vardı, hem de önemli bir hata. Önemli bir şeyi atlıyorlardı ya da çok önemsiz görünen ufak bir teferruatı gözden kaçırıyorlardı. Masasına bitkin bir şekilde çöktü ve düşünmeye başladı. Her şeyi villaya ilk gittiği andan bugüne kadar yeniden anımsamaya çalıştı. Acaba nerede, neyi atlamış olabilirdi?</p>

  <p>Yoksa diye homurdandı içinden, bütün olayların patlak verdiği andan itibaren hadiseyi ilk haber veren gece bekçisi Kâmil Efendi konusunda yanılmış olabilir miydi? Herkes onun temiz, namuslu ve güvenilebilir biri olduğunu kabullenmişti, hatta kendisi de ona inananlar arasındaydı.</p>

  <p>Ya yanılıyorlarsa?</p>

  <p>Barış birden ürperdi. Gerçekten de bu ihtimali hiç düşünmemişti. Aslı yıllardır sitede bekçilik yapan bu adamı tanıyor ve muhtemelen ona güveniyordu; bu nedenle de kapıyı açarak onu içeri almış olabilirdi. Ayrıca Kâmil Efendi cinayetten sonra salondaki ayak izlerini en rahat temizleyecek konumdaki insandı. Daha sonra da cinayet haberini polise ve kızın ailesine vermiş olabilirdi.</p>

  <p>Biran kanı çekilir gibi oldu.</p>

  <p>Şimdiye kadar şüphelenerek peşlerinde koştukları katil adaylarından hiçbiri bu kadar rahat suçlanamazdı. Gece bekçisi, genç komiserin zihnini zorlayan her iki gerekçeye de en uygun düşen namzetti. Ama bu defa da ortaya bambaşka bir sorun çıkıyordu. O yaştaki bir adam Aslı'yı hangi gerekçeyle öldürmeye kalkışabilirdi? Diğer bütün zanlıların cinayet için geçerli birer sebepleri mevcuttu; ama gece bekçisi için böyle bir sebep Barış'ın aklına gelmiyordu. İster istemez, Aylin Altınmızrak ile Kâmil Efendi arasında bilinmeyen bir ilişki kurdu. Kâmil yaşlı, yorgun ve fakir bir adamdı. Acaba Aylin'in teklif edeceği yüksek meblağlı para yaşlı adamı cinayetin tetikçisi olmaya sürükleyebilir miydi?</p>

  <p>Barış bu fikrin ne denli doğru olacağını kestiremiyordu ama yerinde duramadı, ok gibi fırlayıp odasından çıktı. Kimseye tek kelime etmeden aşağıya indi, kendisine bir araba ayarlayarak deli gibi yazlık siteye doğru sürdü aracı.</p>

  <p>Onun şubeden ayrılışından on dakika sonra kriminal laboratuvarın analiz raporu Baş komiser Hidayet'in masasına getiriliyordu.</p>

  <p>Dün gece Barış'ın Halil'in botlarından topladığı çamur artıkları, olay yeri inceleme ekibinin aldığı izlerdeki toprakla aynı olduğunu söylüyordu rapor.</p>

  <p>Baş komiser keyifle gülümsemişti yeniden.</p>

  <p>Artık tutuklamalara geçilebilirdi...</p>

  <p class="p1"><span class="t4">* * *</span></p>

  <p>Barış siteye vardığında bekçi kulübesinde gündüz nöbetçisi Adnan'ı buldu. Kâmil Efendi haliyle nöbeti almaya daha geç saatlerde gelecekti siteye. Ama bir bakıma bu daha hayırlıydı;</p>

  <p>Adnan ile sohbet eder, gece bekçisi için ağzından laf alırdı. Bariyerin önünde resmi plakalı arabayı durdurup indi içinden. Gündüz bekçisi Adnan hemen dışarıya fırlayıp komisere hoş geldin diyerek elini sıktı ve kulübeye buyur etti. Sonrada merakla sordu.</p>

  <p>"Hayırlı haberler var mı, Komiserim?"</p>

  <p>Barış gülümsemeye çalıştı.</p>

  <p>"Var sayılır, Adnan. Tahkikatımız ilerledi. Sanırım yakında katili kıskıvrak yakalayacağız."</p>

  <p>"İyi, iyi... Bunu duyduğuma sevindim. Kâmil Ağabeyle hep bu konuyu konuşup duruyoruz. İkimiz de zavallı Aslı hanımın ölümüne çok üzüldük. Hele Kâmil Ağabey, o çok üzgün."</p>

  <p>Belki Adnan'ın ettiği sıradan bir cümleydi ama Barış ilgilenerek sordu:</p>

  <p>"Neden?"</p>

  <p>"Olayın onun nöbetine denk gelmesi, adamcağızı perişan etti. Vicdan azabı çekiyor, acaba benim bir ihmalim var mı diye kahroluyor."</p>

  <p>"Nasıl bir ihmal?"</p>

  <p>Adnan ağzının içinde geveledi:</p>

  <p>"Nasıl diyeyim işte, yani katilin siteye girişini görmeliydim filan kabilinden bir şeyler, anlarsınız..."</p>

  <p>Barış hiç bozuntuya vermedi. Adnan'ı huylandırmamalıydı.</p>

  <p>"Geceleri nöbet sırasında uykuya dalar mı hiç? Ne de olsa yaşlı bir adam o."</p>

  <p>Adnan arkadaşını himaye eder gibi mırıldandı:</p>

  <p>"Yaşlı olmasına yaşlıdır ama cin gibidir. Sorumludur da, şimdiye kadar görevini ihmal ettiğini hiç görmedim."</p>

  <p>"Geceleri nöbet sırasında içki içer mi?"</p>

  <p>Adnan bu suale çok şaşırmış gibi hayretle komisere baktı.</p>

  <p>"Kâmil ağabey mi? Yok canım, o ağzına katre içki koymamıştır. O tarakta hiç bezi yoktur."</p>

  <p>"Belli olmaz. Sen görmeden de uzun geceler zarfında, hele bu uzun kış gecelerinde belki birkaç fırt kanyak veya şarap çekebilir ısınmak için."</p>

  <p>"Gözümle görsem inanmam komiserim. Hem uzun senelerdir burada birlikte çalışıyoruz, öyle olsa mutlaka sezinlerdim."</p>

  <p>Adnan birden duraklayarak yeniden Barış'ın yüzüne baktı kuşkuyla.</p>

  <p>"Aman Allah'ım! Yoksa ondan mı şüpheleniyorsunuz? Bu imkânsız."</p>

  <p>"Hayatta imkânsız diye bir şey yoktur Adnan. Her şey olabilir. Biz, polis olarak olaya karışan herkesten şüphelenebiliriz."</p>

  <p>"Hadi komiserim, şaka yapıyorsunuz benimle değil mi?"</p>

  <p>"Şaka filan yaptığım yok ama Kâmil Efendi'yi de suçlamıyorum. Sadece fikrimi söylüyorum."</p>

  <p>"Yine de bu çok komik. Darılmayın ama bana acı bir şaka gibi geldi."</p>

  <p>"Neden?"</p>

  <p>"İkimiz de Aslı Hanım'ı çok iyi tanırdık. Dünya tatlısı bir kızdı. Merhametli, eli açık, bonkör, insanlara yardım etmekten hoşlanan, melek gibi biriydi. Her fırsatta ikimizin de eline para sıkıştırır, bir sıkıntımız olup olmadığını sorardı. Böyle bir insana Kâmil ağabeyin kötülüğe kalkışmasını düşünmek sadece şaka olabilir."</p>

  <p>Barış başını salladı.</p>

  <p>"Haklısın. Zaten bizim de ondan şüphelendiğimiz filan yok" dedi.</p>

  <p>Bu defa Adnan meraklanarak sormuştu:</p>

  <p>"Acaba şüphelendiğiniz katil zanlısını biz de tanıyor muyuz? Sakın sözlüsü şu Mimar Emre Bey olmasın?"</p>

  <p>Bu defa irkilme sırası Barış'a gelmişti.</p>

  <p>"Neden böyle bir şey soruyorsun?" dedi.</p>

  <p>Adnan yüzünü ekşiterek söylendi.</p>

  <p>"Bilmem, benim gözüm o adamı hiç tutmamıştı. Bana sorarsanız asla küçük hanımın dengi değildi o. Kanım ısınamadı o adama."</p>

  <p>"Neden ama?"</p>

  <p>"Belirli bir nedeni yok komiserim. Hemen her cumartesi pazar, küçük hanım buraya gelmişse o da buraya uğrardı. Bazen de beraber gelirlerdi. Biraz kendini beğenmiş biridir o. Aslı Hanım, ne kadar mütevazı, hoşgörülü, insancıl biriydiyse, o da o nispette kasıntı, insanlara havadan bakan biriydi. Nedense hiç hoşlanmamıştım ondan. Hâl hatır bile sormazdı."</p>

  <p>Barış birden Adnan'ın hasta çocuğunu hatırlayarak konuyu değiştirdi.</p>

  <p>"Çocuğunun sıhhati nasıl Adnan?" dedi.</p>

  <p>Bekçi üzüntüyle yüzünü ekşitti.</p>

  <p>"Hiç de iyi değil, komiserim. O devasız hastalığa yakalandı. Kan kanseri diyorlar. Anası da ben de üzüntüden eriyoruz. Hâlâ hastanede yatıyor. Allah gani gani rahmet eylesin, tek evlâdımın hastaneye yatırılmasında bile Aslı Hanım'ın çok rolü olmuştur, o olmasaydı asla yatıramazdık, sıramızın gelmesini beklemek zorunda kalacaktık. Ama Aslı Hanım, hastane baştabibine bir telefon açtı, ertesi gün çocuğu yatırdık, iyiliğini hiç unutamam. Onun gibilerini artık bu dünyada bulmak çok zor."</p>

  <p>"Allah şifa versin!" diye mırıldandı Barış. Artık konuyu yine Kâmil Efendi'ye getirebilirdi. Önemsemezmiş gibi sordu:</p>

  <p>"Kaç yıldan beri Kâmil Efendi'yle birlikte çalışıyorsunuz?"</p>

  <p>Adnan hemen cevap verdi:</p>

  <p>"Yedi yıl oldu."</p>

  <p>"Epey zaman. Gece nöbetleri hep onda mıdır?"</p>

  <p>"Evet, komiserim."</p>

  <p>"Zaman zaman dönüşümlü çalışmayı hiç düşünmediniz mi?"</p>

  <p>Adnan utanmış gibi başını önüne eğdi.</p>

  <p>"Ben evliyim komiserim. Kâmil ağabey bunun daha doğru olduğunu söyledi bana. Hiç olmazsa geceleri hanımı yalnız bırakmıyorum."</p>

  <p>"Ya Kâmil Efendi? O bekâr mı?"</p>

  <p>"Eşini seneler önce kaybetmiş. Sonra köyünden bir çıkmış, bir daha da dönmemiş zaten."</p>

  <p>"Çoluğu çocuğu, torunları filan yok mu?"</p>

  <p>"Hiç olmamış, Komiserim. Senelerdir yalnız başına yaşar."</p>

  <p>"Nerede oturur? Buraya yakın mı?"</p>

  <p>"Yakın sayılır. Az ilerde bir yoğurt fabrikası vardır, sapağın bir iki kilometre aşağısında, bilmem hiç dikkatini çekti mi? Hemen onun arkasındaki bir gecekonduda. Bizim eve de yakındır. Onu mu bekleyeceksin?"</p>

  <p>"Hayır, Adnan. Burada kalan Samim Bey ve eşi Şaziye Hanım'la görüşmek niyetindeyim."</p>

  <p>"Hayrola komiserim? Ne edeceksin ki onlarla? İkisi de yaşlı insanlardır ve Samim Bey yatalaktır. Sana ne yardımları dokunur ki?"</p>

  <p>"Hiç belli olmaz. İfadelerini alacağım."</p>

  <p>Adnan dudak büktü, sen nasıl uygun görürsen der gibi bir ifadeyle başını eğdi. Barış arabasını içeri sokmadan yaya olarak sitenin batı cihetine düşen bloklara doğru yürüdü. Yaşlı karı kocanın kaldığı giriş katını biliyordu zaten.</p>

  <p>Kapıyı Şaziye Hanım açarak genç komisere baktı bir süre. Yeniden karşısında komiseri görmek onu ürkütmüş gibiydi. İsteksiz bir edayla, "Buyurun" dedi.</p>

  <p>Barış:</p>

  <p>"Sizi tekrar rahatsız ettiğim için üzgünüm efendim. Fakat bir hususun aydınlanması için yeniden ifadenize başvurmak zarureti hâsıl oldu."</p>

  <p>Yaşlı kadın şaşırmış gibiydi.</p>

  <p>"Size o gün de söyledim, biz maalesef olayla ilgili hiçbir şeyi ne gördük ne de işittik."</p>

  <p>"Bunu biliyorum, hanımefendi. Ama o geceyle ilgili bize çok önemli bir ayrıntıdan bahsettiniz."</p>

  <p>Kadın merakla sordu:</p>

  <p>"Neymiş o?"</p>

  <p>"Lütfen yeniden hatırlamaya çalışın. Cinayetin işlendiği gece şiddetli yağmur yağıyordu ve siz saat on sularında yatmıştınız, değil mi?</p>

  <p>"Evet, öyle."</p>

  <p>"Uykuya daldınız ve sonra gecenin bir vakti fırtınayla beraber yağan yağmurun şiddeti sizi uyandırdı."</p>

  <p>"Doğru."</p>

  <p>"Uyandığınız zaman saate bakmış mıydınız?"</p>

  <p>Şaziye Hanım kısa bir tereddüt geçirdi.</p>

  <p>"Galiba bakmıştım. Yatağımızın başındaki komodinin üstünde ufak bir çalar saatimiz vardır. Emin değilim ama ışığı yakınca bakmıştım sanırım."</p>

  <p>"Uyandığınız saati hatırlayabilir misiniz?"</p>

  <p>"Herhalde ikiyi geçiyor olmalıydı. İki buçuk filan, belki de üç.</p>

  <p>"Şayet öyleyse uyandığınız an, elimizdeki otopsi raporuna göre cinayetin işlendiği zamandan hemen az sonrasına denk geliyor."</p>

  <p>Yaşlı kadının benzi solar gibi olmuştu.</p>

  <p>"Bu ne anlama geliyor?" diye fısıldadı.</p>

  <p>"Bundan sonrası bizim için çok önemli."</p>

  <p>"Ne öğrenmek istiyorsunuz?"</p>

  <p>Tekerlekli sandalyesinde oturan Samim Beyde konuşmaları anlamanın fakat meramını ifade edememenin aczi içinde ağzından hırıltılar çıkarıyordu. Komiser ona aldırmadan devam etti:</p>

  <p>"Aşırı yağan yağmuru görünce meraka kapılıp eve su girip girmediğini anlamak için etrafa hakindiniz, değil mi?"</p>

  <p>"Evet."</p>

  <p>"Evi su basmamıştı."</p>

  <p>"Bu da doğru."</p>

  <p>"Nedeni de sizin bulunduğunuz bloğun önündeki arazinin meyliydi, yanılıyor muyum?"</p>

  <p>"Haklısınız."</p>

  <p>Barış içini çekerek mırıldandı:</p>

  <p>"Az önce gelirken araziyi bir daha inceledim. Yanınızdaki bloktan başlayan asfaltlanmış kısım tabii meyliyle yağmur sularını sitenin dışındaki kurumuş dere yatağına kadar götürüyordu. Ve siz sonra rahatlayarak yatak odanıza döndünüz."</p>

  <p>Yaşlı kadın gittikçe sabırsızlanmaya başlamıştı.</p>

  <p>"Evet" dedi sertçe.</p>

  <p>"Siz de yatağa girmeden önce son bir kere perdeyi açıp dışarıya baktınız. Doğru mu hatırlıyorum?"</p>

  <p>Şaziye Hanım tekrar başını sallamıştı.</p>

  <p>"Ve siz tam o sırada koşarak etrafı teftişe çıkmış, sırtındaki sarı muşambasıyla Kâmil Efendi'yi gördünüz. Bu da doğru mu?"</p>

  <p>"Evet."</p>

  <p>"Ama gözünüzde daimi kullandığınız gözlük yoktu o anda. İlk gelişimde bana öyle söylemiştiniz, yanılıyor muyum?"</p>

  <p>"Yataktan kalkarken hemen tekrar yatacağım diye gözlüğümü takmamıştım. Evet, doğru hatırlıyorsunuz."</p>

  <p>Barış başka sual sormadı, birkaç saniye dalgın dalgın düşündü. Bunların hiçbir yeni bilgi değildi ama şimdi ufkunda yeni olasılıklar belirmişti. Teşekkür edip yıldırım gibi dışarıya fırladı. Şimdi başvuracağı bir yer daha vardı. Şayet oradan da beklediği cevapları alabilirse işin mecrası bir anda inanılmaz şekilde değişecekti.</p>

  <p>Soluk soluğa sitenin ana girişine, arabasını bıraktığı yere geldi. Adnan onun döndüğünü görünce kulübesinden çıkmış gülerek, "Komiserim vaktin varsa, gel otur da bir çay içelim, yeni demledim" diye seslendi. Fakat Barış öyle bir telaş içindeydi ki, gülerek Adnan'a elini salladı.</p>

  <p>"Bir başka zaman Adnan, yine geleceğim, söz sana. Karşılıklı bir keyif çayı içeriz" dedi ve arabasına atlayarak gazladı...</p>

  <p>Arabayı deli gibi sürüyordu Barış. Az sonra bekçi Adnan'ın sözünü ettiği yoğurt fabrikasını bulmuştu. Hemen az ilerisindeki sapağa daldı. Yaklaşık iki yüz metre kadar ileride gecekondular vardı. Çamurlu yolda arabayı durdurdu. Etrafta itişe kakışa futbol oynayan ilkokul çağında çocuklar vardı. Önce pek ilgilenmediler, sonra seyirci durumundaki birkaç oğlan merak ederek yabancı buldukları arabaya yaklaştılar. Camı açan Barış oğlanlardan birine seslendi:</p>

  <p>"Evlat, Kâmil Efendi'nin evi hangisidir, biliyor musun?"</p>

  <p>"Bekçi Kâmil babanınki mi?"</p>

  <p>"Evet, onun ki."</p>

  <p>"Yolun sonundaki sarı boyalı ev, ağabey."</p>

  <p>"Eyvallah, aslanım" diyen komiser gaza dokundu.</p>

  <p>Az sonra evin önünde arabayı durdurmuştu. Arabadan fırlayıp kapıyı yumruklamaya başladı.</p>

  <p>"Geldim, geldim" diyen yaşlı bekçinin sesini duyunca rahatlamıştı. Köhne kapı ardına kadar açıldı. Kapıyı kıracak gibi çalan adama tam çatmaya kalkışacağı sırada karşısında Barış'ı görünce Kâmil Efendi duraklamış ve beti benzi atmıştı. Böyle bir ziyareti hiç beklemediği anlaşılıyordu.</p>

  <p>Kekeleyerek, "Buyurun, komiser bey" diyebildi.</p>

  <p>Yaşlı adam olağandışı bir şey olduğunu komiserin yüzüne bakar bakmaz anlamıştı. Sesini çıkarmadan polisi içeri aldı.</p>

  <p>"Konuşmamız lazım, Kâmil Efendi" diye homurdandı Barış.</p>

  <p>"Kötü bir haber mi var?"</p>

  <p>"Kötü olup olmadığını bana doğruları söylersen anlayacağız."</p>

  <p>"Sor memur bey. Ne öğrenmek istiyorsun?"</p>

  <p>"Cinayetin işlendiği gece sırtında sarı bir yağmurluk var mıydı?"</p>

  <p>Gece Bekçisi bu suale çok şaşırmış gibi hayretle komisere baktı.</p>

  <p>"Vardı, tabii. Yağmurlu günlerde hep o muşambayı giyerim."</p>

  <p>"O gece de giydiğinden emin misin?"</p>

  <p>"Eminim, tabii."</p>

  <p>"Bana o şiddetli yağış sırasında Samim Beylerin evlerinin olduğu tarafa hiç gitmediğini söylemiştin. Doğru muydu bu?"</p>

  <p>"Doğruydu tabii. Sitenin o bölgesi yağıştan etkilenmez ve yağmur suları daima meyil nedeniyle kör dereye doğru akar. Yani evlere su basması söz konusu olmaz. Ben daha ziyade düz satıhlı bölümde kalan evlere bakmak gereğini duymuştum."</p>

  <p>"Ama seni o bölgede gören bir tanığım var elimde."</p>

  <p>Yaşlı adamın gözleri irileşti.</p>

  <p>"Bu imkânsız" diye mırıldandı. "Beni gördüğünü iddia eden kişi yanılıyor olmalı. Kuran üzerine yemin ederim ki o tarafa gitmedim. Bu işte bir yanlışlık var."</p>

  <p>Barış gerçeği o an kavrar gibi oldu. Birden titredi. Bu ihtimali hiç düşünmediğini hatta aklına bile getirmediğini bir anda acı acı anladı. Galiba büyük bir hata yapmıştı. Gecekondudan yıldırım gibi fırladı, neredeyse aklını kaçıracaktı. Arkasında kalan Kâmil Efendi de dışarı fırlamış şaşkın hâlde Barış'ın âdeta kaçar gibi gidişini seyrediyordu.</p>

  <p>Şirketlerdeki mesai saati bitmeden şehrin merkezine, Gayrettepe'deki Altınmızrak'ların işyerine varmak zorundaydı. Düşündüğü doğru çıkarsa o işyerinde önemli bir delil ele geçire bilirdi. Ve durumun beklemeye tahammülü yoktu, sonuca bir an önce ulaşmalıydı.</p>

  <p>Neden sonra aklına geldi; bugün şubeden kimseye haber vermeden fırlamıştı, Baş komiser de, Selim de şu an fellik fellik onu arıyor olmalıydılar. Telefonunu çıkarıp önce Hidayet'i aradı. Baş komiserin top gibi gürlemesine hiç şaşmamıştı.</p>

  <p>"Bütün gün boyunca seni aradık, be adam. Hangi cehennemdeydin?"</p>

  <p>"Amirim galiba gerçek katili buldum. Bana bir iki saat daha izin verin."</p>

  <p>"Neler saçmalıyorsun sen? Ne izni? Laboratuvardan tahlil raporu geldi. Topladığın çamurlar düşündüğümüz neticeyi veriyor. Bahçıvan, Aslı'yı öldüren kişi olmalı. Savcıyla konuştum, az sonra tutuklama kararı çıkacak."</p>

  <p>"Hayır, Baş komiserim. Katil Halil değil. Olmaması gerekir. Savcıya hemen durumu bildirin."</p>

  <p>Bir an duraklayan Hidayet gürledi yeniden:</p>

  <p>"Kim peki?"</p>

  <p>"Sanırım, sitenin gündüz bekçisi Adnan."</p>

  <p>"Sanıyor musun? Yani hâlâ emin değilsin, öyle mi?"</p>

  <p>"Lütfen, Baş komiserim. Muameleleri bir iki saat durdurun. Az sonra size kesin neticeyi söyleyeceğim."</p>

  <p>Öfkeden köpüren Hidayet bağırdı:</p>

  <p>"Sana hangi cehennemde olduğunu sordum."</p>

  <p>"Şu anda arabadayım ve on dakikaya kadar Altınmızrak'ların işyerinde olacağım, efendim. Ha bu arada sizden de bir ricam olacak. Bekçi Adnan'ın evi için mahkemeden bir arama kararı çıkartın."</p>

  <p>Öfkeden kudursa da amirine daha fazla açıklama yapamayacağını bilen Barış, telefonu kapadı.</p>

  <p>Aslı Altınmızrak'ın özel sekreteri Sabiha Boz'un odasına girdiğinde nefes nefeseydi. Mesai bitmeden kadına erişmişti nihayet. Sekreter hiç beklemediği bir anda komiseri karşısında görünce yerinden doğruldu. Barış'ın telaşlı hâlini yadırgamıştı.</p>

  <p>"Hoş geldiniz, Komiser Bey. Lütfen oturun. Doğrusu sizinle bu kadar kısa bir zaman sonra tekrar karşılaşacağımı sanmıyordum. Önemli bir şey olmalı."</p>

  <p>"Evet, var. Hem de çok önemli bir şey var."</p>

  <p>"Yoksa Aslı Hanım'ın katilini yakaladınız mı?"</p>

  <p>"Sanırım yakalamak üzereyiz. Buraya gelişimin nedeni de yardımınızı talep etmek."</p>

  <p>İrkilen Sabiha mırıldandı:</p>

  <p>"Benim yardımımı mı?"</p>

  <p>"Aynen öyle."</p>

  <p>"Buyurun, söyleyin. Elimden geleni yapmaya hazırım. Ama beni şaşırttığınızı söylemek isterim. Bu konuda benim nasıl bir yardımım dokunur size?"</p>

  <p>"Bazı özel evrakları incelemek istiyorum."</p>

  <p>Sabiha Boz'un kaşları çatılmıştı.</p>

  <p>"Özel evrakları mı?" diye kekeledi.</p>

  <p>"Evet."</p>

  <p>"Neyi mesela?"</p>

  <p>"İlk görüşmemizde Aslı'nın çok hamiyetli ve insanlara yardımdan zevk aldığını, elinden gelen her türlü maddi yardımı yaptığını, bunun için de özel bir defter tuttuğunuzu söylemiştiniz."</p>

  <p>"Doğrudur."</p>

  <p>"O kayıtları incelemek istiyorum."</p>

  <p>Sekreter birden kızarıverdi.</p>

  <p>"Ama bunu size gösteremem. O kayıtlar tamamen rahmetlinin şahsi eşyası niteliğindedir ve mirasçılarına vermek zorundayım. Sanırım yasalar buna engeldir. Ancak bana bir mahkeme kararı getirirseniz teslim edebilirim."</p>

  <p>Barış gülümsedi.</p>

  <p>"Gerekirse onu da yapabilirim. Lakin endişelenmenize gerek yok. Sizden onları alacak değilim, sadece incelemek istiyorum. Benim için çok önemli. "</p>

  <p>"Ne bakımdan? O listelerde katilin adına rastlayacağınızı mı sanıyorsunuz?"</p>

  <p>Evet.</p>

  <p>Sabiha kısa bir tereddüt geçirdi. Alnı kırıştı.</p>

  <p>"Bu yasalara aykırı değil mi? Ölmüş bir insanın şahsi malları ancak mirasçılarına teslim edilebilir. Şu anda bunlar benim şahsi sorumluluğumda; bunları size gösterirsem görevimi kötüye kullanmış olmaz mıyım?"</p>

  <p>"Dediğim gibi gerekirse mahkeme kararı da çıkarabilirim ama ben şu anda sizden katilin yakalanması için yardım talep ediyorum ve vatandaşların bir görevi de polise yardımdır."</p>

  <p>Sabiha Boz daha fazla düşünmedi. Çekmecesinin kilitli gözlerinden birini açarak siyah, deri kaplı bir ajandayı komisere uzattı.</p>

  <p>"Alın bakalım. İşte, istediğiniz kayıtlar burada" dedi.</p>

  <p>Ajandayı âdeta kapar gibi sekreterin elinden alan Barış koltuğa çökerek sayfaların en başından başlayarak çevirmeye girişti. Aslı Altınmızrak'ın çok yardımsever olduğu belliydi, maddi destek listesi uzayıp gidiyordu. Fakat bazılarının yanlarına kısa notlar düşülmüştü. Genel de yardım ettiği her kişi için bir sahife açılmıştı. Rastladığı adların hemen hemen tamamını tanımıyordu, zaten o isimler komiseri ilgilendirmiyordu da. Sonra birden gözleri ışıldadı. Nihayet aradığı ismi bulmuştu. O sahifede de bazı notlar vardı. Keyifle arkasına yaslandı. Önce içine sindire sindire sayfadaki yazıları notlarıyla birlikte okudu. Aynen şöyleydi.</p>

  <p>Adnan Gökçe... Yazlıktaki bekçi. Çocuğu hasta. Dr. Salih İsmen aranacak...</p>

  <p>Alt satırda iki defa verilen paralar yazılmıştı. Ama sonra başka bir not daha düşülmüştü.</p>

  <p>Kumar oynuyor. Bir daha yardım yapılmayacak. Sadece çocuğun hastane masrafları ödenmeye devam edilecek. Sabiha'ya not: Karısı gelirse geri çevrilecek...</p>

  <p>Mesele aydınlanmış gibiydi. Barış sekretere döndü.</p>

  <p>"Yazlıktaki Bekçi Adnan'ı tanır mıydınız?" diye sordu.</p>

  <p>Sekreter bu sualin altındaki imayı anlamış gibi ürkek nazarlarla dedektife baktı ve endişeyle başını salladı.</p>

  <p>"Evet tanırdım... Yoksa... Yoksa ondan mı şüpheleniyorsunuz? Aman Allah'ım, Aslı'nın katili o mu? İnanamıyorum."</p>

  <p>"Kuvvetle muhtemel, o. Buraya gelip gider miydi?"</p>

  <p>"Hem de kaç defa gelip gitmiştir."</p>

  <p>"Karısı da gelir miydi?"</p>

  <p>"Kezban mı? İki üç defa o da geldi. Ağlayıp yalvardı Aslı'ya. Ama Aslı onlara maddi desteğini kesti, galiba adam kumar oynuyormuş. O yüzden de çok borcu varmış. Hatta bir seferinde beraber gelmişlerdi, Bekçi Adnan iskambil kâğıtlarına bir daha elini sürmeyeceğine yemini billah etti ama Aslı ona inanmadı. Vay canına, demek katil o ha, kırk yıl kalsam ihtimal vermezdim. Daha hâlâ hastanedeki çocuklarının masraflarını biz ödüyoruz. Bu ne vicdansızlıktır, nasıl yapabilir böyle bir şeyi, anlamak mümkün değil."</p>

  <p>"Adnan en son buraya ne zaman geldi?"</p>

  <p>Sabiha Boz bir iki saniye düşündü.</p>

  <p>"Yanılmıyorsam cinayetten bir hafta evvel... Ama Aslı onu kovdu, bir daha asla buraya gelme, dedi. Ama çok yufka yürekliydi, o gittikten sonra arkasından gözlerinin yaşardığını hatırlıyorum."</p>

  <p>"Neden? Madem ona o kadar kızıyordu, neden gözleri yaşardı?"</p>

  <p>"Çocuklarına... O oğlanı çok severdi."</p>

  <p>"Anlıyorum" diye mırıldandı Barış. "Ama boşuna dememişler, merhametten işte bazen böyle maraz doğuyor."</p>

  <p>Yerinden kalktı. Ajandayı sekretere uzattı yeniden.</p>

  <p>"Bana çok yardımcı oldunuz, Sabiha Hanım. Teşekkür ederim" dedi.</p>

  <p>Kadıncağız donup kalmıştı. Komisere bir şey diyemedi. Beyninde öğrendiği acı gerçeğin şokunu yaşıyordu hâlâ...</p>

  <p>Yaklaşık kırk dakika sonra Baş komiserin şubedeki odasına girdiğinde yorgunluktan bitkin hâldeydi. Hidayet'in gözlerinden ateş fışkırıyordu.</p>

  <p>"Anlat, neler oluyor?" diye gürledi.</p>

  <p>Barış emindi, sesi bütün koridordan duyulmuştu.</p>

  <p>"Amirim bu defa gerçek katili bulduk. Şimdi gidip adamı tutuklayabiliriz artık."</p>

  <p>"Kimi? Bekçi Adnan'ı mı?</p>

  <p>"Evet, efendim."</p>

  <p>"Bu kez emin misin? Cinayet işlendiğinden beri ortaya bir yığın zanlı çıkardın ama hiçbirinde karar kılamadın. Tepemi attırma Barış. Yine yanılıyorsan seni sürdürürüm bu görevden."</p>

  <p>Hidayet'in emrindeki çalışanlara gösterdiği bu hiddetin sureta ve gerçekçi olmadığını gayet iyi bilen Barış, mutlu bir şekilde gülümsedi.</p>

  <p>"Rahat olun amirim, bu defa tüm taşlar yerine oturdu" diye fısıldadı. "Artık sorun kalmadı. Şansımız yaver giderse, cinayet aletini de bulacağımızı düşünüyorum."</p>

  <p>Baş komiserin koridoru çınlatan bağırmalarından Barış'ın geldiğini anlayan Selim de koşarak onların yanına gelmişti. Barış'ın yüzündeki mutlu ifadeyi görür görmez arkadaşının önemli bir sonuca ulaştığını sezinleyerek ses çıkarmadan anlatacaklarını beklemeye koyuldu.</p>

  <p>Genç Komiser biraz da muzaffer ve mağrur bir eda ile kendinden emin bir edayla konuşmaya başladı:</p>

  <p>"Amirim bu cinayetin işlendiği andan itibaren dikkatimi çeken en önemli husus, vaka mahallinde bulduğumuz ayak izleriydi. Malumunuz üzere verandadaki ayak izlerine villanın salonunda rastlayamamıştık. Bunun mutlaka bir sebebi olmalıydı. Aklımıza gelen tek makul açıklama salondaki izlerin cinayet sonrası temizlendiği noktasındaydı. Bunun için de Selimle villaya gidip araştırmış, çamurlu ve kanlı yer bezleri aramış ama bulamamıştık. Yani katil hem cinayet aletini hem de kirli bezleri yanına alıp uzaklaşmış olmalıydı. Verandada bulduğumuz ayak izlerinden biri gece bekçisi Kâmil'e aitti, bu konuda hiç şüphe yoktu. Ama Kâmil Efendi ısrarla, binaya girmediğini, açık duran sürgülü cam kapıdan içeriye baktığında yerde yatan Aslı Altınmızrak'ın çoktan öldüğünü anlayınca kulübesine dönerek polisi ve kızın ailesini haberdar ettiğini söylüyordu. Bu durumda salonda gece bekçisinin ayak izine rastlamamız gayet doğaldı. Ama katilin salondaki ayak izleri nasıl ortadan kaybolmuştu? Aklım bu konuya çok takılmıştı.</p>

  <p>Derin bir nefes alan Barış devam etti:</p>

  <p>"İkinci önemli husus, katilin içeriye nasıl girdiğiydi. Sürgülü kapı kesinlikle dışarıdan açılamıyordu. Diğer kapıları da incelemiş, hiçbirinde zorlama emaresine rastlamamıştık. Bu durumda camlı kapıyı katile maktulenin açması icap ederdi. Bundan da şu sonucu çıkarmıştık. Aslı Altınmızrak kapıya dayanan katili tanıyor ve ona kapıyı açacak kadar güveniyor olmalıydı. İşte bu nokta haklı olarak bizi hatalı birtakım tahminlere sürükledi. İlk aklımıza gelen olası ihtimal, katilin Mimar Emre olduğu yolundaydı. İtiraf edeyim ki, önceleri ben de onu katil sanmıştım. Mimarın ayakkabı numarası 45 değildi; ama verandada üç iz bulmuştuk. Bildiğiniz gibi bir akşam gizlice Emre'nin evine girdim. Mimar sarhoş olarak döndü o gece ve annesiyle yaptığı telefon görüşmesine şahit oldum. Aklım iyice karıştı. Annesi Sıdıka bile oğlundan şüpheleniyordu ve her ikisi de aralarındaki kan bağını gizleyerek polise yalan söylemişlerdi. Bu durumda onlar hakkındaki kuşkularım daha da arttı. Sıdıka'nın katil olması maddeten imkânsızdı zira bütün geceyi yalıda geçirmişti ama oğlunun eylemine yardımcı olabilirdi. Telefon konuşmalarını dinlediğim o geceden sonra bu ihtimal de ortadan kalkmıştı. Aslı'nın eski sözlüsü de cinayet saatinde olay yerinde olmadığını kolaylıkla ispatlayabilirdi; bunun en canlı şahidi de gece bekçisi Kâmil'di. Uzun süre 45 numara ayakkabı izi bırakan kişinin katil olduğunu düşündüm ve korkarım sizleri de buna inandırdım; çünkü öldürülen kızın tam kalp nahiyesine indirilen tek bir bıçak darbesi vardı. Böyle düşünmekte haklıydım; zira ancak çok iri yarı bir insan bunu becerebilirdi."</p>

  <p>"Sadede gel " diye homurdandı Hidayet.</p>

  <p>"Tamam, efendim. Geliyorum" diye karşılık verdi Barış. "Fakat bizi en fazla şaşırtan kişi Aylin Altınmızrak oldu. Hepimiz o kadının cinayetin azmettiricisi olduğunda hemfikirdik."</p>

  <p>"Bu doğru" dedi Hidayet.</p>

  <p>Barış anlatmasına devam etti:</p>

  <p>"İster istemez araştırmalarıma Aylin'in etrafındaki erkeklere yoğunlaştırmıştım. Araştırmalar karşımıza yine iki kişi çıkarıyordu. Birincisi Emre oldu. Yalının önünde nöbet tuttuğum bir gece kadın gece yarısı evden çıkmış ve doğruca Levent'teki aşk yuvasına gitmişti. Haklı olarak aralarında bir ilişki olduğunu düşündük. Bence bu isabetli bir tespitti ama kadın takip edildiğini öğrenince akıllı bir taktikle Ragıp Bey'in eski eşinin mücevherleri yalanını uydurdu. Bunu kocasına karşı nasıl uyguladığını bilmiyorum ama mimar burada itirafta bulunmasaydı yine de o yalana inanmak zorunda kalacaktık. 45 numara ayak izi haliyle yalıdaki geri zekâlı bahçıvandan şüphelenmeme yol açtı. Ne var ki o adamın böyle kusursuz bir cinayet işlemesi olanaksız gibiydi; yine de beni kuşkuya ve endişeye sevk eden amiller vardı. Bahçıvan kızın yaşadığı evin personeliydi ve gecenin bir vakti Aslı onu karşısında görünce camlı kapıyı açabilir, adamı içeri alabilirdi. Ama daha sonra bunun da zor olduğunu düşünmeye başladım."</p>

  <p>"Neden?" diye sordu Hidayet.</p>

  <p>"Çünkü aynı evde yaşamalarına rağmen Aslı bilmediğimiz bir nedenle bahçıvandan ürküyordu. Öyle fırtınalı bir gecede, saat ikiye yaklaşırken hemen kapıyı açması biraz zor gibi geliyordu bana. Ayrıca Halil'in zekâ düzeyi salonda bıraktığı ayak izlerini silecek kadar güçlü ve yeterli değildi. Yine de tam emin olmak için bahçıvanın yaşadığı müştemilata girip araştırma yapmaya karar verdim. O sırada beynimi meşgul eden bir sorun daha vardı; şayet Aylin azmettirici ise bunu nasıl başarmış, bahçıvanı nasıl ikna etmişti? Halil tam bir geri zekâlıydı; Aylin gibi birinin onunla ilişkiye girmesi hiç de mantıklı değildi. Bu kuşkumun cevabını müştemilatta buldum. Hasta beyinli adam evin hanımına kendi değerleri içinde âşıktı, hatta eski çizmelerini baş ucunda saklayacak kadar. O çizmelerin içinde kadının bir resmini dahi ele geçirmiştim. Anladığım kadarıyla bahçıvanın evin hanımına karşı sapıkça bir tutkusu vardı. Zeki bir kadın olan Aylin'in bu adamı kullanması mümkündü. O arada botlarını bulmuş ve tabanı altındaki çamur artıklarını laboratuvarda tetkik için yanıma almıştım. Cinayet olayı yavaş yavaş beynimde canlanıyor ve bir sonuca gittiğimi düşünüyordum."</p>

  <p>Bu kez Selim karıştı lafa:</p>

  <p>"Sonra bu düşünceden ne vazgeçirdi seni?"</p>

  <p>"Bahçıvanın geri zekâlı oluşu" dedi Barış içtenlikte. "Cinayet için tekmil şartlar uyuyordu, Aylin kocasından kalacak mirasın önündeki tek engeli ortadan kaldırmak için Halil'i amacına uygun olarak azmettirebilirdi; fakat geri zekâlı adamın salonda bıraktığı izleri ortadan kaldırması söz konusu olamazdı."</p>

  <p>Hidayet homurdandı:</p>

  <p>"Ya kadın da o gece bahçıvanla cinayet mahalline gittiyse" dedi.</p>

  <p>"Unutmayın, hastane dönüşü Ragıp Bey'in yalısına gittiğimizde yaşlı adam o gece karısının on iki ile yarım arasında eve döndüğünü söylemişti. Oysa otopsi raporunda kızın bir buçukla iki arasında öldürüldüğü ifade edilmişti. Yani Aylin Altınmızrak'ın eve döndüğü saatte kız hâlâ yaşıyordu. Bu da ölüm anında kadının cinayet mahallinde olmadığının ifadesiydi."</p>

  <p>"Devam et" dedi Baş komiser.</p>

  <p>"Şimdi biraz daha eskiye dönelim. Selimle sitede yaz kış kalan Samim Şaziye Alagöz çiftini sorgulamak için gittiğimizde, yaşlı kadın o gece şiddetli yağmurdan uyandığını, evlerine yağmur sularının girip girmediğine baktığını ve tam yatağa dönmeden önce pencere kenarına gidip son bir kere daha sitenin bahçesine göz attığını ve sarı muşambalı gece bekçinin etrafı kontrol için hızlı hızlı koştuğunu söylemişti. Bu iddia ilginçti; çünkü Kâmil Efendi'nin iddiasına uymuyordu. Kâmil, o arazideki doğal meyil nedeniyle sel sularının o bölümü etkilemeyeceğini bildiğinden o tarafa hiç gitmediğini söylemişti. Bu dikkatimi çekti. Kadının sarı muşambalı birini gördüğü kesindi; acaba güvendiğimiz Kâmil Efendi bize yalan mı söylemişti?"</p>

  <p>Baş komiser yine müdahale etti:</p>

  <p>"Dur bakalım, biraz. Yaşlı kadının gördüğü sarı muşambalı adam, bekçilerden gayri, olayla hiç ilgisi bulunmayan üçüncü bir şahıs olamaz mı yani?"</p>

  <p>"Bu ihtimal çok zayıf amirim. Kış mevsimi sitede in cin top oynuyor. Üstelik yakın çevrede başka iskân alanı da yok. Başka bir ifadeyle sarı muşambalı kişinin o güzergâhı kestirme yol olarak kullanacak üçüncü bir şahıs olması söz konusu değil."</p>

  <p>Birkaç saniye düşünen Hidayet homurdandı tekrar:</p>

  <p>"Öyleyse o adam nereye koşuyordu?"</p>

  <p>"Yağmur sularının toplandığı eski kurumuş dere yatağına."</p>

  <p>"Neden?"</p>

  <p>"Bunu sonradan daha iyi anladım. Orası, yani dere yatağı sitenin en ölü noktası ve siteden yaya olarak çıkmaya en elverişli yerdi."</p>

  <p>Hidayet başka sual sormayınca Barış devam etti:</p>

  <p>"O zaman kuşkularım yeniden Kâmil Efendi üzerinde toplandı. Zira yaşlı gece bekçisi site kadar orada eskiydi ve herkesin güven duyduğu biriydi. Aslı'nın verandasına gelmişse, kız onu rahatlıkla içeri alabilirdi. Ayak izi veranda da mevcuttu. Ayrıca ilerlemiş yaşına rağmen aklı başında ve uyanık bir adamdı. Cinayet sonrası salonda bıraktığı izleri temizleyecek kadar da zekiydi. Yaşlı Şaziye Alagöz'ün gördüğü kişinin o olduğunu sandım önce. Fakat bir polis olarak sağduyum ve sezilerim bu neticeyi bir türlü kabul etmiyordu; çünkü ortada cinayet sebebi göremiyordum. Kendi hâlinde yaşayan, hoşgörülü, insancıl bir ihtiyarın, Aslı Altınmızrak'ı öldürmesi için ortada hiçbir neden yoktu. Yine de kendisiyle bir görüşme daha yapmaya karar verdim ve bu sabah siteye gittim. Artık kaybedilecek hiç vaktimiz yoktu. Zira Halil'in botlarından topladığım çamur artıkları laboratuvardan olumlu sonuç çıkartırsa, Aylin Altınmızrak ve bahçıvanı tutukla maya kararlıydınız. Ama bu sabah siteye geldiğimde birden gaflet uykusundan uyandım, beynimde yeni bir şimşek çaktı."</p>

  <p>Bu kez Barış'ın anlattıklarını merakla dinleyen Selim sormuştu:</p>

  <p>"Nasıl yani?"</p>

  <p>"Siteye geldiğimde nöbette Adnan vardı. Biraz onunla sohbet edip Kâmil Efendi hakkında ağzını aramayı düşündüm. Konuşmaya başladık. Adnan, Aslı Altınmızrak'ı övüp duruyordu bana. Pırlanta gibi bir insan olduğunu, herkese yardım ettiğini, hatta hasta çocuğunun bile hastane masraflarını onun karşıladığını söylüyordu. O an birden birşey dikkatimi çekti; kan kanseri olan çocuğunun bütün tedavi masraflarını karşılayan kişinin artık ölmüş olması, Adnan'da, bundan böyle o masrafları nasıl karşılayacağı konusunda sanki hiç endişe yaratmamış gibiydi. Biran için kendinizi onun yerine koyun; hiç derin düşüncelere ve üzüntüye kapılmaz mıydınız bu ağır masrafın altından nasıl kalkacağım diye? Oysa adamın kılı kıpırdamıyor, o konuyu hiç düşünmüyor gibi davranıyordu. İlk defa o zaman uyandım. Birden beynim karıncalanır gibi oldu. O zamana kadar bu ihtimal hiç aklıma gelmemişti. Alt tarafı Adnan da o sitede bekçiydi ve uzun süredir aynı işi yapıyordu. Bütün site sakinleri onu da tanıyorlardı. O yağışlı ve fırtınalı gecede Aslı'nın verandasına gelmişse, haliyle kız onu da içeri alabilirdi. Ayrıca Adnan genç ve iri cüsseli bir adamdı yani kızı tekbir bıçak darbesiyle öldürecek evsafta biriydi. Gayriihtiyari ayaklarına baktım, o cüsseye göre oldukça ufak sayılırdı; ancak 42 numara olmalıydı. Ama şimdi yeni bir sorunla karşı karşıyaydım; adamın oğlunun hastane masraflarını dahi karşılayan bir kızı Adnan neden öldürebilirdi? Ortada hiçbir sebep görünmüyordu. Bir polis olarak onu cinayetle suçlamak için geçerli bir sebep bulmalıydım. Bu yeni olasılık kafamı iyice karıştırmıştı. Ona bir şey belli etmemeye çalışıyordum ama meselenin hâlli için gerekli bütün şartlar Adnan için de geçerliydi; Aslı'nın villasına rahatlıkla girebilir ve kızı katledebilirdi. Daha sonra da salonda bıraktığı izleri silecek bol vakti olabilirdi. O gece saat iki buçuğa doğru Şaziye Alagöz'ün verdiği ilk ifade aklıma geldi. Bloklarının önünden koşarak geçen sarı muşambalı bekçiyi gördüğünü söylemişti; fakat hafızam beni yanıltmıyorsa o sırada gözlüklerinin gözünde olmadığını da beyan etmişti. Devamlı gözlük kullanan biri gecenin karanlığında gördüğü şahsı gözlüksüz olarak teşhiste zorlanabilirdi. Ayrıca Kâmil Efendi koşmak için biraz fazla yaşlıydı. Kadının verdiği ilk ifadeyi teyit etmesi için ani bir kararla tekrar görüşmek için dairelerine gittim. Yanılmamıştım, kadın sarı muşamba giyen kişiyi gördüğünde gözünde gözlüklerinin olmadığını bir kere daha teyit etti bana."</p>

  <p>Barış yeniden derin bir nefes aldı. O kısa fasıladan istifade eden Hidayet soruyu yapıştırdı:</p>

  <p>"Peki, cinayet gerekçesi nedir?"</p>

  <p>"Hırs, nefret, nankörlük ve kapital düşmanlığı, amirim."</p>

  <p>"Saçmalama" diye kükredi Hidayet. "Bu nedenlerle mi tutuklama talebinde bulunacağız?"</p>

  <p>"Tabii ki bunlarla değil amirim. Gerçek cinayet nedeni, Adnan'ın kumar borcu olarak istediği para yardımını Aslı'nın geri çevirmesi."</p>

  <p>"Ne? Neden bahsediyorsun sen? Ne kumar borcu?"</p>

  <p>Barış yine muzaffer bir edayla tebessüm etti.</p>

  <p>"Bunu açıklamak içinde biraz geriye dönmemiz gerekecek, efendim."</p>

  <p>"Geriye mi? Nereye?"</p>

  <p>"Aslı Hanım'ın cenaze törenine... Bilmem, dikkatinizi çekmiş miydi, cenaze günü cami avlusunda devamlı ağlayan bir kadın vardı; orta yaşlı, balıketinde, sevimli bir kadın."</p>

  <p>"Evet, ben hatırlıyorum" dedi Selim.</p>

  <p>Hidayet gür sesiyle homurdandı:</p>

  <p>"Eee, kimdi o?"</p>

  <p>"Sabiha Boz. Yani Aslı Altınmızrak'ın özel sekreteri. Ayrıca en iyi dostu, sırdaşı ve mutlak güvendiği, bir abla gibi kendisine yakın gördüğü insan. Cenazeden sonra onunla görüşmeye gitmiştim. Diyebilirim ki meselenin aydınlanmasında bana en yardımcı olan kişi odur."</p>

  <p>"Kısa kes Barış. Ne öğrendin ondan?"</p>

  <p>"Sorduğunuz cinayet sebebini amirim. Kısa kesmemi istiyorsanız özetleyeyim. Adnan'ın oğlunun hastane masraflarını ödemeye devam etmesine karşın, kumar oynadığı için bundan böyle bekçiye maddi yardım yapılmasını kesmiş Aslı. Adnan birkaç kere gelip yalvararak para istemiş ama her seferinde de Aslı reddetmiş. Sizce bu durum uygun bir cinayet sebebi değil mi?"</p>

  <p>Hidayet başını önüne eğdi ve sustu. Neden sonra, "Galiba haklısın" diye fısıldadı. "Bir ekip hazırlayın ve Adnan'ı tutuklayım Bir de ben sorguya çekmek istiyorum. Hadi, acele edin."</p>

  <p>Barış omuzlarından büyük bir yük kalkmış gibi rahatlamıştı birden. İki muavin ayağa fırladı. Ama Baş komiser, Selim'e dönerek, "O işi sen hallet. Benim Barış'a soracaklarım bitmedi henüz" dedi.</p>

  <h2><a id="ncx2701"></a>5</h2>

  <p>Barış biraz süklüm püklüm Baş komiserin karşısındaki koltuğa çökmüştü yeniden. Amirinin ne soracağını üç aşağı beş yukarı tahmin edebiliyordu ama verebileceği kesin bir cevabı yoktu henüz. Hidayet ters ters muavinine bakarak söylendi:</p>

  <p>"Eh, şimdi açıkla bakalım bana. Bahçıvanın botları altından çıkan çamurun, kriminal laboratuvarımızda bulunan çamur örnekleriyle aynı olmasına nasıl bir yorum getireceksin? Bu geri zekâlı Halil'in de cinayet gecesi orada olduğunun delili değil mi?"</p>

  <p>Genç komiser yutkundu, makul bir izah aradı ama bulamadı. Hidayet bastırdı.</p>

  <p>"Söylesene, ne düşünüyorsun? Şimdi Halil'in orada olduğunu inkâr mı edeceğiz?"</p>

  <p>Sonunda Barış kekeledi:</p>

  <p>"Bunu İnkâr edemeyiz amirim. Nedenini bilemiyorum ama sanırım Halil de o gece oradaymış. Şimdilik buna bir açıklama getiremiyorum ama hâlâ Halil'in cinayeti işlemediği kanısındayım."</p>

  <p>Baş komiserin kızıp söyleneceğini sanmıştı ama Hidayet kişiliğine uymayan yumuşak bir ses tonuyla konuştu:</p>

  <p>"Acaba Halil'le Adnan bu işi müştereken yapmış olabilirler mi?"</p>

  <p>Barış hemen kendi düşüncesini açıkladı.</p>

  <p>"Buna pek ihtimal vermiyorum etendim."</p>

  <p>"Neden? Verandada ikisinin de ayak izleri bulundu."</p>

  <p>"Orası doğru ama o takdirde Aylin Altınmızrak'ı çok hafife almış oluruz. Kanımca kadın tahminimizden de kurnaz biri, öyle bir hata yapmış olamaz. Bahçıvanı bu işe bulaştırmış olabilir, hatta kızı ona öldürtmeyi de tasarlamış olması mümkündür; ama yeterince tanımadığı bir bekçiyi böyle bir cinayet için ayarlayacağını sanmam. Aslı sitedeki villayı kullandığı için Aylin yıllardır oraya pek gitmiyormuş; dolayısıyla Adnan'ı da pek tanıdığını sanmam. Bir an için bahçıvana güvenmeyip kiralık bir katil tutmayı düşünse bile, herhalde profesyonel birini tercih ederdi. Bence bu çok zayıf bir olasılık."</p>

  <p>Barış'ın tahminleri oldukça mantıklı gelmişti Hidayet'e. Ama aynı gece Halil'in de olay yerinde bulunmasına bir anlam veremiyordu.</p>

  <p>"Bu durumda Halil'in varlığını nasıl açıklayacağız?" diye sordu.</p>

  <p>Birkaç saniye düşünen Barış, "Dilerseniz bahçıvanı da şubeye çekip sorguya alalım" dedi.</p>

  <p>"Hiç de fena olmaz. Bu işi sen yüklen. Ama bana kalırsa önce Aylin Altınmızrak'a bahçıvanı hangi nedenlerle sorguya çekeceğimizi uygun bir lisanla anlat. Kadının düşeceği zor durumu bilmek istiyorum."</p>

  <p>"Bundan ben de zevk duyarım amirim" diye fısıldadı genç komiser.</p>

  <p>O gece Adnan tutuklandı. Evinde yapılan araştırmada hem cinayet aleti olan keskin kama hem de yerleri sildiği kanlı ve çamurlu bez bulunmuştu. Selim ve ekibi Adnan'ın evine gittiklerinde mukavemetle karşılaşmadılar. Adnan ve karısı önce inkâra kalkıştılarsa da, üzerinde kurumuş kan izlerinin bulunduğu kama mutfaktaki evyenin altındaki dolapta ele geçirilince ilk karısı çözüldü, ağlamaya başladı. Sonra da kumar tutkusu yüzünden kocasını lanetlemeye ve bütün bu felaketleri sırf bu yüzden başlarına geldiğini hıçkırıklar içinde itiraf etti.</p>

  <p>Mesele çözülmüştü artık.</p>

  <p>O gece geç saatlerde Baş komiser Hidayet, yalıya telefon etti. Telefonu Aylin açmıştı. Hidayet her zamanki gür sesiyle, "Hanımefendi, Aslı Hanım'ın katilini yakaladık" dedi. O an elindeki telefonun görüntülü olmasını çok isterdi Baş komiser. Kadının yüzündeki şaşkınlığı görmek için bir maaşını fedaya çoktan razıydı. Nitekim kadın taş kesilmiş ve bir süre konuşamamıştı. Neden sonra yutkunur gibi güç çıkan bir sesle fısıldadı:</p>

  <p>"Kimmiş?"</p>

  <p>"Sitenin bekçisi..."</p>

  <p>Karşı tarafta yine uzun bir sessizlik olmuştu.</p>

  <p>"Şu, yaşlı bir adam vardı... O mu?" diyebildi.</p>

  <p>"Hayır efendim, o değil. Gündüz bekçisi Adnan..."</p>

  <p>Aylin'in büyük bir şaşkınlık yaşadığı çok belli oluyordu.</p>

  <p>"Ben... ben tanımıyorum" diye kekeledi. Sonra hemen ilave etti. "Emin misiniz o adamın cinayeti işlediğinden?"</p>

  <p>"Evet, efendim. Bekçi suçunu itiraf etti."</p>

  <p>Hidayet kadının şaşkın yüzünü göremese de, ses tonundaki inanılmaz şaşkınlığı çok iyi hissediyordu. Neden sonra toparlanan Aylin sormuştu:</p>

  <p>"Ama neden? O bekçi kızımızı neden öldürmüş?"</p>

  <p>Hidayet içinden riyakâr, ikiyüzlü yaratık, diye homurdanmıştı. Şimdi üvey kızından, kızımız diye bahsetmeye başlamıştı. Baş komiser içindeki duyguları belli etmeyen bir eda ile cevap verdi:</p>

  <p>"Adamın kumar borcu varmış. Kızınızdan para istemiş, Aslı Hanım da vermeyince tehevvüre kapılıp öldürmeye karar vermiş; mesele bu kadar basit."</p>

  <p>"Anlıyorum" diye mırıldanmıştı kadın.</p>

  <p>"Umarım Ragıp Bey'e bu haberi iletirsiniz. Büyük acısının yanında sanırım kızının katilinin kısa zamanda yakalanması bir nebze de olsa onu sevindirecektir."</p>

  <p>"Teşekkür ederiz, komiser bey" diyen Aylin telefonu kapatmıştı.</p>

  <p class="p1"><span class="t4">* * *</span></p>

  <p>Genç kadın bir süre telefonun başında âdeta taş kesilerek hareketsiz kalmıştı. Bir süre duyduklarına inanamadı, hatta bunun polisin bir oyunu olup olmadığını bile düşündü. Bekçilerden birinin katil olmasını bir türlü kabullenemiyordu. Yoksa sadık köpeği Halil ona yalan mı söylemişti? Buna ihtimal bile veremezdi.</p>

  <p>O geri zekalı hayvanı dilediği gibi yetiştirdiğini sanıyordu.</p>

  <p>Birden müthiş bir öfke kapladı içini. Önüne geçilmez bir hırsla dışarıya fırladı. Polisten gelen telefonu daha sonrada kocasına söyleyebilirdi. Önce gerçeği Halil'den öğrenmek zorundaydı. Hışımla müştemilata doğru yürüdü. Hiçbir zaman kilitli olmayan kapıyı ardına kadar itti.</p>

  <p>Halil yatağın üzerine oturmuş, sanki onun geleceğini biliyormuş gibi sessiz ve sakin bekliyordu. Zihninin yetersizliğine rağmen bir şeylerin ters gittiğini sezinleyen bahçıvan ayağa fırladı.</p>

  <p>Aylin tam karşısına dikilip durmuştu.</p>

  <p>"Bana yalan söyledin, değil mi?" diye gürledi.</p>

  <p>Halil'de hiç ses yoktu. Boynunu bükmüş öylece olacakları bekliyordu.</p>

  <p>"Onu sen öldürmedin. Bekçi öldürmüş. Polis az önce telefon etti. Gerçeği öğrendim."</p>

  <p>Bahçıvanda yine ses yoktu.</p>

  <p>Aylin bir süre tiksintiyle ona baktı.</p>

  <p>"Şimdi bana doğruyu söyle. Emrimi neden yerine getirmedin?"</p>

  <p>Koca dev adam titreyerek fısıldadı:</p>

  <p>"Çünkü oraya gittiğimde küçük hanım ölmüştü" diyebildi.</p>

  <p>"Ama bunu benden gizledin. Niye?"</p>

  <p>"İsteğinizi yerine getiremediğim için beni kovmanızdan korktum.</p>

  <p>"Bak bunda haklısın. Seni kovuyorum. Pılını pırtını topla ve hemen defol git. Buradaki işin bitti artık. Yanına bir miktar para vereceğim. Seni artık burada görmek istemiyorum."</p>

  <p>Halil bacaklarını kırarak dizüstü yere çöküverdi.</p>

  <p>"Lütfen bunu yapmayın... Yalvarırım... Biliyorsunuz..."</p>

  <p>"Neyi biliyorum?"</p>

  <p>"Ben sizin köpeğinizim."</p>

  <p>"Emirlerimi yerine getirmeyen bir köpek istemiyorum ben."</p>

  <p>"Bir daha asla olmayacak. Ne yapabilirdim ki, ölmüş bir insanı bir daha öldüremezdim ki."</p>

  <p>"Ama bana doğruyu söyleyebilirdin?"</p>

  <p>Halil yere kapanmış başını kaldırmadan konuşuyordu. Aylin bir süre onun geniş sırtına, devasa omuzlarına, kaslı kollarına baktı. Tiksinse de onunla sevişmenin ne kadar değişik ve farklı bir şey olacağını düşündü biran. Bunu zaman zaman hayal ettiği olmuş fakat vücudunun neşrettiği o iğrenç ter kokusu nedeniyle hemen hayallerinden sıyrılmıştı.</p>

  <p>Kısa bir an durakladı.</p>

  <p>Elinin altında her zaman böyle birini bulundursa ne kaybederdi sanki. Olsa olsa ona her zaman yıkanmasını, alıp vereceği erkek losyonlarını kullanmasını emredebilirdi. Üstelik artık tehlike de geçmişti, Halil cinayeti işlememişti, polisin bir şeyden şüphelenmesi söz konu olamazdı. Bu sonsuza kadar kendisiyle köpeği arasında sır olarak kalacaktı. İlk öfkesi geçer gibi olmuştu. Birden hiddete kapılıp saçma sapan bir şey yapmak istemedi. Kim bilir kaç kadın, böyle bir aygırı hayal edip dururdu. Onu yedekte tutmanın ne sakıncası olurdu ki...</p>

  <p>Birden gürledi:</p>

  <p>"Ayağa kalk!"</p>

  <p>Halil titreyerek dizlerinin üzerinde doğrulmuştu. O an sahibinin beyninden geçenleri asla anlayamazdı. Aylin baştan aşağı onu süzdü. İçini şiddetli bir şehvet duygusu kapladı. Tek kelime ile "Soyun" diye emretti.</p>

  <p>Köpeği utanmış, renkten renge girmeye başlamıştı. Ne olduğunu da kavrayamamıştı.</p>

  <p>"Ama..." diye kekeledi.</p>

  <p>Ona bir iki adım daha yaklaşan genç kadın suratına şiddetli bir tokat attı.</p>

  <p>"Yine emirlerime karşı mı geliyorsun, köpek?" dedi.</p>

  <p>Yine lafı bahçıvanı umutlandırır gibi olmuştu. Yediği tokatta sahibinin hiddetiydi. Aldığı emri hemen yerine getirdi. Sırtındaki mintanı hızla başından çekip çıkardı. Heykel gibi sert ve kaslı vücudu ortaya çıkmıştı şimdi. Halil daima karanlıkta oturduğundan onun ihtişamlı bedenini yeterince net göremiyordu. Aylin hiç aldırmadan uzanıp müştemilatın ufak odasının ışığını yaktı. O an yalıdaki personelden biri tarafından görülmek bile umurunda değildi. Satın alacağı bir malda defo arar gibi bahçıvanın etrafında dolanıp duruyordu.</p>

  <p>"Üstündekilerin hepsini çıkar. Çırılçıplak kalacaksın" dedi.</p>

  <p>Halil utanıyordu ama yapabileceği başka bir şey de yoktu. Çaresiz kalarak pantolonunu ve donunu da sıyırdı aşağıya. Aylin önce adamın arkasına geçti. Uzun parmaklarını önce yavaş yavaş Halil'in sırtında, omuzlarında, kollarında dolaştırdı. Sonra ağır adımlarla önüne geçti. Elleri hâlâ adamın çıplak vücudunda dolaşıyordu. Göğüslerini okşadı, Halil'in gözlerinin içine bakmak istedi ama dev adam önüne bakmakta ısrar ediyordu.</p>

  <p>"Yüzüme bak!" diye emretti.</p>

  <p>"Bakamam, utanıyorum" diye fısıldamıştı Halil.</p>

  <p>Ama Aylin hiç aldırmadan sağ elini adamın kasıklarının arasına indirdi. Sıkıca aletini kavradı ve "Vay canına" diye mırıldandı. "Bu ne?"</p>

  <p>Oysa utancından ereksiyona geçememişti bahçıvan. Heyecandan titriyordu biçare...</p>

  <p class="p1"><span class="t4">* * *</span></p>

  <p>Selim'le Barış ertesi sabah resmî bir arabayla Yeniköy'ün yolunu tutmuşlardı. Yalıya yaklaşırlarken Selim bir sigara yaktı.</p>

  <p>"Baş komiserin bu isteğinden pek bir şey anlamadım" diye homurdandı.</p>

  <p>"Neden ağabey?"</p>

  <p>"Geri zekâlı bahçıvanın villanın verandasında ayak izini bulduğumuzu Ragıp Bey'le karısına söylememizin ne yararı olacak? Bu pişmiş aşa su katmak gibi bir şey, değil mi?"</p>

  <p>"Aynen öyle, ağabey."</p>

  <p>"O hâlde, amirim niye bizden böyle bir şey istedi?"</p>

  <p>Direksiyondaki Barış hafif bir kahkaha attı.</p>

  <p>"O karının çevirdiği dolapları yutmadığımızı göstermek için."</p>

  <p>Selim yüzünü ekşitti.</p>

  <p>"Bence anlamsız bir ziyaret bu. Evet, kadının azmettirici olduğundan şüphelendik ama gerçek katil Adnan, bahçıvanı hayatında görmemiş, o işi tek başına yapmış. Bu kanıtlandı artık. Şüphelerimiz yüzünden şimdi kadını rahatsız etmenin ne yararı var?"</p>

  <p>Barış gülmeye devam etti.</p>

  <p>"Benle bahse var mısın?"</p>

  <p>"Hangi konuda?"</p>

  <p>'Yakın bir tarihte bu yalıya yeniden gelmek zorunda kalacağız.</p>

  <p>"Nedenmiş<a id="a2"></a> o?"</p>

  <p>"Yeni bir cinayet vakası daha olacak da o yüzden."</p>

  <p>"Haa, anladım ne demek istediğini. O güzel kadın şimdi de kocasını öldürmeye kalkacak demek istiyorsun, değil mi?"</p>

  <p>"Doğru tahmin. Var mısın iddiaya?"</p>

  <p>Selim birkaç saniye düşündü. Sonra, 'Yok, öyle bir iddiaya girmem" diye homurdandı...</p>

  <p class="p1"><span class="t5">B</span><span class="t5">İ</span><span class="t5">TT</span><span class="t5">İ</span></p>
</body>
</html>
