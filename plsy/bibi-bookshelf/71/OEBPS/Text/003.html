<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx674"></a>İKİNCİ BÖLÜM</h1>

  <h2><a id="ncx675"></a>1</h2>

  <p>Soğuk fakat pırıl pırıl güneşli bir gün vardı dışarıda. Barış geceyi rahat geçirememiş, geç saatlerde uykuya daldığı ana kadar üzerinde çalıştığı mesele için düşünüp durmuştu. Emniyet Müdürlüğünün kapısından girip odasına doğru ilerlerken hâlâ esneyip duruyordu. Daha odasına girmeden koridorda Komiser Selim'le karşılaştı.</p>

  <p>"Günaydın, ağabey" dedi.</p>

  <p>"Günaydın. Bu hâlin ne aslanım, bütün gece uyumamışa benziyorsun."</p>

  <p>"Uyumasına uyudum da, hiç uykumu alamadım. Bıraksalar akşama kadar uyurum."</p>

  <p>"Ne yazık ki bu lüksün olamayacak. Baş komiser bizi yanına çağırdı."</p>

  <p>'Yeni bir cinayet vakası daha mı?"</p>

  <p>"Hayır. Aslı Altınmızrak'ın otopsi raporu gelmiş."</p>

  <p>Barış, Selim'in peşine takılarak odasına uğramadan doğruca Baş komiser Hidayet'in odasına doğru gitti. Amirleri makam koltuğunda düşünceli bir şekilde oturuyordu. Her zamanki gibi erkenci olduğu önündeki içilmiş kahve fincanından belli oluyordu. Onları karşısında görür görmez, "Alın, okuyun bakalım" diye otopsi raporunu önlerine sürdü. Raporu önce Selim alarak gözden geçirdi. Sonra raporu Barış'a uzattı. Barış raporu okurken Selim mırıldandı.</p>

  <p>"Amirim raporda kayda değer bir bilgi yok. Hemen hemen her şey düşündüğümüz gibi."</p>

  <p>Hidayet gür sesiyle homurdandı:</p>

  <p>"İşin kötü yanı da bu ya! Cinayet aletinin on beş santim uzunluğunda cerh edici bir nesne olduğu yazılı. Tam kalbe isabet eden bir vuruş olduğu belirtiliyor ve de tek bir darbe. Ölüm saati tahminimize uyuyor. Cinsel ilişkiye girilmemiş, vajinada sperm bulunamamış."</p>

  <p>"Evet, efendim. Bu durumda hâlâ başladığımız noktadayız."</p>

  <p>Kısa bir sessizlik oldu. Barış raporu şefinin masasının üzerine bırakırken düşünceli fakat kendinden pek de emin olmayan bir ses tonuyla mırıldandı:</p>

  <p>"Amirim yine de elimizde şüpheli biri var."</p>

  <p>Baş komiser kuşkuyla yardımcısına baktı. "Kim?"</p>

  <p>"Mimar Emre. En azından şimdilik bir yalanını yakaladık. Bana cinayet haberini Altınmızrak'ların hizmetçisinden telefon haberiyle öğrendiğini söylemişti. Dün gece hizmetçiyle konuştum. Kadın mimarın telefon numarasını bile bilmiyor, evlerindeki telefon defterinde de yazılı değil. Yani bu durumda hizmetçi aramış olamaz."</p>

  <p>Baş komiser biran durakladı.</p>

  <p>"Kadın sana aramadığını mı söyledi?"</p>

  <p>"Tam öyle değil, efendim. Mimarla temas kurmak istediğimi bana telefon numarasını vermesini istedim, o da bizde numarası yok dedi. Gerçekten yoksa Emre'ye nasıl telefon etmiş olabilir? Bu da mimarın bize yalan söylediğini göstermez mi?"</p>

  <p>'Ya hizmetçi yalan söylüyorsa" diye mırıldandı Selim.</p>

  <p>"Bunu da düşündüm. Ama bana hiç de mantıklı görünmedi. Kadının yalan söylemesi için ortada mantıklı ve geçerli bir neden görüyor musunuz? Evin hizmetkârı neden böyle basit bir detayı saklasın ki? Bu durumda yalan söyleyen Emre olmalı."</p>

  <p>Hidayet homurdandı:</p>

  <p>"Bundan bir neticeye varamayız."</p>

  <p>"Neden?"</p>

  <p>"Emre herhangi bir nedenle ertesi sabah kızı aramış ve olay yerindeki bizim ekiplerimizden de vakayı öğrenmiş olabilir."</p>

  <p>"Öyle olsa o arama olay yeri inceleme ekibi tarafından kayda geçerdi. Muavin Haldun böyle bir aramadan bahsetmedi bana."</p>

  <p>"Biraz ilginç" diye söylendi Baş komiser ama daha sonra rahatlamamış gibi mırıldandı. "Ama niye böyle bir hata yapsın ki? En azından sana eski sözlüsünün ölümünden haberdar olmadığını söyleyebilirdi. Biz de aksini ispat edemezdik."</p>

  <p>Odada kısa bir sessizlik oldu. Bu kez Selim sordu:</p>

  <p>"Amirim cenaze ne zaman kaldırılacakmış?"</p>

  <p>"Bilmiyorum. Otopsi işi bittiğine göre naaş aileye teslim edilecektir artık. Sanırım Ragıp Beyde bugün hastaneden çıkıp evine dönecekmiş. Öğleden sonra evlerine gidip adamla bizzat konulmak istiyorum. Belki bize yardımcı olabilir. Sizler de gelin."</p>

  <p>Barış mırıldandı:</p>

  <p>"Acaba hangi evine dönecekmiş?"</p>

  <p>Hidayet sertçe söylendi:</p>

  <p>"Ne demek bu?"</p>

  <p>"Dün hizmetçiden öğrendim. Asıl ikametgâhları Yeniköy'deki bir yalıymış. Acaba oraya mı gidecekler hastaneden çıkınca?"</p>

  <p>"O kadarını bilmiyorum, öğreniriz."</p>

  <p class="p1"><span class="t4">* * *</span></p>

  <p>Önce Etiler'deki apartmana gittiler. Kapı açılmadı, evde kimse olmadığını anlayınca bu kez Yeniköy&rsquo;ün yolunu tuttular. Saat öğleden sonrası dört sularıydı. Yalı gerçekten muhteşemdi. Resmî plakalı arabayı kalın ferforje parmaklıklarla süslü bahçe duvarının önüne bırakırlarken üçü de hafif bir şaşkınlık yaşadı. Cinayetin işlendiği yazlık sitedeki ev buranın yanında çok hafif kalıyordu.</p>

  <p>Kalın demir kapıyı açıp içeri girmek istediler ama beceremediler. Yan taraftaki zile doğru Selim uzanırken Baş komiser, "Dur bakalım, biri geliyor" diye mırıldandı. Başlarını çevirip yaklaşan adama doğru bir göz attılar. İri yarı, boyu bir doksandan fazla, kocaman biriydi. O zamana kadar hiçbiri bahçıvan Halil'i daha önce görmemişti. Adam cüssesine göre oldukça ağır hareketliydi. Sakin adımlarla parmaklıklara yaklaştı. Bir süre bön bön bakışlarla gelenleri süzdü. Sonra gök gürültüsünü andıran bir sesle sordu:</p>

  <p>"Ne istiyorsunuz? Gazeteciyseniz defolup gidin. Hanımefendi sizlerle görüşmek istemiyor. Beyefendi de hasta."</p>

  <p>Hidayet homurdandı:</p>

  <p>"Aç şu kapıyı biz polisiz."</p>

  <p>Bahçıvan polis kelimesini yadırgamıştı. Eskisinden daha boş nazarlarla onları süzmeye başladı ama kapıyı da hemen açmadı. Barış, hizmetçi Sıdıka'dan öğrendiğini anımsayarak amirinin kulağına yaklaşıp kısık sesle fısıldadı:</p>

  <p>"Efendim, bu adam yalının bahçıvanıymış ama geri zekâlıymış biraz."</p>

  <p>"Belli oluyor" diye karşılık verdi Hidayet.</p>

  <p>"Hadi aç oğlum şu kapıyı. Uğraştırma bizi. Ev sahipleriyle konuşmamız lazım."</p>

  <p>Halil hiç oralı olmadan geri dönüp ağır adımlarla uzaklaştı. Baş komiser afallamıştı.</p>

  <p>"Ulan ne yapıyor bu geri zekâlı herif" diye homurdandı arkasından. "Açmayacak mı bu kapıyı?"</p>

  <p>Halil gözden kaybolmuştu. Cinayet masasının üç elemanı bir süre kapı önünde bekleştiler kararsız bir şekilde. Baş komiser söylenmeye devam ediyordu:</p>

  <p>"Bu ne rezalet yahu! Bu manyak canının istediğine mi kapıyı açıyor; içerde bu herifi kontrol eden kimse yok mu?"</p>

  <p>Selim amirini teskin etmek için mırıldandı:</p>

  <p>"Belki gelişimizi ev sahiplerine bildirmek için içeri gitmiştir, efendim" dedi.</p>

  <p>"Hadi canım, herif tam bir salak. Boşuna bekleyeceğiz galiba burada."</p>

  <p>Baş komiser söylenmeye devam ederken birden bahçıvanın yeniden arka çıkış kapısında göründüğünü ve kendilerine doğru ilerlediğini fark ettiler. İlkinin aksine bu defa hızlı adımlarla yaklaşıyordu. Demir kapının içten kilidini açıp tek kelime etmeden bir baş hareketiyle girmelerini işaret etti. Hidayet kızgın nazarlarla dev adamı süzerek bahçeye daldı.</p>

  <p>Selim en azından bir asırlık yalının ihtişamlı görüntüsüne hayran kalmıştı. Bahçe, mevsimi olmamakla beraber gül tarhları, henüz çiçek açmamış leylakları, mor salkımları, susamları ve fıskiyeli mermer havuzuyla nefisti. Sanki geçmiş tarihimizden bir tablo kadar canlıydı. O da Hidayetin arkasından yürüdü. Barış ise en arkada kalmıştı. Fakat oyalının ve bahçenin güzelliğinden çok en önde giden devasa yapılı bahçıvanı izliyordu. Sıdıka'dan adamın geri zekâlı olduğunu işittiği için hareketlerine sinirlenmemişti ama birden heyecanlanıverdi. Gözleri bahçıvanın toprak üzerinde bıraktığı ayakkabısının izlerine takılıvermişti. En azından 45 numara olan büyük ayak izleriydi bunlar. Kalbi hızla atmaya başlamıştı; zihnini zorlayarak cinayetin işlendiği verandada gördüğü izleri anımsamaya çalıştı. Bahçıvan yürürken yerde iri ve ağır cüssesiyle gerçekten ağır izler bırakıyordu. Barış biraz daha yana kayarak yerde gördüğü izleri incelemeye başladı. Hafızası yanıltmıyorsa, verandada karşılaştığı izlere çok benziyordu. Kuşkusuz bu pek fazla bir anlam ifade etmezdi, memlekette 45 numara ayakkabı giyen binlerce insan vardı. Ayrıca bu geri zekâlı adamın evin kızını öldürmesi için nasıl bir nedeni olabilirdi ki?</p>

  <p>Fakat her dikkatli polis gibi bu noktayı aklına kaydetti. O nedeni şimdi bulması belki imkânsızdı ama araştırılması gerekli gibi gelmişti Barış'a. Özellikle, psikiyatrik bozukluğunun ne olduğunu bilmese de, psikozlarla malul hastaların çoğu cinsel suç işlemeğe son derece eğilimli kişilerdi. Benimki sadece bir varsayım, diye mırıldandı içinden; ama sonra düşüncesindeki yanlışlığı çabuk kavradı, ortada işlenmiş cinsel bir suç yoktu, sadece katil olayı vardı.</p>

  <p>Bahçıvan Halil onları yalının girişindeki büyük ahşap kapıya kadar getirdi. Aynı anda da Sıdıka asık bir yüzle polisleri karşıladı. Daha önce konuştuğu Barış'a da farklı bir muamele yapmamış, tanışık biri gibi davranmamıştı.</p>

  <p>Baş komiser hizmetçiye dönüp, "Ragıp Bey'le görüşmek istiyorum" dedi her zamanki tok ve kalın sesiyle.</p>

  <p>"Lütfen, beni takip edin" diyen Sıdıka öne düşerek onları bütün pencereleri denize bakan ön taraftaki geniş oturma odasına götürdü. Mekân bir asır önceki mimari zevkine göre inşa edilmiş ve aynı yılların eşya modasına uygun dekore edilmişti. Basit ve sade gibi görünmesine rağmen otantik değerler aynen muhafaza edilmişti, içeriye girdiklerinde üçü de hafif bir şaşkınlık geçirdiler ama çabuk toparlanmaya gayret ettiler. Önde Hidayet yürüdüğü için biraz geride kalan Selim, hafifçe Barış'ın kolunu dürttü.</p>

  <p>"Ulan bu ne debdebe be!" diye fısıldadı.</p>

  <p>Barış karşılık verecek rahatlığı bulamamıştı.</p>

  <p>Ragıp Bey, lacivert bir robdöşambrın içine pijama giymiş, cam önündeki antika bir berjere oturmuştu. Dizlerine de ekose bir battaniye örtülmüştü. Gerçi hastaneden çıkmıştı ama yaşlı adam bütünüyle çökmüş bir görüntüdeydi. Yüzü sapsarıydı, seyrelmiş ak saçları ise dağınıktı. Gelenlere oldukça boş nazarlarla bakıyordu. Tam karşısındaki koltukta ise karısı Aylin oturmaktaydı. Aylin, Hidayet'i görünce isteksizce ayağa kalktı. Onun sırtında da siyah balıkçı bir kazak ve aynı renk pantolon vardı. Yüzünde hiç makyaj olmamasına rağmen yine de çok alımlı ve cazibeliydi. Daha Baş komiser ağzını açmadan, "Lütfen sorularınızı çok kısa kesin zira eşim sıhhatine gereği gibi kavuşamamıştır henüz" dedi.</p>

  <p>Başını sallayan Hidayet yaşlı adama doğru yaklaştı. Kendisini ve muavinlerini tanıttıktan sonra olaydan duyduğu üzüntüyü ifade eden birkaç cümle sıraladı. Yaşlı adam ona boş nazarlarla bakıyordu, hatta bir ara Baş komiser söylediklerinin hüzünlü baba tarafından anlaşılıp anlaşılmadığından bile kuşkuya düşüp erken geldiğini düşündü.</p>

  <p>Kısa bir sessizlik oldu. Aylin ziyaretçilerine oturmaları için yer dahi göstermemişti. Ama Hidayet bu kabalığa aldırmadan en yakınındaki iskemleyi çekerek Ragıp Altınmızrak'ın tam karşısına geçti. Hafifçe genzini temizledi önce. Muavinleri tam arkasında ayakta dikilmişlerdi.</p>

  <p>"Sizi böyle bir anda rahatsız ettiğimiz için çok üzgünüz efendim. Fakat takdir edersiniz ki biz de görevimizi yapmak zorundayız" dedi.</p>

  <p>Hidayet adamın cevap verebileceğini bile sanmıyordu ama Ragıp hafifçe başını sallamıştı.</p>

  <p>"Tabii, sizi anlıyorum. Tek isteğim kızımın katilinin bir an evvel yakalanmasıdır."</p>

  <p>Sesi son derece kısık ve hırıltılı çıkmıştı.</p>

  <p>"Bundan hiç şüpheniz olmasın efendim. Elimizden geleni yapacağız ve suçluyu bir an önce adalete teslim edeceğiz."</p>

  <p>"Umarım öyle olur."</p>

  <p>"Bundan hiç kuşkunuz olmasın."</p>

  <p>"Şimdi sorun bakalım. Ne öğrenmek istiyorsunuz?"</p>

  <p>Hidayet bir kere daha genzini temizledi.</p>

  <p>"Acaba kızınızın canına kast edecek herhangi bir düşmanı var mıydı?</p>

  <p>Yaşlı adam çok garip bir soruya muhatap olmuş gibi hayretle Baş komisere baktı.</p>

  <p>"Aslı'nın mı? Şaka mı yapıyorsunuz? O dünyanın en iyi insanıydı, melek gibi bir kızdı. Nasıl düşmanı olabilir ki?"</p>

  <p>"İş ve ticaret hayatının açmazları bazen düşman edinilmesine sebebiyet vermez mi?"</p>

  <p>Yaşlı adam olumsuzca başını salladı.</p>

  <p>"Belki ama bu Aslı için söz konusu bile olamaz."</p>

  <p>"Emin misiniz?"</p>

  <p>"Kesinlikle."</p>

  <p>'Ya özel hayatı?"</p>

  <p>"Özel hayatı mı? Ne olmuş ki özel hayatına?"</p>

  <p>"Yani özel hayatında bu menfur cinayeti işleyecek kimseler olabilir mi?"</p>

  <p>"Ne demek istiyorsunuz komiser? Kızım son derece mazbut ve sakin yaşayan biriydi. Özel yaşamında bir pürüz olduğunu hiç sanmıyorum."</p>

  <p>Hidayet üsteledi.</p>

  <p>"Sanırım sözlüymüş, değil mi?"</p>

  <p>"Evet... Genç bir mimarla hayatını birleştirmeyi planlıyordu."</p>

  <p>"Bu genci siz de tanıyorsunuz, değil mi?"</p>

  <p>"Haliyle, tanıyorum tabii."</p>

  <p>"Evlenmelerine siz de onay vermiş miydiniz?"</p>

  <p>Ragıp Altınmızrak kısa bir an düşündü. Sonra ağır ağır mırıldandı:</p>

  <p>"Ben bu konuda açık fikirli bir insanımdır. Bir kızın hayatını birleştireceği erkeği kendisinin seçmesi en doğal hakkıdır. Müdahale etmeyi asla düşünmedim."</p>

  <p>'Yani sizin de onayınız vardı, öyle mi?"</p>

  <p>Yaşlı adam bir kere daha durakladı.</p>

  <p>"Şey" diye mırıldandı. "İtirazdan ziyade kızıma bazı telkinlerim olmuş olabilir, evlilikte maddi dengenin önemli olduğuna inanırım ama kızım tercihinde ısrar edince bana fazlası düşmezdi."</p>

  <p>Konuşmanın bu noktasında Aylin duruma müdahale lüzumunu duydu.</p>

  <p>"Lütfen, komiser bey eşimi yormamaya özen gösteriniz."</p>

  <p>Hidayet peki dercesine başını salladı, fakat sonra yaşlı adama dönerek aniden sordu:</p>

  <p>"İki gencin evlilik planlarından vazgeçtiklerinden haberiniz var mıydı? "</p>

  <p>Ragıp Altınmızrak şaşkın şaşkın Baş komisere bakakaldı.</p>

  <p>"Ne dediniz?" diye fısıldadı sonra. "Vaz mı geçmişler? Kimden duydunuz bunu?"</p>

  <p>"Damat adayınızdan, yani Emre Paksoy'dan."</p>

  <p>'Yani bunu size Emre mi söyledi?"</p>

  <p>"Evet, muavinlerimden birine söylemiş."</p>

  <p>Odada bir an derin bir sessizlik oldu. Yaşlı adamın yüzü daha sararmıştı. Biraz da yadırgayarak karısına dönüp baktı. Daha da titreyen bir ses tonuyla mırıldandı:</p>

  <p>"Aylin, bundan senin haberin var mıydı?"</p>

  <p>Kadın olumsuzca başını salladı.</p>

  <p>"Hayır, ilk defa duyuyorum. Ama neden? Bildiğim kadarıyla gayet iyi anlaşıyorlardı. Neden böyle bir karar almış olsunlar ki?"</p>

  <p>Hidayet homurdandı:</p>

  <p>"Nedenini ben de sizden öğreneceğimi sanmıştım" dedi.</p>

  <p>O zamana kadar sadece dikkatle konuşmaları dinleyen Barış'ın bakışları elinde olmadan Aylin'e kaymıştı. Ragıp Beyin hayreti ne kadar tabii gelmişse Aylin'in şaşkınlığında da o kadar yapaylık sezinler gibi olmuştu genç komiser.</p>

  <p>Aylin Altınmızrak hemen atılmıştı:</p>

  <p>"Emre hangi muavininize bu lafı etmiş acaba?"</p>

  <p>Hidayet arkasında duran Barış'ı işaret etti eliyle. Aylin çatık kaslarıyla Barış'a dönüp söylendi:</p>

  <p>"Size tam olarak ne söylediğini açıklar mısınız?"</p>

  <p>Barış gayet rahat bir şekilde mırıldandı:</p>

  <p>"Bana söylediği şey aynen şuydu; evliliğe henüz hazır olmadıklarını ama bir dost, bir arkadaş olarak ilişkilerine devam etme kararı aldıklarını ifade etti."</p>

  <p>"Çok şaşırdım buna" diye mırıldandı Aylin. "Allah Allah, hiç beklemezdim bunu."</p>

  <p>Bu kez Ragıp homurdandı:</p>

  <p>"Yoksa bu cinayet olayından dolayı Emre'yi mi suçlamak istiyorsunuz?"</p>

  <p>"Hayır, efendim. Henüz kimseyi suçladığımız yok. Amacımız mümkün olduğu kadar katledilen kızınız hakkında yeterli bilgi ve özelliklerine ulaşmak. Belki bundan sonra olay ile fail arasında bir bağ kurmak mümkün olabilir. Mesela sitenin gece bekçisi Kâmil Efendi'den merhum kızınızın hemen hemen her hafta sonunu şehirden biraz uzak ve kış aylarında tamamen boş sayılacak yazlık villanızda geçirdiğini işittik. Bu doğru mu acaba?"</p>

  <p>Ragıp başını salladı yine.</p>

  <p>"Evet, doğrudur. Kızım orayı çok severdi. Her hafta sonu ve tatillerde oraya giderdi."</p>

  <p>"Garip" diye mırıldandı Hidayet.</p>

  <p>Yaşlı adam terslenerek mırıldandı:</p>

  <p>"Garip olan nedir? Orası da evi sayılmaz mı?"</p>

  <p>Hidayet hiç istifini bozmadan yadırgadığı hususu açıkladı:</p>

  <p>"İnsanın elinde bu kadar güzel bir yalıda yaşama imkânı varken, niye öyle ıssız biryeri tercih etsin ki..."</p>

  <p>Bunun karşılığı Aylin'den geldi. Cazip kadın bacak bacak üstüne atarak bakışlarını kahredici bir rahatlıkla Baş komisere çevirdi.</p>

  <p>"Sanırım bu tercihinin iki önemli sebebi vardı. Birincisi, sevgilisi ve sözlüsü Emre ile orada gözlerden uzak ve tam bir serbesti içinde yaşamak. İkinci nedeni ise bir türlü yüzüme karşı soramadığınız neden olmalı. Ama ben açıklamakta hiçbir sakınca görmüyorum, nasıl olsa bu gerçek sizin kulağınıza da gelmiştir. Aslı beni pek sevmezdi."</p>

  <p>Hidayet sanki bunu ilk defa duyuyormuş gibi merakla kadına baktı.</p>

  <p>"Öyle mi? Neden?"</p>

  <p>"Sebebi basit değil mi, komiser? Ben üvey anneyim. Onun sevgisini kazanmak için elimden geleni yaptığım hâlde, bana bir türlü ısınamadı ve hep mesafeli kaldı. Maalesef hayatın acı bir gerçeği bu; üvey anneler sevilmiyor. Oysa onun sevgisini kazanmak için neler yapmıştım."</p>

  <p>Konuşmaları arkadan dinleyen Barış tam bu anda kadından ziyade yaşlı babaya bakıyordu ve adamın yüz hatlarının sıkıntıyla kırıştığını gözlemledi. İçinden bu kadın yalan söylüyor diye geçirdi, hatta değil sevgi, duyduğu antipati bile yüzünden akıyordu. Tabiidir ki kadını olayın faili olarak göstermek mümkün değildi; ama azmettiren olarak düşünmek için bir yığın neden vardı ortada, en önemlisi ise Ragıp Altınmızrak'ın servetiydi. Yaşlı adam hastalıklıydı ve emri hak vukuunda en büyük mirasçısı da artık ortadan kalkmış oluyordu. Bu durumda bütün serveti sevgili karısına kalacaktı. Kadının günahını mı alıyorum acaba, diye mırıldandı içinden. Ama bunu düşünmek için polis olmaya bile gerek yoktu, kimin olsa aklına gelirdi. Tam olarak tayin edemese de, aralarında en azından otuz, otuz beş yaş fark vardı. Kadın çok çekiciydi ve bu tazeliği ile kocasının ölümünden sonra istediği tarzda bir yaşama rahatlıkla kavuşacaktı. Ayrıca bu evliliğin kökünde de maddi nedenlerin dışında başka hiçbir sebep düşünülemezdi. Barış dikkatini tekrar amiri ile kadın arasındaki konuşmaya çevirdi. Aylin acımasızca devam etmişti:</p>

  <p>"Maalesef hep beni kıskanırdı" dedi.</p>

  <p>Baş komiser anlamazlığa gelerek sormuştu:</p>

  <p>"Neyinizi kıskanırdı?"</p>

  <p>"Güzelliğimi tabii. Siz de gördünüz, bunu söylemek hele ölümünden sonra hiç de hoş değil ama Aslı çirkin bir kızdı ve yaşamı boyunca aramızdaki farkı mesele yaparak benden nefret etti."</p>

  <p>Üç polis de kadının bu açık sözlülüğü karşısında şaşırmışlardı bir an. Ağızlarından tek kelime çıkmadı. O boşluk esnasında yaşlı adam sinirli bir şekilde mırıldandı:</p>

  <p>'Yapma Aylin, böyle konuşma... Ziyaretçilerimiz ne düşünür sonra... "</p>

  <p>"Gerçeği saklamanın bir yararı mı var, hayatım. Bizim görevimiz onlara yardımcı olmak. Bu olay keşke hiç yaşanmasaydı fakat olan oldu bir kere. Farkında değil misin, onlar Aslı'nın özel dünyasını merak edip öğrenmek istiyorlar. Bence bu gerçeği de bilmeliler. Kızımız iş sahasında ne kadar başarılı olsa da, özel hayatında ve ruh dünyasında bazı sorunlar yaşıyordu. Mesela sözlüsüyle evlenmekten vazgeçmesi gibi... Bu gerçeği neden en son öğrenen biz oluyoruz? Baksana, polisin bildiği bir önemli karardan bizim haberimiz yok." Yaşlı adam yine inler gibi mırıldanmıştı: "Bu neyi değiştirir ki? Gencecik kızım ölüp gitti." Ragıp Bey daha fazla dayanamamış ve hıçkırarak ağlamaya başlamıştı. Aylin bunun üzerine Hidayet'e dönerek, "Komiser bey acaba sorularınızı burada kesebilir misiniz? Eşimin hâlini görüyorsunuz, yeni bir kriz geçirmesini istemiyorum" dedi.</p>

  <p>Çaresiz kalan Baş komiser oturduğu iskemleden kalkmak gereğini duydu.</p>

  <h2><a id="ncx819"></a>2</h2>

  <p>Saat gecenin on ikisi olmuştu. Aylin yanında hafif horultular çıkararak uyuyan kocasına baktı; artık uyanması söz konusu olamazdı, zaten şu sıralar aldığı teskin edici ilaçlar aşırı sersemlik ve uyku yapıyordu. Usulca yataktan kalktı. Şimdi yapacağı önemli bir iş vardı. Yataktan kalkarken son bir kere daha kocasına baktı. Ragıp top atılsa uyanmayacak hâldeydi. Yatmadan önce odadaki geniş koltuğun üzerine bıraktığı kaz tüyü anorağını ve spor lastik ayakkabılarını eline aldı, sonra sessizce kapıyı aralayıp karanlık koridora süzüldü.</p>

  <p>Yalı derin bir sessizliğe bürünmüştü gecenin bu saatinde. Aylin, Sıdıka'nın da uykuya daldığından emin olmak istedi. Çıplak ayak, elinde tuttuğu spor ayakkabıları ayağına geçirmeden basamaklardan aşağıya indi. Evin içindeki ürkütücü sessizliği karşı yakadan kopup gelen sert poyraz bozuyordu sadece. Bir iki saniye durup etrafı dinledi. Rüzgârın uğultusundan başka hiçbir şey duyulmuyordu. Anorağını sırtına geçirdi, lastik ayakkabıları giydi. Kendi evinde bir hırsız sessizliğiyle sokak kapısına doğru yürüdü. Dışarının dondurucu ayazı genç kadının yüzüne çarptı. Soğuktan içi titreyerek bir iki saniye kapının önünde oyalanan Aylin daha sonra hızlı adımlarla bahçenin yan komşu duvarına bitişik müştemilata doğru yürüdü. Burası bahçıvan Halil'in kaldığı yerdi. Dev adamın o saatte uyuduğunu düşünmüştü, oysa müştemilata yaklaştığında ufak kapının içeriden açıldığını görünce bir an irkildi. Aralanan kapı eşiğinde Halil'in devasa cüssesi görünmüştü. Müştemilatında bütün ışıkları sönük olduğundan bahçıvanın silueti karanlıkta olduğundan da heybetli ve ürkütücü görünüyordu.</p>

  <p>Aylin içeri girmeden önce kısa bir duraklama yaşadı. Adamın gerçek bir köpek gibi kendisine sadık olduğunu biliyordu. Ona her istediğini yaptırabilirdi, nitekim yaptırmıştı da, Halil hiç gözünü kırpmadan evin bir ferdi olan Aslı'yı bir bıçak darbesiyle öldürmüştü. Yine de karşısında geri zekâlı biri olduğundan zaman zaman huylanıyordu. Bahçıvanı cinsel saplantıları olan, diğer normal insanlara göre farklı heyecanlar yaşayan biriydi. İri yarı görüntüsüne aldanmamalıydı, bu eve ilk defa geldiğinde henüz on altı yaşındaydı. Aradan yedi yıl geçtiğine göre şimdi yirmi üç yaşında olmalıydı; ama muhtemel bir hormon bozukluğundan olsa gerek, onu görenler kırkının üstünde sanırlardı. Anormal davranışları çok aşikârdı; genelde hiç konuşmaz, soru sorulmadıkça ağzını açmazdı. Aslında iyi huylu bir zavallıydı, damarına basılmadıkça kimseye bir kötülük yaptığı görülmemişti şimdiye kadar. Fakat Aylin daha onu ilk gördüğü anda, kendisinden fazla etkilendiğini hissetmişti. Yaz günleri ne zaman yalının bahçesine çıksa, Halil'in bütün işini gücünü bırakıp belli etmemeye çalışarak gizli gizli kendisini uzaktan seyre çalıştığını fark etmişti. Önceleri bu duruma çok sinirlenmişti; bu geri zekâlı çocuk devin bütün kadınlara aynı heyecanı hissettiğini sanmış hatta onu işten attırmayı düşünmüştü ama daha sonraları Halil'in sadece kendisine olan hayranlığını fark edince önemsememiş, hatta izahı zor bir duyguyla bundan hoşlanmış, kadınlara has bir zevk almıştı. Halil'in işe alınmasından yaklaşık bir sene sonra bir kış günü ve tamamen bir tesadüf neticesi garip bir olaya şahit olmuştu. Şimdi hatırlayamadığı bir nedenle bahçeye çıkmış, Halil'e bakınmış, etrafta görünmeyince de onu bulmak üzere kaldığı müştemilata doğru gitmişti. Tam penceresinin önünden geçerken de gözü içeriye takılmıştı. Aylin birden dehşete kapılmıştı. Hayretle kımıldamadan içeriye bakmaya devam etmişti. Halil seyredildiğinden habersiz, Aylin'in eskidiği gerekçesiyle çöpe attığı çizmelerini karşısına almış, onları okşayıp öperek mastürbasyon yapıyordu.</p>

  <p>Donakalmıştı genç kadın, ne yapacağını şaşırmıştı. İlk şaşkınlığı geçtikten sonra bu seyirden garip bir keyif almıştı. Halil odanın içinde çırılçıplaktı o kış günü; geri zekâlı diye o güne kadar hiç ilgilenmediği devin heykel gibi bir vücuda sahip olduğunu ilk o zaman görmüştü zaten. Sonra ani bir kararla kapıyı açıp içeriye dalmıştı. Halil utançtan dikleşmiş organını bile örtmeyi akıl edemeyerek ayağa fırlamıştı. Renkten renge girmiş, daha sonra da konuşmaktan çekindiği için affedilmesi için ev sahibinin ayaklarına kapanmıştı. Koca adam durmadan ağlıyor fakat konuşamıyordu. Şeytani düşünceler Aylin'in aklına ilk defa o zaman girmişti. Kaşları çatık olarak ilerlemiş tam karşısına dikilmiş ve yüksek sesle gürlemişti:</p>

  <p>"Nedir bu rezalet?"</p>

  <p>Halil konuşamıyor, sadece hıçkırıyordu. Secde eder gibi alnını Aylin'in topuklu ayakkabılarının önüne dayamış ağlıyordu. Genç kadın yere kapanmış çırılçıplak gencin fazla gelişmiş adaleli omuzlarına, sırtına bakarken içinin tuhaf bir ürpertiyle kaplandığını hissetti. O güne kadar Halil'i geri zekâlı, acınacak bir yaratık olarak görürdü ama o an tamamen cinsel bir obje olarak bakıyordu adama.</p>

  <p>"Sen eski çizmelerimi mi öpüyorsun, ha?" diye sordu tiz bir sesle.</p>

  <p>Halil'in cevap verecek hâli yoktu. Omuzları sarsılmaya devam ediyordu. Neden sonra gök gürültüsünü hatırlatan sesiyle, "Hanımefendi lütfen! Lütfen beni kovmayınız" diye inledi.</p>

  <p>Genç kadın birkaç saniye düşündü. Gördüğü olaydan ziyade bahçıvanın gelişmiş vücudu ve kendisine olan tutkunluğunun boyutu ilgisini çekmişti. Önce hiç sesini çıkarmadı. Kadının suskunluğu Halil'i daha da korkutmuştu.</p>

  <p>"Ayaklarınızın altını öpeyim" diye yalvardı yeniden.</p>

  <p>Aylin farkında olmadan adamın gayritabii cinsel temayülünden haz duyduğunu o zaman hissetti.</p>

  <p>"Bakalım, şimdi bir karar vereceğim. Demek seni kovmamı istemiyorsun ha?"</p>

  <p>Dev, bakışlarını hanımına çevirmeden başını sallamıştı.</p>

  <p>"Hadi bakalım! Şimdi de şu ayağımdaki pabuçları öp."</p>

  <p>Sesi sanki emreder gibi çıkmıştı Aylin'in. Bir an aldığı emri anlamakta zorlanan Halil heyecana kapılarak ne yapacağını şaşırdı, sonra da secde eder gibi durduğu pozisyonunu bozmadan eğilip kadının siyah ayakkabılarını öpmeye, daha sonrada diliyle yalamaya başlamıştı. Genç kadın şimdiye kadar hiç yaşamadığı bir olayın içinde buldu kendini. Neden sonra, "Yeter!" diye bağırdı. Halil hemen durmuştu. Manzara belki iğrenç, tiksinti vericiydi. Adamın gözyaşları ve dilinin ıslaklığını ayakkabısının parlak derisinde görüyordu.</p>

  <p>"Ayağa kalk!" diye gürledi Aylin.</p>

  <p>O zaman koca devi bir utanç kaplamıştı. Titreyerek fısıldadı:</p>

  <p>"Bu hâlde mi? Kalkamam... Ayıp."</p>

  <p>"Kalk diyorum sana. Emrediyorum!"</p>

  <p>Halil çaresizlik içinde ve müthiş utanarak dizlerinin üzerinde doğrulup ayağa kalkmıştı. Genç kadın kalbi duracak gibi adamın müheykel vücuduna ve özellikle devasa vücuduna uygun düşen cinsel organına bakışlarını çevirdi. Şimdiye kadar hiç böyle iri bir şey görmemişti, içinden yazık, diye inledi; bu geri zekâlı devden iğrenmese bulabileceği en yetkin yatak arkadaşı olabilirdi oysa.</p>

  <p>"Sen bir köpeksin" dedi sonra. "Ve seni kovmamamı istiyorsan hep benim köpeğim olarak kalacaksın, anladın mı?"</p>

  <p>Halil başını sallamakla yetinmişti.</p>

  <p>"Evet, efendim anladım. Ben sizin köpeğinizim ve hep öyle kalacağım. Yeter ki beni kovmayın."</p>

  <p class="p1"><span class="t4">* * *</span></p>

  <p>Aylin müştemilatın önünde kısa bir an durakladı. Sanki Halil onun geleceğini biliyormuş gibi gecenin bu saatinde uyumamıştı hâlâ. Aslında genç kadın müştemilata sinen kokudan nefret eder, diğer zamanlarda mecbur kalmadıkça içeriye girmezdi. Dev adamın berbat bir ten kokusu vardı ve o koku kaldığı yere fena sinmişti. İçerisi karanlık olduğu için Aylin o an adamın ter içinde olduğunu fark etmedi; lakin o hoşlanmadığı koku daha kapı açıkken bile genzine dolmuştu.</p>

  <p>Halil mahcup bir edayla fısıldadı.</p>

  <p>"Bir emriniz mi vardı, hanımım?"</p>

  <p>Kapının eşiğinde duran Aylin bir an durakladı. Halil'e verdiği özel emirleri bile ekseriyetle başka yerlerde ona iletirdi. Her ne kadar dikkatli davransa da, gecenin bu saatinde müştemilata gelmekten biraz çekinmişti. Yalıda, alt katta yatan hizmetkârlardan heran birinin uyanması söz konusu olabilir ve görülme riski doğardı.</p>

  <p>"Uyumamış mıydın daha sen?"</p>

  <p>"Bu gece gözümü uyku tutmadı, efendim."</p>

  <p>"Yaa! Neden?"</p>

  <p>"Bilmiyorum, efendim."</p>

  <p>"Yoksa gelmemi mi bekliyordun?"</p>

  <p>"Hayır, efendim."</p>

  <p>Genç kadın, bahçıvanın yüzündeki ifadeyi görmek istedi; ama karanlık buna engel oluyordu. Ayrıca gelişinin adamda fazla bir şaşkınlık yaratmadığını da hissetmişti. Halil'i ziyaret sebebi ona teşekkür etmekti.</p>

  <p>"Aferin" diye mırıldandı kapı aralığında. "İşini iyi yaptın."</p>

  <p>Halil'den hiç ses çıkmamıştı.</p>

  <p>Biraz yadırgadı; fakat fazla değil. Sadık köpeği zaten duygularını fazla belli eden bir yapıya sahip değildi.</p>

  <p>"Bunun karşılığını alacaksın."</p>

  <p>Yine ses yoktu Halil'de. Oysa yaltaklanmasını, abuk subuk da olsa bir şeyler söylemesini beklemişti.</p>

  <p>"Korktun mu?" dedi.</p>

  <p>"Ben hiçbir şeyden korkmam, efendim."</p>

  <p>Gülümsemeye çalıştı Aylin. Ama için için ürkmüştü de. Geri zekâlı da olsa cinayet işleyen bir adamın bu kadar soğukkanlı davranması garibine gitmişti.</p>

  <p>"Ben de böyle olmanı istiyorum zaten" diye mırıldandı.</p>

  <p>Daha fazla kalması için neden yoktu. Bu kısacık teşekkür cümlesi bile sadık köpeğine yeterdi. Geldiği gibi sessizce yalıya döndü, içinden meseleyi bu kadar rahat ve kısa geçiştirdiği için memnundu; oysa adama biraz daha taviz vermeye dünden razıydı. Işıkları yanık yalıdan içeri süzülüp yatak odasına çıkan basamakları tırmanırken aklı hâlâ dev adamın durgunluğundaydı. Dalgın uyuyan kocasının yanına uzandığında geçmişteki anılarıyla bu gece yaşadıkları birbirine karışmış gibiydi. Endişelenecek bir şey yoktu; geri zekâlı köpeği hâlâ aynı köpekti.</p>

  <p>Aynı dakikalarda kapıyı kapatan Halil kan ter içindeki vücuduyla daracık yatağına uzanıp ağlamaya başlamıştı. Birkaç geceden beri kâbuslar görüyor, gözüne uyku girmiyordu. Hanımına karşı görevini hakkıyla yerine getirememişti.</p>

  <p>Resmî plakalı aracı bu kez Selim sürüyordu. Yan koltukta hafif kaykılmış oturan Barış ise boş gözlerle etrafa bakıyordu. Hava güneşli ama yine soğuktu. Araba Silivri istikametinde yol alıyordu. Selim başını iki yana sallayarak mırıldandı.</p>

  <p>"Doğrusu hiç anlamıyorum. O harika yalıya sahip olan bir zengin neden gelip bir de burada yazlık alsın. Başka villa alacak yer mi bulamamış yahu!"</p>

  <p>Barış isteksizce homurdandı:</p>

  <p>"Adamın keyfinin kâhyası değilsin ya, belki de burayı beğenmiştir. Adam da para bol, istediği yerden mülk alır kendine."</p>

  <p>"Hadi canım sen de. Sana makul geliyor mu? Yazları o canım yalıyı bırakıp da kim gelir buraya?"</p>

  <p>"Öyle deme Selim ağabey, bak öldürülen kız yalıyı sevmiyormuş işte."</p>

  <p>"Onun zoru yalıyla değilmiş, bunu öğen dik. Kızın sorunu üvey annesiyleymiş, düpedüz hafta sonları kadınla beraber olmamak için kaçıyormuş buraya."</p>

  <p>"O da doğru ya!"</p>

  <p>Selim yadırgamış gibi mırıldandı:</p>

  <p>"Şu evlilik sözünün bozulması hadisesi var ya, sana biraz tuhaf gelmiyor mu?"</p>

  <p>"Nesi?"</p>

  <p>"Yahu iki genç evlenmekten vazgeçiyorlar ama kızın tarafının haberi yok. İlk defa bizden öğreniyorlar. Sen olsan yadırgamaz mısın?"</p>

  <p>"Ben yadırgarım ama şimdiki gençler bizim gibi değil. Ayrıca bunlar sosyetik tabaka. Onlara pek akıl sır erdiremeyiz."</p>

  <p>Selim bir süre sustu. Sessizce arabayı sürdü, sonra birden hatırlamış gibi sordu:</p>

  <p>"Şu Mimar Emre'yi sen gördün, nasıl biri?"</p>

  <p>Barış omuzlarını silkti.</p>

  <p>"Bilmem, sıradan biri işte. Bir fevkaladeliği yok."</p>

  <p>"Nasıl yani? Az önce onların sosyetik olduğunu söylüyordun, züppenin teki mi?"</p>

  <p>"Benim kastım Altınmızrak ailesiydi. Emre Paksoy pek öyle biri değil. En azından bana öyle görünmedi. Dedim ya, her zaman karşılaştığımız tiplerden biri gibi."</p>

  <p>"Sence kızı o öldürmüş olabilir mi?"</p>

  <p>"Ne bileyim, Selim ağabey? Henüz elimizde kimseyi suçlayacak yeterli delil yok."</p>

  <p>"Ama mimarın bir yalanını yakaladık. Şu cinayeti hizmetçi kadından öğrendiği konusundaki telefon yalanı... Hizmetçi kadın onun telefon numarasını bilmiyormuş, değil mi?"</p>

  <p>"Evet, ama ya Sıdıka denen kadın yalan söylüyorsa."</p>

  <p>Selim birkaç saniye düşündü.</p>

  <p>"Hizmetçi kadın neden yalan söylesin ki? Bunda ne menfaati olabilir? Böyle bir yalana başvurması için mantıklı bir gerekçesi olmalı."</p>

  <p>"Haklısın" diye mırıldandı Barış. "Ortada öyle bir gerekçe yok. Lakin mimarın kızı öldürmesi için de ben bir sebep göremiyorum. Kız pek çok erkeği peşinde koşturacak kadar uygun biriydi. Gerçi pek güzel sayılmazdı ama onunla evlenen her erkek geleceğini garanti altına almış, köşeyi dönmüş sayılırdı. Bu şartlarda kızı neden öldürsün."</p>

  <p>Selim homurdandı:</p>

  <p>"Şu telefon yalanı midemi bulandırıyor ama. Belli ki ikisinden biri yalan söylüyor."</p>

  <p>"Bak, bunda haklısın işte. Bence de ikisinden biri yalan söylüyor. Benim asıl kafamın takıldığı nokta şu; böyle bir telefon haberinin gizlenmesinin gerekçesi ne olabilir ki? Alt tarafı kızın en yakın arkadaşına durumu bildiriyorlar. Bunun saklanacak ne yanı olabilir?"</p>

  <p>Selim düş ündü ama verecek bir cevap bulamadı. Sonra cebinden sigara paketini çıkarıp bir tane tellendirdi. Barış gülerek takıldı meslektaşına.</p>

  <p>"Ne o Selim ağabey, yeniden içmeye mi başladın?"</p>

  <p>"Yok yahu, her zaman değil, arada sırada işte. İçim daralınca.</p>

  <p>Bu cinayete kafayı iyice taktım."</p>

  <p>"Neden?"</p>

  <p>Sigarasından derin bir nefes çeken Selim dumanı üflerken bezgin bir şekilde mırıldandı.</p>

  <p>"Hidayet Baş komiseri eskiden beri tanırım, kafayı bir şeye taktı mı, kolay kolay düşüncesinden vazgeçmez. Kanımca bu cinayeti de kızı yakinen tanıyan birilerinin işlediğini düşünüyor. Bunu açıkça söylemiyor ama inancı öyle."</p>

  <p>"Ben de o doğrultuda düşünüyorum."</p>

  <p>'Yanılıyor olabilirsiniz. Nedense arızi olarak o eve gelen bir yabancının hırsızlık, ırza geçme gibi bir fiili gerçekleştireceği ihtimali üzerinde hiç durmuyorsunuz."</p>

  <p>"Fakat kızın o amaçlarla öldürülmediği ortada. Ne bir şey çalınmış, ne de kıza tecavüz edilmiş, bu hususlar tespit edildi."</p>

  <p>"Bence yetersiz. Fiil teşebbüs derecesinde kalmış olabilir. Meçhul kişi paniğe kapılıp emelinden vazgeçerek kızı öldürmek zorunda kalmış olabilir, yani bir anlık buhran, panik nedeniyle."</p>

  <p>Barış tartışmayı sürdürecek havada değildi. Sesini çıkarmadı. Zaten Baş komiserin bu sabah kendilerine yüklediği görev biraz anlamsız gelmişti kendisine; şu an Aslı Altınmızrak'ın öldürüldüğü sitede kışın da kalan tek mal sahibi yatalak Samim Bey ve karısı Şaziye Hanım'ı sorgulamaya gidiyorlardı. Barış'a göre bunun pratik hiçbir faydası olmayacaktı soruşturmaya. O yaştaki iki ihtiyarın öldürülen kızla sonucu cinayete kadar gidecek ne ilgileri olabilirdi. Ayrıca yaşlı birinin keskin bir bıçakla genç kızı kalbinden tek bir darbeyle vurması pek mümkün görülemezdi. Bu soruşturmanın amacı olsa olsa, o da zayıf bir ihtimaldi ama cinayet anında belki bir şeyler görmüş olmalarıydı. Barış aklından geçenler hakkında Selim'e bir açıklama yapmadı.</p>

  <p>Sitenin kapısında Kâmil Efendi'yle karşılaşınca şaşırdılar. Selim direksiyonun başından seslendi:</p>

  <p>"Ne o Kâmil Efendi, hâlâ nöbetini bırakmadın mı?"</p>

  <p>Girişteki bariyeri kaldıran yaşlı gece bekçisi onlara yaklaştı.</p>

  <p>"Yok be komiserim" diye mırıldandı. "Şu bizim Adnan'ın çocuğu, hani hastanede yatan bebek, durumu daha da kötüleşmiş, ne yapayım, garibanın nöbetini yine ben devraldım."</p>

  <p>Selim sordu:</p>

  <p>"Nesi varmış çocuğun?"</p>

  <p>Kâmil Efendi hüzünle başını salladı.</p>

  <p>"Hani şu kötü hastalık var ya, ondan diyorlar."</p>

  <p>"Kanser mi?"</p>

  <p>"He, ya... Ondan."</p>

  <p>"Ağır mıymış durumu?"</p>

  <p>"Adnan öyle diyor. Sevimli de bir çocuktu ama elden ne gelir."</p>

  <p>Yaşlı bekçi birden hatırlayarak mırıldandı.</p>

  <p>"Komiserim herhangi bir gelişme var mı? Aslı Hanım'ın katilini buldunuz mu?"</p>

  <p>"Henüz bulamadık, Kâmil Efendi ama yakındır. Merak etme sen, katil polisin elinden kurtulamayacaktır."</p>

  <p>Yaşlı bekçi memnuniyetle gülümsedi, "inşallah o namussuz yakalanır" diye mırıldandı, sonra da birden hatırlamış gibi sordu. "Hayrola, burada ne işiniz var?"</p>

  <p>"Önemli değil. Burada kalan yaşlı karı koca ile tanışmak istiyoruz, hani eskiden mali müşavirlik yapıyormuş."</p>

  <p>"Samim Bey ve eşiyle mi?"</p>

  <p>"Hı hıh" diye mırıldandı Selim. "Bizi onların evine götürür müsün?"</p>

  <p>"Tabii, komiserim. Bir dakika bekleyin" diyen gece bekçisi bariyeri indirerek hızla arabanın arka bölümüne atladı, sonra da merakla sordu. "O garibanlarla ne işiniz var Komiserim, ne öğreneceksiniz ki onlardan?"</p>

  <p>Selim ciddiyetle söylendi:</p>

  <p>"Cinayet gecesi onlar da burada değil miydi? Usulen onların da ifadelerini almak zorundayız."</p>

  <p>"Yapma be, komiserim! Onlar yaz günü bile hava karardıktan sonra dışarıya çıkmazlar. O fırtınalı gece de kim bilir kaçıncı uykudaydılar, bir şeye şahit olduklarını mı sanıyorsunuz."</p>

  <p>"Belli olmaz, Kâmil Efendi" diyen Selim lafı uzatmayarak arabayı sitenin içinde gazladı.</p>

  <p>Samim Alagöz tekerlekli sandalyeye mahkûm bir felçliydi. Sağ tarafı hiç tutmuyordu. Felç yüzünden başladığı için çehresinin sağ yanı aşağıya sarkmış, tükürüğünü ayarlayamadığından ince bir salya akıntısı çenesine doğru kaymıştı. Sırtında çizgili bir pijama, üstünde de eski bir hırka vardı. Düşük çoraplarını örtecek şekilde de bacakları bir battaniyeyle örtülmüştü. Yaklaşık yetmiş yaşlarında görünüyordu. Konuşma zorluğu çektiği için her iki dedektif de söylediklerinden hiçbir şey anlamıyorlardı. Yaşlı adam daha ziyade bir hırıltı çıkarıyordu ağzından.</p>

  <p>Karısı Şaziye Hanım da altmış yaşlarında olmalıydı ama devamlı hasta bir adama baktığı için oldukça çökmüş bir hâldeydi. İki polisin de ilk dikkatini çeken şey, kadının uzun boyu olmuştu. En azından bir seksen boyu vardı. Gerçi sürdürdüğü hayat kadını yıpratmış ve çökertmişti ama ikisi de kadına bakar bakmaz bir zamanlar oldukça güzel ve cazibeli biri olduğunu hemen anlamışlardı. Saçları bembeyaz ve dağınıktı. İnce kemikli vücut hatları kocasının yükünü çektiğinden sırtında belirgin bir kambur oluşmuştu. Sırtında bir ev elbisesi, en üstünde de eski bir yelek vardı.</p>

  <p>Ummadıkları bir zamanda karşılarında iki sivil polis memuru görünce önce biraz şaşırmışlar, sonra da hafif ürkmüşlerdi. Geliş nedenlerini Selim anlatınca Şaziye Hanım biraz rahatlamış ve oturmaları için yer göstermişti. Onlara Alagöz ailesinin evini gösteren gece bekçisi Kâmil, içeri girmeden işinin başına dönmüştü.</p>

  <p>Şaziye Hanım'ın ince fakat ahenkli bir sesi vardı.</p>

  <p>"Size nasıl yardımcı olabiliriz?" diye sordu.</p>

  <p>Gelişlerinin tamamen anlamsızlığına inanan Selim sorgulamaya başladı. Barış ise gösterilen yere oturmuş hiç ağzını açmadan sadece dinliyor ve bulundukları salonu inceliyordu. Oldukça sade ve basit eşyalarla döşenmiş bir mekândı. Ayrıca oldukça dağınıktı. Ortadaki masanın üstünde tepsi içinde sabah kahvaltısından kalma yemekler, etrafa saçılmış giysiler vardı. Şaziye Hanım iki ziyaretçisini ağırlamaya çalışırken bir yandan da devamlı ortalığı toplamaya çalışıyordu. Selim şimdiden gördüğü manzara karşısında yüreği burkulmuştu.</p>

  <p>Selim, "Yaşanan olayı herhalde biliyorsunuz" diye mırıldandı.</p>

  <p>"Tabii, duyduk" diye karşılık verdi yaşlı kadın. "Çok üzüldük."</p>

  <p>"Öldürülen Aslı Altınmızrak'ı tanır mıydınız?"</p>

  <p>Şaziye Hanım hüzünlü bir ifadeyle gülümsedi.</p>

  <p>"Kuşkusuz tanırdık. Size söylemediler mi?"</p>

  <p>Biran afallayan Selim hemen sordu. "Neyi?"</p>

  <p>"Eşim senelerce Ragıp Altınmızrak'ın yanında çalışmıştır. Onun mali müşaviriydi."</p>

  <p>Selim afallayarak yaşlı kadına baktı.</p>

  <p>"Öyle mi? Bundan haberimiz yoktu. Ne zaman?"</p>

  <p>"Yaklaşık yirmi beş yıl."</p>

  <p>"Sonra Samim Bey emekli mi oldu?"</p>

  <p>"Evet... Ama henüz aktif olduğu yıllarda yüksek tansiyondan bir beyin kanaması geçirdi ve gördünüz gibi bu hâle geldi."</p>

  <p>"Geçmiş olsun, üzüldüm efendim."</p>

  <p>Yaşlı kadın, Selim'in üzüntüsünü kibar bir baş hareketiyle kabul etmişti. Lakin o ana kadar ilgisiz gibi görünerek konuşmaları dinleyen Barış, yaşlı çiftin Altınmızrak ailesiyle sadece aynı site komşusu olmaktan öte başka bir bağıntısı olmadığını düşünürken ortaya çıkan bu yeni durum karşısında birden irkilmişti. Samim Alagöz'ün Ragıp Bey'in bir zamanlar mali müşaviri olması ilginçti. Acaba bu durum olaylara farklı bir düşünme boyutu getirebilir miydi? Birden o da konuşmaya katıldı.</p>

  <p>"Sizi en iyi ben takdir ederim, hanımefendi" dedi.</p>

  <p>Şaziye Hanım içeriye girdiklerinden beri hep Selim'e muhatap olduğu için ilk defa nazarlarını Barış'a kaydırdı ve bu takdirin neden kaynaklandığını anlamak istercesine genç komiseri süzdü. Barış ise hiç bozuntuya vermeden devam etti:</p>

  <p>"Benim babam da yıllarca bu hastalığı çekti. Çok zordur. Eşinizin tansiyon hastalığı eski miydi?"</p>

  <p>"Hayır, çok sağlıklıydı. Veya biz öyle sandık. Bir gün çalışırken tansiyonu aniden yükselmiş ve hastaneye yetiştirilemeden o anda felç olmuş."</p>

  <p>"İş esnasında mutlaka bir şeye aşırı sinirlenmiştir."</p>

  <p>Ak saçlı kadın tam Barış'ı tasdik etmeye çalışırken birden sustu ve yeniden Selim'e döndü; ama bu davranışı genç komiserin gözünden kaçmamıştı. Barış'ın merakı şimdi daha da artmıştı. Samim Bey'in inme inecek kadar tansiyonunun yükselmesine neden olan işindeki o olayın nedenini öğrenmeliydi mutlaka. Kadın kocasının hastalığını daha fazla konuşmak istemez gibi Selim'e sordu yeniden.</p>

  <p>"Evet, öğrenmek istediğiniz nedir, memur bey?"</p>

  <p>Selim yutkundu.</p>

  <p>"Cinayet gecesini hatırlıyorsunuz, değil mi?"</p>

  <p>"Gayet tabii. Çok yağmur yağıyordu. Berbat bir fırtına vardı dışarda."</p>

  <p>"Bekçi Kâmil Efendi genelde erken yattığınızı söylemişti; yağmurun başladığı saatlerde uyanık mıydınız?"</p>

  <p>"Doğrudur, ne de olsa ikimiz de yaşlıyız ve genelde erken yatarız. O gece de biraz televizyona bakmış ve sonra ilaçlarımızı alıp yatmıştık."</p>

  <p>Selim sordu:</p>

  <p>"Yattığınız saati hatırlıyor musunuz?"</p>

  <p>"On filan olmalıydı, zaten o saatten geç vakitlere hiç kalmayız."</p>

  <p>Barış müdahale etti:</p>

  <p>"Yattığınız saatte yağmur başlamış mıydı?"</p>

  <p>"Bilmiyorum, dikkat etmemiştim. Ya da yağmur o saatte pek şiddetli değildi; malum artık ikimizin de kulağı eskisi gibi iyi duymuyor. Başlamış olabilirdi" diye karşılık verdi Barış'a yaşlı kadın.</p>

  <p>Selim mırıldandı:</p>

  <p>"Evet, devam edin lütfen."</p>

  <p>Şaziye Hanım bir an durakladı, sonra o geceyi yeniden hatırlamak istercesine düşündükten sonra devam etti:</p>

  <p>"Ben çakan şimşekler ve gök gürültüleriyle uyandım. Dışarıda müthiş bir fırtına vardı. Yataktan kalktım. Burada zaman zaman elektrikler kesilir. Sitenin jeneratörü vardır ama kışın kimse olmadığı için jeneratör devre dışı bırakılıyor."</p>

  <p>Barış yeniden titizlenmişti.</p>

  <p>"O gecede elektrikler kesildi mi?"</p>

  <p>Yaşlı kadın hemen cevap verdi:</p>

  <p>"Bildiğim kadarıyla, hayır. Yani benim uyanık olduğum sırada kesilmedi ama sonra yeniden uykuya daldığım sırada kesilmişse bir şey diyemem."</p>

  <p>"Uzun süre uyanık kaldınız mı?"</p>

  <p>"Pek sayılmaz. Bir süre yağan yağmurdan etkilenerek perdeyi aralayıp dışarıya baktım. Gördüğünüz gibi bizim evimiz villa türü değil, apartman bloklarından birinin alt katıdır. Binalar eskidi, pek bakım da olmuyor. Dışarıda oluk gibi seller akıyordu, içeriye su girip girmediğini kontrol ettim ve sonra da gelip tekrar yattım. Hepsi o kadar."</p>

  <p>Selim sordu:</p>

  <p>"Cinayet haberini ne zaman aldınız?"</p>

  <p>Şaziye Hanım içini çekti.</p>

  <p>"Her sabah eşimi yaz kış hava alması için tekerlekli sandalyesiyle dışarı çıkarırım. O sabah da mutat gezintimize çıkmıştık. Site girişine doğru ilerlediğimizde Ragıp Bey'in villasının önünde bir sürü polis arabaları ve resmî sivil giysili memurları gördük. Tabii meraka kapılarak o tarafa doğru sürdüm arabayı. Üniformalı polislerden biri önümüzü kesti. Ne olduğunu sordum ve polisten Ragıp Bey'in kızının öldürüldüğünü öğrendim. Tabii çok üzüldüm. Ayrıca itiraf edeyim ki, korktum da. Burada bu emsal vakalar hiç olmazdı."</p>

  <p>"Öldürülen kızı tanır mıydınız?"</p>

  <p>"Tanırdım, tabii. En azından eşimin eski patronunun kızıydı. Buraya taşındığımızda ufacık bir kızdı. Zaman zaman sitede akranlarıyla oynarken görürdüm. Ama o kadar, tanışmışlığımız yoktu. Şimdi ben size bir sual sorabilir miyim?"</p>

  <p>"Buyurun, sorun" dedi Selim.</p>

  <p>Yaşlı kadın merak dolu nazarlarla iki dedektifi süzdükten sonra fısıldadı:</p>

  <p>"Bize neden müracaat ettiniz? Ne öğrenmek istiyorsunuz?"</p>

  <p>Selim, hiç işte, anlamsız formalite demek isterdi ama daha ağzını açmadan Barış bu suale karşılık verdi:</p>

  <p>"Acaba o gece fırtınanın arttığı sırada pencereden dışarıya bakarken ilginizi çekecek herhangi bir şey gördünüz mü?"</p>

  <p>"Ne gibi?"</p>

  <p>"Herhangi biri, yürüyen veya yağmurdan kaçan bir insan."</p>

  <p>Şaziye Hanım yine ince metal gözlüklerini kırışmış parmaklarının ucuyla burnunun kavisine yerleştirirken kısa bir an düşündü.</p>

  <p>"Yabancı birini kast ediyorsunuz, değil mi?" diye sordu sonra.</p>

  <p>"Tanıdık veya yabancı olması şart değil, sadece herhangi birini."</p>

  <p>"Sanırım gördüm. Biri hızlı hızlı sitenin arkasına doğru yürüyordu."</p>

  <p>"Gördüğünüz kişiyi tanıyor muydunuz?"</p>

  <p>Barış'ın nutku bir an tutulur gibi olmuştu. Alacağı cevabın çok önemli olduğunu sezinliyordu, sanki içine doğmuş gibi. Ama kadının cevabı bütün keyfini kaçırdı.</p>

  <p>"Yabancı biri değildi. Gerçi o an gözlüklerimi takmamıştım ama yabancı olmadığına eminim."</p>

  <p>"Yani gözlüğünüzü yataktan kalktığınızda takmadığınız için rahat göremediğinizi kabul ediyorsunuz ama yabancı olmadığı hususunda da eminsiniz, doğru mu anladım?"</p>

  <p>"Evet, öyle."</p>

  <p>"Peki, bundan nasıl emin olabiliyorsunuz?"</p>

  <p>"Çünkü yürüyen kişinin sırtındaki parlak sarı muşambayı karanlıkta bile seçebildim. O muşambaları bizim bekçiler giyer. Gördüğüm adam ya Kâmil'di ya da Adnan."</p>

  <p>Barış susmak zorunda kaldı. Kâmil Efendi'nin ifadesini hatırlamıştı. Fırtınalı o gecede yaşlı bekçi aşırı yağmur nedeniyle sitedeki evlere yağmur sularının dolup dolmadığını anlamak için dolaşmaya çıktığını birkaç kez söylemişti. Şaziye Hanım yanılmıyordu.</p>

  <h2><a id="ncx1004"></a>3</h2>

  <p>Selim çekinerek Baş komiser Hidayet'in çatık yüzüne baktı.</p>

  <p>"Boşuna gittik amirim, kayda değer bir malumat elde edemedik, netice olarak sıfıra sıfır, elde var sıfır diyebiliriz. Tek öğrendiğimiz şey, felçli adamın bir zamanlar Ragıp Altınmızrak'ın mali müşavirliğini yaptığı oldu, hepsi o kadar."</p>

  <p>Hidayet irkilmişti.</p>

  <p>"Mali müşaviri miymiş?"</p>

  <p>"Evet, efendim. Ama yıllar önce."</p>

  <p>Barış bu haberi Baş komiserin ilginç bulduğunu hemen sezinlemişti. Amirinin sert yüzü şimdi daha da asılmıştı. Hidayet, "Bu enteresan" diye homurdandı.</p>

  <p>Selim bilgiyi küçümser gibi söylendi.</p>

  <p>"Neyi değiştirir ki amirim. Çiftin ikisinin de ahi gitmiş vahi kalmış, tirite dönmüşler. Değil cinayet işleyecek, kımıldayacak hâlleri yok. O iki zavallı genç kızdan ne isteyebilirler ki, neden öldürsünler, aklınıza bir sebep geliyor mu?"</p>

  <p>"Orası hiç belli olmaz" dedi Hidayet. "Mali müşavirler patronlarının her türlü gizli sırlarını bilirler, kim bilir belki adamın Ragıp Bey'e bir hıncı vardı."</p>

  <p>Selim belli etmemeye çalışarak gülümsedi.</p>

  <p>"Yani o felçli adamın katil zanlısı olabileceğini mi ima etmek istiyorsunuz?"</p>

  <p>"Şimdilik hiçbir şeyi ima ettiğim yok. Ama henüz bir arpa boyu yol alamadık. Elimizde doğru düzgün tek bir ipucu bile yok. Her ihtimali değerlendirmek zorundayız. Başka bir şey söylediler mi?"</p>

  <p>"Ne gibi, efendim?"</p>

  <p>"Yani cinayet gecesiyle ilgili; herhangi bir şey görüp işitmişler mi?"</p>

  <p>"Hayır, amirim. Hiçbir şey görmemişler."</p>

  <p>O noktada Barış lafa karıştı. "Kadın fırtınanın şiddetinden bir ara uyanmış ve yataktan kalkmış. Pencerenin yanına gidip sitenin içindeki parka bakmış. Sarı muşamba giyen gece bekçisini görmüş, ufak bir detay ama bize bunu anlattı. Ne var ki kadın gözlük kullanıyor fakat o anda gözlükleri gözünde değilmiş."</p>

  <p>Hidayet homurdandı:</p>

  <p>"Gecenin karanlığında, yağmurun rüyeti düşürdüğü bir sırada gördüğü kişinin bekçi olduğunu nasıl anlamış peki?"</p>

  <p>"Bekçinin giydiği sarı muşambadan, efendim."</p>

  <p>Baş komiser birden hiddetlendi. "Allah Allah!" diye homurdandı. "Yani sarı muşamba giyen herkes bekçi mi olacak? Ya bekçi değilse, sıkıştırmadınız mı kadını?</p>

  <p>Selim tekrar söylendi:</p>

  <p>"Amirim, bekçi Kâmil'in ifade tutanağında bu husus açıkça ifade edilmiş. Adam yağan aşırı yağmur nedeniyle çıkıp etrafı kolaçan ettiğini söyledi."</p>

  <p>Barış susmuştu. Hidayet koltuğuna yaslandı ve düşünmeye başladı. Bir süre Baş komiserin konuşmasını beklediler. Odada çıt çıkmıyordu. Neden sonra Hidayet kendi kendine konuşur gibi mırıldanmaya başladı:</p>

  <p>"Bu iş hiç hoşuma gitmiyor. Kilitlenip kaldık, ikiniz de bilirsiniz, polis sonuca giden ipuçlarına genellikle kırk sekiz saat içinde ulaşır, bu süre aşarsa cidden muğlak ve bizi uğraştıracak bir vakayla karşı karşıya sayılırız. Hâlâ dişe dokunur bir şey bulamadık. Bence ortada iki şüpheli şahıs var." Derin bir nefes alan Baş komiser devam etti. "Birincisi kızın eski sözlüsü Emre Paksoy; evlenmekten neden vazgeçtikleri bence hâlâ meçhul. Hiçbir erkek öyle zengin ve gelecekte çok daha büyük bir mirasa konacak bir kızı öyle kolay kolay bırakmaz. Bence o mimarı biraz daha sıkıştırmakta yarar var. Ayrıca bir yalanını da yakaladık, cinayet haberini nasıl almış? Hizmetçi Sıdıka telefon etmediyse sabahın o saatinde kimden öğrenmiş olabilir? İkincisi de kızın üvey annesi. O kadını hiç gözüm tutmadı. Ragıp Bey için fazla genç ve kesinlikle o yaşlı adamla evliliğini sürdürecek, tek oturacak birine benzemiyor. O kadının yirmi dört saat izlenmesini istiyorum."</p>

  <p>Selim mırıldandı:</p>

  <p>"Bir sevgilisi mi olduğunu düşünüyorsunuz, amirim?"</p>

  <p>"Ne düşünmesi? Adım gibi eminim."</p>

  <p>"Fakat efendim, cinayetle bir bağlantısı olmazsa kadının özel hayatı bizi ilgilendirir mi?"</p>

  <p>Hidayet ters ters muavinine baktı.</p>

  <p>"Saçmalama Selim, tabii ki ilgilendirir. Kadın o servete tek başına konabilmek için sevgililerinden birini maşa olarak kullanamaz mı yani? Bu ihtimali yabana atmamalıyız. Bu nedenle kadını devamlı izlemenizi istiyorum. Belki bir hafta on gün açık vermemeye çalışacaktır ama ondan sonra bazı şeyler bulacağımıza eminim. Gözünüzü dört açın."</p>

  <p>Muavinler odalarına dönmek için ayağa kalktılar. Tam kapıdan çıkarlarken Hidayet arkalarından seslendi:</p>

  <p>"Haberiniz var, değil mi?"</p>

  <p>Selim mırıldandı:</p>

  <p>"Neden efendim?"</p>

  <p>"Hiç gazete okumuyor musunuz yahu? Cenaze yarın öğle namazına müteakip Bebek Camiinden kaldırılacak. Unutmayın, üçümüz de orada olacağız."</p>

  <p>İki komiser sessizce amirlerinin odasından çıktılar.</p>

  <p>Selim müşterek odalarına doğru yürüdü. Barış onu takip ederken koridorda Komiser muavini Haldun'la karşılaştı. Bir süre ayaküstü sohbet ettiler. Ay başındaki yapacakları rakı sohbetini bir kere daha birbirlerine hatırlattılar. Tam ayrılacakları sırada Haldun hatırlamış gibi sordu:</p>

  <p>"Şu öldürülen kız hakkında yeni bir gelişme var mı?"</p>

  <p>Barış olumsuzca başını sallamıştı.</p>

  <p>"Ne yazık ki yok?"</p>

  <p>Haldun tekrar sordu:</p>

  <p>"İçerdeki ayak izlerinin kaybolmuş olması hakkında bir fikir geliştirdin mi?"</p>

  <p>"Hayır."</p>

  <p>Haldun güldü.</p>

  <p>"Çok basit değil mi, dostum. Belli ki katil tarafından silinip temizlenmiş yerler. Bunu anlamak için müneccim olmaya gerek var mı? Villada araştırma yapmadın mı?"</p>

  <p>Barış homurdandı kızgın bir edayla:</p>

  <p>"O sizin görevinizdi."</p>

  <p>"Ben adamlarıma yaptırdım ama hiç kirli, çamurlu yer bezleri bulamadık. Ben senin yerinde olsam o villayı baştan aşağıya bir daha araştırırdım. Belki biz gözden kaçırmış olabiliriz. Dört adamımı o esnada görevlendirmiştim ama insan hâli bu, herif olmayacak bir yere de tıkmış olabilir bezleri."</p>

  <p>Hiç de yabana atılacak bir hatırlatma değildi bu.</p>

  <p>"Tamam" diye mırıldandı Barış. "O evi bir de ben araştırayım."</p>

  <p>Haldun arkadaşının sırtını okşayıp uzaklaştı. Olay yeri ekibi gerçekten atlamış olabilir miydi? Gerçekten de cinayet mahallinde ayak izlerine rastlanmaması çok ilginçti. Barış villaya bir daha gitmeye karar verdi. En azından beynine takılan bu muammayı aydınlatmalıydı. Belki kirli yer bezlerini bulamayacaktı; katil onları eve saklamadan yanına alıp götürmüş de olabilirdi; ama yine de denemeye değerdi.</p>

  <h2><a id="ncx1056"></a>4</h2>

  <p>Cami avlusunda kesif bir kalabalık vardı. Öğle ezanına daha yarım saat olmasına rağmen cenazeye iştirak edenler daha şimdiden yerlerini almışlardı. Cinayet masasının üç dedektifi meraklı gözlerle etrafa bakmıyorlardı. Şehrin ticaret ve sanayi kesiminden pek çok maruf kişi, sosyetenin nam salmış, fotoğrafları sık sık magazin ve renkli basında boy gösteren ünlüleri Aslı Altınmızrak'a son görevlerini yapmak üzere bir araya gelmişlerdi. Avlu irili ufaklı çelenklerden geçilmiyordu. Tabii çok sayıda gazeteci, foto muhabiri ve televizyon kameraları da cenazeyi haber yapmak için oradaydılar.</p>

  <p>Komiser Barış'ın gözleri daha ziyade yan yana tam bir ıstırap abidesi gibi hareketsiz duran baba Ragıp ve üvey anne Aylin'in üzerindeydi. Yaşlı adam tam bir çöküntü halindeydi. Feri kaçmış gözleri kan çanağı gibiydi. Komiserin tanımadığı şık giyimli birinin koluna girmişti. Dik durmaya çalışmakla beraber sanki o adamın kolundan çıkarsa hemen dizlerinin üzerine çökeceği intibaını veriyordu. Barış, Ragıp Bey'in öbür yanında duran karısına baktı. Genç kadın karalara bürünmüştü. Siyah palto, siyah çorap ve siyah iskarpin giymişti. Hemen hemen yüzünün yarısını kaplayan güneş gözlüğü de aynı renkteydi. Gözlüğün camları öyle koyuydu ki yüzündeki teessür ifadesini gözlerinden anlamak kesinlikle mümkün değildi. Ama bu şartlarda bile Aylin cenazeye iştirak eden kadınlar arasında hemen dikkatleri kendisine çekiyor, hüzünlü maskesi altında cenaze mahalline gelenler arasında odak noktası hâline geliyordu.</p>

  <p>Barış, dışarıdan görünmese de, için için gülümsemekten kendini alamadı. Aklına dün Baş komiserin verdiği emir geldi. Uzun süre bu kadını izleyeceklerdi. Kuşkusuz polislik mesleği meşakkatli ve zor bir işti; ama nadiren de olsa zevkli yanları da bulunuyordu; mesela uzun süre bu kadını izlemek, ilişki kurduğu insanları tespite çalışmak bir hayli eğlenceli olacaktı. Azılı katillerin peşinde koşmaktansa bu denli cazibeli bir kadının etrafında dolanmak meslek hayatında her zaman rastlanan bir durum değildi. Barış da amirine hak veriyordu; bu tıynet ve yapıdaki bir kadının Ragıp Bey'le ona bağlı ve mutlak evlilik birliğine riayetkar bir hayat sürdürmesi düşünülemezdi. Bakalım, altından neler çıkacak diye düşündü.</p>

  <p>Genellikle cenaze namazına kadar cami avlusunda cemaat kadınlı erkekli bulunur; ancak namaz sırasında kadınlar ve erkekler ayrılırlardı. Yine de daha şimdiden kadınlar yan tarafta bir topluluk meydana getirmişlerdi. Cenazeye iştirak edenler arasında Aslı'nın çalıştığı şirketlerin mensupları davardı haliyle. Nitekim içlerinden kırk yaşlarında bir kadının hüngür hüngür ağladığını gören Barış yanındaki Selim'in kulağına fısıldadı:</p>

  <p>"Şu ağlayan kadında kim acaba? Çok üzgün görünüyor."</p>

  <p>Selim'in bileceğini hiç sanmıyordu ama muavin, "Aslı'nın sekreteriymiş" deyince enikonu şaşırdı.</p>

  <p>"Nereden biliyorsun?" diye sordu.</p>

  <p>Selim büyük bir içtenlikle mırıldandı:</p>

  <p>"Az önce iki şirket yetkilisi kendi aralarında konuşurlarken işittim. Kızı çok severmiş. Adını bile duydum. Sabiha."</p>

  <p>Barış bu kadınla da konuşmakta yarar var, diye düşündü. Gerçekten de bazı sekreterler patronlarının özel hayatları hakkında çok şey bilirlerdi, hele genç patronunun ölümüne bu kadar içten yana yakıla ağlıyorsa.</p>

  <p>Barış aynı anda bekleşen kadınların arasında hizmetçi Sıdıka'yı da gördü. Demek evi boş bırakmış, o da bu son vazifenin ifası için camiye kadar gelmişti. Ama bir şey dikkatini çekti; daha doğrusu Sıdıka'yı gördüğü anda, kadının da husumet ve kuşku dolu nazarlarla kendisine baktığını görmüştü; fakat nazarlarının karşılıklı olarak kesiştiği o anda, Sıdıka hızla bakışlarını kendisinden çekmişti. Yine de o birkaç saniye Barış'ın durumu fark etmesine yetmişti. Genç komiser sezilerine her zaman güvenirdi; nedense bu kadın kendisinden hiç hoşlanmamıştı; ama sebebini henüz bulup çıkaramıyordu. Telefon yalanı yeniden aklına geldi; gerçekten de o konuda yalan söyleyen acaba Mimar Emre miydi, yoksa bu kadın mıydı? Hizmetçinin cinayetle yakın bir ilişkisi olduğu ihtimali Barış'a uzak geliyordu; ama ortada bir yalan varsa ve bu yalanı Sıdıka söylemişse, böyle bir şeye neden tevessül etmiş olabilirdi acaba? Bunda kadının ne menfaati olabilirdi? Mantıklı bir izah aklına gelmiyordu. Kadını daha fazla inceleme imkânı bulamadı; zira Baş komiser Hidayet bulundukları yerden ilerleyince Selim'le o da peşinden yürümek zorunda kalmışlardı.</p>

  <p>Öğle ezanı okunurken Emre Paksoy da cami avlusuna girmek üzereydi. Geç kalmış gibi telaş içindeydi. Kalabalıktan sıkılmış gibi etrafına bakındı ve eski sözlüsünün annesiyle babasını yan yana görünce ağır ağır onların bulunduğu yere doğru yürüdü. Altınmızrak'ların önünde bir taziye kuyruğu oluşmuştu, mimar da o kuyruğun sonuna katıldı. Sırtında devetüyü rengi kapüşonlu bir kaban vardı. İçine yeşil balıkçı yaka bir kazak, ayaklarına da altı kalın botlar giymişti. Ürkek ve çekingen görünüyordu. Barış kalabalık arasında onu fark edince hemen yanındakilere eğilerek, "İşte mimar bu" diye fısıldadı. Baş komiser ve Selim merakla Barış'ın gösterdiği adama baktılar. İkisinden de ses çıkmamıştı ama dikkatle mimarı süzüyorlardı.</p>

  <p>Emre Paksoy cenaze sahiplerine yaklaşmış ve ellerini sıkmıştı. Barış'ın uzaktan görebildiği kadarıyla oldukça mesafeli; içten ve gerçek bir üzüntüden uzak bir başsağlıydı bu. Sanki yerine getirilmesi zaruri bir taziye gibi. Genç komiser huylanmıştı; daha cinayetin işlendiği gün maktulenin yanında olan biri nasıl bu denli soğuk olabilirdi. Bilinmeyen bir nedenle hızlı başını çevirip yan tarafta bekleşen kadınlar grubu arasında yer alan hizmetçi Sıdıka'ya nazarlarını çevirdi Barış. O esnada Sıdıka da bir kaşı havada dikkatle mimarın hareketlerini kolluyordu. Bunların arasında bir numara var, diye geçirdi içinden. Ne olduğunu tahmin edemiyordu henüz ama telefon yalanından sonra şimdi de aralarında bir göz kontağı kurulmuştu. Nitekim taziye kuyruğundan çıkan mimar kısa bir araştırmadan sonra Sıdıka'yı bakışlarıyla aramış ve bulmuştu. Barış aklından bunları geçirirken birden Selim'in dürtmesiyle toparlandı.</p>

  <p>"Ne var ağabey?" diye sordu.</p>

  <p>Selim sırıtıyordu. "Bak, kim geldi?" dedi.</p>

  <p>Genç komiser, Selim'in işaret ettiği tarafa başını çevirip baktı. Avlu girişinde neredeyse iki metreye yaklaşan boyu ve devasa yapısıyla yalının bahçıvanı duruyordu.</p>

  <p>"Bir bu geri zekâlı herif eksikti burada" diye gülümsemeye devam etti Selim.</p>

  <p>Barış ikinci kere gördüğü bahçıvandan bir süre nazarlarını alamadı. Aslında o da ailenin hizmetkârlarından biriydi ve cenazede bulunması gayet doğaldı ama o anda gayriihtiyari bir düşünce takıldı kafasına. Anlamsız olduğunu biliyordu ama bir bakıma cinayet mahallindeki izlere bakılırsa tam aradığı fiziki vasıflarda biriydi bahçıvan. Tipik bir katil adayı olabilirdi. Geri zekâlı, suç işlemeye son derece müsait bir karakter. Ama ne var ki ailenin küçük kızını öldürmesi için hiçbir sebep mevcut değildi, ayrıca saldırgan bir tip olsa onu yanlarında barındırmazlardı. Bir süre daha adama dikkatle baktı. Herhalde bugün acayiplik bende diye düşündü; kime dikkatle baksa sanki avludaki biriyle özel bakışma hâlinde hissediyordu o şahsı. Şimdi de geri zekâlı bahçıvanın sanki devamlı Aylin Altınmızrak'a baktığını sandı. Herhalde yanılıyorum diye, söylendi kendi kendine, aklına gelen şey çok uzak bir olasılık, hatta tam bir hayal ürünüydü. Şu sıralar içinden çıkamadığı bu cinayetle ilgili çok fazla teori üretmişti. Şimdi de fantastik bir hayale kapıldım galiba, diye homurdandı içinden.</p>

  <p class="p1"><span class="t4">* * *</span></p>

  <p>Gayrettepe'deki yedi katlı binanın tamamı Altınmızrak'lara aitti ve ilk altı katında aileye ait farklı şirketler yer alıyor, en üst katında ise Ragıp Bey'le ölen kızının çalışma odaları ile şirket toplantıların yapıldığı çok büyük bir salon vardı.</p>

  <p>Komiser Barış, Aslı Altınmızrak'a ait bölümün sekreter odasına girdiğinde Sabiha denen kadının gözlerini hâlâ ıslak ve ağlamaktan kızarmış bir hâlde buldu. Kadın otuz beşle kırk yaşları arasında gözüküyordu. Siyah etek, beyaz bir bluz giymişti. Hafif toplu, balıketinde bir kadındı ve kızıla çalan saçlarını atkuyruğu şeklinde arkasında toplamıştı. Barış kapıyı vurup içeri girdiğinde oldukça şaşkın bir ifadeyle bakışlarını komisere çevirmişti. Üzüntüsünün sesine aksettiği titrek bir sesle, "Güvenlik, sizin Asayiş Şubesinden gelen bir dedektif olduğunuzu söyledi telefonla, yanlış anlamamışım, değil mi?" diye sordu.</p>

  <p>"Evet, efendim" diyen Barış kimliğini bu defa da sekretere uzattı.</p>

  <p>Sabiha Boz kimliği tetkik bile etmeden mırıldandı:</p>

  <p>"Size nasıl yardımcı olabilirim?"</p>

  <p>"Sorun da bu zaten. Henüz ben de bilmiyorum çünkü."</p>

  <p>Sabiha Boz bal rengi gözlerini komisere dikerek sessiz kalıp bekledi. Bu girizgâh bir polis için oldukça yadırgatıcıydı. Barış devam etti:</p>

  <p>"Bugün sizi patronunuzun cenaze namazında ağlarken gördüm. Kanımca Ragıp Beyden sonra cenazeye iştirak edenlerin en üzgünü sizdiniz."</p>

  <p>"Evet. Aslı Hanım'ı çok severdim."</p>

  <p>"Bunu tahmin etmek hiç de zor değil. Belli oluyor."</p>

  <p>Sekreter anlayışlı bir sesle mırıldandı:</p>

  <p>"Lütfen sadede gelin komiser bey. Benden ne istiyorsunuz?"</p>

  <p>"Yardım istiyorum. Asıl mesele şu: bildiğiniz gibi patronunuz menfur bir cinayete kurban gitti. Size açıklamakta mahzur görmüyorum; polis tüm gayretlerine rağmen olayın aydınlatılması hususunda fazla bir ilerleme kaydedemedi. Ne katilin kimliği, ne de cinayet sebebi hakkında bir bilgimiz yok maalesef."</p>

  <p>Sabiha Boz'un kaşları çatılmıştı.</p>

  <p>"Yardım mı? Ne tür bir yardım?"</p>

  <p>Barış sıkılgan bir edayla fısıldadı:</p>

  <p>"Oturabilir miyim?"</p>

  <p>Şaşkınlıktan misafirine yer bile göstermeyi unutan Sabiha, "Lütfen oturun, kabalığımı da bağışlayın komiser bey" diye mırıldandı. "Çok şaşırdım ama hâlâ ne istediğinizi tam olarak anlamış değilim."</p>

  <p>Geniş maun masanın karşısındaki rahat ve biraz da modern dizayn edilmiş koltuğa oturan Barış sözü fazla uzatmamaya karar vermişti.</p>

  <p>"İsterseniz, önce basit bir tespitle işe başlayalım" dedi.</p>

  <p>Sabiha da iyi olur demek ister gibi başını sallamıştı. Barış derin bir nefes aldı.</p>

  <p>"Bana öyle geliyor ki, rahmetli Aslı Hanım'la ilişkiniz ve dostluğunuz alışılagelmiş patron sekreter ilişkisinin ötesindeydi, değil mi? Sanki bir abla kardeş münasebeti vardı aranızda."</p>

  <p>Sabiha biran düşündü, sonra, "Doğru" diye mırıldandı.</p>

  <p>"Ve Aslı size asla açıklayamayacağınız bazı sırları güvenilir bir dost olarak anlattı. Bu da doğru mu?"</p>

  <p>Sekreterin bu defa kaşları işin sonucunun nereye varacağını sezinlemiş gibi çatılmıştı.</p>

  <p>"Evet, o da doğru" dedi.</p>

  <p>"Şimdi sizden bazı suallerime bu menfur cinayetin aydınlanması için ışık tutmanızı ve o hain katilin yakalanması için yardımınızı rica edeceğim."</p>

  <p>Sabiha hemen itiraz etti:</p>

  <p>"Durun bir dakika. Bu resmî bir soruşturma mı? Suallerinize cevap vermek zorunda mıyım?"</p>

  <p>Kısa biran düşünen Komiser doğruyu söylemeye karar verdi.</p>

  <p>"Hayır, resmi bir soruşturma değil. Şu an sorularıma cevap vermek zorunda değilsiniz ama gerekirse soruşturmayı resmiyete de dökebilir, sizi bir daha resmî sıfatla soruşturmaya gelebilirim. Bu ziyaretim tamamen dostane ve iyi niyete dayalıdır. Tek amacım beynimde çöreklenen bazı bilinmeyenlere cevap bulmaktır. Sizin bu konuda bana yardımcı olabileceğinizi düşündüm."</p>

  <p>Sabiha Boz hâlâ müteredditti. Uzunca bir bekleyişten sonra nihayet mırıldandı:</p>

  <p>"Ne öğrenmek istiyorsunuz?"</p>

  <p>Komiser rahat bir nefes aldı. Amacına ulaşacağını anladığı gibi sekreterde sansasyon yaratacak bazı bilgilerin de olduğunu sezinlemişti. Yine de önemli olan karşısındaki kadının bildiklerini ne ölçüde açıklayacağıydı.</p>

  <p>"İsterseniz, önce şu üvey anneden başlayalım. Yani Aylin Altınmızrak'tan. Araları açıktı sanırım, değil mi?"</p>

  <p>"Umarım buraya sırf bunu öğrenmek için gelmemişsinizdir. Çünkü bunu bilmeyen yok. Yani geçimsizlikleri bir sır değildi."</p>

  <p>"Evet. Aylin Hanım bile itiraf etti bu hususu."</p>

  <p>"Şu hâlde?"</p>

  <p>Sabiha dudak bükerek öyleyse neden bu soruyu soruyorsunuz der gibi baktı Komiser'e.</p>

  <p>"Benim öğrenmek istediğim bu geçimsizliğin hudutlarının bir cinayete varacak kadar ileri gitmiş olup olmayacağı konusunda."</p>

  <p>Sekreter afallayarak yeniden Barış'a baktı.</p>

  <p>"Ciddi olamazsınız. Ben bunu nereden bilebilirim?"</p>

  <p>"Aslı Hanım bu tip bir korkusundan size bahsetti mi?"</p>

  <p>"Hayır, asla!"</p>

  <p>'Yani üvey annesinin kendisini öldürmeye teşebbüs edebileceğinden hiç söz etmedi, öyle mi?"</p>

  <p>"Tabii ki, etmedi."</p>

  <p>"Ama ortada mükemmel bir cinayet sebebi var."</p>

  <p>"Ragıp Beyden ilerde kalacak mirası kastediyorsunuz sanırım."</p>

  <p>"Evet, öyle."</p>

  <p>Sabiha hafifçe gülümsedi.</p>

  <p>"O hâlde siz Aslı'yı hiç tanımamışsınız sayılır. Onun için paranın pulun hiç önemi yoktu. Hayatta tanıdığım en eli açık, servetiyle böbürlenmeyen, kendisinden yardım talep eden herkese el uzatan müstesna bir insandı o. Özel tuttuğum dosyada yardım ettiği kişilerin bir listesi vardır. Aklınıza hayalinize gelmeyecek bir yığın insanın adı yazılıdır o dosyada. Tabii bunlar benim bildiğim, bana söylediği kişilerin adları ve ödediği miktarlar. Mutlaka bana intikal ettirmediği yardımları da olmuştur. Sadece iki şeyden nefret ederdi; riya ve yalan. Üvey annesini hep riyakâr ve yalancı biri olarak görmüştür. Aralarındaki uyuşmazlığın nedeni de budur. Aylin Hanım'ın babasıyla serveti için evlendiğini kuşkusuz bilirdi; ama bu onu pek de ilgilendirmezdi."</p>

  <p>"Neden?"</p>

  <p>"Sonuçta, babasının mutlu olmasını isterdi. Ragıp Bey'i tanıyan herkes de karısına ne kadar âşık olduğunu çok iyi bilir."</p>

  <p>Barış cesaret bularak mırıldandı:</p>

  <p>"Şimdi daha şahsi bir sual sorabilir miyim?"</p>

  <p>Sekreter omuz silkti.</p>

  <p>"Sorun. Cevaplandırabileceğim bir şeyse benim için hava hoş."</p>

  <p>"Siz Aylin Hanım'ı nasıl bulursunuz? Ondan hoşlanır mısınız?"</p>

  <p>Sabiha Boz bir iki saniye düşündü. Sonra ihtiyatlı bir edayla soruyu cevapladı.</p>

  <p>"Bir kadın olarak soruyorsanız, şimdiye kadar gördüğüm en cazibeli ve havalı dişilerden biridir. Bütün erkeklerin yüreğini hoplatan biri olduğu inkâr edilemez. Sorunuzun ikinci kısmına gelince ondan hiç hoşlanmam. Tıpkı Aslı'nın dediği gibi paraya tapan riyakârın tekidir. Öyle insanları hiç sevmem."</p>

  <p>"Tanışıklığınız var mı?"</p>

  <p>Sabiha hayret eder gibi yeniden süzdü komiseri.</p>

  <p>"Aylin Hanım da bütün şirketlerimizin ortağıdır. Gerçi hissesi çok azdır; ama haliyle iştirak zorunda olduğu bazı şirket toplantılarında onu yakından tanıma fırsatım oldu. Hepsi o kadar, yani daha fazla bir bağıntım yoktur."</p>

  <p>"Başka erkeklerle ilişkisi olduğu rivayet ediliyor, doğru mu?"</p>

  <p>Sabiha Boz birden kızarıverdi.</p>

  <p>"Bu sorunuza cevap vermek zorunda mıyım?"</p>

  <p>Barış gülümseyerek fısıldadı:</p>

  <p>"Hayır. Zaten yüzünüzün kızarmasından ben cevabımı aldım sanırım. Daha fazla açıklama yapmanıza gerek yok."</p>

  <p>Sabiha Boz utanarak başını önüne eğdi. Sonra masasının üzerinden bir kâğıt mendil alarak yeniden yaşlanan gözlerini sildi.</p>

  <p>"Beni yanlış yorumlamanızı istemem. Bu konuda kesin bir bilgim yok ama sözünü ettiğiniz konu şirkette bile bütün personel arasında yaygın bir rivayettir, insanlar dedikodu yapmaya bayılırlar. Ragıp Bey'le, Aylin Hanım arasındaki yaş farkı haliyle bu şayianın yayılmasına yol açmıştır."</p>

  <p>"Anlıyorum. Bu konuyu geçelim. Kaç seneden beri bu şirkette çalışıyorsunuz?"</p>

  <p>"Epey eski sayılırım. Yirmi sene oldu. Evlendiğim yıl girmiştim."</p>

  <p>"Şu hâlde Samim Alagöz adlı mali müşaviri tanırsınız."</p>

  <p>Sekreter gözlerini kısıp hatırlamak ister gibi sordu:</p>

  <p>"Kimi dediniz?"</p>

  <p>"Samim Alagöz."</p>

  <p>İsim Sabiha Boz'a yabancı gibi gelmişti. Bir süre daha düşündü. Neden sonra, "Ha evet, galiba hatırladım şimdi. Yıllar önceydi, işe yeni girdiğim, satış servisinde çalıştığım ilk yıllarda öyle bir mali müşavirimiz vardı; uzun boylu, zayıf, sarışın bir zat. Neden sordunuz?"</p>

  <p>"Hiç, sadece merak ettim. Hakkında bir şey hatırlıyor musunuz?</p>

  <p>"Ne yazık ki hatırlamıyorum. Aradan çok zaman geçti."</p>

  <p>Barış omuz silkti.</p>

  <p>"Neyse, pek önemli de değil zaten."</p>

  <p>Sekreter birden bir şeyler anımsamış gibi mırıldandı:</p>

  <p>"Durun bir dakika. Galiba bir şey hatırlar gibi oldum. Aklımda yanlış kalmadıysa şirkette hastalanmıştı. Ciddi bir rahatsızlık geçirmişti. Apar topar hastaneye kaldırıldığını şimdi hayal meyal anımsıyorum. Kalp krizi mi ne, öyle bir şey... "</p>

  <p>"Beyin kanaması."</p>

  <p>"Olabilir. İyi de o olayın Aslı Hanım'ın öldürülmesiyle ne ilişkisi olabilir. O vaka sırasında patronum üç dört yaşında bir çocuktu sanırım."</p>

  <p>Barış meseleyi geçiştirdi.</p>

  <p>"Bir ilgisi yok zaten. Ama şimdi soracağım sualin ilgisi olabilir."</p>

  <p>Sabiha bir önceki soruyu yadırgamıştı. Kısa bir süre komiseri süzdü. Genç biriydi ama hiç de boş sorular soracak birine benzemiyordu. Gözlerinden zekâ fışkırıyordu polis şefinin.</p>

  <p>"Ne öğrenmek istiyorsunuz?"</p>

  <p>"Aslı Altınmızrak'ın sözlüsü Emre Paksoy hakkında ne düşünüyorsunuz?"</p>

  <p>Sekreter yeniden kızarır gibi olmuştu. Hafif tombul parmakları bluzunun yakasına doğru gidip aşağı doğru çekiştirdi. Kâğıt mendili, gözyaşlarını kurulamak ister gibi göz pınarlarına bastırdı, oysa o sırada ağlamayı kesmişti.</p>

  <p>Nihayet, "O konuda fazla bir şey bilmiyorum" dedi.</p>

  <p>Barış alaycı bir şekilde mırıldandı:</p>

  <p>"Yoksa Aslı'nın sözlüsünü tanımadığınızı mı söyleyeceksiniz?"</p>

  <p>"Hayır, hayır... O kadar da değil. Ama Emre Bey, Aslı'nın özel hayatının bir parçası olduğu için fazla bir şey sormazdım."</p>

  <p>"Fakat Aslı size ondan bahsederdi, değil mi?"</p>

  <p>Sabiha Boz yeniden bir tereddüt geçirdi ve "Evet" dedi. "Bazı bazı ondan bahsederdi."</p>

  <p>"Mesela evlenmekten vazgeçtiklerini biliyorsunuz sanırım."</p>

  <p>"Evet, biliyorum."</p>

  <p>"Sebebini de biliyor musunuz?"</p>

  <p>Sekreterin sıkıntısı daha da artmış gibiydi.</p>

  <p>"Henüz evliliğe hazır olmadıklarını söylemişti bir kere. Fazlasını değil. Ben de sormamıştım."</p>

  <p>"Tuhaf... Cidden çok tuhaf!"</p>

  <p>"Nedir tuhaf olan?"</p>

  <p>"Böyle bir gerekçenin sebebini kızınız gibi sevdiğiniz patronunuza sormamanız."</p>

  <p>"Dedim ya, o konu Aslı'nın özel yaşamıydı ve beni ilgilendirmezdi."</p>

  <p>"Evlenmekten ne zaman vazgeçtiler?"</p>

  <p>"Sanırım iki ay kadar önce."</p>

  <p>"Bu kararı öğrenince Aslıya şahsi fikrinizi söylediniz mi?"</p>

  <p>Sabiha Boz yeniden sıkılmış gibi yerinde kıpırdandı.</p>

  <p>"Komiser bey, bu konu beni ilgilendirmezdi dedim, lütfen anlayışlı olun. Ben haddimi bilirim, Aslı'ya sevgim ayrı bir şey; ama geleceği hakkında fikirlerimi açıklamam amir memur durumumuza ters düşerdi."</p>

  <p>"Doğru. Haklı olabilirsiniz ama siz yine de bu konudaki fikrinizi açıkladınız, değil mi?"</p>

  <p>Renkten renge giren sekreter sonunda dalgın bir şekilde, "Evet" diye fısıldadı.</p>

  <p>Barış gülümseyerek, "iddiaya varım ki, bu ayrılığı siz de desteklediniz" dedi.</p>

  <p>Sabiha başını ağır ağır sallamakla yetinmişti.</p>

  <p>"Neden?"</p>

  <p>"Gözüm o mimarı hiç tutmamıştı. Bence, Aslı'ya layık biri değildi o."</p>

  <p>"Böyle düşünmenizin bir gerekçesi olmalı."</p>

  <p>"Size somut bir şey söyleyemem. Kadınlar çoğu zaman hisleriyle hareket edip karar verirler. Emre Bey'de bana ters gelen itici bir yan vardı. Samimi ve dürüst olmadığı gibi bir hisse kapılmıştım görür görmez. Aslı sahip olduğu tüm imkânlarına rağmen kadın erkek ilişkilerinde oldukça tecrübesiz ve saf bir kızdı, hatta ondan evvel ciddi bir flörtü bile olmamıştı. Diyebilirim ki, Emre onun hayatındaki ciddi ilk deneyimiydi. Mimarı çok sevmişti."</p>

  <p>"Lakin Reha Paksoy'un aynı duygularla ona yaklaşmadığını düşünüyordunuz, değil mi?"</p>

  <p>"Evet."</p>

  <p>"Fikrinizce mimarı bu evliliğe iten sebep de kızın zengin malvarlığıydı. Yanılıyor muyum?"</p>

  <p>Sabiha Boz da aynı şeyi düşündüğünü belirtmek için başını salladı. Bu defa Barış düşünceli bir şekilde içini çekti.</p>

  <p>"Ama bir tenakuza düşmüyor muyuz? Mimarın niyeti buysa, kızın ölümünden ne menfaati olabilir? Onun geleceği ancak Aslı ile evlenmesine bağlı değil miydi? Kızı niye öldürsün?"</p>

  <p>Gözleri irileşen Sabiha hemen itiraz etti:</p>

  <p>"Lütfen komiser bey, ben bunu ima etmedim. Emre Bey'in cinayet işlediğini anlatmaya çalışmadım size. Niyetim, izdivacın temelindeki aksaklığı anlatmaya gayret etmekti."</p>

  <p>"Endişelenmeyin, sizi gayet iyi anlıyorum. Ama benim görevim insanların ilişkilerinin ahlaki boyutunu tahlil değil, cinayetle muhtemel suçlu arasındaki hukuki bağıntıyı saptamaktır. Gerisi beni ilgilendirmez."</p>

  <p>Sabiha sustu. Bu sorgulamadan yavaş yavaş sıkılmaya başlamıştı. Aslı'ya olan sevgisi nedeniyle gerçeğin ortaya çıkması için elinden geleni yapmaya hazırdı; ama biraz fazla ileri gittiğini düşünmeye başlamıştı şimdi. Elinde olmadan fısıldadı:</p>

  <p>"Bu konuşmamız tamamıyla aramızda kalacak, değil mi?" diye sordu.</p>

  <p>"Hiç endişelenmeyin Sabiha Hanım, kimse bilmeyecek. Size bir zarar gelmesini kesinlikle istemem. Polis bilgi kaynaklarını açıklamak zorunda değildir. Size bir iki sualim daha olacak."</p>

  <p>Biraz rahatlar gibi olan sekreter, "Tamam" diye fısıldadı.</p>

  <p>"Aslı'nın evine hiç gittiniz mi?"</p>

  <p>"Gayet tabii, gittim. Beni birkaç defa öldürüldüğü yazlığa hafta sonu çağırmıştı."</p>

  <p>"Ya Yeniköy'deki yalıya?"</p>

  <p>"Evet, oraya da yanılmıyorsam iki defa gitmiştim. Birinde önemli bir dosyayı Aslı Hanım'a bırakmak için uğramıştım, diğerinde ise yalının bahçesinde verilen bir gardenparty'e davetliydim."</p>

  <p>"Hangi tarihlerde?"</p>

  <p>"İlki geçen kıştı sanırım. Garden party ise bu yazdı."</p>

  <p>"Partide Emre Paksoy davar mıydı?"</p>

  <p>"Tabii, o da davetliydi. Orada görmüştüm."</p>

  <p>"Ama benim asıl sormak istediğim Sıdıka adlı evin hizmetkârı. Onu tanır mısınız?"</p>

  <p>Sabiha birkaç saniye düşündü.</p>

  <p>"Şu uzun boylu, zayıf kadın olmalı. Evet, sima olarak tanıyorum. Her iki gidişimde de yalıdaydı, hatta bugün cenazede de gördüm. Neden sordunuz?"</p>

  <p>"Pek önemli değil. Aslı hiç ondan size bahseder miydi?"</p>

  <p>"Hayır. Ondan bahsettiğini hiç hatırlamıyorum."</p>

  <p>"Eminsiniz, değil mi?"</p>

  <p>Sekreter bir daha düşündü. Anılarını zorladı.</p>

  <p>"Hafızamda yer etmiş bir şey yok. Yalnız..."</p>

  <p>"Yalnız ne?"</p>

  <p>"Galiba bir defa..."</p>

  <p>"Evet?"</p>

  <p>"Sıdıka'dan değil de yalıdaki bir bahçıvandan söz etmişti."</p>

  <p>"O geri zekâlı mahluktan mı?"</p>

  <p>"Evet. İri yarı, akli dengesi pek yerinde olmayan biri varmış galiba. Ben hiç görmedim ama Aslı ondan söz etmişti."</p>

  <p>Cinayetin işlendiği villanın verandasında gördüğü kırk beş numara ayak izlerini hatırlayan Barış hemen sordu:</p>

  <p>"Ne vesileyle bahsetti size ondan?"</p>

  <p>"Laf arasında ondan ürktüğünü söylemişti. Dediğiniz gibi geri zekâlıymış. Hatta bir ara babasına onun işine son vermesini istemiş ama galiba Aylin Hanım engellemiş."</p>

  <p>"Aylin Hanım mı?"</p>

  <p>"Aklımda yanlış kalmadıysa, evet o engellemiş."</p>

  <p>"Neden?"</p>

  <p>"Bakın, o kadarını hatırlamıyorum artık. Zaten pek üzerinde de durmamıştım. Beni hiç ilgilendirmeyen bir konuydu."</p>

  <p>"Haklısınız" diyen Barış birden ayağa kalktı.</p>

  <p>"Her şey için teşekkür ederim Sabiha Hanım. Müsterih olun, bu konuşma tamamen aramızda kalacaktır. Polise yardımınızdan dolayı size minnettarım."</p>

  <p>"Estağfurullah! Olayın aydınlanması ve katilin bulunması için elimden geleni yapmaya hazırım ben."</p>

  <p>Barış, sekreterin elini sıkarken, "Şayet yardımınıza ihtiyacım olursa sizi tekrar arayabilir miyim?" diye sordu.</p>

  <p>Sabiha Boz da rahatlamış bir edayla, "Ne zaman isterseniz?" diye karşılık verdi.</p>

  <h2><a id="ncx1241"></a>5</h2>

  <p>Selim'le Barış yalının denize nazır salonunda Altınmızrak çiftinin karşısında ayakta duruyorlardı. Yaşlı adam hâlâ bitkin ve çökük bir hâlde koltuğunda oturuyordu. Acısının kolay kolay geçeceği yok gibiydi. Devamlı gözleri sabit bir noktaya takılmış, boş nazarlarla bakıyordu. Sırtında yine robdöşambrı, dizinde de ekose battaniyesi vardı. Karşısında oturan Aylin, iki komiserin tekrar gelişlerinden memnun olmamış gibi yerinden kalkarak onlara yaklaştı.</p>

  <p>"Evet beyler, ziyaretinizin sebebini öğrenebilir miyim? Hayırlı bir haberiniz mi var? Yoksa Aslı'nın katilini yakaladınız mı?"</p>

  <p>Selim üzgün bir şekilde başını olumsuzca iki yana sallarken, "Henüz değil, hanımefendi" diye mırıldandı. "Sizden başka bir ricamız olacak."</p>

  <p>Ev sahibesi kaşlarını çatarak homurdandı:</p>

  <p>"Ne ricası?"</p>

  <p>"Cinayet mahallinde bazı ileri araştırmalar yapmak gereği hâsıl oldu. Malumunuz, villa boş ve kilitli. Ya izin verin çilingirle kapıyı açtıralım yahut yanımıza birini katın, o villaya girmemizi sağlasın."</p>

  <p>"Ne araştırması bu? Amiriniz cinayet günü her türlü araştırmanın yapıldığını söylemişti. Daha ne araştıracaksınız o evde?"</p>

  <p>"Bağışlayın hanımefendi ama şimdilik bunu sizlere açıklamaya mezun değiliz. Katilin aleyhinde delil olabilecek bazı şeyleri evde sakladığını düşünüyoruz."</p>

  <p>"Ne gibi şeyler?"</p>

  <p>Selim suali geçiştirmeye kararlıydı fakat o ana kadar susmayı tercih eden Barış birden lafa karıştı.</p>

  <p>"Mesela cinayet aletini, efendim" diye mırıldandı.</p>

  <p>Genç kadın bu açıklamayı pek de inanmamış gibi karşılamıştı ama kısa bir düşünme anını müteakip, "Gerekli mi bu?" diye sordu.</p>

  <p>"Evet, efendim."</p>

  <p>Aylin polislerin kendisini oyaladığını sezinlemişti. Bir yandan ne gayeyle böyle bir araştırmaya gerek duyduklarını düşünmeye çalışırken diğer yandan da söylendi:</p>

  <p>"O gün cinayet aletini bulamadıysanız, bugün ne değişti de birden aramaya karar verdiniz?"</p>

  <p>Barış sakin bir edayla mırıldandı:</p>

  <p>"Mesela bir ihbar aldık diyelim."</p>

  <p>"İhbar mı? Kimden?"</p>

  <p>"Şimdilik bunu söylemeye mezun değiliz, efendim."</p>

  <p>Aylin ters ters Barış'a bakmakla yetindi. Bu üç memurdan da hoşlanmıyordu, özellikle de aralarında en genç görünen bu komiserden. Hem ukala, hem de fazla işgüzar birine benziyordu. Ama huylanmıştı bir kere; şayet söyledikleri doğruysa ihbarı kim yapmış olabilirdi? Yoksa geri zekâlı Halil'e güvenmekle hata mı ettim, diye titredi bir an. Sadık köpeği aldığı emri başarıyla uyguladığını söylemişti, doğru muydu acaba? Halil kendisine yalan söylemezdi; şimdiye kadar ona ufak tefek bazı görevler vermiş ve hepsini de başarıyla ifa etmişti. Ama Halil'in son görevi farklıydı. Aylin kendisini toparlama çalıştı. Polislerin şüphelenmesi daha da tehlikeli olabilirdi.</p>

  <p>"Pekâlâ" dedi bezgin bir sesle. "İstediğiniz araştırmayı yapabilirsiniz. Yanınıza yalıdan birini katabilirim. Size yardımcı olur."</p>

  <p>Selim hemen, "Teşekkür ederiz" diye mırıldandı.</p>

  <p>Az sonra iki komiser yanlarına hizmetçi Sıdıka'yı alarak cinayetin işlendiği yazlık villaya gitmek üzere resmî araca binmişlerdi. Sıdıka arkaya geçmiş soğuk ve ilgisiz hâlde tek bir soru sormadan, somurtuk bir yüzle oturuyordu. Yol boyunca da ağzını açıp tek kelime etmemişti.</p>

  <p>Siteye geldiklerinde gündüz bekçisi Adnan onları karşıladı. Resmî bir polis arabası görünce hemen yerinden fırlayarak ne olduğunu anlamak için yanlarına yaklaştı. Adnan iri kıyım, otuz beş yaşları civarında güçlü kuvvetli biriydi. Selim ve Barış buraya gelişlerinde hep Kâmil Efendi'yle karşılaştıklarından gündüz bekçisine yadırgayarak bakmışlardı. Adnan şoför mahallindeki Selim'e yaklaşarak, "Buyurun memur bey, bir isteğiniz mi var?" diye sormuştu.</p>

  <p>Selim sert bir sesle homurdandı:</p>

  <p>"Bariyeri kaldır. Aslı Altınmızrak'ın cinayetiyle ilgili olay yerinde araştırma yapacağız."</p>

  <p>Genç bekçi tam itiraza kalkışacağı sırada arka koltukta oturan Sıdıka'yı görünce hemen gidip bariyeri kaldırdı. Araba hızla villaya doğru uzaklaştı. Adnan'la fazla konuşmayı, açıklama yapmayı abes görmüşlerdi.</p>

  <p class="p1"><span class="t4">* * *</span></p>

  <p>İki polisin Yeniköy'deki yalıdan uzaklaşmalarından az sonra ise Aylin Altınmızrak hemen sırtına kalın bir kaban geçirerek bahçeye fırladı. Bahçıvan Halil bahçenin yan tarafından mevsim gereği dökülen sararmış yapraklan tırmıkla toplamakla meşguldü. Güzel kadının yaklaştığını görünce işini bırakarak derin bir nefes aldı. Aylin'in kaşları çatık, yüzü gergindi. Her zamanki korkusu dev adamın yine içini kaplamıştı. Nefesini keserek kadının yaklaşmasını bekledi. Yüzüne bakmaya fazla cesaret edemezdi. Bahçıvan ürkütücü bir şey olduğunu sezinlemişti; zira kadın bu kez pervasızca "Halil" diye bağırmıştı. Ses tonundaki kızgın ifadeyi bilirdi. Güçlükle, "Buyurun, hanımım" diye inilder gibi bir ses çıkardı. İyice yanına yaklaşan kadın emreder gibi sordu:</p>

  <p>"Aslı'yı bıçakla öldürdün, değil mi?"</p>

  <p>Dev adam kalbinin derinliklerine kadar titremişti. Artık gerçeği sahibine asla anlatamazdı. Bunun kendi sonu olduğunu idrak edecek kadar zekâ düzeyine sahipti yine de. Birden soğuk soğuk terlemeye başlamıştı. Fazla düşünmeyi sevmez, daha doğrusu beceremezdi; ama o an yarım yamalak aklıyla yapabileceği en doğru şeyin söylediği yalana devam etmek olduğuna inanıyordu. O gece şans ondan yana olmuş ve öldürmek için gittiği küçük hanımın villanın salonunda cansız olarak yattığını görmüştü. Hiç duraklamadan cevap verdi:</p>

  <p>"Evet, bıçakla öldürdüm hanımefendi" dedi.</p>

  <p>"Sonra bıçağı ne yaptın?"</p>

  <p>"Attım?"</p>

  <p>"Nereye attın, sersem?"</p>

  <p>"Denize attım."</p>

  <p>"Denize mi? Nereden?"</p>

  <p>Halil uydurduğu yalanı kendisi de beğenmiş gibi hafifçe güldü.</p>

  <p>"Yalının önündeki rıhtımdan var gücümle uzaklara fırlattım; artık kimse bulamaz o bıçağı."</p>

  <p>Genç kadın biraz rahatlamış gibiydi ama bunu hemen belli etmedi. Kaşları çatık devam etti.</p>

  <p>"Söyle bakayım; o gece orada herhangi bir şey düşürdün mü?"</p>

  <p>Muhakeme gücü fazla gelişmediğinden Halil suali anlamakta zorlandı.</p>

  <p>"Nerede?" diye sordu.</p>

  <p>"Nerede olacak sersem, villanın içinde tabii."</p>

  <p>Halil az kaldı, evin içine hiç girmedim ki diyecekti; fakat son anda durdu. Tek kelimeyle, "Hayır" dedi. "Bir şey düşürmedim."</p>

  <p>"Emin misin?"</p>

  <p>Bu defa sessizce başını salladı dev adam.</p>

  <p>"Siteye girişini gören kimse oldu mu?"</p>

  <p>"Olmadı."</p>

  <p>"Ya gece bekçisi?"</p>

  <p>"O da görmedi."</p>

  <p>Şimdi biraz daha rahatlar gibi olmuştu Aylin. Fakat hâlâ beyninde bazı endişeler taşıyordu. Bu durumda polisler villaya cinayet aletini bulmak için gitmiş olamazlardı. Sadık köpeği bıçağı denize attığını ve evde kendisini ele verecek bir şey düşürmediğini söylüyordu, o hâlde polise kim ve nasıl bir ihbarda bulunmuştu. Halil'i yeterince tanırdı, yalan söylemezdi. Fakat yine de polisi ikinci kere evde araştırma yapmaya zorlayan bir durum olmalıydı. Sonunda, bekleyelim bakalım, diye geçirdi içinden. Nasıl olsa Sıdıka'nın dönüşünde her şeyi ondan öğrenirdi. Telaşlanmaya gerek yoktu. Uzanıp bahçıvanın sert adaleli kolunu okşadı.</p>

  <p>"Aferin, benim köpeğime" diye mırıldandı. "O gece işini iyi becerdin."</p>

  <p>Bu kadarcık iltifat bile Halil'i çok mutlu etmeye yeterliydi; fakat devin suratına baktığında o mutluluğun izlerini yakalayamadı, sadık köpeği her zamanki gibi bakışlarını kaçırmıştı. Devi ter içindeydi ve tiksindiği o ter kokusu esen rüzgârla beraber burnuna geliyordu. Daha fazla bahçede oyalanmasına gerek kalmamıştı, geri dönüp hızlı adımlarla yalıya yollandı. Yalnız kalan Halil, derin bir soluk aldı. Hanımına yalan söylediği için içinden kahroluyordu, ona asla yalan söylemek istemezdi; ama başka çaresi de yoktu. Aldığı emri yerine getirememek sonu olabilirdi, sevgili hanımı onu rahatlıkla yalıdan kovabilirdi ve Halil onsuz bir yaşam düşünemiyordu. Boynu bükük, içi ezik işine döndü ve yerlere düşen sararmış yaprakları toplamaya devam etti.</p>

  <p>"Fark ettin mi?" diye sordu Selim. "Bu bekçinin ağzı leş gibi içki kokuyordu."</p>

  <p>"Günün bu saatinde mi?" dedi Barış homurdanarak. "Ben koku duymadım."</p>

  <p>Selim arabayı villanın önüne park edince, o zamana kadar ağzını açmadan arkada oturan Sıdıka arabanın kapısını açarak dışarıya çıktı. Barış da peşinden yürümüştü. Selim onlara yetiştiğinde hizmetçi kadın isteksiz ve sanki öfkeli gibi çantasından çıkardığı villanın anahtarıyla kapıyı açmaya çalışıyordu. Sıdıka kapıyı açınca ev sahibi gibi önce polislerin içeriye girmesi için onlara yol verdi.</p>

  <p>Evin içi buz gibiydi ve daha şimdiden havasızlığın doğurduğu bir koku sinmişti etrafa. Sıdıka onlara bir şey söylemeden gidip verandaya bakan büyük camın perdelerini açtı. Bir anda salonun içi gün ışığıyla aydınlandı. Sonra polislere dönüp, "Benden başka bir isteğiniz var mı?" diye sordu. Kadının ilk defa konuştuğunu duyan komiserler yadırgamış gibi hizmetçiye dönüp baktılar.</p>

  <p>Selim, "Siz oturun lütfen, biz şimdi araştırmaya başlayacağız" dedi. "Bir isteğimiz olursa haber veririz."</p>

  <p>Sıdıka'dan ses çıkmamıştı. Salondaki koltuklardan birine tedirgin bir havayla ilişti. İlgisiz nazarlarla onları süzmeye başladı. Selim önce alt kattan araştırmaya başlamıştı. İçgüdüsel olarak önce mutfağa doğru yürüdü. Barış'ın nazarları ise kadındaydı hâlâ. Arkadaşının peşinden gitmeyerek Sıdıka'ya yaklaştı.</p>

  <p>"Ne aradığımızı merak etmiyor musunuz?" diye sordu.</p>

  <p>Kadının cevabı buz gibi soğuktu.</p>

  <p>"Hanımefendi söyledi. Cinayet aletini arıyormuşsunuz."</p>

  <p>"Doğru" diye mırıldandı Barış. Fakat kadının yüzündeki hafif alaycı ifadeyi yakalayınca kendini tutamayarak söylendi. "İnanmadınız mı?"</p>

  <p>Sıdıka bakışlarını komisere çevirip fısıldadı.</p>

  <p>"Bana çok saçma geldi."</p>

  <p>"Neden?"</p>

  <p>"İki nedeni var. Birincisi katil her kimse cinayeti işlediği aleti neden burada bıraksın? Onu da alıp yanında götürmesi çok doğal değil mi? Biraz kafası çalışıyorsa suç aletinde parmak izi filan bırakacağını düşünür."</p>

  <p>Barış bilgiççe gülümsedi.</p>

  <p>"Ya ikincisi?" diye sordu.</p>

  <p>"Aylin Hanım bu konuda bir ihbar aldığınızı söyledi. Bu, muhbirin katili gördüğü anlamına gelmez mi? O zaman muhbirin katilin kimliğini değil de, suç aletini bu evde bıraktığını söylemesi daha da mantıksız. Ben böyle bir ihbarla karşılaşsam muhbirin de o cinayete karıştığını düşünürüm."</p>

  <p>"Neden?"</p>

  <p>"Karışmamışsa, katilin suç aletini evde bıraktığını nasıl bilebilir?"</p>

  <p>Barış hizmetçiden hoşlanmasa da doğru muhakeme yürüttüğünü teslim etmek zorunda kalmıştı.</p>

  <p>"Haklısınız" diye mırıldandı.</p>

  <p>"O hâlde buraya geliş sebebiniz çok daha farklı bir şey olmalı. Siz cinayet aletinin peşinde değilsiniz. Başka bir şey arıyorsunuz."</p>

  <p>"Her şey mümkün. Siz zeki bir kadına benziyorsunuz, anlarsınız, suçluları bazen ufak tefek yalanlar ortaya çıkarır. Hiç beklenmedik anlarda söylenen yalanlar."</p>

  <p>Sıdıka bir anda kızarmıştı.</p>

  <p>"Nasıl yani?" diye fısıldadı.</p>

  <p>"Şöyle açıklayayım; zeki geçinen insanlar bile bazen ağızlarından çıkan ufak bir yalanın ilerde nasıl sonuçlar doğuracağını önceden hesap edemeyebilir. Oysa önemlidir, dikkatinden kaçmıştır. Bir de şunu unutmamak gerekir. Suçlu genelde tektir; fakat karşısında onun ifadesini değerlendirmeye çalışan kalabalık bir polis ordusu vardır ve o çalışkan beyinlerden biri o ufak görünen yalanı yakalar."</p>

  <p>Sıdıka anlamlı bir şekilde Barış'ı süzdü. Göz bebeklerinde ciddi endişeler oluşmuş gibiydi. Nihayet kekeler gibi sordu:</p>

  <p>"Bir şey mi anlatmaya çalışıyorsunuz?"</p>

  <p>"Artık siz takdir edin."</p>

  <p>Kadın susmuştu. Barış da üstüne varmadı. Henüz ona bazı sualler sorması için vakit erken sayılırdı. Mimar Emre Paksoy un mu yoksa Sıdıka&rsquo;nın mı cinayet haberinin mimara ulaşması konusunda yalan söylediğini bilmiyordu. Karşısındaki kadın da yalan söylemiş olabilirdi, mimar da. Bu konuda kesin bir karara varıncaya kadar Sıdıka&rsquo;nın üstüne varmasının bir anlamı yoktu. Zaten bu konuşma bile kadını ürkütmüştü. Onu yeniden sorguya çekmek için biraz daha bekleyecekti.</p>

  <p>Sıdıka'yı salonda bırakıp mutfaktaki Selim'in yanına gitti. Komiser Selim köşe bucak mutfakta çamurlu yer bezi arıyordu. Bir ara usanç içinde homurdandı.</p>

  <p>"Burada kirli bez filan yok. Katil içerdeki ayak izlerini temizlemiş olsa bile bezi mutfağa getirip bırakmadığı kesin. Arayacaksak başka yerlere bakalım."</p>

  <p>Mutfaktan çıktılar. Öyle bir bezi salonda bulamayacaklarına emindiler ama ona rağmen salonunun her tarafını baştan aşağı aradılar. Hatta katilin aceleyle koltuk altlarına veya büfenin içine bezi bırakmış olabileceğini düşünerek akıllarına gelen her yere baktılar ama hiçbir yerde öyle bir bezi bulamadılar.</p>

  <p>Sıdıka&rsquo;nın yanında bu araştırmayı yaparlarken kadın meraklı gözlerle onları seyrediyordu fakat ağzını açıp ne aradıkları konusunda tek bir sual bile sormamıştı. Artık cinayet aletini aramadıklarına yüzde yüz emindi; ama neyin peşinde olduklarını da hâlâ anlamamıştı.</p>

  <p>İki komiser daha sonra üst katı ve bodrumu da araştırdılar. Sonuç değişmemişti. Bodrumdan çıkarlarken Selim homurdandı:</p>

  <p>"Bence herif o bezi de yanında götürmüş olmalı, şayet öyle bir yer bezi varsa" dedi.</p>

  <p>"Eminim vardır, ağabey. Ama dediğin gibi kullandığı bıçak gibi o bezi de yanında götürmüş olabilir tabii. Netice olumsuz. Bulamadık bir şey."</p>

  <p>Tekrar salona döndüler. Sıdıka merakla onlara bakıyordu. "Aradığınızı buldunuz mu?" diye sordu. Selim, hayır anlamında başını sallamıştı.</p>

  <p>"Dönelim artık. Sizi de daha fazla bekletmeyelim."</p>

  <p>Komiser Barış'la hizmetçi kadın kısa bir an göz göze geldiler. Kadının gözlerinde beliren ifade Barış'ın dikkatinden kaçmamıştı. Sıdıka neticeden memnundu sanki.</p>

  <p class="p1"><span class="t4">* * *</span></p>

  <p>Dönüşte de arabayı Selim kullanıyordu. Bariyerin önüne geldiklerinde bu defa kulübenin içinde Adnan'ın yanında Kâmil'i de görmüşlerdi. İki bekçi birlikte dışarıya çıktılar. Kâmil Efendi hemen arabanın yanma yaklaştı. Önce Sıdıka'yı tanıdığı için ona başınız sağ olsun niteliğinde birkaç cümle mırıldandı, sonra Barış'a dönerek, "Yeni bir gelişme mi var, komiserim?" diye sordu.</p>

  <p>"Henüz yok, Kâmil Efendi" diye söylendi Barış. "Ama yakında olacak."</p>

  <p>"İnşallah olur! O canavarın biran önce yakalanmasına duacıyım."</p>

  <p>Barış, Selim'e tam, "Hadi yürü gidelim" diyeceği sırada birden hatırlamış gibi başını camdan uzatarak Kâmil Efendi'ye seslendi.</p>

  <p>"Kâmil Efendi sana bir şey sormak istiyorum."</p>

  <p>"Buyurun Komiserim."</p>

  <p>"Olay gecesi, o şiddetli fırtınada dışarıya çıkıp yağmur sularının evleri basıp basmadığını kontrol ettiğini söylemiştin, yanlış hatırlamıyorum değil mi?"</p>

  <p>"Evet komiserim, kontrol ettim."</p>

  <p>"Nereleri mesela?"</p>

  <p>Yaşlı gece bekçisi yadırgayarak o gece kontrole çıktığı yerleri eliyle işaret edip gösterdi.</p>

  <p>"Aşağı meşeliklerin başladığı yerdeki bloktan, Hacı Salih Beylerin villasına kadar olan tüm binaların zeminlerine baktım, komiserim. Neden sordunuz?"</p>

  <p>"Yani Altınmızrak'ların villası da bu hudutlar içinde, öyle mi?"</p>

  <p>"Evet, efendim."</p>

  <p>"Ya diğer kısım, yani Samim Alagöz'lerin bölümüne göz atmadın mı?"</p>

  <p>"Buna gerek yoktu ki Komiserim?"</p>

  <p>"Yok muydu? Neden?"</p>

  <p>"O aradaki arazi yeterince meyillidir, sular doğrudan aşağıdaki dereye akar. O bölümdeki evlere asla su basmaz."</p>

  <p>"Anladım" diyen Barış, tekrar Selim'e döndü. "Sür ağabey, gidelim" dedi...</p>

  <p>Hizmetçi Sıdıka'yı Yeniköy'deki yalıya bırakıp merkeze dönerlerken hava çoktan kararmaya başlamıştı. Barış yorgun görünüyordu. Düşüncelere dalmış, hatta şekerleme yapar gibi gözlerini kapatmıştı. Onu o hâlde gören Selim, "Ne o, çok yorgun görünüyorsun" dedi.</p>

  <p>"Hakikaten öyleyim ağabey. Bu iş beni çok yordu. Kaç gündür uğraşıyoruz, hâlâ dişe dokunur bir şey bulamadık yahu" diye homurdandı gözlerini açmadan.</p>

  <p>"Hadi seni evine bırakayım. Baş komisere ben rapor veririm."</p>

  <p>"Ne iyi olurdu ama birimizin şu Aylin Altınmızrak'ın peşine takılması gerekmiyor mu?"</p>

  <p>"Bu gece o işi ben üstlenirim, yarın sabah da sen görevi benden alırsın."</p>

  <p>"Hay ceddine rahmet be ağabey! Valla büyük sevaba girersin. Bu iyiliğini unutmayacağım."</p>

  <p>Selim önce Barış'ı Edirnekapı'daki apartmanının sokağı başında indirdi, sonra vedalaşıp merkeze doğru sürdü arabayı. Genç komiser cidden yorgundu. Ufak dairesine girince soyunmadan kendini yatağın üstüne attı. Kafası karmakarışıktı. Yorgunluğunun fiziksel olmaktan çok zihinsel olduğunu gayet iyi biliyordu. Öldürülen kızın çevresindeki pek çok kişiyi potansiyel suçlu gibi görmeye başlamıştı, hatta şimdi felçli Alagöz ailesi ile sekreter Sabiha Boz hariç hepsinden kuşku duyuyordu.</p>

  <p>Yorgunluktan hemen uyuya kalacağını sanmıştı ama uyuyamadı. Az sonra da yataktan kalktı. Bir duş belki gerginliğime iyi gelir, diye düşündü.</p>

  <h2><a id="ncx1363"></a>6</h2>

  <p>Yalıda sakin bir gece geçiyordu. Aldığı ilaçların etkisi devam eden Ragıp Bey çoktan yatak odasına çekilmiş ve uykuya dalmıştı. Evin ışıkları sönmüş sadece salonun iki ufak masa lambası yanıyordu. Rahat koltuğunda kahvesini yudumlayan Aylin karşısında oturan hizmetçisine tedirgin nazarlarla baktı. Sesi buz gibi soğuktu.</p>

  <p>"Ne yani, o polislerin villada ne aradıklarını anlamadın mı?"</p>

  <p>"Cinayet aletini aramadıkları kesindi, hanımefendi. Genç olanı zaten bunu ima etti."</p>

  <p>"Peki, ne aradıklarını sormadın mı?"</p>

  <p>"Sordum tabii, ama söylemediler."</p>

  <p>Aylin düşünceli bir şekilde mırıldandı:</p>

  <p>"Allah, Allah! Ne aramış olabilirler acaba?"</p>

  <p>"Hiçbir fikrim yok, efendim. Yalnız katilin oraya bir şey sakladığını sanıyorum. Hem fazla büyük bir şey olmasa gerek; zira kıyı bucak her yanı aradılar, hatta büfelere, kanepe altlarına, mutfak dolaplarına bile baktılar."</p>

  <p>"Çok garip" diye fısıldadı Aylin. "Adam ne saklamış olabilir."</p>

  <p>Sıdıka içini çekti. Yıllardır hizmet verdiği genç kadına sadıktı. Araya daima mesafe koyarak, saygıda kusur etmeyerek sevgisini de kazanmıştı Aylin'in. Cesaretini toplayıp fısıldadı:</p>

  <p>"Hanımefendi acaba bu cinayeti kim işlemiş olabilir? Sizin aklınıza gelen biri var mı?"</p>

  <p>Aylin gözlerini devirerek hizmetçine baktı. İri siyah gözlerinde öfke belirmişti.</p>

  <p>"Ne bileyim kimin işlediğini. O kızdan çocukluğundan beri hoşlanmazdım, beni görünce yılan görmüş gibi tiksinerek bakardı. Sen de şahitsindir, ne yaptıysam boşa gitti. Demek sinsi sinsi bir işler karıştırıyormuş. Baksana sözlüsünden de evlenmekten vazgeçmiş, haberimiz olmadı. Kim bilir, belki de başka bir sevgilisi vardı. Son anda ona da yüz vermediyse, adamın tepesi atmış olabilir."</p>

  <p>Sıdıka sararıverdi birden. Gözlerinde endişeli bir ifade oluştu ama bunu belli etmemek için bakışlarını önüne eğip hanımının görmesini engellemek istedi. Fazla sessiz kalmasının dikkat çekeceğini düşünerek mırıldandı:</p>

  <p>"Küçük hanımdan ben de pek hoşlanmazdım ama günahını da almak istemem, efendim. Aslı Hanım erkeklerle düşüp kalkacak biri değildi pek. Acaba sözlüsünden niye ayrılmış?"</p>

  <p>"Saçma sapan sualler sorma, Sıdıka. Nerden bileyim? Bilsek haberi polisten öğrenmezdik."</p>

  <p>"Ama Emre Bey'le anlaşıyor gibi görünürlerdi."</p>

  <p>Aylin homurdandı:</p>

  <p>"Demek anlaşamıyorlarmış." Sonra birden hatırlamış gibi sordu. "Bizim hastanede olduğumuz akşam o genç komiserin Etiler'deki eve gelip seni sorguya çektiğini söylemiştin, ne sormuştu sana?"</p>

  <p>"Emre Bey'le evlenmekten neden vazgeçtiklerini sormuştu."</p>

  <p>"Ne cevap vermiştin?"</p>

  <p>"Söylemiştim ya hanımefendi, o konuda hiçbir bilgim yok demiştim."</p>

  <p>"Başka?"</p>

  <p>"Bir de Emre Bey'in telefon numarasını sormuştu?</p>

  <p>"Ne dedin o zaman?"</p>

  <p>"Bilmediğimi söyledim. Evdeki katalogda kayıtlı değil, ben de bilmiyorum dedim; hakikaten de bilmiyorum. Hanımefendi, gerçekten de Emre Bey bu cinayeti işlemiş olabilir mi?"</p>

  <p>"Saçmalama, Sıdıka... O dürüst bir gençtir, neden işlesin ki?"</p>

  <p>Hizmetçi kısa biran titremekten kendini alamadı. Ama bu konuda Aylin'e başka sual de soramadı. Daha doğrusu kadının şüphelenmesinden korktu. Bu arada boş kahve fincanını yanındaki sehpaya bırakan Aylin koltuktan kalkmıştı.</p>

  <p>"Saat gece yarısını geçti. Ben yatacağım artık, uykum geldi. Sen de ışıkları söndür ve yat. Yarın yine bir sürü ziyaretçi gelip gidecektir, daha bir hafta on gün bunlara katlanacağız sanırım."</p>

  <p class="p1"><span class="t4">* * *</span></p>

  <p>Duş Barış'ın yorgunluğunu almıştı biraz ama uykusunu da kaçırmıştı. Yatak odasına döndüğünde birden aklına gelerek Selim'i aradı. "Durumlar nasıl, ağabey?" diye sordu. Hattın öbür ucundan Selim'in yorgun sesi kulağına aksetti.</p>

  <p>"Rıza ile Yeniköy'deki yalının sokağında araba içinde pinekliyoruz. Kadın evde. Sanırım bu gece dışarıya çıkmayacak."</p>

  <p>"Kadının evde olduğundan emin misin?"</p>

  <p>"Tabii. Dürbünle evi dikizliyorum. Bir ara evde ışıkları yanan bir pencerenin önünden geçerken gördüm. Az evvel de evin tüm ışıkları söndü. Zaten Jaguar da Mercedes de bahçede duruyor. Ama bu saatten sonra çıkmaya kalkışırsa onu bilemem."</p>

  <p>"Allah yardımcın olsun ağabey."</p>

  <p>"Dur yahu, saat gece yarısı oldu. Sen niye uyanıksın hâlâ?"</p>

  <p>Barış ufak bir yalan kıvırdı.</p>

  <p>"Eve gelir gelmez elbiselerimle sızmışım ağabey. Şimdi soyunup yatağa giriyordum, tam o sırada aklıma geldi, seni arayıp durumu sorayım dedim."</p>

  <p>"Ha, bu arada aklıma gelmişken söyleyeyim. Seni evine bırakıp merkeze gittiğimde Baş komiserden öğrendim, idareye resmî müracaatta bulunup şu mimarın cep numarasını bulmuş."</p>

  <p>"Öyle mi? Bana da versene."</p>

  <p>"Gecenin bu saatinde mi oğlum? Saatten haberin yok galiba; on ikiyi geçiyor. Ne yapacaksın bu saatten sonra numarayı? Arayacak değilsin ya. Sabah ola, hayır ola. Yarın yazdırırım. "</p>

  <p>"Yok, yok ağabey. Şimdi versen, yarın unuturum filan."</p>

  <p>Selim isteksizce numarayı yazdırdı. Barış da aceleyle mimarın numarasını bulduğu ufak bir kâğıda kaydetti. Sonra da düşünmeye başladı, vakit gerçekten çok geç mi diye. Aklına çılgınca bir fikir gelmişti; nasıl olsa uyuyamayacaktı, fazla düşünmedi ve Selim'den aldığı numarayı aradı.</p>

  <p>Telefon ikinci çalışında açılmıştı. Emre Paksoy un sesi işitilmişti.</p>

  <p>"Alo."</p>

  <p>"Emre Bey, ben Komiser Barış. Bilmem, hatırladınız mı? Sizi bu saatte rahatsız ettiğim için üzgünüm ama görüşmemiz gerekiyor, hem de acilen."</p>

  <p>Mimarın böyle bir telefon beklemediği belliydi. Adam duraklamıştı. Fakat bulunduğu yerden uğultular, konuşmalar ve fondan müzik sesi geliyordu. Barış cevap gelmeyince tekrarladı:</p>

  <p>"Alo?"</p>

  <p>Mimar neden sonra cevap vermişti.</p>

  <p>"Evet, sizi hatırladım ama şu an görüşmemiz imkânsız."</p>

  <p>"Neden?"</p>

  <p>Emre Paksoy yayvan ve peltek bir sesle konuştu:</p>

  <p>"Çünkü Ankara'dayım. Yarın sabah dokuz uçağıyla döneceğim. Acaba yarın saat üçte görüşebilir miyiz?"</p>

  <p>Sarhoş diye düşündü komiser. Muhtemelen bir iş gezisi için gitmiş olmalıydı Ankara'ya.</p>

  <p>"Tamam, öyleyse yarın üçte görüşürüz."</p>

  <p>Mimar zorlanarak sordu:</p>

  <p>"Nerede buluşacağız?"</p>

  <p>"Sizin evde olabilir."</p>

  <p>Emre telaşlanmış gibi homurdanmıştı:</p>

  <p>"O saatte evde olamam. Başka bir yer mümkün mü?"</p>

  <p>"Yarın on iki de sizi tekrar ararım, buluşacağımız yeri saptarız."</p>

  <p>"Tamam."</p>

  <p>Barış telefonu kapattı. Birden zevkten dört köşe olmuştu. Eline bundan daha iyi bir fırsat geçemezdi, ani bir kararla giyinmeğe başladı. Sırtına bir kazak giydi, silahının koltuk altı kılıfını boynundan geçirdi, sonra hızla başucundaki çekmeceden özel maymuncuğunu çıkarıp montunun cebine tıktı. Mimar Ankara'da olduğuna göre evine gizlice girip araştırma yapmak için bundan daha iyi bir şans bulamazdı. Her ne kadar bu araştırma mahkeme kararı olmadan yapıldığında yasalara aykırı düşecekse de bunu göze almaya kararlıydı. Yıldırım gibi evinden fırladı. İlk bulduğu taksiye atlayarak, "Teşvikiye'ye çek" dedi.</p>

  <p class="p1"><span class="t4">* * *</span></p>

  <p>Boğaz'daki balık restoranında dört kişiydiler. Şarap içiyorlardı.</p>

  <p>Emre Paksoy, Komiser Barış'tan aldığı telefondan sonra birden durgunlaşmış ve düşüncelere dalmıştı. İçinden lanet okudu. Bu telefon hiç hoşuna gitmemişti. Acaba komiser ne bulmuştu da gecenin bu saatinde kendisini aramıştı. Vücudunu ürperti kapladı aniden. Çok önemli bir şey olmalıydı, aksi hâlde gecenin on ikisinde aramazdı. Aksi gibi mimar arkadaşlarıyla bu gece şarabı fazla kaçırmıştı; yine de kurnazca davranmış komiseri atlatmak için Ankara'dayım yalanını uyduruvermişti birden. Bu haliyle bir dedektifle yüz yüze gelmek istemezdi. Başka çare bulamadığından o an aklına gelen ilk yalanı söylemişti. Şarabı fazla kaçırdığından başına ağrı saplanıverdi birden. Suratı asılmış, alkol sofrasındaki neşesi birden kaçmıştı. Düşünmeli, olası ihtimalleri birer birer değerlendirmeliydi, aksi hâlde başına binbir dert açılabilirdi. Önce arkadaşlarından ayrılmak için izin istedi. İtiraz ettilerse de onları fazla dinlemedi ve yarın sabah önemli işleri olduğunu bahane ederek masadan kalktı. Sonra dışarıya çıkıp soğuk havayı derin derin teneffüs etti. Bu hâlde araba da süremezdi. Telefon gelinceye kadar içtiği şaraptan etkilenmemişti; ama haberle beraber alkol birden kendisini çarpmıştı. Sarıyer'de bir balıkçı restoranındaydı. Arabasını bıraktığı yere gitmeden sahil boyunca Büyükdere istikametinde yürüdü bir süre. Gecenin ayazında toparlanması, biraz kendine gelmesi lazımdı. Neyse ki son anda görüşmeyi yarın saat üçe ertelemişti. Endişe mide bulantısı da yaratmıştı, sahilde yürürken dayanamayıp kustu. Neyse ki kış gecesi bu saatte sokaklarda yürüyen fazla kimse yoktu. Daha sonra bir banka ilişerek dinlendi. Karadeniz'den kopup gelen rüzgâr biraz açılmasına yol açmıştı. Artık araba kullanabilirim, diye düşündü ve otomobilini bıraktığı parka doğru geri döndü. Ama oyalanması aldığı telefondan buyana bir saatin geçmesine neden olmuştu.</p>

  <p class="p1"><span class="t4">* * *</span></p>

  <p>Teşvikiye'de inen Barış mimarın apartmanın bulunduğu sokağa doğru ilerledi. Sabaha kadar vakti vardı ve bu süre fazlasıyla yeterliydi. Aslına bakılırsa polisin elindeki en uygun zanlı adayı Emre Paksoy'du. Barış, mimarın Aslı Altınmızrak'ı öldürmesi için mantıklı bir gerekçe bulamıyordu henüz; bu evlilik bir anda mimarın maddi durumunu inanılmaz ölçüde değiştirecekti, o hâlde sevgilisini öldürmesi için ortada bir sebep yoktu. Katil olsa, anlaşamayacağımız! anladık, henüz evliliğe hazır değildik diye bir beyanda bulunması akıl ölçülerine ters düşüyordu. Bunu açıklamak bir yana, saklamaya kalkışırdı. Mimar ilk görüşmelerinde oldukça soğukkanlı davranmıştı ama nedense az evvel ettiği telefonda belli belirsiz bir panik havası sezinler gibi olmuştu komiser.</p>

  <p>Meslek hayatında sezilerine hep güvenmişti; Emre de bazı suçlu psikozları yakaladığını düşünüyordu.</p>

  <p>Apartmandan içeri girdi, merdivenleri tırmandı. Bütün bina sessizdi o an. Herkes uykuda olmalıydı. Geçtiği katlardan ne ışık sızıyordu, ne de televizyon sesi aksediyordu koridorlara. Mimarın dairesinin önüne gelince durdu. Cebinden maymuncukla, ufak cep fenerini çıkararak kapı kilidinin deliğine doğru tuttu. Kilidi açıp karanlık daireye girmesi sadece bir iki dakikasını almıştı. Adamın şehir dışında olduğunu bilmesine rağmen profesyonel polis alışkanlığıyla elektrikleri açmadı. Maymuncuğu cebine atıp el fenerini yaktı.</p>

  <p>Işık huzmesi evin karanlığını yırtarak kör bir aydınlık yaratmıştı. Bu ışığın araştırması için pek yeterli olmadığını bilmesine rağmen mecbur kalmadıkça elektrik yakmayacaktı. Feneri önce antrede dolaştırdı. Mimar çok dağınık birine benziyordu, girişte bile eşyalar yerlere bırakılmış, bir şemsiye ayakkabıların üzerine düşmüş vaziyette duruyordu. Kısa bir an düşündü. Aslında burada ne aradığını da tam olarak bilmiyordu. Cinayet gecesi verandada iz bırakan 42 numara hafif çamurlu bir mokasenden, cinayet aleti bıçağı veya villanın salonundaki ayak izlerini silen yer bezine kadar ne bulsa onu şaşırtmayacaktı.</p>

  <p>Acaba aramaya nerden başlasam diye tereddüt etti bir an. Antreye açılan salonun önünde durup bekledi. İlk aranacak yer yatak odası olmalıydı; zira insanlar genellikle muhafaza etmek istedikleri şeyleri daha az insanın girdiği yatak odalarında saklarlardı. Ama Barış işe tersinden başlamayı tercih etti; nasıl olsa sabaha kadar çok vakti vardı. Bu nedenle önce mutfağa gitti. Evin arka cephesine bakan oldukça geniş fakat insanın içine kasvet veren bir mahaldi mutfak. Bina en azından yetmiş senelik eski bir yapı olduğundan tavanları yüksekti. Mutfakta serinlik ve hafif bir rüzgâr hissetti, sanki açık bir yerden içeriye yel esiyormuş gibi. Elindeki fenerin ışığını dar balkon kapısına doğru tuttu. Gerçekten de eski tarz parçalı camlı kapının tam vasistasa rastlayan bölümündeki cam karesi tamamen boştu. Komiser merak ederek yaklaştı, kapıyı açarak dar balkona çıktı. Dışarısı apartman boşluğuna açılıyordu. Feneri balkona tuttu. Yan tarafta, marketlerden alınmış alışveriş torbalarına doldurulup sıkıca ağızları bağlanmış üç dört tane çöp paketi vardı. Uzun zamandır orada tutulduğu etrafa yaydığı kokudan belli oluyordu. Bu defa feneri balkondan aşağıya doğru tuttu. Dar havalandırma boşluğunun dibi kirli bir betondu. Karşıdaki apartmanın mimarın binasına bakan arka cephesinde birkaç dairenin ışığı yanıyordu. Barış dikkat çekmemek için hemen feneri söndürdü. Birisi kendisini görürse, binaya hırsız girdiğini düşünebilir, hatta polise telefon bile edebilirdi. Hemen içeri girip kapıyı kapattı. Sonra bu kadar profesyonelce tedbir almasının gereği olmadığını düşündü; mimar nasıl olsa şehir dışındaydı ve yarından önce gelmeyecekti.</p>

  <p>Yine de mutfakta elektrik yakmadı. Çünkü mutfak kapısında hiç perde yoktu. Balkon kapısını kapatınca fenerin düğmesine tekrar bastı. Bekar yaşamının bütün izleri ortadaydı. Evyenin içi kirli tabaklar, yemek artıklarıyla kurumuş teflon tavalar ve bardaklarla doluydu. Tezgâhın üstünde bardaklar ve bol miktarda boş şarap şişeleri mevcuttu. Her yan dağınık ve pisti. Barış da bekardı ama evini hiç böyle bırakmazdı; bu herifin tıyneti pis, diye homurdandı.</p>

  <p>Bu evde tek başına bir şey aramak, iğneyle kuyu kazmaya benzeyecekti. Genellikle işten kaçmazdı ama daha doğru düzgün burada ne aradığını bile tam olarak bilmiyordu. Keşke geniş bir polis kadrosuyla ve mahkeme izniyle gelip araştırma yapsaydım diye hayıflandı. Hani az kaldı bir ara evden çıkıp gitmeyi bile düşündü ama son anda vazgeçti. Bu fırsatı bir daha yakalayamazdı, acele etmemeli, gerekirse gün ağarana kadar araştırmayı sürdürmeliydi. Verdiği ilk karardan cayarak yeniden yatak odasına gitti. Mimarın yatak odası hemen mutfağın yanındaydı. Bu oda da binanın arka cephesine baktığından ışıkları yaksa da sokaktan görülmezdi. Elindeki fenerin solgun ışığını odanın camlarına tuttu. Bütün perdeler sıkı sıkıya kapalıydı. Demek Emre Paksoy sabahın çok erken saatlerinde bu odadan çıkmış olmalıydı ki, perdeleri bile açmaya gerek görmemişti. Bu noktayı pek umursamadı, adamın evden çıkış saati onu hiç ilgilendirmiyordu.</p>

  <p>Yatak darmadağınıktı. Yastıklardan biri şiltenin tam kenarında yere yuvarlanacak gibi duruyordu. Duvara uzanıp elektrik düğmesini çevirdi. Oda birden bol ışığa kavuştu. Karanlığa alışan gözlerini uyum sağlamak için kıstı bir an Barış. Sonra hayretle etrafına bakındı. Tıpkı mutfak gibi burası da dandiniydi. Yerde kirli bir atletle külot duruyordu. Yine halının üstüne de spor ekoseli bir gömlek atılmıştı. Gardıroba doğru yaklaştı, oldukça eski görünümlü gardırobun kapılarından birini açtı. Kapı açılırken tiz bir ahşap esnemesinin sesi çıkmıştı. Bir an boş bulunan Barış, lanet olsun, diye mırıldandı içinden. Askıdaki elbiselere göz attı. Dört beş takım elbise, birkaç spor ceket mevcuttu. Yan tarafta ise ütülü gömlekler sıralanmıştı. Asıl hayret ettiği şey, elbise ve gömleklerin oldukça intizamlı ve temiz oluşuydu.</p>

  <p>Acaba ayakkabıları nerede diye düşünmeye başlamıştı ki, birden tüylerinin diken diken olduğunu hissetti. Zira dairenin sokak kapısı büyük bir gürültüyle kapanmıştı.</p>

  <p>Yanılmasına imkân yoktu. Bu ses dairenin içinden gelmişti.</p>

  <p>Emre Paksoy Teşvikiye'deki evinin sokağına arabasını park ettiğinde saat bire yaklaşıyordu. Hâlâ sarhoştu ve beyni zonkluyordu. Evinin merdivenlerini zorlanarak ve yalpalayarak çıktı. Biran önce kendini yatağa atmak ve sızmak istiyordu. Cebinden anahtarını çıkardı ve kilitte çevirdi; kapının kilitli olmadığını o sarhoş hâline rağmen fark etmişti, ama yanıldığı husus, evden çıkarken kapıyı kilitlemeyi unuttuğu zehabına kapılmasıydı; zira bu hatayı sık sık yapardı. Sokak kapısını sertçe örttü, çıkan gürültülü sese de aldırmadı. Antrenin ışığını da yakmadı. Sırtından çıkardığı kabanını portmantoya asmak istedi ama askıya ulaşamadığı için kabanın yere düştüğünü hissettiği hâlde yerden alıp bir daha asmaya boş verdi. Karanlıkta doğru yatak odasına ilerledi.</p>

  <p>İşte tam o sırada cep telefonu çalmaya başlamıştı. Emre cebinden çıkararak telefonunu açtı. Arayan annesiydi. Bezgin bir sesle mırıldandı:</p>

  <p>"Efendim, anne.</p>

  <p>Hattın öbür ucundan annesinin monoton düzenli sesini işitiyordu.</p>

  <p>"Hayır, anne. Şimdi eve girdim... Evet, sarhoşum. Arkadaşlarımla Sarıyer'de içiyordum. Sana ne yahu! İçki içmeye gitmek için de senden izin mi alacağım. Bak, anne..."</p>

  <p>Sözüne devam edemedi. Annesi durmadan yükleniyordu. Genç mimar telefonu kapatmak istedi ama bunu yapamazdı.</p>

  <p>"Anne, sana kaç kere söyleyeceğim o kızı ben öldürmedim. Bilmiyorum... Bilmiyorum dedim ya... Nereden bilebilirim? Hayır, anne... "</p>

  <p>Kadın hattın öbür ucunda susmuyordu bir türlü. Emre birden irkildi. Şimdi baştan savma cevaplar vermiyordu artık.</p>

  <p>"Ne zaman?" diye sordu. "Ne yaptınız villada? Ne arıyorlarmış, öğrenebildin mi?"</p>

  <p>Yine bir sessizlik olmuştu. Emre şimdi dikkatle annesini dinliyordu.</p>

  <p>"Bu gece beni de aradı o polis. Telefon etti. Yarın üçte görüşeceğiz. Niçin aradığını söylemedi, bilmiyorum.</p>

  <p>Endişelenme bir şey olmaz. Haklılar...Akıllarına ilk gelecek şüphelilerden birinin ben olmam, doğal değil mi? Ne de olsa Aslı'nın sözlüsüydüm. Boşuna endişelenme, ben masumum, olayla en ufak bir ilgim yok. Hiçbir şey ispat edemezler. "</p>

  <p>Emre'nin yaptığı kısa açıklamalar annesini pek tatmin etmişe benzemiyordu. Emre yine söylendi.</p>

  <p>"Boşuna takma kafanı, aramızdaki kan bağı kimsenin aklına gelmez, sen yıllardır genç kızlığındaki soyadını taşıyorsun. Böyle bir şeye ihtimal bile vermezler. Tamam anne, tamam... Şimdi çok yorgun ve sarhoşum, kapatacağım artık. Ha, bu arada Altınmızrak'lar nasıl? Toparlandılar mı biraz? Ragıp Bey'i cenazede gördüğümde çok bitikti. Olur, olur... Fırsat bulursan yarın akşam yine ara, ne olup bittiğini naklederim sana."</p>

  <p>Emre Aksoy yatak odasının kapısının önünde yaptığı bu konuşmadan sonra elektriği açıp odaya daldı. Odanın dağınıklığını hiç umursamış bir hâli yoktu. Cep telefonunu yatağın başındaki komodinin üstüne bıraktı. Gardırobun kapılarının açık olması da dikkatini çekmemişti; aceleyle soyundu, sırtından çıkardıklarını da rastgele yerlere fırlattı ve don gömlek kendini yatağa bıraktı. Gözleri kapanmak üzereydi. Ve o anda yatağının altında bir dedektifin gizlendiğini tabii aklının köşesinden bile geçirmemişti.</p>

  <p>Yatağa uzanır uzanmaz da sızıp kaldı. Artık top atılsa uyanmazdı.</p>

  <p class="p1"><span class="t4">* * *</span></p>

  <p>Daireye birinin girdiğini fark eden Barış, ilk iş olarak hızla atılıp elektrik düğmesini çevirdi. Oda bir anda yeniden karanlığa bürünmüştü. Paniğe kapılarak gizlenecek bir yer aradı. Hiç vakti yoktu, karanlıkta saklanacak yer arayamazdı, içgüdüsel olarak yere eğilip karyolanın altına el attı. Neyse ki yatak bazali yeni tiplerden değildi. Pek dikkat etmemişti ama aklında kaldığı kadarıyla pirinç başlıklı eski tip bir karyolaydı; nitekim altındaki boşluğa kaymış ve nefesini keserek olacakları beklemeye başlamıştı. Yakalanırsa eve izinsiz girdiği için polis de olsa, başını esaslı bir derde sokmuş olacaktı.</p>

  <p>Çalan telefonun sesini de o an duydu. Mimar ışığı yakmamış, kapı ağzında ve karanlıkta konuşmaya başlamıştı. Karyolanın ağzında mümkün olduğu kadar büzüldü, bacaklarını karnına doğru çekti ve beklemeye başladı. Arayanın mimarın annesi olduğunu anlamıştı Emre'nin konuşmasından. Fakat konuşmaları dinledikçe komiser içinde bulunduğu şartları bile unutmuştu şimdi; buradan nasıl kurtulacağı, evden kazasız belasız nasıl çıkacağı bile umurunda değildi. Öğrendikleri karşısında neredeyse küçük dilini yutacaktı; pek çok şey aklına gelebilirdi ama Emre Paksoy'un Altınmızrak'ların hizmetçisi Sıdıka&rsquo;nın oğlu olacağını asla düşünemezdi. Karyolanın altında kımıldamadan uzanırken aklı iyice karışmıştı. Beyninde ürettiği bütün senaryolar biranda birbirine girmişti.</p>

  <p>Az sonra odayı genç mimarın horultuları kaplamıştı. Adam körkütük sarhoştu ama Barış bir süre daha beklemeyi yeğledi. Sonra yavaş yavaş yerde sürünerek yatak odasının kapısına kadar ilerledi. Emre'nin muntazam horultuları devam ediyordu.</p>

  <p>Usulca ayağa kalktı ve daire kapısına kadar ilerledi. Hatta koridoru aştıktan sonra bir yere çarpıp gürültü çıkarmayım diye ufak fenerini bile yaktı.</p>

  <p>Bu gece çok şey öğrenmişti.</p>

  <p>&nbsp;</p>
</body>
</html>
