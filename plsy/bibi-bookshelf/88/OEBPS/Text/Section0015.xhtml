<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN:Eddie</h2>
<p style="text-align: justify;">Sonunda daha fazla melodram yoktu. Başındaki büyük şapkası gözlerini gölgeleyen, gri üniformalı bir polis eğilip ağlayan bir çocuğu rahatlatmak niyetiyle elini uzatır gibi tabancasını yerdeki kalıntıya doğrulttu. Ruger'ının namlusuyla köpeğin duman tüten kulağına dokundu ve tetiği çekti. Kulaktan çınlatan bir gürültü oldu ve D cansız bir şekilde yere yığıldı. Tüylerinin arasından hâlâ dumanlar yükseliyordu.</p>
<p style="text-align: justify;">George tabancasını kılıfına koydu ve geri çekildi. Sonra elleriyle yüzünü kapayıp bir şey haykırdı. Ne olduğunu bilmiyorum. Anlatılamayacak kadar boğuktu. Huddie ile ona doğru yürüdük. Shirley de peşimizden geldi. Hepimiz ona sarıldık. Birim 6 arkamızda, B Barakası sağımızda ve hiç kimseye sorun yaratmamış sevgili köpeğimizin cesedi önümüzde olduğu halde otoparkın ortasında birbirimize sarılmış halde öylece durduk. Yanan etinin kokusunu alabiliyorduk. Tek kelime etmeden sağımıza, rüzgârın geldiği yöne doğru ilerledik. Hâlâ birbirimizden ayrılmaya hazır olmadığımızdan yürümekten ziyade kesik hareketlerle, grup halinde ilerlemiştik. Konuşmuyorduk. Sandığımız gibi alev alıp almayacağını görmek için bekliyorduk ama anlaşılan ölümü, içindeki yangının büyümesini engellemişti. Göğsü biraz şişti ve içinden, patlatılan bir kesekâğıdına benzer korkunç bir ses duyuldu. Akciğerlerinden biri olmalıydı. Her neyse, bu sesten sonra dumanlar azalmaya başladı.</p>
<p style="text-align: justify;">"Buick'ten çıkan şey onu zehirledi, değil mi?" diye sordu Huddie. "Isırdığı sırada D'yi zehirledi."</p>
<p style="text-align: justify;">"Zehirlemişmiş," dedim. "O pembe kafalı orospu çocuğu D'ye bir yangın bombası attı bence." Sonra bu tip konuşmaları hiç tasvip etmeyen Shirley'nin de orada olduğunu hatırladım. "Affedersin," dedim.</p>
<p style="text-align: justify;">Beni duymamış gibiydi. Hipnotize olmuşçasına hâlâ Mister D'ye bakıyordu. "Şimdi ne yapacağız?" diye sordu. "Herhangi bir fikri olan var mı?"</p>
<p style="text-align: justify;">"Benim yok," dedim. "Durum tamamen kontrolden çıktı."</p>
<p style="text-align: justify;">"Belki de çıkmamıştır," dedi George, "içerdeki ölü şeyin üzerini örttün mü, Hud?"</p>
<p style="text-align: justify;">"Evet."</p>
<p style="text-align: justify;">"Pekâlâ, bu bir başlangıç. Poteenville'de durum nasıl görünüyor, Shirley?"</p>
<p style="text-align: justify;">"Çocuklar tehlike bölgesinden uzaklaştırıldı. Otobüs şoförü olay anında ölmüş ama durum en başta göründüğü gibi kötü değil ve..." Durdu ve dudaklarını sımsıkı birbirine bastırarak yutkundu. Sonra, "Affedersiniz, çocuklar," dedi.</p>
<p style="text-align: justify;">Elini ağzına bastırarak tutuk adımlarla merkez binasına doğru yürüdü ve köşeyi döndü. Gözden kaybolana dek dayandı -sadece gölgesi görülüyordu- ve sonra kusmaya başladı. Geride kalan üçümüz hiçbir şey söylemeden köpeğin hâlâ duman tüten cesedinin başında bekliyorduk. Shirley birkaç dakika sonra ağzını bir Kleenex'le silerek döndü. Yüzünde renk kalmamıştı. Sözüne sadece boğazını temizlemek ya da bir. sineği kovmak için ara vermiş gibi bıraktığı yerden devam etti. "Oldukça ucuz atlatılmış bir kaza olduğunu söyleyebilirim. Ama hâlâ tam olarak ne olduğunu bilmiyoruz elbette."</p>
<p style="text-align: justify;">"Telsizle Curt veya çavuşa ulaş," dedi George. "Curt de olur, ama Tony daha iyi çünkü söz konusu Buick olunca daha sağduyulu davranabiliyor. Sizce de öyle değil mi?"</p>
<p style="text-align: justify;">Huddie ile başımızı salladık. Shirley'nin de onayladığı belliydi. "Ona bir D Kodu durumu olduğunu ve en kısa sürede merkeze dönmesini söyle. Acil bir durum olmadığını, ama acil bir duruma çok yakın olduğunu tahmin edecektir. Ayrıca bir Kubrick'imiz olabileceğini de bildir." Bu da bize özgü deyişlerden biriydi. Bir Kubrick, 2001 anlamına geliyordu ve PEP kodlarına göre 2001, "kaçak mahkûm" demekti. Bundan bahsedildiğini duymuştum ama kullanıldığına hiç tanık olmamıştım.</p>
<p style="text-align: justify;">"Kubrick, anlaşıldı," dedi Shirley. Yerine getirmesi gereken emirler olması onu biraz kendine getirmiş gibiydi. "Sen..."</p>
<p style="text-align: justify;">Büyük bir gürültü oldu. Shirley küçük bir çığlık attı ve diğer üçümüz tabancalarımıza uzanarak barakaya doğru döndük. Sonra Huddie güldü. Barakanın kapısı rüzgâr yüzünden çarparak kapanmıştı.</p>
<p style="text-align: justify;">"Haydi, Shirley," dedi George. "Çavuşu bul. Şunu halledelim."</p>
<p style="text-align: justify;">"Ya Brian Lippy?" dedim. "Eşkalini diğer birimlere bildirmeyecek miyiz?"</p>
<p style="text-align: justify;">Huddie içini çekti. Şapkasını çıkardı. Ensesini ovuşturdu. Gökyüzüne baktı. Şapkasını tekrar taktı. "Bilemiyorum," dedi. "Bildirilecekse bunu yapan biz olmayacağız. Bu çavuşun kararı. Bu yüzden maaşı bizden çok."</p>
<p style="text-align: justify;">"Bence de," dedi George. Sorumluluğun başkasına geçmesi onu rahatlatmış görünüyordu.</p>
<p style="text-align: justify;">Shirley dönüp merkeze doğru yürümeye başladı. Birkaç adım sonra durdu ve omzu üzerinden geriye baktı. "Üzerini örtün, olur mu?" dedi. "Zavallı Mister D. Üzerine bir şey örtün. Onu bu şekilde görmek içimi acıtıyor."</p>
<p style="text-align: justify;">"Tamam," dedim ve barakaya doğru yürümeye başladım.</p>
<p style="text-align: justify;">"Eddie?" dedi Huddie.</p>
<p style="text-align: justify;">"Evet?" '</p>
<p style="text-align: justify;">"Kulübede bu işi görecek büyüklükte bir muşamba var. Onu al. Barakaya girme."</p>
<p style="text-align: justify;">"Neden?"</p>
<p style="text-align: justify;">"Çünkü o Buick hâlâ bir şeylerin peşinde. Tam olarak ne olduğunu söylemek zor ama içeri girersen bir daha çıkamayabilirsin."</p>
<p style="text-align: justify;">"Tamam," dedim. "Israr etmene gerek yok."</p>
<p style="text-align: justify;">Kulübedeki muşambayı aldım; küçük, mavi bir şeydi ama D'nin üzerini örtmeye yeterdi. Kulübeden çıkınca barakanın arka taraftaki garaj kapısının üzerindeki pencerelerinden birine yüzümü dayadım ve bir elimi yansımayı engellemesi için başımın yanına koyup içeri baktım. Niyetim hem termometreye bakmak, hem de eski dostum Brian'ın içeride olmadığından emin olmaktı. Brian içeride değildi ve sıcaklık bir iki derece yükselmiş gibiydi. Manzarada tek bir değişiklik vardı. Bagaj kapağı inmişti.</p>
<p style="text-align: justify;">Timsah ağzını kapatmıştı.</p>
<p></p>
</body>
</html>