<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2>Yazarın Notu</h2>
<p style="text-align: justify;">Bazen fikirler öylece gelip zihnime düşer -sanırım bu her yazar için geçerli- ama Buick 8 için tamamen tersi söz konusu: bu kez ben tam fikrin üzerine düştüm. Sanırım bu, belirtilmeye değer.</p>
<p style="text-align: justify;">1999 kışını karımla birlikte, kısa bir romanın (Tom Gordon'a Âşık Olan Kız) son rötuşlarını yaptığım Longboat Key, Florida'da geçirdim. O yılın baharında hiçbir şey yazmaya niyetli değildim.</p>
<p style="text-align: justify;">Tabby, mart sonunda Florida'dan Maine'e uçtu. Ben arabayla dönmeyi tercih ettim. Uçmaktan nefret ederim, araba kullanmaya ise bayılırım ve ayrıca yanımda kitaplar, gitarlar, bilgisayar parçaları, giysiler ve kâğıtlardan oluşan azımsanmayacak bir yük vardı. Yolculuğumun ikinci ya da üçüncü gününde kendimi batı Pennsylvania'da buldum. Benzin almam gerektiği için kırsal kesimde bir ayrımda otobandan çıktım. Rampanın kenarında bir Conoco istasyonu buldum. Benzin doldurmakla görevli bir pompacı vardı. Bedavadan birkaç kelime edip tahammül edilebilecek kadar hoş bir sohbet bile sundu.</p>
<p style="text-align: justify;">Onu işinin başında bırakıp kendi işimi görmek için tuvalete gittim, işim bitince istasyonun arka tarafına doğru yürüdüm. Arka tarafta, üzerine paslı araba parçaları saçılmış dik bir bayır ve aşağıda, gürül gürül akan bir dere vardı. Yerde hâlâ hatırı sayılır miktarda çamurla karışık kirli kar vardı. Suya daha iyi bakabilmek için bayırdan aşağı birkaç adım atmıştım ki ayağım kayıverdi. Üç metre kadar kaydıktan sonra paslı bir şeye tutunabildim ve durdum. Tutunamasaydım suya düşebilirdim. Ya sonra? Büyük ihtimalle işim biterdi.</p>
<p style="text-align: justify;">Pompacıya benzinin ücretini ödedim (bildiğim kadarıyla arka tarafta yaşadığım maceradan haberi yoktu) ve otobana geri döndüm. Arabayı kullanırken dalgınca ayağımın kaymasını, dereye düşmem halinde neler olabileceğini düşündüm (karlar eridiği için neredeyse küçük bir ırmak halini almıştı). Florida'dan gelen bir römork dolusu eşya ve rengârenk Florida kıyafetlerimiz orada ne kadar bekleyecekti? Pompa görevlisi ne zaman huzursuzlanmaya başlayacaktı? Kimi arayacaktı? Boğulmuş olsaydım beni bulmaları ne kadar sürecekti?</p>
<p style="text-align: justify;">Bu küçük olay, sabah on civarında gerçekleşti, öğleden sonra New York'taydım. Vardığım sırada az önce okumuş olduğunuz hikâyenin ana hatlarını zihnimde belirlemiştim bile. Yazma sanatı üzerine olan kitabımda, ilk taslakların sadece hikâyeyle ilgili olduğunu belirtmiştim; bir anlamı varsa, sonradan gelmeli ve hikâyenin kendisinden, doğal bir biçimde yayılmalı. Sanırım bu hikâye, hayattaki olayların açıklanamaz olma özelliği ve içlerinde belirgin bir anlam bulabilmenin imkânsızlığı üzerine bir meditasyon haline geldi, ilk taslak iki ay içinde yazıldı. O sırada, hakkında hiçbir şey bilmediğim iki konu hakkında yazmaya çalışarak kendime pek çok sorun yaratmakta olduğumu fark ettim. Bu iki konu, batı Pennsylvania ve Pennsylvania Eyalet Polis Teşkilatı'ydı. Daha fazla bilgi edinmeyi deneyemeden bir trafik kazası geçirdim ve hayatımda köklü değişiklikler oldu. Aslında 1999 yazında hâlâ bir hayatım olduğu için çok şanslıydım. Değil üzerinde çalışmak, bu hikâyeyi tekrar düşünmem için bile aradan bir yıldan fazla zaman geçmesi gerekti.</p>
<p style="text-align: justify;">Korkunç bir arabanın yarattığı felaketler üzerine bir kitap yazdıktan kısa bir süre sonra kaza geçirip kişisel felaketimi yaşamış olduğum gerçeği gözümden kaçmış değildi ama bunun üzerinde pek fazla kafa yormamaya çalıştım. Curtis Wilcox'a olanlarla benim başıma gelenler arasındaki benzerliklerin bir tür uyarı olduğunu düşünmüyorum (her şeyden önce, ben hâlâ hayattayım). Bununla birlikte, çoğunun hayal gücümün eseri olduğuna tanıklık edebilirim: bozuk paralar Curtis'e olduğu gibi ceplerimden sökülüp alınmış, bileğimdeki saat çıkmıştı. Kafamdaki şapka daha sonra ağaçlar arasında, kaza mahallinden en az yirmi metre ötede bulundu. Ama hikâyenin gidişatında, başıma gelenleri yansıtacak hiçbir değişiklik yapmadım; istediklerimin neredeyse hepsi zaten ilk taslakta vardı. Hayal gücü, çok güçlü bir araç.</p>
<p style="text-align: justify;">En iyi bildiğim (ve en çok sevdiğim) yer olmasına rağmen Buick 8'in yer aldığı mekânı değiştirip olayları Maine'e almayı aklımın ucundan bile geçirmedim. Pennsylvania'da bir benzin istasyonunda durmuş, kazayı Pennsylvania'da geçirmiş, fikri Pennsylvania'da bulmuştum. Karşılaşabileceğim zorluklara rağmen sonuçta ortaya çıkan öykünün Pennsylvania'da kalması gerektiğini düşündüm. Ayrıca bunun bir takım ödülleri de olmadı değil; kurgusal kasabam Statler'ı, K. C. Constantine'in küçük kasaba polis şefi Mario Balzic hakkındaki muhteşem roman serisinin yer aldığı Rocksburg'ün biraz ötesine yerleştirdim. Eğer bu romanlardan hiçbirini okumadıysanız kendinize bir iyilik yapıp okuyun. Şef Balzic ve ailesinin süregelen öyküsü, The Sopranos'un tersyüz edilip yasa koruma teşkilatı bakış açısından anlatılmış hali. Ayrıca, batı Pennsylvania, yaşam tarzlarını biraz daha keşfetmek istediğim Amish'lerin yurduydu.</p>
<p style="text-align: justify;">Bu kitap, Pennsylvania Eyalet Polis Memuru Lucien Southard'ın yardımları olmaksızın kesinlikle tamamlanamazdı. Lou el yazması metni okudu, karşılaştığı gülünç hatalara katılırcasına gülmemeyi başardı ve bana, her yazarın el kitabına rahatlıkla eklenebilecek, sekiz sayfa tutan notlar ve düzeltmeler yazdı (Memur Southard'a iri, okunaklı harflerle yazması öğretilmişti). Lou beni birkaç PEP merkezine götürdü, bana neler yaptıklarını ve bunları nasıl yaptıklarını (öncelikle Dodge kamyonetimin plakasını araştırdılar; temiz bir sicili olduğunu görüp rahatladım, arananlar listesinde değildi) gösterip her tür eyalet polisi malzemesini tanıtma inceliğinde bulunan üç polis şefiyle tanıştırdı. Aralarında en sabırlı olup en çok bilgiyi veren, Theresa M. Maker idi; her şey için çok teşekkürler, Theresa.</p>
<p style="text-align: justify;">Daha da önemlisi, Lou ve birkaç dostu beni Amish bölgesinde, koca sandviçler yiyip sürahilerce buzlu çay içtiğimiz bir restorana, yemeğe götürdü. Eyalet polislerinin hayatı üzerine hikâyeler anlatarak bana bir saat süren bir ziyafet çektiler. Hikâyelerden bazıları komik, bazıları dehşet vericiydi ve bazıları her nasılsa ikisi birden olabilmeyi başarıyordu. Hepsi kitapta yer almadı ama bazıları uygun bir şekilde kurgulanarak öyküye katıldı. Beni dostça karşıladılar ve kimse hızlı hareket etmedi, ki bu çok iyiydi. Zira o günlerde hâlâ koltuk değnekleri yardımıyla yürüyordum.</p>
<p style="text-align: justify;">Pennsylvania'da geçen kitabımın Pennsylvania'da kalmasına yardım ettiğin için teşekkürler Lou (ve Butler merkezinde görevli tüm memurlar). Daha da önemlisi, eyalet polislerinin tam olarak ne yaptıklarını ve bunu hakkıyla yapmak için nasıl bir bedel ödediklerini kavramama yardım ettiğiniz için teşekkür ederim.</p>
<p style="text-align: justify;">Scribner'ın dinamik ikilisi Susan Moldow ve Nan Graham, bu notu Buick'in kapağı hakkında bir bilgiyi iletmeden bitirmeme izin vermedi. Dikkatli GM hayranları, Buick 8'in kapağındaki kızın, hikâyedeki Buick'ten birkaç yıl eski bir model olduğunu muhtemelen fark edecektir. Bu ufak hilenin beni rahatsız edip etmediği sorulduğunda kesinlikle etmediğini söyledim. Beni asıl rahatsız eden, o sırıtan ızgara (özellikle de gecenin ilerleyen vakitleriyse ve uyku tutmuyorsa). Sanki birini kapmaya hazırmış gibi görünüyor, değil mi? Belki beni. Belki de seni, sevgili Sadık Okuyucu'm.</p>
<p style="text-align: justify;">Belki de seni.</p>
<p style="text-align: justify;">Stephen King 29 Mayıs 2002</p>
</body>
</html>