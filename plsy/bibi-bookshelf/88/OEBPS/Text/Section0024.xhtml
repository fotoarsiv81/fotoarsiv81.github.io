<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">Arkada belge bırakılmayacak: bu, Tony Schoondist'in emriydi ve kimse bu emre itaatsizlik etmedi. Hepsi Buick ile ilgili meseleleri nasıl ele almak, hangi yolları izlemek gerektiğini biliyordu. Zor değildi. Herhangi bir durumda ya Curt'e ya çavuşa veya Sandy Dearborn'a rapor verilecekti. Onlar Buick'ten sorumlu ekipti. Sandy, bu üçlüye dahil olmasının sebebinin yarasamsı yaratığın otopsisinde bulunması olduğunu düşünüyordu. Buick'e özel bir ilgi duymadığı için aklına başka bir neden gelmiyordu.</p>
<p style="text-align: justify;">Sandy, Curt'ün, Tony'nin yazılı belge yasağına rağmen Buick'e dair kendine ait kayıtlar -notlar ve yorumlar- tuttuğundan emindi. Eğer öyleyse bu konuda oldukça ketum davranıyordu. Bu arada, ısıdaki düşüşler ve enerji boşalmaları -ışık depremleri- seyrekleşmişe benziyordu. Roadmaster'ın içindeki yaşam enerjisi giderek azalıyordu.</p>
<p style="text-align: justify;">Daha doğrusu herkes öyle umuyordu.</p>
<p style="text-align: justify;">Sandy hiç not tutmadı, olayların sırasını belirtmek için asla güvenilir bir kaynak olamazdı. Bunun için yıllar boyu yapılan video çekimler kullanılabilirdi (bir gerek hissedildiği taktirde) ama yine de geride boşluklar ve sorular kalırdı. Her ışık depremi kaydedilmemişti, kaydedilse ne olurdu ki? Hepsi de neredeyse birbirinin aynıydı. 1979 ve 1983 yılları arasında bir düzine civarında ışık patlaması olmuştu. Çoğu ufak çaptaydı. Birkaçı ilki kadar büyük, bir başkası ondan da büyüktü. Bu büyük olan -tüm zamanların şampiyonu-1983'te gerçekleşti. O güne tanıklık edenler bazen o yıl için Çinliler gibi '83 Balık Yılı derlerdi.</p>
<p style="text-align: justify;">Curtis, '79 ve '83 arasında yeni deneyler yaptı, ısı düştüğü sıralarda Buick'in içine ve yakınına çeşitli bitki ve hayvanlar bıraktı ama her seferinde aldığı sonuç, Jimmy ve Rosalynn deneyinde olanla aynıydı. Yani bazen ortadan kayboluyorlar, bazen de kaybolmuyorlardı. Sonucu önceden kestirmenin hiçbir yolu yoktu; yazı-tura atışı gibi rasgele sonuçlar çıkıyordu.</p>
<p style="text-align: justify;">Isının düştüğü bir sefer Curt, Roadmaster'ın sol ön lastiğinin yanına bir fare bıraktı. Hayvanı plastik bir kutunun içine koymuştu. Havai fişeklerin bitiminin üzerinden yirmi dört saat geçip barakanın içindeki sıcaklık normale döndüğünde fare hâlâ kutunun içinde mutlu bir şekilde hopluyordu. Curt bir başka ışık gösterisinin arifesinde Buick'in altına içinde iki kurbağanın olduğu bir kafes koydu. Işık patlamaları son bulduğunda kafeste hâlâ iki kurbağa vardı. Ama ertesi gün, kafeste sadece bir kurbağa duruyordu.</p>
<p style="text-align: justify;">Bir sonraki günse kafes boşalmıştı.</p>
<p style="text-align: justify;">Sonra, 1982 yılının Meşhur Bagaj Deneyi gerçekleşti. Bu seferki Tony'nin fikriydi. Curt ile birlikte şeffaf bir plastik kutunun içine altı hamamböceği koyup kutuyu Buick'in bagajına bıraktılar. Işık gösterilerinden birinin hemen sonrasıydı, kutuyu bırakmak için bagaja doğru eğildiklerinde, içerisinin serinliği yüzünden nefesleri buharlaşıyordu. Aradan üç gün geçti, her gün biri bagajı kontrol ediyordu (içeri girerken mutlaka bellerine bir ip bağlanmış oluyordu ve herkes, Jimmy'yi kapalı kutusundan hiçbir mandalı açmadan çıkarabilen, kurbağaları kilitli kafeslerinden buhar olmuşçasına uçurabilen bir şeye karşı lanet olası bir ipin ne işe yarayacağını merak ediyordu), İlk gün hamamböceklerinin bir şeyi yoktu. İkinci ve üçüncü günler de. Tony ve Curt, dördüncü gün deneyin başarısızlıkla sonuçlandığını kabul edip böcekleri bagajdan almaya gittiler. Ama hamamböcekleri yok olmuştu, en azından bagaj kapağını açtıklarında gördükleri buydu.</p>
<p style="text-align: justify;">"Hayır, bekle!" diye bağırdı Curt. "Oradalar! Görüyorum! Çıldırmış piç kuruları gibi koşuşturuyorlar!"</p>
<p style="text-align: justify;">"Kaç tane var?" diye sordu Tony, ipin diğer ucunu tutmuş, barakanın yan kapısının hemen dışında duruyordu. "Hepsi orada mı? Kahrolası kutudan nasıl çıkmışlar, Curtis?"</p>
<p style="text-align: justify;">Curt dört tane hamamböceği saydı ama bunun pek bir anlamı yoktu. Elinde terlikle birini kovalamış herkesin bileceği gibi hamamböcekleri, ortadan kaybolmakta pek ustaydı ve bunun için büyülü bir arabaya ihtiyaçları yoktu. Plastik kutudan nasıl çıktıklarına gelince; bu kısmı çok açıktı. Kutunun kapağı hâlâ sıkıca kapalıydı ama yan tarafında yuvarlak bir delik vardı. Deliğin çapı bir buçuk santimetreydi. Curt ve Tony deliği büyük kalibreli bir kurşunun açmış olabileceğini düşündü. Deliğin etrafında hiçbir çatlak yoktu, yani delik aşırı yüksek ivmeyle indirilmiş bir darbe sonucu açılmış da olabilirdi. Yakıp geçen bir şey de olabilirdi. Yanıt yoktu. Sadece seraplar vardı. Her zaman olduğu gibi. Ve sonra, 1983 Haziran'ında balık geldi.</p>
<p style="text-align: justify;">Ekip D, Buick'i gün boyu gözetlemeyi bırakalı neredeyse iki buçuk yıl olmuştu çünkü 1979 sonları, 1980 başlarında, gerekli önlemler alındığı sürece endişelenmeleri için bir sebep olmadığını anlamışlardı. Dolu bir silahın tehlikeli olduğu, su götürmez bir gerçekti, ama kendi kendine ateş almayacağından emin olmak için başında yirmi dört saat nöbet tutmaya gerek yoktu. Yüksek bir rafa koyup çocukları uzak tutmak yeterli olurdu.</p>
<p style="text-align: justify;">Tony arka tarafa geçip tesadüfen barakanın pencerelerinden içeri bakacak birinin sorular sormasına engel olmak amacıyla Buick'in üzerine bir branda aldı ('81'de, Motor Pool'dan Buicksever yeni biri, onu satın almak istemişti). Video kamera, üzerine nemden korumak amacıyla bir torba geçirilmiş halde, sehpasının üzerinde, kulübenin içinde duruyordu. Sandalye de hâlâ oradaydı (altında kalın bir deste dergiyle) ama Arky orayı artık bir bahçıvan kulübesi gibi kullanmaya başlamıştı. Turba ve gübre torbaları, çim ruloları ve çiçek tohumları önce kulübeyi doldurdu, sonra Buick gözetleme araçlarını kulübeden attı. Kulübenin orijinal amacıyla kullanıldığı yegâne zamanlar, ışık depremlerinin hemen öncesi, patlama anları ve sonrasıydı.</p>
<p style="text-align: justify;">'Balık Yılı'nın haziranı, Sandy'nin hatırladığı en güzel ilk yaz aylarından biriydi; çimler yemyeşildi, kuşlar cıvıldıyordu, hava ise genç bir çiftin ilk gerçek öpücüğü gibi çok tatlı bir sıcaklıktaydı. Tony Schoondist izindeydi, West Coast'ta yaşayan kızının yanına gitmişti (bebeği bir sürü dert açan kızı). Çavuş ve karısı tamamen kopmak istemedikleri için aralarını düzeltme maksadıyla onu ziyarete gitmişti. Muhtemelen iyi bir plandı. Çavuşun yokluğunda sorumluluk Sandy Dearborn ve Huddie Royer'daydı ama Buick'in patronu, Curtis Wilcox -artık bir çaylak değildi- idi, buna hiç şüphe yoktu. Ve o harika haziran günü Buck Flanders, doğruca Curt'ün yanına gitti.</p>
<p style="text-align: justify;">"B-Barakası'nda ısı düştü," dedi.</p>
<p style="text-align: justify;">Curtis'in kaşları yükseldi. "Bu ilk olmayacak, değil mi?" "Doğru," diye kabul etti Buck. "Ama hiç bu kadar hızlı düştüğünü görmemiştim. Sabahtan bu yana beş derece düştü."</p>
<p style="text-align: justify;">Bunun üzerine Curt, gözlerinde o eski heyecanla koşar adım barakaya gitti. Ön taraftaki raylı garaj kapısının üzerindeki pencerelerden birine yüzünü dayayıp içeri baktığında ilk dikkatini çeken, Tony'nin satın aldığı brandaydı. Sürüklenip tortop halde bir yere bırakılmış bir halı gibi Buick'in sürücü tarafında yere yığılmış halde duruyordu. Bunu ilk görüşleri değildi; Buick bazen sanki titreyip sarsılıyor ve bir omuz hareketiyle üzerindeki elbiseden kurtulan bir kadın gibi yere düşmesine neden oluyordu. Yuvarlak termometrenin iğnesi on beş dereceyi gösteriyordu.</p>
<p style="text-align: justify;">"Burada sıcaklık yirmi üç derece," dedi Buck. Curt'ün hemen yanında duruyordu. "Senin yanına gelmeden önce kuş yemliğinin yanında duran termometreyi kontrol etmiştim."</p>
<p style="text-align: justify;">"Demek aslında beş değil, sekiz derece birden düşmüş." "Eh, en son baktığımda içerisi on sekiz dereceydi. Ne kadar hızlı düştüğünü görüyorsun. Sanki ani bir kar fırtınasının ortasında kalmış gibi. Huddie'yi çağırmamı ister misin?"</p>
<p style="text-align: justify;">"Onu rahatsız etmeye gerek yok. Bir nöbet programı hazırla. Matt Babicki de sana yardım etsin. Üzerine, şey...'Araba Yıkama Ayrıntıları' diye yazarsın. Günün geri kalanında ve gece boyunca Buick iki kişinin gözetimi altında olsun. Huddie itiraz etmez ve sıcaklık tekrar yükselmezse elbette."</p>
<p style="text-align: justify;">"Tamam," dedi Buck. "İlk nöbette olmak istiyor musun?" Curt bunu çok istiyordu -içinde bir şeyler olacağına dair bir his vardı- ama başını iki yana salladı. "Yapamam. Önce mahkemeye gitmem gerek, sonra Cambria'daki kamyon tuzağı ile ilgileneceğim." Tony, Curt'ün 9. Karayolu'ndaki kantara kamyon tuzağı dediğini duysa muhtemelen saçını başını yolardı ama gerçekte olan buydu. Birinin o yol üzerinden New Jersey'ye eroin ve kokain kaçırdığı, bunu da sıradan kamyonların yükleri arasında yaptığı düşünülüyordu. "Kıç tekmeleme yarışındaki tek bacaklı adam kadar yoğunum. Kahretsin!"</p>
<p style="text-align: justify;">Yumruğunu bacağına indirdi. Ardından ellerini yüzünün iki yanına dayayıp tekrar içeri baktı. Koyu mavi gövdesinin üzerinden spot lambası gibi geçen iki gün ışığı huzmesi altında kıpırtısızca duran Roadmaster'dan başka görülecek hiçbir şey yoktu.</p>
<p style="text-align: justify;">"Randy Santerre'i yaz. Ve Chris Soder'ı bu sabah ortalıkta gördüm sanki?"</p>
<p style="text-align: justify;">"Hı... hı. Teknik olarak izinde ama Ohio'dan gelen iki baldızı hâlâ dönmedi, o da televizyon seyretmek için buraya gelmiş." Buck sesini biraz alçalttı. "İşine karışmak gibi olmasın ama Curt, bence bu adamların ikisi de hımbıl."</p>
<p style="text-align: justify;">"Bunu becerebilirler. Buna mecburlar. Onlara düzenli raporlar da istediğimi söyle. Standart D Kodu. Mahkemeden çıkmadan sizi ararım."</p>
<p style="text-align: justify;">Curt, Buick'e neredeyse ızdırap yüklü son bir bakış attı ve sonra tıraş olup tanıklık sandalyesi için hazırlanacağı merkez binasına doğru yürümeye başladı. Öğleden sonra Ekip G'den polislerle birlikte kamyonların yükleri arasında uyuşturucu ararlarken bu arada otomatik bir silahın ateşlenmemesini diliyordu. Yeterli zamanı olsa yerine birini bulabilirdi ama yoktu.</p>
<p style="text-align: justify;">Buick nöbeti Soder ve Santerre'e kalınca bunu pek umursamadılar. Hımbıllar hiçbir zaman kafalarına takmazlar. Kulübenin yanında duruyorlar, sigara içip, çene çalıyorlar, ara sıra barakaya bir göz atıyorlar (Santerre ne umacağını bilmek için fazla gençti, zaten PEP'nde pek uzun süre kalamadı), espriler yapıyorlar, günün tadını çıkarıyorlardı. Öylesine güzel bir haziran günüydü ki hımbıllar bile tadını çıkarmazlık edemiyordu. Bir süre sonra Buck Flanders, Randy Santerre'in yerini aldı. Bundan kısa bir süre sonraysa Orville Garrett, Chris Soder'ın yerine geçti. Huddie ara sıra gelip barakaya bir göz atıyordu. Saat üçte, Sandy sonunda kıçını Sorumlu Çavuş koltuğuna koymaya geldiğinde Curtis Wilcox merkeze geri döndü ve Buck'ın yerine geçti. Barakanın içindeki sıcaklık yükselmek bir yana, beş derece daha düşmüştü ve görev başında olmayan polisler de özel araçlarıyla merkeze toplanmaya başlamıştı. Haber yayılmıştı. D Kodu.</p>
<p style="text-align: justify;">Öğleden sonra, saat dört civarında Matt Babicki başını Sorumlu Çavuş'un ofisinden içeri uzattı ve telsiz sinyallerini alamadığını haber verdi. "Parazit berbat. Şimdiye kadar olanların en kötüsü."</p>
<p style="text-align: justify;">"Kahretsin." Sandy gözlerini kapattı, yumruğunu alnına dayadı ve Tony'nin orada olmasını diledi. Sorumlu Çavuş'luk görevini ilk üstlenişiydi. Ay sonunda maaş çekindeki fazlalık tatmin edici olacaktı ama bu olay işin iyi tarafını ortadan kaldırıyordu. "O lanet olası araba yine bir sorun çıkaracak. Tam da zamanını buldu."</p>
<p style="text-align: justify;">"Kafana takma," dedi Matt. "Birkaç kıvılcım saçar, sonra yine her şey eskisi gibi olur. Telsiz de dahil. Hep böyle olagelmedi mi?"</p>
<p style="text-align: justify;">Evet, bu doğruydu. Aslında Sandy, Buick konusunda gerçekten endişeli değildi. Ya telsiz bozukken devriyede olan polislerden biri acil bir durumla karşılaşırsa? Ya bir polis 33 -Çabuk yardım edin- veya 47 -Ambulans gönderin- ya da en kötüsü bir 10-99 -Memur yaralandı- durumu için telsizle merkeze ulaşmaya çalışırsa? Devriyede en azından bir düzine memur vardı ve Sandy o an hepsinin birden başı beladaymış gibi huzursuzdu.</p>
<p style="text-align: justify;">"Dinle beni, Matt. Benim aracımı al -Birim 17- ve tepenin altına git. Orada hat açık olmalı. Dışarda olan tüm diğer birimlere ulaş ve merkezdeki iletişim bölümünün geçici olarak 17 olduğunu söyle. D Kodu."</p>
<p style="text-align: justify;">"Off, Sandy, Tanrım! Sence de bu biraz..."</p>
<p style="text-align: justify;">"Şu an Siskel ve Ebert Sinemada taklidini dinleyecek vaktim yok," dedi Sandy. Mızmızlanan İletişim Memuru Babicki'ye karşı daha önce hiç bu kadar sabırsız davranmamıştı. "Dediğimi yap."</p>
<p style="text-align: justify;">"Ama neler olduğunu göremeyece..."</p>
<p style="text-align: justify;">"Doğru, muhtemelen görmeyeceksin." Sandy'nin sesi biraz yükselmişti. "Şimdi kaderine razı olup dediğimi yap."</p>
<p style="text-align: justify;">Matt bir şey daha diyecek oldu, Sandy'ye dikkatle baktı ve akıllıca davranarak çenesini kapalı tuttu. Sandy iki dakika sonra onu Birim 17'nin direksiyonunda, tepenin altına doğru ilerlerken gördü.</p>
<p style="text-align: justify;">"Güzel," diye mırıldandı kendi kendine. "Orada bir süre kal, seni mıymıntı fitneci."</p>
<p style="text-align: justify;">Sandy etrafına küçük bir kalabalığın toplandığı B Barakası'na gitti. Çoğu polisti ama aralarında gayri resmi üniformaları olan yağ lekeli yeşil tulumlarıyla birkaç Motor Pool çalışanı da vardı. Dört yıl boyunca Buick ile birlikte yaşadıkları için artık pek korkmuyorlardı ama yine de belirgin bir huzursuzluk seziliyordu. Sıcak bir yaz gününde, havalandırmanın nadiren açılan bir kapıdan ibaret olduğu kapalı bir mekânda termometrenin göstergesinin sekiz derece birden gerilediğini görüp de büyük bir olayın gerçekleşeceğini düşünmemek imkânsızdı.</p>
<p style="text-align: justify;">Sandy, Curt'ün birkaç deney için hazırlık yapacak zamanı bulduğunu gördü. Curtis Buick'in ön koltuğuna, içinde çekirgeler olan bir Nike ayakkabı kutusu koymuştu. Kurbağa kafesi arka koltuktaydı. Bu kez içinde sadece bir kurbağa vardı; patlak sarı gözlü, iri, bataklık kurbağalarından. Ayrıca Matt Babicki'nin ofisinin penceresinin hemen dışında duran çiçekleri de kutusuyla alıp bagajın içine koymuştu. Son olarak neler olacağını görmek için Mister Dillon'ı alıp arabanın etrafında bir tur attırmıştı. Orvie Garrett bundan pek hoşlanmamıştı ama Curt onu ikna etmeyi başarmıştı. Curt'ün birçok açıdan hâlâ saf ve biraz da acemi olduğu söylenebilirdi ama söz konusu Buick olduğunda bir nehir teknesindeki kumarbaz gibi iş bitiriciydi.</p>
<p style="text-align: justify;">D'nin yürüyüşü sırasında hiçbir şey olmadı -bu kez olmamıştı- ama Ekip D maskotunun başka bir yerde olmayı tercih ettiği her halinden belli oluyordu. Tasmasını öyle çekiştiriyordu ki neredeyse boğulacaktı. Başı öne eğik, kuyruğunu bacaklarının arasına kıstırmış bir halde yürüyor, ara sıra kesik kesik havlıyordu. Buick'e baktı, hoşlanmadığı her şey uyduruk arabadan etrafa yayılmış ve tüm barakaya bulaşmış gibi her köşeye baktı.</p>
<p style="text-align: justify;">Curt köpeği dışarı çıkarıp tasmasını tekrar Orville'e uzatırken, "Bir şeyler oluyor," dedi. "Bunu Mister D de, ben de hissediyoruz. Ama öncekiler gibi değil." Sandy'yi gördü ve tekrarladı: öncekiler gibi değil.</p>
<p style="text-align: justify;">"Evet," dedi Sandy. Sonra başını Mister D'ye doğru salladı. "Hiç olmazsa ulumuyor."</p>
<p style="text-align: justify;">"Henüz," dedi Orville. "Haydi, D, merkeze dönelim. Aferin sana. Bir kurabiyeyi hak ettin." Orvie, Curt'e sitemli bir bakış attı. Artık tasmaya ihtiyacı olmayan Mister Dillon, Memur Garrett'ın sağ dizi hizasında uslu uslu ilerliyordu.</p>
<p style="text-align: justify;">Saat dördü yirmi geçe civarı, üst kattaki dinlenme odasında bulunan televizyonda görüntü aniden kayboldu. Beşe yirmi kala, B Barakası'ndaki sıcaklık dokuz dereceye kadar düşmüştü. Beşe on kala, Curtis Wilcox bağırdı. "Başlıyor! Duyabiliyorum!"</p>
<p style="text-align: justify;">Sandy o sırada iletişim bölmesini kontrol etmek için merkez binasına girmişti (ve tek duyulabilen hâlâ parazitti), Curt'ün haykırışını duyduğu sırada otoparkta, barakaya doğru yürüyordu. Öyle bir kalabalık toplanmıştı ki gören, Polis Yararına ikinci El Eşya Satışı düzenlendiğini sanabilirdi. Sandy, hâlâ inanılmayacak biçimde ardına kadar açık olan yan kapının önünde birikmiş kalabalığı yararak koşmaya başladı. Curt kapının eşiğinde duruyordu. Barakadan dışarı soğuk hava dalgaları yayılıyordu ama o bunu hissetmiyor gibiydi. Gözleri irileşmişti. Rüyadaymışçasına Sandy'ye döndü. "Görüyor musun, Sandy? Görüyor musun?"</p>
<p style="text-align: justify;">Elbette görüyordu: menekşe rengi bir ışıltı Buick'in pencerelerinden, motor kapağının kenarlarından sızıp radyoaktif bir sıvı gibi kenarlarından aşağı dökülüyordu. Sandy, arabanın içindeki koltukların ve aşırı büyük direksiyonun şeklini açık seçik görebiliyordu. Dış hatları çok belirgindi. Arabanın içi, tüm alevlerden parlak, soğuk, mor bir aydınlık tarafından yutulmuş gibiydi. Mırıltı çok belirgindi ve giderek şiddetleniyordu. Sandy'nin kafatasını acıtıyor, neredeyse kulaklarının sağır olmasını dilemesine neden oluyordu. Kulakların sağır olması da bir işe yaramazdı gerçi, çünkü mırıltıyı sadece kulaklarıyla değil, tüm bedeniyle duyuyor gibiydi.</p>
<p style="text-align: justify;">Sandy, Curt'ü tutup dışarı çektikten sonra kapıyı kapatmak için tokmağını kavradı. Curt, bunu yapmasına fırsat vermeden bileğini kavradı. "Hayır, Sandy, yapma! Görmek istiyorum! Neler olacağını..."</p>
<p style="text-align: justify;">Sandy pek de nazik sayılmayacak bir hareketle bileğini Curt'ün elinden kurtardı. "Delirdin mi sen? Böyle durumlarda izlediğimiz bir yöntem var, kahrolası bir yöntem. Bunu senden iyi kimse bilemez! Ayrıntılarını sen belirlemiştin, Tanrı aşkına!"</p>
<p style="text-align: justify;">Sandy kapıyı hızla kapatıp Buick'le doğrudan göz temasını kesince Curt uykudan yeni uyanmış gibi irkildi ve gözkapakları titredi. "Tamam," dedi Sandy'ye. "Tamam, patron. Affedersin."</p>
<p style="text-align: justify;">"Zararı yok." Ama ona hâlâ kızgındı. O kahrolası sersem kapının eşiğinde durmaya niyetliydi. Sandy'nin bu konuda hiçbir şüphesi yoktu. Engel olmasaydı Curt orada dikilmeye devam edecek ve kızaracaktı.</p>
<p style="text-align: justify;">"Koruyucu gözlüğümü almalıyım," dedi Curt. "Arabamın bagajında. Camları ekstra koyulukta. Bir kutu dolusu var. Sen de bir tane ister misin?" Sandy, Curt'ün hâlâ gece yarısı telefonun çalan ziliyle uyanmış ama kendine gelememiş biri gibi yan uykuda olduğunu düşünüyordu.</p>
<p style="text-align: justify;">"Tabii, neden olmasın? Ama tedbiri elden bırakmayacağız, tamam mı? Çünkü bu çok şiddetli olacağa benziyor."</p>
<p style="text-align: justify;">"Muhteşem olacak gibi!" dedi. Sesindeki coşku, biraz ürkütücü olmakla beraber Sandy'nin içini rahatlatmıştı. En azından Curt artık bir uyurgezer gibi davranmıyordu. "Ama evet, anne, yöntemi takip edeceğiz ve son derece dikkatli olacağız."</p>
<p style="text-align: justify;">Arabasına koştu -devriye aracına değil, kendi arabası, Bel Air'e- ve bagajı açtı. Buick infilak ettiği sırada hâlâ bagajın içini karıştırıyordu.</p>
<p style="text-align: justify;">Buick gerçek anlamda infilak etmemişti ama olanı daha iyi tarif edecek bir kelime yoktu. O gün orada olup buna tanıklık edenler gördüklerini hiçbir zaman unutmadılar, ama bu konuda kendi aralarında bile neredeyse hiç konuşmuyorlardı, çünkü olayın ürkütücü büyüklüğünü tarif etmek imkânsızdı. İnanılmaz gücünü. Söyleyebileceklerinin en iyisi haziran güneşini gölgede bıraktığı ve barakayı bir hayalete çevirdiğiydi. Basit camın o ışık ve dış dünya arasında durabildiğine inanmak güçtü. Nabız gibi atan parlaklık, barakanın tahtaları arasından bir tülbentin içinden geçen su gibi akmıştı; çivi başları bir gazetedeki fotoğrafın üzerindeki noktacıklar ya da yeni yapılmış bir dövme üzerindeki taze, mor kan damlacıkları gibi görünmüştü. Sandy, Carl Brundage'ın bağırdığını duydu: Bu kez patlayacak, bu sefer mutlaka havaya uçacak! Arkasındaki merkez binasında Mister D'nin dehşetle uluduğunu duyabiliyordu.</p>
<p style="text-align: justify;">"Buna rağmen dışarı çıkıp arabaya girmeye uğraşıyordu," dedi Orville daha sonra Sandy'ye. "Onu o lanet olası barakadan mümkün olduğunca uzaklaştırmak için üst kattaki dinlenme odasına çıkarmıştım ama hiçbir yararı olmadı. Orada olduğunu biliyordu. Sanırım duyuyordu; o mırıltıyı duyuyordu. Sonra pencereyi gördü. Ulu Tanrım! Hızlı davranıp onu zamanında yakalamasaydım ikinci katta olduğuna aldırmadan kendini pencereden dışarı atacaktı. Üstüme başıma işemiş ama bunu ancak yarım saat sonra fark ettim. Ne kadar korktuğumu anla!"</p>
<p style="text-align: justify;">Orville başını düşünceli bir ifadeyle iki yana salladı.</p>
<p style="text-align: justify;">"Hayatımda hiçbir köpeği o halde görmemiştim. Hiçbir zaman. Bütün tüyleri kabarmıştı, ağzından köpükler saçıyordu ve gözleri yuvalarından fırlamak üzereydi. Tanrım."</p>
<p style="text-align: justify;">Bu arada Curt bir düzine koruyucu gözlükle koşarak barakanın yanına geri dönmüştü. Gözlükleri taktılar ama Buick'e bakabilmek mümkün değildi; pencerelere yaklaşabilmek bile imkânsızdı. Ve yine patlayan yanardağlar, düşen yıldırımlar, yer değiştiren toprak katmanlarının seslerini duymaları gerektiğini hissederek o garip sessizliğin içinde duruyorlardı. Barakanın kapıları kapalıyken (Mister D'nin aksine) mırıltıyı bile duyamıyorlardı. Ayak sesleri, birinin boğazını temizleyişi, merkez binasında uluyan Mister Dillon, onu sakinleştirmeye çalışan Orville Garret'ın sesi, iletişim bölmesinin Matt Babicki'nin açık bıraktığı penceresinden (Curt sayesinde artık çiçeksiz kalmıştı) yayılan parazit sesi. Bunlardan başka bir ses duyulmuyordu.</p>
<p style="text-align: justify;">Curt ön taraftaki raylı garaj kapısına doğru yürüdü. Başı eğik, elleri havadaydı. Başını kaldırıp barakanın içine bakmayı iki kez denedi ama yapamadı. Bakabilmek için fazla parlaktı. Sandy, Curt'ün omzunu tuttu.</p>
<p style="text-align: justify;">"Bakmaya çalışmaktan vazgeç. Yapamazsın. En azından şimdilik. Denersen gözlerini yuvalarından fırlatır."</p>
<p style="text-align: justify;">"Nedir bu, Sandy?" diye fısıldadı Curt. "Tanrı aşkına, nedir?"</p>
<p style="text-align: justify;">Sandy'nin tek yapabildiği başını iki yana sallamak oldu.</p>
<p style="text-align: justify;">Buick sonraki yarım saat boyunca ışıklar saçmaya devam etti; B Barakası adeta bir ateş topuna dönmüştü. Her penceresinden ışık selleri taşıyor, sessiz patlamalar güneşi gölgede bırakıyor, gözlerini kamaştırıyordu. O sırada John Q'lardan biri gelip olanları görseydi ne düşüneceğini, gördüklerini kimlere anlatacağını, anlattıklarının kaçının ona inanacağını sadece Tanrı bilirdi ama hiç kimse gelmedi. Saat beş buçuk olduğunda ışık patlamalarının yoğunluğu, güç kaynağı zayıflamışçasına biraz azaldı ve aralıkları arttı. Bunu gören Sandy'nin aklına, yakıtı bitmek üzere olan bir motosikletin öksürüğe benzer sesler çıkarışı geldi.</p>
<p style="text-align: justify;">Curt tekrar pencerelere yaklaştı ve patlamalar sırasında korkuyla başını eğmek zorunda kalmasına rağmen aradaki kısa boşluklarda içeri bakabildi. Parlak ışıktan kaçınmak için patlamalar sırasında korkuyla yere eğilen Sandy de yavaşça onun yanına gitti (muhtemelen tuhaf bir tür tohum ekme yöntemi izliyormuşuz gibi bir görüntümüz var, diye düşünüyordu). Gözlüğün üç kat polarize camına rağmen gözleri kamaşmıştı.</p>
<p style="text-align: justify;">Buick yine kıpırtısızca ve görünüşe bakılırsa hiçbir farklılık olmaksızın duruyordu. Hiçbir yerinde yanık izi olmayan branda, yine ön tekerleğin hemen yanında bir yığın oluşturmuştu. Arky'nin duvarlarda asılı olan aletlerine hiç dokunulmamıştı ve eski County American gazetesi yığınları köşede bırakıldıkları gibi iplerle bağlanmış halde duruyordu. Bu eski, kuru haber yığınını bir anda alevler içinde bırakmak için basit bir kibrit yeterdi ama mor ışık patlamaları birinin köşesini bile tutuşturamamıştı.</p>
<p style="text-align: justify;">"Sandy örneklerden herhangi birini görüyor musun?"</p>
<p style="text-align: justify;">Sandy başını iki yana salladı, bir adım geriledi ve Curt'ün ödünç verdiği gözlükleri çıkardı. Sonra, barakanın içine bakmak için can atan Andy Colucci'ye uzattı ve merkez binasına geri döndü. Görünüşe bakılırsa B Barakası havaya falan uçmayacaktı. Sorumlu Çavuş vekili olarak yapması gereken işler vardı.</p>
<p style="text-align: justify;">Yürürken duraksadı ve geriye baktı. Andy Colucci ve diğerleri gözlük takmalarına rağmen pencerelere yaklaşmak konusunda pek istekli değil gibiydiler. Tek bir istisna vardı o da elbette Curtis Wilcox'ti. Pencereye mümkün olduğunca yaklaşmış, gözlüklerini cama dayamış duruyor, araları yaklaşık yirmi saniyeye çıkan patlamalar sırasında sadece başını biraz çeviriyordu.</p>
<p style="text-align: justify;">Patlamalardan birine yakalanacak ya da geçici körlük yaşayacak veya korkunç bir baş ağrısı, diye düşündü Sandy. Ama Curtis patlamaların zamanını hesaplamış gibiydi. Onlara uygun bir ritim tutturmuştu. Sandy, bulunduğu yerden, Curt'ün ışık patlamasından bir veya iki saniye önce başını çevirdiğini görebiliyordu. Patlama sırasında ise mor bir ışığa yakalanmış ve donup kalmış egzotik bir dansçıya benzer silueti görünüyordu. Ona bu şekilde bakmak korkutucuydu. Sandy, orada hem var olan, hem de olmayan bir şeyi seyrediyormuş gibi hissediyordu. Hem gerçek, hem gerçek dışı. Hem elle tutulur, hem hayal. Sandy daha sonra Buick söz konusu iken Curt'ün Mister Dillon gibi olduğunu düşünecekti. Üst kattaki dinlenme odasında olan köpek gibi ulumuyordu ama onunla uyum içinde gibiydi; sanki aralarında görünmez bir bağ vardı. Curt, onunla dans ediyor gibiydi. Dans ediyordu.</p>
<p style="text-align: justify;">Sandy o akşam saat altıyı on geçe telsizle Matt'e ulaşıp herhangi bir şey olup olmadığını sordu. Matt hiçbir şeyin olmadığını (sesi Sandy'ye, hiçbir şey, büyükanne, der gibi gelmişti), o da ona merkeze geri dönebileceğini söyledi. Döndüğünde Sandy ona eğer hâlâ istiyorsa arka tarafa geçip Roadmaster'a bir göz atabileceğini söyledi. Matt yerinden bir kurşun gibi fırladı. Birkaç dakika sonra geri döndüğünde yüzünde düş kırıklığıyla dolu bir ifade vardı.</p>
<p style="text-align: justify;">"Bunu yaptığını daha önce de görmüştüm zaten," dedi ve Sandy'yi insanların çoğunlukla ne kadar nankör ve kalın kafalı olduğunu düşünür halde bırakarak iletişim bölmesine döndü; insanların hisleri ne çabuk köreliyor, her şeyi nasıl da sıradanlaştırıyordu. "Herkes bir saat önce neredeyse havaya uçtuğunu söyledi ama hiçbiri ne olduğunu tam olarak tarif edemedi." Bu sözler, Sandy'yi pek de şaşırtmayan bir küçümsemeyle dile getirilmişti, iletişim memurunun dünyasında her şeyin tarifi yapılabilirdi.</p>
<p style="text-align: justify;">"Eh, benden bekleme," dedi Sandy. "Ama sana bir şeyi söyleyebilirim. Çok parlaktı."</p>
<p style="text-align: justify;">"Hıı, demek parlak." Matt ona, sadece bir büyükanne değil, zavallı bir büyükanne, der gibi baktı ve içeri gitti.</p>
<p style="text-align: justify;">Saat yedide Ekip D merkezinin ikinci kattaki dinlenme odasında bulunan televizyondaki görüntü düzelmişti. Telsizle iletişim de sorunsuz sağlanabiliyordu. Mister Dillon her zamanki gibi koca kâsesindeki mamayı yemiş ve kırıntı arayarak mutfakta dolaşmaya başlamıştı, yani o da normale dönmüştü. Curt saat sekize çeyrek kala başını Sorumlu Çavuş'un ofisinden içeri uzatıp barakaya yerleştirdiği örnekleri kontrol etmek istediğini söylediğinde Sandy'nin aklına onu durdurabilecek hiçbir şey gelmedi. O akşam Ekip D sorumluluğu ona aitti, bu tartışma götürmez bir gerçekti ama söz konusu Buick olunca Curt'ün otoritesi sorgulanamazdı. Hatta bu otorite Sorumlu Çavuş'u bile aşıyordu. Ayrıca o lanet olası sarı ip, Curt'ün beline dolanmıştı bile. ipin gerisi, koluna asılıydı.</p>
<p style="text-align: justify;">"Bu iyi bir fikir değil," dedi Sandy ona. Bu, hayır demeye en yakın söylemiydi.</p>
<p style="text-align: justify;">"Zırva." Bu, Curt'ün 1983 yılındaki favori kelimelerinden biriydi. Sandy bu kelimeden nefret ediyordu. Züppece bir laf olduğunu düşünüyordu.</p>
<p style="text-align: justify;">Curtis'in omzundan öteye baktı ve yalnız olduklarını gördü. "Curtis," dedi. "Evde bir karın var ve son anlattıklarına göre hamile olabilir. Bu durumda bir değişiklik var mı?"</p>
<p style="text-align: justify;">"Hayır ama daha doktora..."</p>
<p style="text-align: justify;">"Tamam, bir karın ve muhtemel bir de çocuğun var. Karın şimdi hamile değilse bir dahaki sefere mutlaka olacaktır. Ve bu çok hoş. Olması gereken bu. Benim anlamadığım, neden hayatındaki değerli varlıkları o kahrolası Buick yüzünden riske attığın."</p>
<p style="text-align: justify;">"Haydi ama, Sandy, devriyeye çıktığım her gün onları riske atmış oluyorum zaten. Bir arabayı durdurup, aracımdan inerek ona yaklaştığım sırada da bu risk var. Bu işte çalışan herkes için geçerli bir durum bu."</p>
<p style="text-align: justify;">"Bahsettiğim şey farklı ve ikimiz de bunu biliyoruz, bu yüzden lisedeki tartışma grupları saçmalığını bir kenara bırakabilirsin. Ennis'e ne olduğunu unuttun mu?"</p>
<p style="text-align: justify;">"Unutmadım," dedi Curt. Sandy ona inanıyordu ama Ennis ortadan kaybolalı dört yıl oluyordu. Bir bakıma B Barakası'ndaki eski County American gazeteleri gibi tarihi geçmişti. Daha yakın zamandaki gelişmelere gelince: kurbağalar sadece birer kurbağaydı. Jimmy'ye bir başkanın ismi verilmişti ama o da sonuçta sadece bir hamsterdı. Ve Curtis'in belinde ip vardı. Bu ipin her şeyi halletmesi gerekiyordu. Tabii, diye düşündü Sandy. Emniyet kordonu takan hiçbir bebek de havuza düşüp bozulmamıştır. Bunu Curt'e söylese genç adam ona güler miydi? Hayır. Çünkü Sandy o gece en tepedeki koltukta oturuyordu, PEP'nin görünürdeki sembolü, Sorumlu Çavuş'tu. Ama Sandy yine de Curtis'in gözlerinde kahkahalar göreceğinden emindi. Curt, ipin hiç denenmemiş olduğunu, Buick'in içinde saklanan gücün, istediği takdirde mor bir ışık seli eşliğinde onu göz açıp kapayıncaya kadar yok edebileceğini, ardında sadece beton zemin üzerinde ölü yılan derisi gibi kıvrılmış, ucunda boş bir ilmek olan sarı bir ip bırakacağını unutuyordu; hoşça kal, ortak, sana iyi yolculuklar, büyük hiçlikte tatmin arayan bir başka ölü araba daha. Ama Sandy, Curt'e, Matt Babicki'ye tepenin altına gitmesini emrettiği gibi Buick'ten uzak durmasını emredemezdi. Tek yapabileceği onunla bir tartışmaya girmekti, ama oyun oynamaya hevesli bir çocuğun bakışlarına sahip bir adamla tartışmak boşuna zaman ve enerji kaybı olurdu. Karşılıklı kırgınlıklar yaşanabilirdi ama Curt'ün fikrini kesinlikle değiştiremeyeceği gün gibi ortadaydı.</p>
<p style="text-align: justify;">"İpin diğer ucunu tutmamı ister misin?" diye sordu Sandy ona. "Buraya bir şey sormaya geldin ve fikrimi sormayacağın ortada."</p>
<p style="text-align: justify;">"Tutar mısın?" Sırıttı. "Buna çok memnun olurum."</p>
<p style="text-align: justify;">Sandy onunla birlikte dışarı çıktı ve ipin büyük bölümünü dirseğine dolayarak yanında bir şey olduğu ve Sandy sürüklenmeye başladığı taktirde onu belinden yakalamaya hazır bir şekilde bekleyen Dicky-Duck Eliot olduğu halde kapının hemen dışında durdu. Sorumlu Çavuş vekili, B Barakası'nın yan kapısının eşiğinde, herhangi bir şey olması halinde harekete geçmeye hazır, kalbi hızla atarak, dudaklarını ısırmış halde tetikte bekliyordu. Nabzı dakikada yüz yirmiye yükselmiş gibi hissediyordu. Termometre, içerideki ısının yükselmekte olduğunu göstermesine rağmen barakanın içinden yayılan serinliği hissedebiliyordu; B Barakası'nın kapısında ilk yazın hoş ılıklığı sona eriyor, kasım ayında, odanın ortasındaki sobanın tapılmayan bir Tanrı kadar ölü olduğu bir avcı kampında hissedilen küf kokulu soğuk başlıyordu. Zaman sanki sürünerek ilerliyordu. Sandy, Curt'e içeride sonsuza kadar kalmaya niyetli olup olmadığını sormak için ağzını açtı, sonra kolundaki saate baktı ve Curtis'in sadece kırk saniyedir içeride olduğunu gördü. Curt'e, Buick'in uzak tarafına geçmemesini söylemişti. İp dolaşabilirdi.</p>
<p style="text-align: justify;">"Curtis? Bagajı açınca geri çekil!"</p>
<p style="text-align: justify;">"Anlaşıldı." Sesi büyülenmiş gibi dalgındı. Anne ve babasına hız yapmayacağına, partide içki içmeyeceğine, diğer arabalara dikkat edeceğine dair söz veren, ama neye söz verdiğini birkaç dakika sonra unutacak olan bir genç gibiydi. Evden çıkana dek onlara duymak istediklerini söyleyecekti. Çıktıktan sonra ise... yasaksız bir dünyaya girecekti.</p>
<p style="text-align: justify;">Buick'in sürücü tarafındaki kapısını açtı ve direksiyonun önüne doğru eğildi. Sandy çekmeye hazır bir halde ağırlığını topuklarına verdi ve ipi sıkıca tuttu, ipin aniden çekileceğinden neredeyse emindi. Bu hissi arkasındaki adama da geçirmiş olacaktı ki belini tutan elleri hissetti. Curt uzandı, uzandı ve sonunda elinde çekirge kutusu olduğu halde doğruldu. Deliklerden içeri baktı. "Hepsi hâlâ içerde gibi görünüyor," dedi sesinde hafif bir hayal kırıklığıyla.</p>
<p style="text-align: justify;">"Kızarıp küle dönmüş olduklarını söylese hiç şaşmazdım," dedi Dicky-Duck. "Onca alevden sonra."</p>
<p style="text-align: justify;">Ama alevler yoktu, sadece ışık vardı. Barakanın duvarlarında bir tek yanık izi bile yoktu, termometrenin iğnesi on derece civarında duruyordu ve barakanın nemli soğuğu yüzlerine çarparken bu rakama inanmamak pek mümkün değildi. Yine de Sandy, Dicky-Duck Eliot'ın neler hissettiğini biliyordu. Başı hâlâ ışık patlamaları yüzünden zonklayan ve gözleri hâlâ kamaşan birinin bir avuç çekirgenin olayın merkezinde hiçbir zarar görmeden kalabileceğine inanması biraz güçtü.</p>
<p style="text-align: justify;">Ama sapasağlamdılar işte. Kutudaki hiçbir çekirge zarar görmemişti. Patlak, sarı gözlerinin biraz buğulanıp donuklaşması hariç, kurbağanın da bir şeyi yoktu. Kafesinde sağlam bir şekilde duruyordu. Ama zıpladığında doğruca kafesin duvarına çarptı. Gözleri kör olmuştu.</p>
<p style="text-align: justify;">Curt bagaj kapağını açtı ve aynı anda bir balet gibi zarif bir hareketle geri çekildi. Kapının eşiğinde duran Sandy yine ipi çekmeye hazır bir halde bekledi. Dicky-Duck da Sandy'nin kemerini sıkı sıkıya tutuyordu. Ve yine hiçbir şey olmadı.</p>
<p style="text-align: justify;">Curt bagaja doğru eğildi.</p>
<p style="text-align: justify;">"Burası çok soğuk," diye seslendi. Sesi boğuk, tuhaf bir şekilde uzaktan geliyor gibiydi. "Ve o kokuyu alıyorum, lahana kokusu. Ve bir de nane kokusu. Ve... bekle..."</p>
<p style="text-align: justify;">Sandy bekledi. Hiçbir şey olmayınca Curt'e seslendi.</p>
<p style="text-align: justify;">"Sanırım tuz," dedi Curt. "Sanki okyanus gibi. Merkezi, kesişim noktası, girdabın ortası burası, bagajın içi. Bundan eminim."</p>
<p style="text-align: justify;">"Lost Dutchman Madeni olsa bile umurumda değil," dedi Sandy ona. "Oradan hemen çıkmanı istiyorum. Şimdi."</p>
<p style="text-align: justify;">"Bir saniye daha." Bagaja iyice eğildi. Sandy, Curt'ün aniden, kuvvetli bir şekilde çekilmiş gibi öne doğru fırlayacağından neredeyse emindi. Tam Curt'e göre bir eşek şakasıydı. Curtis belki bunu gerçekten aklından geçirdi ama sonra yersiz olacağını anlayarak vazgeçti. Sakin hareketlerle Matt Babicki'nin çiçeklerinin bulunduğu kutuyu bagajdan çıkarıp doğruldu. Sonra döndü ve Sandy'yle Dicky'nin de görebilmesi için havaya kaldırdı. Çiçekler oldukça iyi görünüyordu. Birkaç gün sonra hepsi öldü ama bunda olağandışı bir şey yoktu; arabanın bagajında, bir süreliğine buzdolabına konmuşlar gibi donmuşlardı.</p>
<p style="text-align: justify;">"İşin hâlâ bitmedi mi?" Kendi sesi Sandy'ye yaşlı Dearborn gibi gelmişti ama elinde değildi.</p>
<p style="text-align: justify;">"Evet. Galiba bitti." Curtis'in sesinde düş kırıklığı vardı. Bagaj kapağını sertçe indirdiğinde Sandy yerinde sıçradı ve Dicky'nin, kemerini tutan parmakları kasıldı. Muhtemelen Sandy'ye sertçe geri çekip otoparkın zeminine kıçüstü oturtmasına ramak kalmıştı. Bu arada Curt kolları arasında çekirge kutusu, kurbağa kafesi ve çiçekleri taşıyarak yavaşça onlara doğru yürüyordu. Sandy, o yaklaştıkça ayaklarına dolanmaması için ipi çekiyor ve dirseğine doluyordu.</p>
<p style="text-align: justify;">Hepsi dışarı çıktığında Dicky kafesi aldı ve merakla kör kurbağaya baktı. "Bu hepsine baskın çıkar," dedi.</p>
<p style="text-align: justify;">Curt belindeki ipi çözdükten sonra yere diz çöküp ayakkabı kutusunun kapağını açtı. O arada merkez binasından gelen dört beş polis etraflarında toplanmıştı. Çekirgeler, Curt kapağı kaldırır kaldırmaz dışarı zıplamıştı ama Sandy ve Curt o arada hepsini saymayı başarmıştı. Barakadaki Buick'in işe yaramaz motorunda sekiz silindir vardı. Kutuya da sekiz çekirge koymuşlardı. Kapak açıldığında zıplayarak çıkan çekirgelerin sayısı da sekizdi.</p>
<p style="text-align: justify;">Curt bıkkın ve hayal kırıklığına uğramış görünüyordu. "Hiçbir şey," dedi. "Sonunda elimizde kalan hep aynı; hiç. Bir formül varsa da bir teorem, ikinci dereceden denklem ya da ona benzer bir şey, ben göremiyorum."</p>
<p style="text-align: justify;">"O halde belki de en iyisi vazgeçmen," dedi Sandy.</p>
<p style="text-align: justify;">Curt başını eğdi ve zıplayarak otoparkın karşı tarafına doğru ilerleyen ve birbirlerinden giderek uzaklaşan çekirgeleri izledi. O güne dek yaşamış matematikçilerin bulduğu hiçbir denklem ya da teorem, her birini nasıl bir sonun beklediğini önceden gösteremezdi. Onlar, Kaos Teorisi'ne göre zıplıyordu. Koruyucu gözlükler hâlâ Curt'ün boynundan sarkıyordu. Curt birkaç dakika boyunca gözlüğün elastik bandıyla oynadı. Sonra Sandy'ye kısaca baktı. Ağzı kararlı bir ifadeyle kapanmıştı. Gözlerindeki düş kırıklığı yok olmuştu. Oyun oynamaya hevesli bir çocuğunkilere benzer, biraz da çılgınca olan o eski bakış, gözlerine geri dönmüştü.</p>
<p style="text-align: justify;">"Bunu yapmaya hazır olduğumu sanmıyorum," dedi. "Olması gerek..."</p>
<p style="text-align: justify;">Sandy biraz bekledi. Curt sözüne devam etmeyince sordu. "Ne olması gerek?"</p>
<p style="text-align: justify;">Ama Curtis buna cevap veremezmiş gibi başını iki yana salladı. Ya da vermeyecekmiş gibi.</p>
<p style="text-align: justify;">Aradan üç gün geçti. Bir başka yarasamsı yaratık veya yaprak yağmuru beklediler ama bu kez, ışık patlamalarının ardından hiçbir şey olmadı; Buick barakada öylece duruyordu. Pennsylvania'nın Ekip D sorumluluğu altındaki bölümü, özellikle ikinci vardiyada sessizdi ve bu, Sandy Dearborn'un tam istediği şeydi. Bir gün sonra iki günlük bir izne çıkacaktı. Sorumluluğu üstlenme sırası yine Huddie'ye geçecekti. Sandy tekrar geri döndüğündeyse Tony Schoondist'in izni bitmiş, en tepedeki koltuk asıl sahibine iade edilmiş olacaktı. Barakanın içindeki ısı dışarıdaki sıcaklıkla henüz eşitlenmemişti ama giderek yaklaşıyordu. Tekrar on yedi dereceye çıkmıştı ve Ekip D'ye göre on beş derecenin üstü güvenliydi.</p>
<p style="text-align: justify;">En son gerçekleşen bu devasa ışık depreminin ardından gelen kırk sekiz saat boyunca barakayı gece gündüz, kesintisiz bir göz hapsinde tuttular. Olaysız geçen ilk yirmi dört saatten sonra, zamanın boşa harcandığını belirten çatlak sesler duyulmaya başlandı ve Sandy bu tepkileri yüzünden onları pek suçlayamadı. Bu nöbetler fazla mesai olarak yazılmıyordu elbette. Yazılamazdı. Nasıl olur da Scranton'a B Barakası'nın nöbeti için fazla mesai raporu gönderirlerdi? FAZLA MESAİ SEBEBİ (AYRINTISIYLA BELİRTİN) bölümünü nasıl dolduracaklardı?</p>
<p style="text-align: justify;">Curt Wilcox yirmi dört saat izleme işlemini bırakmaya pek razı değildi ama durumun gerçeklerini anlayabiliyordu. Kısa bir toplantının ardından çoğunlukla Memur Wilcox ve Memur Dearborn tarafından yapılacak bir haftalık yakın takip üzerinde karara vardılar. Tony güneşli California'dan döndüğünde bundan hoşnut kalmayacak olursa istediği gibi değiştirebilirdi.</p>
<p style="text-align: justify;">Saat sekiz olduğunda güneş, tipik bir yaz akşamında olduğu gibi uzun, kızıl ışıklarını Short Hills üzerinden bir veda havasında dünyaya yayıyordu. Sandy ofisteydi, o hafta sonu tutulacak nöbetlerin çizelgesini hazırlıyordu ve oturduğu koltuk o an ona pek korkutucu görünmüyordu. Böyle anlarda bu işi yapabilecek kapasitesi olduğunu düşünüyordu. Bu işi hakkıyla yapabilirim, diye içinden geçirdiği sırada Birim D-11'i kullanan George Morgan, merkezin önünden yavaşça geçti. Sandy ona gülümseyerek el salladı, George da şapkasının ucuna dokunarak selamına karşılık verdi.</p>
<p style="text-align: justify;">George Morgan o vardiyada devriyedeydi ve yakınlarda olduğu için benzin deposunu doldurmaya gelmişti. Pennsylvania Eyalet Polisleri doksanlı yıllarda bu olanağa veda etmek zorunda kaldılar, ama 1983'te hâlâ benzini merkezde doldurup birkaç eyalet kuruşu tasarruf edebiliyorlardı. George, benzin pompasını deponun ağzına yerleştirdi ve bir göz atmak için B Barakası'na yürüdü.</p>
<p style="text-align: justify;">İçeride ışık vardı (ışığı hep açık bırakıyorlardı) ve Ekip D'nin '54 model bebeği, bir eyalet polisini yememiş, bir kurbağayı kör etmemiş ya da acayip bir yarasa doğurmamış gibi masumca barakanın içinde duruyordu. Kişisel sonuna daha iki yıl olan George (iki bira ve ağzına sokulmuş, yumuşak damağın iyice gerisine itilmiş bir tabanca, bir polis ölmeye karar verdiğinde işini şansa bırakmazdı; sonuç kesin olurdu) hepsinin ara ara yaptığı gibi raylı garaj kapısının önünde ayakta durmuş, bir inşaat alanını denetleyen görevli gibi ayakları hafifçe iki yana açık, elleri kalçalarında (Poz A) veya kolları göğsünde birleştirilmiş (Poz B) ya da parlak günlerde sıkça yaptıkları gibi elleri yüzünün iki yanında cama dayanmış (Poz C) pozisyonlarından birinde duruyordu. Bu duruş, denetim görevlisinin vergileri, politikayı ya da gençlerin saç kesimlerini tartışmak için bol bol vakti olan, deneyimli bir beyefendi olduğuna işaret ederdi.</p>
<p style="text-align: justify;">George barakadan içeri bir göz attı. Hafif bir ses duyduğunda dönüp uzaklaşmak üzereydi. Bu gürültünün ardından bir sessizlik oldu (daha sonra Sandy'ye, bu sessizliğin, gürültüyü hayal ettiğini düşündürtecek kadar uzun olduğunu söyledi) ve ardından sesi tekrar duydu. George, Buick'in bagaj kapağının hızlı bir şekilde bir kereliğine hafifçe havaya yükselip aşağı indiğini gördü. İçeri girip araştırma yapmak için yan kapıya yöneldi. Sonra içeridekinin ne olduğunu hatırladı; bazen insanları yiyen bir arabaydı. Durdu ve etrafta başka kimse olup olmadığını görmek için şöyle bir bakındı -destek için- ama hiç kimse yoktu. İhtiyaç anında etrafta hiç polis olmazdı. Tek başına da olsa barakaya girmeyi düşündü, sonra aklına Ennis geldi -yemeğe dört yıl kadar gecikmiş olan Ennis- ve vazgeçip merkez binasına doğru koşmaya başladı.</p>
<p style="text-align: center;">* * *</p>
<p style="text-align: justify;">"Sandy, gelsen iyi olur." George, yüzünde korku dolu bir ifadeyle, soluk soluğa kapıda duruyordu. "Galiba bu salaklar şaka olsun diye bir başka salağı B Barakası'ndaki baş belasının bagajına kilitlemişler."</p>
<p style="text-align: justify;">Sandy şok içinde ona bakakaldı. Şapşal Santerre de dahil olmak üzere herhangi birinin böyle bir şey yapmış olabileceğine inanamıyordu (ya da belki inanmak istemiyordu). Ama yapmış olabilirlerdi, biliyordu. Ve ne kadar inanılmaz olsa da çoğu zaman kötü niyetli olmadıklarını da biliyordu.</p>
<p style="text-align: justify;">George, Sorumlu Çavuş vekilinin inanmaz tavrını yanlış anladı. "Yanılıyor olabilirim ama yemin ederim ki seni kandırmaya çalışmıyorum. Bir şey arabanın bagaj kapağına içeriden vuruyor. İçeriden. Sanki yumruğuyla vuruyor gibi. İçeri girmeyi düşündüm ama sonra vazgeçtim."</p>
<p style="text-align: justify;">"Doğru olanı yapmışsın," dedi Sandy. "Gel."</p>
<p style="text-align: justify;">Hızla ofisten dışarı çıktılar. Sandy çabucak mutfağa bir göz attı ve üst kata seslendi. Kimse yoktu. Merkezde her zaman birileri olurdu ama o an kimse yoktu, peki neden? Çünkü ihtiyaç anında etrafta bir tane bile polis olmazdı, neden buydu. O gece iletişim bölmesinde Herb Avery vardı. En azından onu yerinde buldular ve o da onlara katıldı.</p>
<p style="text-align: justify;">"Devriyedekilerden birini çağırmamı ister misin, Sandy? İstersen hemen birine ulaşabilirim."</p>
<p style="text-align: justify;">"Hayır." Sandy sarı ip kangalını en son nerede gördüğünü hatırlamaya çalışarak etrafına bakınıyordu. Muhtemelen kulübede görmüştü. Sorumsuz biri üst kata bir şey taşımak için eve götürmediyse hâlâ orada olmalıydı. "Haydi, George."</p>
<p style="text-align: justify;">Günbatımının kızıllığında, gölgeleri artlarında iyice uzayarak otoparkı geçtiler ve önce içeri bir göz atmak için ön taraftaki garaj kapısına yöneldiler. Buick, Johnny Parker'ın çekici kamyonuyla onu arka kapıdan barakaya soktuğu günden beri durduğu şekilde kıpırtısızca bekliyordu (Johnny artık emekli olmuştu ve geceleri, yatağının hemen yanı başında bir oksijen tüpüyle uyuyordu ve hâlâ sigara içiyordu). Beton zemin üzerine arabanın gölgesi düşmüştü.</p>
<p style="text-align: justify;">Sandy ipi bulmak için kulübeye doğru yürümeye niyetlenmişti ki bir gürültü daha duyuldu. Güçlü, vurgusuz ve tekdüze bir sesti. Bagaj kapağı titredi, ortası bir anlığına yükselir gibi oldu ve sonra tekrar düzeldi. Sandy, Roadmaster'ın hafifçe sarsıldığını görür gibi olmuştu.</p>
<p style="text-align: justify;">"İşte! Gördün mü?" dedi George. Bir şey daha söyleyecek oldu, ama tam o anda Buick'in bagajının kapağı, kilidinden kurtuldu, yaylanarak tamamen açıldı ve bir balık dışarı düştü.</p>
<p style="text-align: justify;">Elbette yarasamsı yaratık bir yarasaya ne kadar benziyorsa bu da bir balığa o kadar benziyordu; görür görmez onun, bu dünya üzerinde yaşayan bir canlı olmadığını anlamışlardı. Görebildikleri tarafında bir değil, kararmış gümüş rengi derisi üzerinde paralel bir şekilde sıralanmış dört solungacı zarımsı, tırtıklı bir kuyruğu vardı. Bagajdan can havliyle, son bir çırpınışla çıkmış, son nefesini verir gibi titremişti. Bedeninin alt yarısı kıvrılıp tekrar açıldı. Sandy az önce duyduğu gürültünün nasıl meydana geldiğini anladı. Evet, bu kadarı yeterince açıktı ama bu boyutta bir şeyin Buick'in bagajına nasıl olup da sığdığını anlamaları mümkün değildi. Bir şaplağı andıran bir sesle B Barakası'nın beton zeminine düşen yaratık, bir kanepe büyüklüğündeydi.</p>
<p style="text-align: justify;">George ve Sandy çocuklar gibi birbirlerine sarılıp çığlık attılar. Bir an için yetişkinlere özgü tüm düşünceler zihinlerinden uçup gitmiş, gerçekten çocuk olmuşlardı. Mister Dillon, merkez binasının bir yerinde ulumaya başladı.</p>
<p style="text-align: justify;">Bir kurt, köpeğe benzediği halde nasıl asla evcil bir hayvan sayılamazsa bu yaratığın da bir balık olduğu söylenemezdi. Zaten bir balığa olan benzerliği, solungaçları hizasında sona eriyordu. Balığın başının olması gereken yerde -en azından gözlerinin ve ağzının- düğüm düğüm olmuş, tüy olmak için fazla kalın, dokunaç olmak için fazla ince ve katı, pembe bir şeyler yığını vardı. Her birinin ucunda siyah bir yumru vardı ve Sandy'nin ilk tutarlı düşüncesi, bir karides, oldu. Yaratığın bedeninin üst kısmı bir tür karides ve o siyah şeyler de gözleri.</p>
<p style="text-align: justify;">"Neler oluyor?" diye bağırdı biri. "Ne var?"</p>
<p style="text-align: justify;">Sandy döndü ve Herb Avery'nin arka taraftaki basamaklarda durduğunu gördü. Gözleri irileşmişti ve elinde bir Ruger vardı. Sandy ağzını açtı ve önce cılız bir vızıltıdan başka bir ses çıkmadı. Hemen yanında duran George dönmemişti bile; ağzı bir karış açık halde hâlâ pencereden içeri bakıyordu.</p>
<p style="text-align: justify;">Sandy derin bir nefes aldı ve tekrar denedi. Niyeti bağırmaktı ama çıkan ses, midesine yumruk yemiş birinin fısıltısına benziyordu. Hiç yoktan iyiydi. "Her şey yolunda, Herb, sorun yok. İçeri dön."</p>
<p style="text-align: justify;">"O halde neden..."</p>
<p style="text-align: justify;">"İçeri gir!" Hah, bu biraz daha iyi, diye düşündü sesini duyunca. "Haydi, Herb, dediğimi yap. Ve o şeyi de kılıfına geri koy."</p>
<p style="text-align: justify;">Herb kılıfından çıkardığının farkında değilmiş gibi şaşkınca tabancasına baktı. Sonra kılıfına koydu ve emin olup olmadığını sormak istercesine Sandy'ye baktı. Sandy el hareketleriyle tekrar içeri dönmesini işaret etti.</p>
<p style="text-align: justify;">Herb, Mister Dillon'a bağırarak ulumayı kesmesini söyledi ve içeri girdi.</p>
<p style="text-align: justify;">Sandy yüzü bembeyaz kesilmiş olan George'a döndü. "Nefes alıyordu, Sandy ya da nefes almaya çabalıyordu. Solungaçları oynuyordu ve gövdesi yükselip alçalıyordu. Artık durdu." Gözleri bir trafik kazasında bulunmuş bir çocuğunkiler gibi irileşmişti. "Galiba öldü." Dudakları titriyordu. "Tanrım, umarım ölmüştür."</p>
<p style="text-align: justify;">Sandy içeri baktı. Önce George'un yanıldığını düşündü, hatta bundan emindi: yaratık hâlâ yaşıyordu. Hâlâ nefes alıyor veya nefes almaya uğraşıyordu. Sonra gördüklerini kavradı ve George'a kulübeye gidip video kamerayı getirmesini söyledi.</p>
<p style="text-align: justify;">"Peki ya..."</p>
<p style="text-align: justify;">"ipe ihtiyacımız olmayacak çünkü içeri girmeyeceğiz -henüz değil- ama kamerayı getir. Çabuk ol."</p>
<p style="text-align: justify;">George sarsak adımlarla barakanın yan tarafına doğru yürüdü. Şok yüzünden oldukça sarsılmıştı. Sandy batan güneşin camlarda yarattığı yansımayı önlemek için ellerini yüzünün iki yanına dayayarak tekrar barakanın içine baktı. İçeride hareket vardı ama yaşam kaynaklı bir hareket değildi. Yaratığın gümüş rengi bedeninin yan tarafından ve koyu mor solungacından bir duman yükseliyordu. Yarasamsı şey çürümemişti ama yapraklar kısa süre içinde çürümüştü. Bu yaratık da yapraklar gibi çürümeye başlamıştı. Sandy'nin içinde, işlem bir kez başladığı takdirde hızla ilerleyeceğine dair bir his vardı.</p>
<p style="text-align: justify;">Kapı kapalıydı ve dışarıda duruyordu ama yine de kokuyu alabiliyordu. Lahana, salatalık ve tuzun buruk, sulu, mide bulandıran kokusuydu. Birini daha da hasta etmek için içirilebilecek bir et suyunun kokusu gibiydi.</p>
<p style="text-align: justify;">Yaratığın gövdesinden yükselen duman artmıştı; başı görevini gören karmaşık pembe ipler kümesinin arasından sızıyordu. Sandy zayıf bir tıslama sesi duyar gibi oldu ama bunun hayal gücünün bir oyunu olabileceğinin de farkındaydı. Grimsi gümüş rengi pullar arasında siyah bir yarık belirdi ve tırtıklı kuyruğundan kuzeye, en gerideki solungaca doğru genişledi. Muhtemelen Huddie ve Arky'nin yarasamsı yaratığın etrafında gördüğünün aynısı olan siyah bir sıvı, yarıktan dışarı sızmaya başladı; önce belli belirsizdi, sonra daha hızlı bir şekilde akmaya başladı. Sandy, derideki yarığın hemen altında şekilsiz bir yumrunun oluşmaya başladığını gördü. Bu bir halüsinasyon değildi, tıslama sesi de gerçekti. Balığımsı şey çürümüyor, değişiyordu. Belki basınçtaki değişim yüzünden, belki de bulunduğu ortamın farklılığındandı. Aklına bir yerde okuduğu (veya National Geographic kanalındaki özel bir programda gördüğü) bir şey geldi; derin denizlerde yaşayan yaratıklar, yaşam alanlarından uzaklaştıklarında bedenleri patlıyordu.</p>
<p style="text-align: justify;">"Lanet olsun, George!" diye bağırdı ciğerlerinin tüm gücüyle. "Acele et!"</p>
<p style="text-align: justify;">George kameranın alüminyum sehpasını havada tutarak barakanın köşesini koşarak döndü. Elinin hemen üzerindeki kameranın lensi, batan güneşin ışığında bir sarhoşun gözü gibi kıpkırmızı parlıyordu.</p>
<p style="text-align: justify;">"Sehpayı çıkaramadım," dedi soluk soluğa. "Bir çeşit kilidi olmalı ama keşfedecek zamanım yoktu ya da belki kahrolası şeyi ters tarafa doğru çeviriyordum..."</p>
<p style="text-align: justify;">"Boş ver." Sandy video kamerayı çekip aldı. Kameranın sehpasının takılı olmasında bir sakınca yoktu, zira boyu yıllar öncesinde garaj kapısının üzerindeki pencerelere göre ayarlanmıştı zaten. Asıl sorun, Sandy çekimi başlatan düğmeye bastığında ortaya çıktı. Vizörden baktığında bir görüntüyle değil, şarjın bittiğini belirten kırmızı bir yazıyla karşılaştı.</p>
<p style="text-align: justify;">"Tanrının belası işe yaramaz bok! Kulübeye geri dön, George. Boş kasetlerin durduğu rafta yedek piller olacak. Hemen alıp gel."</p>
<p style="text-align: justify;">"Ama ben de görmek..."</p>
<p style="text-align: justify;">"Umurumda değil! Git!"</p>
<p style="text-align: justify;">George hızla koşarak uzaklaştı. Başındaki şapka yamulmuş, ona tuhaf bir şekilde şen bir hava vermişti. Sandy bir şey elde edeceğini umarak kameranın yan tarafındaki kayıt düğmesine bastı. Vizörden tekrar baktığında kırmızı uyarı yazısının bile silikleşmeye başladığını gördü.</p>
<p style="text-align: justify;">Curt canıma okuyacak, diye düşündü.</p>
<p style="text-align: justify;">Tekrar barakanın penceresine döndü ve kâbusa tanıklık etti. Yaratığın bedeni boydan boya yarılmıştı ve siyah sıvı beton zemin üzerine bir sel gibi akıyordu. Tıkanmış bir kanalizasyon borusundan taşan pislikler gibi yere yayılmıştı. Yarıktan, iğrenç görünümlü bağırsaklar fırlamıştı; gevşek, sarımsı kırmızı torbalar yere sarkıyordu. Çoğu havayla temas eder etmez yarılmış ve duman çıkarmaya başlamıştı.</p>
<p style="text-align: justify;">Sandy elinin tersiyle ağzına kusmayacağından emin olana dek bastırdı ve sonra bağırdı: "Herb! Hâlâ bakmak istiyorsan buraya gel! Acele et!"</p>
<p style="text-align: justify;">Sandy neden ilk düşüncesinin Herb Avery'yi oraya çağırmak olduğunu daha sonraları açıklayamadı. O an için son derece mantıklı bir hareketti. Merhum annesine seslenmiş olsa yine hiç şaşırmayacaktı. Bazen insanın aklı mantığın kontrolünün ötesine geçer. O an, Herb'ü istiyordu, iletişim bölmesi asla boş bırakılmamalıydı, bu, bölgedeki diğer ekiplerde olduğu gibi Ekip D'nin de en önemli kuralıydı. Ama kurallar bozulmak için vardı ve Herb hayatı boyunca böyle bir şey görme şansı yakalayamayacaktı, hiçbiri böyle bir şey göremeyecekti ve madem Sandy bunu kamerayla kaydedemiyordu, en azından bir görgü tanığı olacaktı. George vaktinde dönerse iki.</p>
<p style="text-align: justify;">Herb kapının hemen ardında duruyormuş ve olanları uzaktan izliyormuş gibi kapıda belirdi ve günbatımının kızıllığında neredeyse bomboş olan otoparkı koşarak geçti. Yüzünde hem korku, hem de açlık ifadesi vardı. Tam barakanın yanına varmıştı ki George elinde pillerle köşeyi nefes nefese döndü. Büyük ödülü kazanmış bir yarışmacı gibiydi.</p>
<p style="text-align: justify;">"Ulu Tanrım, bu koku da ne?" diye sordu Herb elini ağzı ve burnu üzerine kapayarak. Ulu'dan sonraki sözleri boğuk çıkmıştı.</p>
<p style="text-align: justify;">"Kokudan daha beteri var," dedi Sandy. "Hâlâ görülebilecek bir şeyler varken içeri baksanız iyi olur."</p>
<p style="text-align: justify;">İki adam da içeri baktılar ve aynı anda korku ve tiksintiyle haykırdılar. Balığın gövdesi patlak bir balon gibi sönüyor, etrafındaki siyah, yapışkan, tuhaf kan gölüne yavaşça gömülüyordu. Bedeninden ve yarıktan dökülen iç organlarından dalgalar halinde dumanlar yükseliyordu. Duman, yakılan nemli samanlardan çıkıyormuşçasına yoğundu. Buick'i, bir hayalet araba gibi görünmesine neden olarak açık bagajından ön tarafına doğru yavaşça sardı.</p>
<p style="text-align: justify;">Görülecek daha fazla şey olsaydı Sandy muhtemelen yine kamerayı çalıştırmayı beceremeyecek, belki ilk denemesinde pilleri ters takacak ya da o telaşla kamerayı yere devirip kıracaktı. Ne kadar hızlı davransa da çekilecek çok az şey kalmış olduğu gerçeği biraz olsun rahatlatıcıydı ve pilleri ilk denemede doğru taktı. Vizörden tekrar baktığında net, kaliteli bir görüntü vardı ama çekilecek pek fazla şey yoktu: karada hapsolmuş muhteşem bir deniz canavarı veya Cardiff Devi'nin gizli bir kuru buz bloğu üzerinde oturan balık çeşitlemesi olabilecek, her geçen an gözden daha da kaybolan bir amfibi yaratık. Kasette, amfibinin başının olması gereken yerdeki pembe sallantılar yaklaşık on saniye boyunca net olarak görülebiliyordu. Bedeni boyunca oluşan ve hızla sıvılaşan kırmızı yumrular, yaratığın kuyruğundan çıkan ve beton zemin üzerinde ağır ağır akan küçük bir derecik oluşturan kirli deniz köpüğüne benzeyen madde de görüntülerde vardı. Kısa bir süre sonra Roadmaster'ın bagajından fırlayan koca yaratık, neredeyse tamamen yok olarak sisteki bir gölge halini aldı. Araba da zorlukla seçilebiliyordu. Ancak açık duran bagaj kapağı onca duman içinde bile görülüyor, sonuna kadar açılmış, aç bir ağza benziyordu. Yaklaşın, çocuklar, yaklaşın ve canlı timsahı görün.</p>
<p style="text-align: justify;">George başını sallayıp öğürerek geriledi.</p>
<p style="text-align: justify;">Sandy yine o gün bir değişiklik yapıp mesaisi biter bitmez eve giden Curt'ü düşündü. Michelle ile önemli planları vardı; önce Harrison'daki The Cracked Platter'da akşam yemeği yiyecekler, ardından sinemaya gideceklerdi. Yemeği yemiş, sinemaya gitmiş olmalılardı. Acaba hangisine gitmişlerdi? O civarda üç tane vardı. Sadece olası bir bebek değil, çocukları olsaydı Sandy evlerini arayıp çocuk bakıcısından öğrenirdi. Ama öyle olsaydı arar mıydı? Belki hayır. Aslında muhtemelen aramazdı. Curt son bir buçuk yılda biraz durulmuş gibiydi ve Sandy bunun devam etmesini diliyordu. Tony'nin birçok kez PEP'nde (veya aynı konumdaki diğer kanun koruyucu teşkilatlarda) görevli bir adamın değerinin tek bir soruya dürüstçe vereceği cevapla anlaşılabileceğini söylediğini duymuştu: Evde durum nasıl? Yaptıklarının yalnızca tehlikeli bir iş olmasından da değildi, insanların en kötü taraflarını ortaya çıkarabilecek pek çok fırsat sunan çılgınca bir işti. Bu işi uzun bir zaman boyunca, hakkıyla yapmak isteyen bir polis, bir dayanak noktasına ihtiyaç duyardı. Curt'ün Michelle'i ve bir de bebeği vardı (belki). Zorunlu kalmadıkça merkeze gelmemesi çok daha iyiydi; özellikle de nedeni konusunda yalan söylemek zorunda kalacaksa. Bir eş, kuduz tilki hikâyelerini veya nöbet çizelgesindeki umulmadık değişiklikleri daha fazla sineye çekmeyebilirdi. Curt, çağrılmadığı için çok kızacaktı, beceriksizce yapılmış kaydı gördüğünde daha da öfkelenecekti ama Sandy onunla başa çıkabilirdi. Buna mecburdu. Hem Tony de dönmüş olacaktı. O Sandy'ye destek olurdu.</p>
<p style="text-align: justify;">Ertesi gün hava serindi, hafif bir rüzgâr vardı. B Barakası'nın büyük, raylı kapılarını kaldırdılar-ve içerisini altı saat kadar havalandırdılar. Sonra başlarında Sandy ve asık suratlı Memur Wilcox olan dört polis, ellerinde hortumlarla içeri girdi. Beton zemini yıkayıp temizlediler ve balığımsı şeyden geri kalan, çürümekte olan parçaları barakanın arkasındaki uzamış otlar arasına attılar. Tıpkı yarasamsı yaratığın ortaya çıktığı zamandaki gibiydi ancak bu kez temizlenmesi gereken pislik daha çok, görülebilecek parçalar daha azdı. Sonuçta, Sandy Dearborn ve Curtis Wilcox arasındaki gerginlik, bilinmeyen balıktan arta kalan çürümüş parçaları geri planda bıraktı.</p>
<p style="text-align: justify;">Curt aranmadığı için gerçekten de çok sinirlenmişti ve iki polis, diğerlerinin duyamayacağı bir yerde bu konuyu -ve diğerlerini-hararetle tartıştı. Bu tartışma, barakadaki temizliği bitirdikten sonra bir bira içmek için gittikleri The Tap'in arka tarafındaki otoparkta gerçekleşti. Bardayken sadece konuşuyorlardı ama dışarı çıktıktan sonra sesleri yükselmeye başladı. Aynı anda konuşmaya kalkınca da kaçınılmaz olarak bağırmaya başladılar. Her zaman böyle olur.</p>
<p style="text-align: justify;">Tanrım, beni aramadığınıza inanamıyorum.</p>
<p style="text-align: justify;">Görev başında değildin, karınla birlikteydin ve ayrıca görülecek pek bir şey yoktu.</p>
<p style="text-align: justify;">Keşke buna kendim karar...</p>
<p style="text-align: justify;">Bunun için...</p>
<p style="text-align: justify;">...verebilseydim, Sandy...</p>
<p style="text-align: justify;">...zaman yoktu! Her şey çok ani...</p>
<p style="text-align: justify;">Hiç olmazsa dosya için doğru düzgün bir çekim yapsaydın...</p>
<p style="text-align: justify;">Hangi dosyadan bahsediyorsun, Curtis? Ha? Kimin kahrolası dosyası?</p>
<p style="text-align: justify;">Yumruklarını sıkmış, burun buruna duruyorlardı. Neredeyse birbirlerine gireceklerdi. Evet, buna çok yaklaşmışlardı. Hayatta öyle anlar vardır ki hiçbir şeyin önemi yoktur. Bazı anlarsa çok önemlidir, dönüm noktalarıdır. Sandy otoparkta durmuş karşısında duran ve artık bir çocuk olmayan çocuğu, bir çaylak olmayan çaylağı yumruklamak isterken bu dönüm noktalarından birinde olduğunu fark etti. Curt'ü severdi, Curt'ün de onu sevdiğini biliyordu. Yıllardır birlikte çalışıyorlardı. Ama biraz daha ileri gittikleri takdirde her şey değişecekti. Aralarındaki ilişkinin rengi, şimdi söyleyeceklerine bağlıydı.</p>
<p style="text-align: justify;">"Vizon gibi kokuyordu." Tüm söylediği buydu. Damdan düşme bir cümleydi. "Koku dışardan bile hissedilebiliyordu."</p>
<p style="text-align: justify;">"Vizonun nasıl koktuğunu nereden biliyorsun?" Curt gülümsemeye başlamıştı. Birazcık.</p>
<p style="text-align: justify;">"Şair ruhu diyebilirsin." Sandy'nin yüzünde de küçük bir gülümseme belirmişti. Doğru yoldaydılar ama henüz sıcak bölgeden tamamen çıkmamışlardı.</p>
<p style="text-align: justify;">Sonra Curtis sordu. "Şu fahişenin ayakkabılarından daha mı kötü kokuyordu? Rocksburg'den olanın?"</p>
<p style="text-align: justify;">Sandy gülmeye başladı. Curt de ona katıldı. Ve böylece sıcak bölgeden çıktılar.</p>
<p style="text-align: justify;">"Haydi içeri girelim," dedi Curt. "Sana bir bira daha ısmarlayayım."</p>
<p style="text-align: justify;">Sandy başka bira içmek istemiyordu ama itiraz etmedi. Çünkü o an asıl mesele bira değil, tatsızlıkları arkalarında bırakmalarıydı.</p>
<p style="text-align: justify;">Tekrar içeri girip köşedeki bölmeye oturduklarında Curt, "O bagajın içini iyice yokladım, Sandy," dedi. "Tabanına vurdum."</p>
<p style="text-align: justify;">"Ben de."</p>
<p style="text-align: justify;">"Ve altına da bakıp kontrol ettim. Sahte tabanlı bir kutu gibi bir sihirbaz numarası değil."</p>
<p style="text-align: justify;">"öyle olsaydı bile dün içinden çıkan şey beyaz bir tavşancık değildi."</p>
<p style="text-align: justify;">"Bir şeylerin kaybolması için arabanın civarında olmaları yetiyor. Ama gelenler daima bagajın içinden çıkıyor," dedi Curt. "Öyle değil mi?"</p>
<p style="text-align: justify;">Sandy bunun üzerine biraz düşündü. Yarasamsı şeyin bagajın içinden çıktığını gören olmamıştı ama o olayda da bagaj kapağı açıktı. Yapraklara gelince, evet, Phil Candleton onların bagajdan dışarı savrulduğunu gözleriyle görmüştü.</p>
<p style="text-align: justify;">"Değil mi?" Curt'ün sesi bu kez sabırsızdı. Sandy'nin onaylaması gerektiğini, çünkü her şeyin açık seçik ortada olduğunu düşündüğü belliydi.</p>
<p style="text-align: justify;">"Muhtemel görünüyor ama bence elimizde yüzde yüz emin olmamıza yetecek delil yok," dedi Sandy sonunda. Bunu söylemekle Curt'ün gözünde iflah olmayacak kadar sıkıcı biri olduğunu biliyordu ama neye inanıyorsa onu dile getirmişti. '"Her gördüğün sakallıyı deden sanma,' bunu duymuş muydun hiç?"</p>
<p style="text-align: justify;">Curt alt dudağını sarkıttı ve bezgince Sandy'nin suratına doğru bir of çekti. '"Kör parmağım gözüne,' ya sen bunu duymuş muydun?"</p>
<p style="text-align: justify;">"Curt..."</p>
<p style="text-align: justify;">Curt ellerini, hayır dercesine kaldırdı, otoparkta bıraktıkları yere geri dönmelerine gerek yoktu. "Ne demek istediğini anlıyorum. Tamam mı? Seninle aynı fikirde değilim ama anlıyorum."</p>
<p style="text-align: justify;">"Tamam."</p>
<p style="text-align: justify;">"Bana tek bir şey söyle: elimizde ne zaman bir sonuca ulaşmamıza yetecek kadar veri olacak? Her konuda değil ama birkaç önemli noktada. Örneğin yarasanın ve balığın geldiği yer. Sadece bir cevapla yetinmem gerekseydi, bunu öğrenmek isterdim."</p>
<p style="text-align: justify;">"Muhtemelen hiçbir zaman."</p>
<p style="text-align: justify;">Curt ellerini duman lekeli teneke tavana doğru kaldırdı, sonra bezgince tekrar masanın üstüne bıraktı. "Off! Böyle diyeceğini biliyordum! Seni boğazlayabilirim. Dearborn!"</p>
<p style="text-align: justify;">İkisinin de gerçekte istemediği bira şişelerinin üzerinden birbirlerine baktılar ve Curt gülmeye başladı. Sandy gülümsedi. Sonra o da gülmeye başladı.</p>
<p></p>
</body>
</html>