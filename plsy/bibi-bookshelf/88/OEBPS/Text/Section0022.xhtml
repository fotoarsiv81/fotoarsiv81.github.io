<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">Arky'nin o günlerde standart üç vitesli (geri vitesi sayarsanız dört olur, diye dalga geçerdi eskiden), debriyajı gıcırdayan bir Ford kamyoneti vardı. Kamyoneti, yirmi üç yıl sonra otomatik transmisyonlu ve dört çekerli Dodge Ram'ini hâlâ nereye park ediyorsa oraya park etti.</p>
<p style="text-align: justify;">1979'da, otoparkın diğer ucunda, en az Kore Savaşı'ndan beri orada duran, her geçen yıl toprağa ve yabani otların arasına daha da gömülen, sarı boyası pastan zorlukla seçilen eski, Statler İlçesi'ne ait bir okul otobüsü vardı. Neden kimsenin onu alıp götürmediğini bilen yoktu. Bu da hayatın gizemlerinden biriydi işte. Arky, kamyonetini eski otobüsün yanına park ettikten sonra B Barakası'na yürüyerek garaj kapısının üzerindeki pencerelerden birine yaklaştı ve batıda olan güneşin görüşünü engellememesi için ellerini yüzünün iki tarafına perde yaptı.</p>
<p style="text-align: justify;">Barakanın tavanında bir ışık vardı ve Arky'ye ışıklar altında fazlasıyla çekici görünüp her görenin hemen satın alıp yollara düşmek isteyeceği bir teşhir ürünü gibi görünen Buick, barakanın tam ortasında duruyordu. Bagaj kapağı haricinde her şey normal görünüyordu. Kapak yine açılmıştı.</p>
<p style="text-align: justify;">Bunu nöbetçi memura iletirsem iyi olur, diye düşündü Arky. O bir polis değil, sadece bir bekçiydi. Pencereden bir adım geriledi ve gözü Curt'ün yukarıdaki kirişlerden birine astığı termometreye ilişti. İçerideki ısı yine yükselmişti. Hem de oldukça fazla. Termometre on altı dereceyi gösteriyordu. Arky, Buick'in o an kendini kapatmış (veya belki de havai fişekler sırasında yanmış), tuhaf bir buzdolabı mekanizması olduğunu düşündü.</p>
<p style="text-align: justify;">Isıdaki bu ani artıştan da ondan başka kimsenin haberi yoktu ve Arky heyecanlanmıştı. Bir an önce merkez binasına gitmek için garaj kapısından uzaklaşmaya başlamıştı ki barakanın içinde, köşede duran şeyi gördü.</p>
<p style="text-align: justify;">Eski bir paçavra yığınından başka bir şey değil, diye düşündü ama başka bir şeye benziyordu... başka bir şey. Tekrar pencereye yaklaştı ve ellerini yüzünün iki yanına koydu. Hayır, köşede duran bir paçavra yığını değildi.</p>
<p style="text-align: justify;">Arky, dizlerinde ve baldırındaki kaslarda grip olduğu zamanlardakine benzer bir güçsüzlük hissetti. Bu duygu midesine doğru yükseldi ve midesine bir ağırlık çökmesine sebep olduktan sonra kalbine yükselip atışlarını hızlandırdı. Bir an için bayılıp yere yığılacağım düşünerek paniğe kapıldı.</p>
<p style="text-align: justify;">Hey, seni salak İsveçli, neden tekrar nefes almayı denemiyorsun? Belki işe yarar.</p>
<p style="text-align: justify;">Arky, çıkan seslere aldırmadan arka arkaya iki derin nefes aldı. Kalp krizi geçiren babası, kanepeye uzanmış, ambulansın gelmesini beklerken buna benzer sesler çıkarıyordu.</p>
<p style="text-align: justify;">Yumruk yaptığı elinin yan tarafıyla göğsüne vurarak raylı garaj kapısından uzaklaştı. "Haydi, tatlım, kendine gel."</p>
<p style="text-align: justify;">Kanla dolu bir kazana doğru alçalıyormuş gibi görünen güneş, gözlerini kamaştırıyor, kendisini kusmak üzereymiş gibi hissetmesine neden oluyordu. Merkez binası birden üç, hatta belki dört kilometre uzaktaymış gibi göründü. Kendi kendine nefes almayı unutmamasını ve uzun, sağlam adımlar atmasını söyleyerek o tarafa doğru yürümeye başladı. Benliğinin bir parçası koşarak kaçmak istiyor, bir başka parçasıysa bunu yapacak olursa gerçekten bayılacağını biliyordu.</p>
<p style="text-align: justify;">"Sonra hayatının sonuna kadar bunu dinlemek zorunda kalırsın, biliyorsun," dedi kendi kendine.</p>
<p style="text-align: justify;">Ama gerçekte onu endişelendiren dalga geçilmek değildi. İşin aslı, merkeze gelen, paniğe kapılmış, irileşmiş gözlerle çılgınca bakan John Q'lardan biri gibi görünmek istemiyordu.</p>
<p style="text-align: justify;">İçeri girdiği sırada kendisini gerçekten de daha iyi hissediyordu. Hâlâ korkuyordu ama artık midesi bulanmıyordu ve B Barakası'ndan çılgınca kaçma dürtüsü yok olmuştu. Oraya vardığında kafasında belli belirsiz bir fikir de oluşmuştu. Belki bu sadece bir oyundu. Biri eşek şakası yapıyordu. Polisler arada ona böyle oyunlar oynarlardı. Hem Orville Garrett'a o akşam geri dönüp Buick'e bakacağını söylememiş miydi? Söylemişti. Belki Orv da ona bir şaka yapmaya karar vermişti. Bir yığın komedyenle birlikte çalışıyordu ve daima ona şaka yapacak biri çıkardı.</p>
<p style="text-align: justify;">Bu fikir onu biraz olsun rahatlattı ama Arky gerçekte buna inanmıyordu. Orv Garrett eşek şakalarını herkes kadar sever, eline geçen fırsatları değerlendirmekten geri durmazdı ama bunun için barakada duran şeyi malzeme edeceğini hiç sanmıyordu. Hiçbiri yapmazdı. Çavuş Schoondist'in bu kadar hassas olduğu bir konuda şaka yapmaya cesaret edemezlerdi.</p>
<p style="text-align: justify;">Ah, ama çavuş orada değildi. Kapısı kapalı, kapının buzlu camının arkası karanlıktı. Ama mutfak bölümünde ışık vardı ve kapıdan radyonun sesi duyuluyordu: Joan Baez, Dixie'ye gittikleri gece hakkında bir şarkı söylüyordu. Huddie Royer içeride, yağlı görünen bir tabak peynirli makarnayı mideye indiriyordu. Kalbin sana bunun için teşekkür etmeyecek, diye düşündü Arky. Huddie'nin yanında her yere taşıdığı küçük radyosu tezgâhın üzerinde, ekmek kızartma makinesinin yanında duruyordu.</p>
<p style="text-align: justify;">"Hey, Arky!" dedi. "Burada ne arıyorsun? Sanki bilmiyorum da."</p>
<p style="text-align: justify;">"Orv buralarda mı?" diye sordu Arky.</p>
<p style="text-align: justify;">"Hayır. Yarından itibaren başlayan üç günlük izni var. Şanslı herif balığa gitti. Bundan bir tabak ister misin?" Elindeki tabağı ona doğru uzattı, Arky'ye baktı ve karşısında ölümüne korkmuş bir adamın durduğunu anladı. "Arky? Neyin var?"</p>
<p style="text-align: justify;">Arky mutfaktaki sandalyelerden birine çöktü. Ellerini dizlerinin arasına sarkıtmıştı. Başını kaldırıp Huddie'ye baktı ve ağzını açtı, ama önce hiçbir şey söyleyemedi.</p>
<p style="text-align: justify;">"Ne oldu?" Huddie elindeki tabağı tezgâhın üzerine bıraktı.</p>
<p style="text-align: justify;">"Buick mi?"</p>
<p style="text-align: justify;">"Bu gece nöbette misin, Hud?"</p>
<p style="text-align: justify;">"Evet. On bire kadar."</p>
<p style="text-align: justify;">"Başka kim var?"</p>
<p style="text-align: justify;">"Yukarda birkaç kişi var. Galiba. Şu an işbaşında sadece ben varım. Anlat bakalım."</p>
<p style="text-align: justify;">"Arka tarafa gel," dedi Arky. "Bir de kendin bak. Ve yanında bir dürbün getir,"</p>
<p style="text-align: justify;">* * *</p>
<p style="text-align: justify;">Huddie, malzeme odasından bir dürbün aldı ama pek kullanmaları gerekmedi. B Barakası'nın köşesinde duran şey fazlasıyla yakındı; dürbünle bakınca sadece bulanık bir görüntü oluşuyordu. Huddie, odak ayarıyla bir iki dakika uğraştıktan sonra vazgeçti, "içeri giriyorum."</p>
<p style="text-align: justify;">Arky, Huddie'nin bileğini yakaladı. "Tanrım, hayır! Çavuşu ara! Bırak o karar versin!"</p>
<p style="text-align: justify;">İnatçı bir yapısı olan Huddie başını iki yana salladı. "Çavuş uyuyor. Karısı arayıp söyledi. Bunu yaptığında ne söylemeye çalıştığını biliyorsun. Üçüncü Dünya Savaşı çıkmadıkça onu kimse uyandıramaz."</p>
<p style="text-align: justify;">"Ya içerdeki şey Üçüncü Dünya Savaşı 'ysa?"</p>
<p style="text-align: justify;">"Çekinmiyorum," dedi Huddie. Yüzündeki ifadeye bakılırsa bu, son on yılın değil, yüzyılın yalanıydı. Ellerini yüzünün iki yanına dayayarak tekrar pencereden içeri baktı. İşe yaramayan dürbün, ayaklarının dibinde duruyordu. "Ölü gibi görünüyor."</p>
<p style="text-align: justify;">"Belki," dedi Arky. "Ama belki de pusuda bekliyordur."</p>
<p style="text-align: justify;">Huddie etrafına bakındı. "Bunu inanarak söylemiyorsun, değil mi?" Duraksadı. "Değil mi?"</p>
<p style="text-align: justify;">"Neye inandığımı veya inanmadığımı bilmiyorum. O şeyin ölü mü yoksa sadece dinleniyor mu olduğunu da bilmiyorum. Sen de öyle. Ya birinin içeri girmesini istiyorsa? Bunu hiç düşündün mü? Ya seni bekliyorsa?"</p>
<p style="text-align: justify;">Huddie bir süre düşündükten sonra, "Sanırım öyleyse istediğini alacak," dedi.</p>
<p style="text-align: justify;">Arky'nin mutfağa girdiği andaki kadar korkmuş, ama aynı zamanda çok da kararlı görünerek bir adım geriledi. İçeri girecekti. İnatçı Hollandalının tekiydi.</p>
<p style="text-align: justify;">"Arky, beni dinle."</p>
<p style="text-align: justify;">"Söyle."</p>
<p style="text-align: justify;">"Carl Brundage üst katta, dinlenme odasında. Mark Rushing de öyle, en azından ben öyle sanıyorum. İletişimdeki Loving'i boş ver, ona güvenmiyorum. Kolayca paniğe kapılacak biri gibi görünüyor. Git ve diğer ikisine olan biteni anlat. Ve suratından şu ifadeyi sil. Muhtemelen bir şey çıkmayacak ama biraz desteğin zararı olmaz." "Temkinli olmak gerek." "Doğru."</p>
<p style="text-align: justify;">"Çünkü içeride bir şey olabilir." Huddie başını salladı. "Emin misin?" "Hı-hı." "Tamam."</p>
<p style="text-align: justify;">Huddie garaj kapısının önünden yürüdü, köşeyi döndü ve yan taraftaki küçük kapının önünde durdu. Derin bir nefes aldı, beşe kadar saydı ve bıraktı. Sonra kalçasında duran tabancasının üzerindeki bandı açtı; o günlerde 357 Ruger kullanıyorlardı.</p>
<p style="text-align: justify;">"Huddie?"</p>
<p style="text-align: justify;">Huddie yerinden sıçradı. Eli tabancanın kılıfının üzerinde değil de tetikte olsaydı o an kendi ayağını vurabilirdi. Arkasını döndü ve Arky'nin solgun bir yüzle barakanın köşesinde durmuş, kendisine baktığını gördü.</p>
<p style="text-align: justify;">"Tanrı aşkına!" diye bağırdı Huddie. "Niye öyle sinsice arkamdan yaklaşıyorsun?"</p>
<p style="text-align: justify;">"Sinsice yaklaşmıyordum, normal bir şekilde yürüyordum." "İçeri gir! Söylediğimi yap ve Carl ile Mark'ı buraya getir." Arky başını iki yana salladı. Korkuyordu ama aynı zamanda olanlara tanık olmak istiyordu. Huddie bunu anlayabiliyordu. Polis grisi bir şekilde bulaşıcıydı.</p>
<p style="text-align: justify;">"Pekâlâ, seni aptal İsveçli. Haydi gidelim."</p>
<p style="text-align: justify;">Huddie kapıyı açtı ve hâlâ dışarıya nazaran serin olan barakaya bir adım attı; gerçi iki adam da içerisinin dışarıya göre ne kadar serin olduğunu anlayacak halde değildi, çünkü domuzlar gibi terliyorlardı. Huddie, tabancasını sağ elmacık kemiği hizasında tutuyordu. Arky, kapının yanındaki duvarda asılı duran tırmıklardan birini aldı. Kendine doğru çekerken tırmığın ucu bir küreğe çarptı ve çıkan ses üzerine ikisi de irkildi. Arky'ye göre duvara düşen gölgeleri sesten çok daha kötüydü: çevik cinlerin gölgeleri gibi oradan oraya atlıyor gibiydiler.</p>
<p style="text-align: justify;">"Huddie..."</p>
<p style="text-align: justify;">"Şşşt!"</p>
<p style="text-align: justify;">"Eğer ölüyse neden sessiz olmamı istiyorsun?"</p>
<p style="text-align: justify;">"Ukalalık yapma!" diye fısıldadı Huddie.</p>
<p style="text-align: justify;">Beton zemin üzerinde Buick'e doğru yürümeye başladı. Kalbi güm güm atan Arky, terli elleriyle tırmığın sapını sıkıca tutarak onu takip etti. Ağzı kupkuruydu ve her nasılsa yanıyor gibiydi. Hayatında hiç bu denli korktuğu olmamıştı ve neden korktuğunu bilmiyor oluşu, durumu daha da beter bir hale getiriyordu.</p>
<p style="text-align: justify;">Buick'in arkasına varan Huddie, bagajın içine bir göz attı. Sırtı o kadar genişti ki Arky hiçbir şey göremedi. "İçinde ne var, Hud?"</p>
<p style="text-align: justify;">"Hiçbir şey. Boş."</p>
<p style="text-align: justify;">Huddie bagaj kapağına uzandı, bir an duraksadı ve omuz silkerek kapağı indirdi. Çıkan ses üzerine ikisi de yerinden sıçradı ve köşede duran şeye baktı. Hâlâ kıpırtısızca duruyordu. Huddie, tabancasını tekrar başının yanına doğru kaldırdı ve köşeye doğru yürüdü. Ayaklarının beton zemin üzerinde çıkardığı ses fazlasıyla yüksekti.</p>
<p style="text-align: justify;">Köşedeki şey gerçekten ölüydü, iki adam yaklaştıkça bundan daha bir emin oldular ama bu, durumu daha iyi bir hale getirmiyordu zira ikisi de hayatında hiç böyle bir şey görmemişti. Ne batı Pennsylvania ormanlarında, ne hayvanat bahçesinde, ne de bir vahşi doğa dergisinde. Değişikti. Kahrolası şey çok farklıydı. Huddie'nin aklına izlediği korku filmleri geldi ama barakanın duvarlarının birleştiği yerde duran şey, bu filmlerde gördüğü hiçbir yaratığa benzemiyordu.</p>
<p style="text-align: justify;">Değişik, sözü aklına takılıp kalmıştı. İkisinin de aklından geçen buydu. Görünüşündeki her şey, bu yaratığın onların tanıdığı dünyadan olmadığını haykırıyordu. Belki tüm evrende yoktu. Sanki beyinlerine gömülmüş bir alarm devresi aniden uyanmış ve çığlıklar atmaya başlamıştı.</p>
<p style="text-align: justify;">Arky örümcekleri düşünüyordu. Köşedeki şey bir örümceğe benzediğinden değil, bunun sebebi... şey... örümceklerin farklı oluşuydu. O bacakları... ve ne düşündüğü veya nasıl var oldukları hakkında hiçbir fikriniz olmazdı. Bu şey de öyle sayılırdı ama çok daha beteriydi. Sadece ona bakmak, gördüklerine bir anlam yüklemeye çalışmak bile midesini kaldırıyordu. Cildi nemlenmiş, kalp atışları düzensizleşmiş, bağırsaklarına bir ağırlık çökmüştü. Kaçmak istiyordu. Dönüp koşarak oradan uzaklaşmak.</p>
<p style="text-align: justify;">"Tanrım," dedi Huddie cılız bir sesle. "Ulu Tanrım." Sanki gözünün önünden kaybolması için dua ediyordu. Tabancayı tutan eli yanına sarktı ve tabancanın namlusu beton zemine döndü. Silahı sadece bir buçuk kilo ağırlığındaydı ama pelteye dönen kolu o kadarını bile taşıyacak halde değildi. Yüzündeki kaslar da sarkmış, gözleri irileşmiş, çenesi düşüp ağzı bir karış açılmıştı. Arky, Huddie'nin dişlerinin gölgeler içinde nasıl parladığını hiçbir zaman unutamadı, iki adam da engel olunamayacak bir şekilde titremeye başladı.</p>
<p style="text-align: justify;">Köşedeki şey, Lassburg'daki Miracle Mağaraları'nda veya Pogus Kenti'ndeki sözde Harika Mağara'da (kişi başına üç dolardan rehberli turlar, özel aile indirimi var) tüneyenlere benzer iri bir yarasa büyüklüğündeydi. Kanatları, vücudunun büyük bir bölümünü örtüyordu. Katlanmış değillerdi, yaratık ölmeden önce onları katlamaya çalışmış -ve başaramamış- gibi dağınık bir şekilde üst üste atılmışlardı. Kanatların rengi ya siyah ya da lekeli, çok koyu bir yeşildi. Görebildikleri kadarıyla yaratığın sırtı yeşilin daha açık bir tonuydu. Karın bölgesi, çürümekte olan bir bataklık zambağının sapı gibi peynirimsi bir beyazlıktaydı. Üçgen şeklindeki başı bir tarafa yatmıştı. Gözsüz yüzünün ortasından bir gaga ya da burun olabilecek bir kemik çıkıntısı uzanıyordu. Hemen altındaki ağzı açıktı. Ağzından, yaratık öldüğü sırada son yemeğini sindiriyormuş gibi ipe benzeyen sarı bir parça sarkıyordu. Huddie bunu gördüğü an uzunca bir süre peynirli makarna yiyemeyeceğini anladı.</p>
<p style="text-align: justify;">Cesedin altında, vücudunun alt kısmının etrafında küçük bir gölcük oluşturmuş, pıhtılaşmış görünen siyah yapışkan bir madde vardı. Böyle bir maddenin kan olabileceğini düşünmek bile Huddie'nin içinde çığlık atma isteği uyandırıyordu. Ona dokunmayacağım, diye düşündü. O şeye dokunmaktansa kendi annemi öldürürüm.</p>
<p style="text-align: justify;">Uzun, tahta bir sopa görüş alanına girdiği sırada hâlâ düşünüyordu. Küçük bir çığlık attı ve büzülerek geri çekildi. "Arky, yapma!" diye bağırdı ama geç kalmıştı.</p>
<p style="text-align: justify;">Arky, daha sonra sorulduğunda köşedeki yaratığı neden dürttüğünü açıklayamadı; ne yaptığını kendi bile fark etmeden teslim olduğu çok güçlü bir dürtüydü.</p>
<p style="text-align: justify;">Tırmığın sapının ucu kanatların üst üste bindiği yere dokunduğunda kâğıt hışırtısı gibi bir ses oldu ve haşlanmış lahanaya benzer kötü bir koku yayıldı. İki adam bunları zorlukla fark etti. Yaratığın yüzünün üst kısmı soyulur gibi oldu ve ortaya ölü, donuk, kocaman bir göz çıktı.</p>
<p style="text-align: justify;">Arky tırmığı yere düşürdü, iki eliyle ağzını kapattı ve geriledi. Açılmış parmaklarının üstünden bakan gözlerinden dehşet gözyaşları süzülmeye başladı. Huddie, olduğu yere çakılmış, hiç kıpırdamadan duruyordu.</p>
<p style="text-align: justify;">"Bir gözkapağıydı," dedi alçak, hırıltılı bir sesle. "Sadece bir gözkapağı. Hepsi bu. Tırmığın sapıyla onu kaldırdın, seni kahrolası sersem. Dokundun ve gözünü açtın." "Tanrım, Huddie!" "Ölü."</p>
<p style="text-align: justify;">"Tanrım, ulu Tanrım..." "Ölü diyorum, ölü."</p>
<p style="text-align: justify;">"Ta... tamam," dedi Arky o tuhaf İsveç aksanıyla. Her zamankinden daha belirgindi. "Haydi çıkalım buradan." "Bir bekçi için oldukça zekisin."</p>
<p style="text-align: justify;">Gözlerini köşedeki yaratığın üzerinden hiç ayırmadan kapıya doğru yavaşça gerilediler. Bunun bir nedeni de, kapıyı görecek olurlarsa şimşek gibi koşmaya başlayacaklarım bilmeleriydi. Kapının vaat ettiği güvenliğe koşacaklardı. Kapının ötesindeki normal dünyaya. Kapıya varmaları sonsuzluk kadar uzun sürdü.</p>
<p style="text-align: justify;">Dışarı ilk çıkan Arky oldu ve temiz akşam havasım derin derin içine çekti. Hemen arkasından Huddie de çıktı ve kapıyı çarparak kapattı. Sonra bir süre için tek yaptıkları, öylece birbirlerine bakmak oldu. Arky'nin suratı sapsarıydı. Huddie, ekmeği olmayan, peynirli bir sandviç gibi göründüğünü düşündü.</p>
<p style="text-align: justify;">"Niçin gülüyorsun, Tanrı aşkına?" diye sordu Arky. "Komik olan ne?"</p>
<p style="text-align: justify;">"Hiç," dedi Huddie. "Sadece histeri krizine yakalanmamaya çalışıyorum."</p>
<p style="text-align: justify;">"Artık Çavuş Schoondist'i arayacak mısın?"</p>
<p style="text-align: justify;">Huddie başını salladı. Arky dürttüğünde yaratığın başının üst kısmının tamamının soyuluyormuş gibi gerileyişi gözlerinin önünden bir türlü gitmiyordu. İçinde, bu görüntünün daha sonra rüyalarında da onu birçok kez rahatsız edeceğine dair bir his belirdi ve bunda da yanılmadı.</p>
<p style="text-align: justify;">"Ya Curtis'i?"</p>
<p style="text-align: justify;">Huddie biraz düşündükten sonra başını iki yana salladı. Curt'ün genç bir karısı vardı. Genç eşler, kocalarının evde olmalarını isterlerdi ve birkaç gece üst üste istediklerini alamazlarsa duyguları incinip soru sormaya başlarlardı. Bu çok doğaldı. Tıpkı o genç kocaların yapmamaları gerektiğini bildikleri halde bazen onlara cevap vermesi gibi.</p>
<p style="text-align: justify;">"O halde sadece çavuşu?"</p>
<p style="text-align: justify;">"Hayır," dedi Huddie. "Sandy Dearborn'u da arayalım. Sandy soğukkanlı, iyi bir polistir."</p>
<p style="text-align: justify;">Telsizinden, "Birim 14, Birim 14," sesi yükseldiğinde Sandy hâlâ Jimmy's Diner'ın yan tarafında park etmiş, kucağında radar aletiyle aşırı hız yapanları kontrol ediyordu.</p>
<p style="text-align: justify;">"14." Sandy, her zaman olduğu gibi kendi numarasını duyduğunda kolundaki saate baktı. Yediyi yirmi geçiyordu.</p>
<p style="text-align: justify;">"Merkeze dönebilir misin, 14? Bir D Kodu söz konusu. Tekrar ediyorum, D Kodu."</p>
<p style="text-align: justify;">"3 mü?" diye sordu Sandy. Amerika'daki çoğu polis kuvvetinde 3, acil durum anlamına gelirdi.</p>
<p style="text-align: justify;">"Negatif, hayır, ama biraz yardıma ihtiyacımız var."</p>
<p style="text-align: justify;">"Anlaşıldı."</p>
<p style="text-align: justify;">Merkeze, çavuşun Arky'nin Ford'undan da eski olan şahsi aracı International Harvester ile gelmesinden on dakika önce vardı. O sırada olanlar iyice duyulmuştu ve Sandy, B Barakası'nın önünde toplanmış polisleri görebiliyordu, hepsi de pencerelerin önünde durmuş, içeri bakıyordu. Brundage ve Rushing, Cole ve Devoe, Huddie Royer. Hemen arkalarındaki Arky Arkanian, ellerini ceplerine sokmuş, alnında derin endişe çizgileri olduğu halde volta atıyordu. Pencereden içeri bakmayan tek kişiydi. Yeterince görmüştü.</p>
<p style="text-align: justify;">En azından o gün için.</p>
<p style="text-align: justify;">Sandy, Huddie'den tüm olup biteni öğrendikten sonra bir pencereye yaklaşıp barakanın köşesinde duran şeye baktı. Ayrıca geldiğinde çavuşun neler isteyebileceğini tahmin etmeye çalışıp tüm malzemeleri kapının hemen yanına bıraktığı karton kutuya koydu. Tony pikabıyla hızla gelip okul otobüsünün yanına çapraz bir şekilde park ettikten sonra koşarak B Barakası'na geldi. Ölü yaratığın durduğu köşeye en yakın pencereden bakan Carl Brundage'ı pek de nazik olmayan bir şekilde kenara itti ve Huddie'nin raporunu dinlerken gözlerini köşeden ayırmadı. Huddie'nin anlattıkları bitince Arky'yi çağırdı ve olanları bir de onun ağzından dinledi.</p>
<p style="text-align: justify;">Sandy, o gece Tony'nin Roadmaster konusundaki metotlarının bir deneye tabi tutulduğunu ve çok güvenilir çıktıklarını düşündü. Tony, Huddie ve Arky'yi dinlerken Ekip D polisleri merkeze gelmeyi sürdürdü. Üniformalı olanlar, Huddie'nin Buick için verdiği kodu duyduklarında hemen gelip bir göz atacak kadar yakındaydı. Barakanın önü kalabalıktı, bununla birlikte yüksek sesle konuşmalar, pencere önüne geçmek için itişip kakışmalar yoktu. Kimse araya girip aptalca sorular sorarak Tony'nin işine engel olmak istemiyordu. Her şeyden önemlisi, sinirler gerilmemiş, paniğe kapılan olmamıştı. Sandy, gazetecilerin orada olup yaratığı -ölü olduğu açıkça ortada olmasına rağmen hâlâ korkunç ve bir şekilde tehdit unsuru gibi görünen yaratığı- görmeleri halinde ortaya çıkabilecek sonuçları düşünerek ürperdi. Bunu ertesi gün Schoondist'e söylediğinde çavuş güldü. "Cehennemdeki Cardiff Devi," dedi. "Karşılaşacağın sonuç bu olurdu, Sandy."</p>
<p style="text-align: justify;">O anki ve gelecekteki iki Sorumlu Çavuş olarak her ikisi de basının bu tür bir bilgi yönetimine, özellikle de yönetenler polis ise ne ad vereceklerini biliyordu: faşizm. Şüphesiz bu biraz ağır bir ithamdı, ama böyle bir konuda her türden suistimallerin hiç de uzak olmadığını ikisi de biliyordu. Buick, çok özel bir meseleydi. Aksini hiç kimse düşünmüyordu.</p>
<p style="text-align: justify;">Huddie, Curtis'i aramamakla doğru bir hareket yapıp yapmadığını sordu. Curt'ün kendini dışlanmış hissetmesinden korkuyordu. Çavuş isterse hemen o an memnuniyetle merkez binasına gider ve Curtis'i arardı.</p>
<p style="text-align: justify;">"Bırak olduğu yerde kalsın," dedi Tony. "Neden aranmadığı ona açıklandığında anlayışla karşılayacaktır. Size gelince..."</p>
<p style="text-align: justify;">Tony garaj kapısından uzaklaştı. Duruşunda herhangi bir gerginlik yoktu ama yüzü çok solgundu. Sadece dışarıdan bakmış olmasına rağmen köşede duran cansız yaratığın görüntüsü onu da etkilemişti. Sandy de aynı duyguyu hissetmişti. Ama Çavuş Schoondist'te başka hisler de mevcuttu; Curt ile sahip oldukları yoğun heyecan ve merak. Kendisi aynı duyguları bir nebze bile taşımasa da yüzeyin hemen altındaki, Ulu Tanrım, buna İNANABİLİYOR musun? diyen heyecanı Tony'de (ve Curtis'te) görebiliyordu. Bu heyecanı diğerlerinin de hissettiğini sanmıyordu. Huddie ve Arky'nin heyecanları görünüşe göre kısa sürede yok olmuştu. Curtis'in diyebileceği gibi, "Yerlerinde yeller esiyordu."</p>
<p style="text-align: justify;">"Görev başında olanlarınız bana kulak versin," dedi Tony. Yüzünde her zamanki çarpık gülümsemesi vardı ama o gece Sandy'ye biraz zorlama görünmüştü. "Statler'da yangınlar, Leesburg'da sel taşkınları, Pogus Kenti'nde ise ufak tefek soygun olayları var, Amish'lerden kuşkulanıyoruz."</p>
<p style="text-align: justify;">Bunun üzerine gülüşmeler oldu.</p>
<p style="text-align: justify;">"Eee, burada ne arıyorsunuz o halde?"</p>
<p style="text-align: justify;">Görev başındaki polisler hep birlikte devriye araçlarına yöneldiler ve birkaç dakika sonra, motor gürültüleri eşliğinde anayola doğru uzaklaştılar. Görev başında olmayanlar bir süre oyalandılar. Kimse onlara uzaklaşmalarını, gösterinin sona erdiğini söylemedi. Sandy, çavuşa kendisinin de gitmesini isteyip istemediğini sordu.</p>
<p style="text-align: justify;">"Hayır, Sandy," dedi çavuş. "Sen benimle kalıyorsun." Ve hızlı adımlarla barakanın yan kapısına doğru yürüdü. Kapının yanındaki karton kutunun içindekilere şöyle bir göz attı. Sandy, kutuya kanıt belirlemek için kullandıkları Polaroid makinelerden birini, yedek film, bir metre ve bir kanıt toplama takımı koymuştu. Ayrıca mutfak bölümünden birkaç büyük plastik torba da almıştı.</p>
<p style="text-align: justify;">"iyi iş çıkarmışsın, Sandy."</p>
<p style="text-align: justify;">"Teşekkürler, efendim."</p>
<p style="text-align: justify;">"içeri girmeye hazır mısın?"</p>
<p style="text-align: justify;">"Evet, efendim."</p>
<p style="text-align: justify;">"Korkuyor musun?"</p>
<p style="text-align: justify;">"Evet, efendim."</p>
<p style="text-align: justify;">"Benim kadar mı, yoksa o kadar değil mi?"</p>
<p style="text-align: justify;">"Bilmiyorum."</p>
<p style="text-align: justify;">"Ben de. Ama korktuğum bir gerçek. Bayılacak olursam beni tutarsın."</p>
<p style="text-align: justify;">"Bulunduğum yere doğru bayılın yeter, efendim." Tony güldü. "Haydi, içeri girelim."</p>
<p style="text-align: justify;">* * *</p>
<p style="text-align: justify;">Korkmalarına rağmen içeride oldukça titiz bir inceleme yaptılar. Barakanın içinin ayrıntılı bir planını çizmişlerdi ve Curt daha sonra Sandy'yi çalışmasından ötürü kutladığında Sandy başını sallayarak iyi iş çıkardığını kabul etti. Mahkemeye sunulabilecek kadar iyi bir çizimdi. Yine de çizgilerin çoğu titrekti. Elleri, barakaya adım attıkları andan itibaren titremeye başlamış, titremeleri tekrar dışarı çıkıncaya kadar durmamıştı.</p>
<p style="text-align: justify;">Arky içeri ilk baktığı sırada açık olduğu için bagaj kapağını açtılar ve bomboş olmasına rağmen yine de Polaroid'lerini çektiler. Aynı şekilde termometreyi de resimlemeyi ihmal etmediler (o sırada göstergenin iğnesi yirmi altı dereceyi gösteriyordu) çünkü Tony, Curt'ün hepsini görmek isteyeceğini düşünüyordu. Köşede duran cesedin olabilecek her açıdan resimlerini çektiler. Her Polaroid, o anlatılamaz tek gözü gösteriyordu. Taze katran gibi parlıyordu, içinde kendi yansımasını gören Sandy Dearborn, çığlık atmamak için kendini zor tuttu. Her iki üç saniyede bir, içlerinden biri omzunun üzerinden arkalarında duran Buick Roadmaster'a bakıyordu.</p>
<p style="text-align: justify;">Bazılarını cesedin yanına metreyi koyarak çektikleri resimleri tamamlayınca Tony büyük çöp torbalarından birini çıkarıp salladı. "Bir kürek al," dedi.</p>
<p style="text-align: justify;">"Curt gelinceye kadar onu burada bırakmak istemiyor mu?..."</p>
<p style="text-align: justify;">"Staj süresinde olan Memur Wilcox onu daha sonra malzeme odasındaki dolapta görebilir," dedi Tony. Sesi tuhaf bir şekilde boğuk -neredeyse boğulur gibi- çıkıyordu. Sandy, çavuşun midesindekileri çıkarmamak için büyük bir çaba sarf ettiğini anladı. Sandy de midesinde hafif bir ekşilik hissetti, belki duyduğu sempatidendi. "Orada canının istediği kadar bakabilir. Kanıt zincirini kırmaktan korkmamıza gerek yok, zira hiçbir bölge savcısı bu işe karışmayacak. Bu şeyi şimdi buradan alacağız." Bağırmıyordu ama sesi hissedilir ölçüde sertleşmişti.</p>
<p style="text-align: justify;">Sandy, duvarda asılı olan küreklerden birini aldı ve yaratığın cesedinin altına kaydırdı. Kanatlardan kâğıt hışırtısına benzer, her nasılsa korkunç bir çıtırtı çıktı. Sonra biri, gövdenin tüysüz, siyah yan kısmını açıkta bırakarak aşağı kaydı. Sandy, içeri girmelerinden sonra ikinci kez çığlık atacak gibi oldu. Sebebinin ne olduğunu tam olarak bilemiyordu ama beyninin derinliklerinde bir şey, daha fazlasına tanık olmamak için adeta yalvarıyordu.</p>
<p style="text-align: justify;">Ve tüm bu süre içinde kokusu burun deliklerini dolduruyordu. O ekşi, lahanamsı berbat koku.</p>
<p style="text-align: justify;">Sandy, Tony Schoondist'in alnının iri ter damlalarıyla kaplı olduğunu gördü. Bazıları ardında gözyaşları gibi izler bırakarak yanaklarına doğru yuvarlanıyordu.</p>
<p style="text-align: justify;">"Haydi," dedi elindeki çöp torbasının ağzını açarak. "Haydi, Sandy. Midemdekileri çıkarmadan şunu torbanın içine koy."</p>
<p style="text-align: justify;">Sandy, cesedi torbanın içine kaydırdı ve ağırlığın kürekten gitmesiyle kendini biraz daha iyi hissetti. Tony, yağ sızıntıları için sakladıktan sıvı emici kırmızı talaş çuvalını alıp içindekileri köşedeki sümüksü lekenin üzerine serptiğinde her ikisi de kendini daha iyi hissetti. Tony, yaratığın içinde bulunduğu çöp torbasının ağzını büzüp bir düğüm attı. Bu da halledildikten sonra iki adam kapıya doğru yürümeye başladı.</p>
<p style="text-align: justify;">Tam kapıya varmışlardı ki Tony durdu. "Şunun resmini çek," dedi Buick'in arkasındaki raylı kapının -Johhny Parker'ın arabayı içeri aldığı kapı- üzerinde, yüksek bir noktayı işaret ederek. Tony Schoondist ve Sandy Dearborn'a araba oraya geleli çok uzun zaman olmuş gibi geliyordu. "Ve şunu şurayı ve orayı."</p>
<p style="text-align: justify;">Sandy önce çavuşun neyi işaret ettiğini anlayamadı. Gözlerini başka yere çevirdi, birkaç kez göz kırptı ve tekrar işaret edilen yere döndü. İşte oradaydılar; Sandy'ye bir güvenin kanatlarından bulaşmış toz gibi görünen üç dört koyu yeşil leke. Çocukken güve tozunun son derece zehirli olduğunu, güve tozu bulaşmış ellerle gözlerini ovuşturacak olursa kör kalacağını sanırdı.</p>
<p style="text-align: justify;">"Neler olduğunu anladın, değil mi?" diye sordu Tony, Sandy Polaroid'! ilk lekeye doğrulturken. Makine fazlasıyla ağır gibi geliyor, elleri hâlâ titriyordu ama tüm lekelerin fotoğrafını çekti. "Hayır, çavuş, ben... anladığımı sanmıyorum." "O şey her neyse -kuş, yarasa, bir tür uzaktan kumandalı robot- kapak açıldığında bagajdan dışarı uçmuş. Arka kapıya çarpmış, o ilk leke. Sonra duvardan duvara çarpmaya başlamış. Bir barakada ya da ambarda sıkışıp kalmış bir kuş görmüş muydun hiç?" Sandy başını salladı.</p>
<p style="text-align: justify;">"Onun gibi." Tony alnındaki teri silerek Sandy'ye baktı. Bu, daha genç olan adamın hayatı boyunca unutamayacağı bir bakıştı. Olağanüstü olduğunu düşündüğü bir şeyle karşılaşan küçük bir çocuğun bakışıydı.</p>
<p style="text-align: justify;">"Ulu Tanrım," dedi Tony. "Kahretsin."</p>
<p style="text-align: justify;">Sandy başını salladı.</p>
<p style="text-align: justify;">Tony çöp torbasına baktı. "Sence bir yarasaya benziyor mu?"</p>
<p style="text-align: justify;">"Evet," dedi Sandy. Hemen ardından, "Hayır," dedi. Biraz duraksadıktan sonra ekledi. "Saçmalık."</p>
<p style="text-align: justify;">Tony, vahşi bir sesle havlar gibi güldü. "Bu çok açıklayıcı oldu. Tanık sandalyesinde oturuyor olsaydın hiçbir savunma avukatı bundan bir anlam çıkaramazdı."</p>
<p style="text-align: justify;">"Bilmiyorum, Tony." Sandy'nin o an tek bildiği, çene çalmayı bırakıp bir an önce açık havaya çıkmak istediğiydi. "Sen ne düşünüyorsun?"</p>
<p style="text-align: justify;">"Eh, çizimini yapmış olsaydım ortaya çıkan sonuç bir yarasaya benzerdi," dedi Tony. "Polaroid'lerde de bir yarasa gibi görünüyor. Ama... tam olarak nasıl söyleyeceğimi bilmiyorum, ancak..."</p>
<p style="text-align: justify;">"Bir yarasaymış hissi vermiyor," dedi Sandy.</p>
<p style="text-align: justify;">Tony'nin yüzünde kasvetli bir gülümseme belirdi ve parmağını bir tabanca gibi Sandy'ye doğrulttu. "Çok derin bir yorum, Çekirge. Ama duvardaki lekeler, en azından bir yarasa ya da tutsak kalmış bir kuş gibi hareket ettiğini gösteriyor. Ölü halde köşeye yığılıncaya dek duvarlara çarpa çarpa uçmuş. Şu an için korkudan ölmüş olduğunu söyleyebiliriz."</p>
<p style="text-align: justify;">Sandy, bakılamayacak kadar yabancı ve tuhaf olan, parlayan tek gözü hatırladı ve hayatında ilk kez, çavuş Schoondist'in belirttiği kavramı anlayabildiğini düşündü. Korkudan ölmek mi? Evet, bu mümkündü. Gerçekten olabilirdi. Sonra, çavuş bir şey bekliyormuş gibi göründüğü için, "Ya da duvara öyle bir hızla çarptı ki boynu kırıldı," dedi. Ve aklına bir başka fikir geldi. "Ya da -dinle, Tony- belki onu öldüren havaydı."</p>
<p style="text-align: justify;">"Nasıl yani?"</p>
<p style="text-align: justify;">"Belki..."</p>
<p style="text-align: justify;">Ama Tony'nin gözlerinde anladığını gösteren bir ışıltı belirdi ve başını sallamaya başladı. "Tabii ya," dedi. "Belki Buick'in bagajının diğer tarafındaki hava buradakinden farklıdır. Belki bize zehirli gaz gibi gelen bir havası vardır... akciğerlerimizin yırtılmasına..." Sandy için bu kadarı yeterdi. "Buradan bir an önce çıkmazsam kusan ben olacağım, Tony." Ama asıl duyduğu kusma değil, boğulma hissiydi. Normalde geniş bir cadde gibi olan nefes borusu, adeta bir iğne deliğine dönüşmüştü.</p>
<p style="text-align: justify;">Dışarı çıktıklarında (hava neredeyse kararmıştı ve inanılmaz güzellikte bir yaz esintisi vardı) Sandy kendini daha iyi hissetti. Tony'nin de daha iyi olduğunu görebiliyordu; Çavuşun yanaklarına biraz renk gelmişti. Tony yan kapıyı kapatırken Huddie ve birkaç memur daha geldi ama hiçbiri bir şey söylemedi. Dışarıdan bakan ve onları tanımayan biri Başkan'ın öldüğünü ya da bir savaşın patlak verdiğini düşünebilirdi.</p>
<p style="text-align: justify;">"Sandy?" diye sordu Tony. "Şimdi daha iyi misin?"</p>
<p style="text-align: justify;">"Evet." Başıyla, dibindeki tuhaf ağırlıkla aşağı doğru sarkmış olan çöp torbasını işaret etti. "Gerçekten onu öldürenin atmosferimiz olabileceğine inanıyor musun?"</p>
<p style="text-align: justify;">"Bu mümkün. Ya da belki bizim dünyamızda olmanın şokuydu onu öldüren. Sana şu kadarını söyleyeyim, bu yaratığın geldiği yerde fazla yaşayabileceğimi sanmıyorum. Nefes olabilseydim bile..." Tony sustu, çünkü Sandy birden yine çok kötü hissediyor gibi görünmüştü. Hatta korkunç görünüyordu. "Sandy, neyin var? Ne oldu?"</p>
<p style="text-align: justify;">Sandy, Sorumlu Çavuş'a bunu söylemek istediğinden, hatta söyleyip söyleyemeyeceğinden bile emin değildi. Ennis Rafferty'yi düşünüyordu. Az önce barakada keşfettikleriyle Ennis'in kayboluşunu birleştirdiğinde ortaya üzerinde düşünmek bile istemediği bir sonuç çıkıyordu. Ama bir kez aklına düştü mü bu fikirden kurtulmak çok güçtü. Eğer Buick iki ayrı dünya arasında bir geçitse ve çöp torbasındaki şey öteki taraftan geldiyse Ennis de o dünyaya geçmiş olmalıydı.</p>
<p style="text-align: justify;">"Sandy, ne oluyor?"</p>
<p style="text-align: justify;">"Hiçbir şey, patron," dedi Sandy ve iki büklüm olup ellerini bacaklarına dayadı. Bunun bayılmaya karşı etkili bir yöntem olduğu söylenirdi. Diğerleri hâlâ tek kelime bile etmeden onu izliyordu. Yüzlerinde kralın öldüğünü anlatan o ifadeler vardı, kral çok yaşasın.</p>
<p style="text-align: justify;">Sonunda dünya yine sabitleşti ve Sandy doğruldu, "iyiyim," dedi. "Gerçekten."</p>
<p style="text-align: justify;">Tony yüzüne bir süre dikkatle baktıktan sonra başını salladı. Yeşil torbayı hafifçe kaldırdı. "Bu torba, malzeme odasındaki dolaba konulacak. Andy Colucci'nin açık saçık dergilerini sakladığı küçük dolaba."</p>
<p style="text-align: justify;">Bunun üzerine birkaç sinirli gülüşme oldu.</p>
<p style="text-align: justify;">"Odaya ben, Curtis Wilcox ve Sandy Dearborn'dan başka hiç kimse giremeyecek. Sadece izin ile, millet. Anlaşıldı mı?"</p>
<p style="text-align: justify;">Başlarını salladılar. Sadece izin ile.</p>
<p style="text-align: justify;">"Bu soruşturmayı artık sadece Sandy, Curt ve ben yürütüyoruz." Bir elinde torbayı diğer elinde Polaroid'leri tutarak alacakaranlıkta dimdik durdu. "Bunlar kanıt. Neyin kanıtı olduklarına dair şu an için hiçbir fikrim yok. İçinizden birinin aklına herhangi bir fikir gelecek olursa hemen gelip bana anlatmasını istiyorum. Size çılgınca gelen fikirlerse bana daha da çabuk anlatın zira bu çılgınca bir durum. Ama her şeye rağmen bu işin üzerindeyiz. Başka herhangi bir olayda olduğu gibi bunu da ciddiyetle ele alacağız. Sorusu olan?"</p>
<p style="text-align: justify;">Yoktu. Aslında ortada sorulardan başka bir şey olmadığını düşündü Sandy.</p>
<p style="text-align: justify;">"Gözümüzü o barakanın üzerinden ayırmamalıyız," dedi Tony.</p>
<p style="text-align: justify;">"Nöbet mi koyacaksın, çavuş?" diye sordu Steve Devoe.</p>
<p style="text-align: justify;">"Buna gözlem desek daha iyi," dedi Tony. "Haydi, Sandy. Şunu dolaba koyana dek yanımda kal. Tanrı biliyor ya, onu alt kata tek başıma indirmek istemiyorum."</p>
<p style="text-align: justify;">Sandy, Tony ile otoparka doğru yürürlerken Arky Arkanian'ın Curt'ün ona haber verilmediği için çılgına döneceğini söylediğini duydu. Bekle ve gör, çocuk ıslak bir tavuktan daha çıldırmış olacak.</p>
<p style="text-align: justify;">Ama Curtis öfkelenemeyecek kadar heyecanlı, yapmak istediklerinin önceliklerine karar vermeye çalışmakla meşgul ve sorularla doluydu. Aşağı inip B Barakası'nda buldukları yaratığın cesedine bakmadan önce bu sorulardan sadece birini sordu: Mister Dillon önceki akşam neredeydi? Orville ile birlikte olduğu söylendi. Orville Garrett, birkaç günlük iznine çıkarken Mister D'yi yanında götürmüştü.</p>
<p style="text-align: justify;">Curtis'e olup bitenleri, aralarda Arky'nin de katkılarıyla Sandy anlattı. Curt onları sessizce dinledi. Arky, tırmığın ucuyla dürttüğü sırada yaratığın başının üst tarafının soyuluyormuş gibi göründüğünü anlattığında kaşları hafifçe yükseldi. Sandy ona duvarlardaki ve kapıdaki koyu renkli lekeleri ve onları güve tozuna benzetişini anlattığında kaşları tekrar yükseldi. Mister Dillon hakkındaki sorusunu sordu, cevabını aldı, sonra bir kanıt takımından bir çift cerrah eldiveni alıp neredeyse koşarak alt kata indi. Sandy de onunla birlikte gitti. Tony onu soruşturmanın sorumlularından biri olarak atadığı için bu kadarını yapması gerektiğini düşünmüştü ama Curt, Tony'nin çöp torbasını bıraktığı odacığa girdiğinde malzeme odasında beklemeyi yeğledi. Curt'ün torbanın tepesindeki düğümü çözdüğünü belirten hışırtılar oldu; bu sesi duyan Sandy'nin teni bir anda buz kesti.</p>
<p style="text-align: justify;">Hışır, hışır, hışır. Sessizlik. Bir başka hışırtı. Sonra alçak bir ses: "Aman Tanrım."</p>
<p style="text-align: justify;">Curt, birkaç saniye sonra elini ağzına bastırarak dışarı koştu. Merdivenlere giden koridorun ortasında bir tuvalet vardı. Memur Wilcox oraya tam vaktinde ulaştı. Sandy, malzeme odasındaki üstü dağınık masaya oturarak kusma seslerini dinledi ve bunun olayların tümü göz önüne alındığında muhtemelen hiçbir anlamının olmayacağını düşündü. Curt gerilemeyecekti. Yarasamsı şeyin cesedi Arky'nin, Huddie'nin ve diğer herkesin olduğu gibi onun da midesini kaldırmıştı ama o, midesi bulansın bulanmasın geri dönüp yaratığı derinlemesine inceleyecekti. Buick -ve Buick'e ait olan şeyler- Curt'ün tutkusu haline gelmişti. Yanakları solmuş, elini ağzına bastırmış, öğürür halde malzeme odasından koşarak çıkarken bile Sandy, Curt'ün fiziksel rahatsızlık yüzünden hafifçe sönmüş olan heyecanını görebilmişti. Tutku, en güçlü efendiydi.</p>
<p style="text-align: justify;">Koridorun ilerisinden akan suyun sesi geldi. Bir süre sonra kesildi ve Curt, ağzını bir parça kâğıt havluyla kurulayarak malzeme odasına döndü.</p>
<p style="text-align: justify;">"Çok kötü, değil mi?" diye sordu. "Ölüyken bile."</p>
<p style="text-align: justify;">"Berbat," diye onayladı Curtis ama tekrar içeri yönelmişti bile. "Anladığımı sanıyordum ama beni gafil avladı."</p>
<p style="text-align: justify;">Sandy oturduğu yerden kalkıp kapıya yürüdü. Curt yine torbanın içine bakıyordu ama elini uzatmıyordu. En azından o an için. Bu da bir teselliydi. Sandy, Curtis o şeye dokunurken (eldivenle bile olsa) orada bulunmak istemiyordu. Curt'ün ona dokunduğunu düşünmek bile istemiyordu.</p>
<p style="text-align: justify;">"Sence bir takas mıydı?" diye sordu Curt.</p>
<p style="text-align: justify;">"Hıı?"</p>
<p style="text-align: justify;">"Takas. Ennis'e karşılık bu şey."</p>
<p style="text-align: justify;">Sandy bir an için cevap vermedi. Veremedi. Bu fikrin çok korkunç oluşundan değil (ki öyleydi), genç adamın sonuca bu kadar çabuk ulaşmasından ötürü şaşkına dönmüştü.</p>
<p style="text-align: justify;">"Bilmiyorum."</p>
<p style="text-align: justify;">Curt, kaşları çatık bir halde topukları üzerinde ileri geri yaylanıyor, düşünceli bir ifadeyle çöp torbasına bakıyordu. "Ben pek sanmıyorum," dedi bir süre sonra. "Değiş tokuş genellikle eşzamanlı yapılır. Değil mi?"</p>
<p style="text-align: justify;">"Genellikle öyle, evet."</p>
<p style="text-align: justify;">Gözle görülür bir isteksizlikle torbanın ağzını kapadı ve tekrar düğüm attı. "Kesip inceleyeceğim," dedi.</p>
<p style="text-align: justify;">"Curtis, hayır! Tanrım!"</p>
<p style="text-align: justify;">"Evet." Bembeyaz bir yüzle, gözleri heyecanla parlayarak Sandy'ye baktı. "Birinin yapması gerekiyor ve bu şeyi Horlicks'deki Biyoloji Bölümü'ne götüremem. Çavuş bu olayı kesinlikle dışarı sızdırmamamızı istiyor ve bence en doğrusunu yapıyor, bu durumda bu işi yapabilecek tek kişi kalıyor: ben. Tabii gözümden kaçan bir şey yoksa."</p>
<p style="text-align: justify;">Tony dışarı sızmaması konusunda tek söz etmemiş olsa bile onu Horlicks'e götürmeyecektin, diye düşündü Sandy. Bizim bilmemize tahammül edebiliyorsun ama bahse girerim bunun sebebi Tony haricinde hiç kimsenin olaya dahil olmak istemeyişi. Peki ya dışarıdan biriyle bunu paylaşır mıydın? Pennsylvania grisi giymeyen ve şapkanın bandını ne zaman başının arkasından çenesinin altına geçirmesi gerektiğini bilmeyen biriyle? O şeyi elinden alıp senden uzaklaştırabilecek biriyle? Hiç sanmıyorum.</p>
<p style="text-align: justify;">Curt eldivenleri çekip çıkardı. "Sorun şu ki lisedeki biyoloji dersinden beri hiçbir şey kesmedim. O da dokuz sene önceydi ve o dersten C almıştım. Bunu elime yüzüme bulaştırmak istemiyorum, Sandy."</p>
<p style="text-align: justify;">O halde o şeye hiç dokunma.</p>
<p style="text-align: justify;">Sandy bu düşüncesini yüksek sesle söylemedi. Söylemesinin bir anlamı olmayacaktı.</p>
<p style="text-align: justify;">"Eh, ne olmuş?" Curt kendi kendine konuşmaya başlamıştı. Sadece kendisine söylüyordu. "Kendimi hazırlarım. Gerekli bilgiyi edinirim. Daha vaktim var. Sabırsızlanmanın anlamı yok. Merak kediyi öldürmüş ama tatmin..."</p>
<p style="text-align: justify;">"Ya bu doğru değilse?" diye sordu Sandy. Bu deyimden ne kadar bıktığını fark etmek onu şaşırtmıştı. "Ya tatmin yoksa? Ya hiçbir cevaba ulaşamazsan?"</p>
<p style="text-align: justify;">Curt, neredeyse şok olmuş bir halde ona baktı. Sonra sırıttı. "Sence Ennis buna ne derdi? Tabii sorabilseydik."</p>
<p style="text-align: justify;">Sandy bu soruyu hem zorbaca, hem de duyarsızca bulmuştu. Bunu -veya herhangi bir şey- söylemek için ağzını açtı ama vazgeçti. Curtis Wilcox kötü niyetli biri değildi; sadece damarlarındaki adrenalin yüzünden uyuşturucu almış biri gibi ayakları yerden kesilmişti. Gerçekten bir çocuk gibiydi. Yaşları yakın olmasına rağmen bunu Sandy bile fark etmişti.</p>
<p style="text-align: justify;">"Ennis sana dikkatli olmanı söylerdi," dedi Curt'e. "Bu kadarından eminim."</p>
<p style="text-align: justify;">"Olacağım," dedi Curt merdivenlere yönelerek. "Elbette dikkatli olacağım." Ama bunlar sadece uçup giden sözcüklerdi, vaadi lafta kalacaktı. Acemi Memur Wilcox bunun farkında değildi, ama Sandy öyle olacağını biliyordu.</p>
<p style="text-align: justify;">Bunu takip eden haftalarda Tony Schoondist (ve Ekip D bünyesindeki tüm memurlar) arkadaki barakada duran Buick'i günün yirmi dört saati kesintisiz izlemeye yetecek sayıda adam olmadığını gördü. Hava koşullarının da pek yardımı olmamıştı; o yıl ağustos ayının ikinci yarısı yağmurluydu ve sıcaklık, mevsim normallerinin altında seyretmişti.</p>
<p style="text-align: justify;">Ziyaretçiler bir başka baş ağrısı kaynağıydı. Ne de olsa Ekip D merkezi her yerden uzak, ücra bir köşede değildi. Motor Pool hemen yanı başlarında, ilçe savcısı (ve personeli) yolun hemen aşağısındaydı. Etrafta sürekli insanlar oluyordu; avukatlar, bir mola için uğrayanlar, nadiren de olsa yapılan izci turları, şikâyette bulunmak için gelen vatandaşlar (komşularını, eşlerini, yolun büyük kısmını işgal eden Amish at arabası sürücülerini, eyalet polislerini), kocasının evde unuttuğu öğle yemeğini veya bazen şekerleme kutularını getiren eşler ve bazen sadece ödedikleri vergilerin nerelere harcandığını görmek isteyen John Q'lar. Bu sonuncu kesim genellikle merkezin hareketsiz, sakin halini gördüğünde şaşırıp hayal kırıklığına uğrardı. Orayı, beğendikleri televizyon programında gördükleri yerlere pek benzetemezlerdi.</p>
<p style="text-align: justify;">Ay sonuna doğru bir gün, Statler'ın Birleşik Devletler Temsilciler Meclisi üyesi, yanında on, on iki kadar basın mensubuyla merkeze uğradı. Tanışıp sohbet etmek ve o günlerde meclisin gündeminde olan polis yardımı, bilim ve altyapı masrafları üzerine -daha sonra kendisinin alacaklılardan biri olduğu ortaya çıkmıştı- bir bildiri yapmak için gelmişti. Taşradan gelen pek çok Birleşik Devletler Temsilcisi gibi bu adam da küçük bir kasabanın, köpek yarışlarında şanslı bir gün geçirmiş ve uyumadan önce bir fahişeden iyi bir muamele görmeyi uman berberi gibi görünüyordu. Devriye araçlarının birinin yanında durarak (Sandy bunun baş desteği yırtık olan araç olduğunu sanıyordu) medya mensubu dostlarına polis kuvvetlerinin, özellikle de Pennsylvania Eyalet Polisi'nin değerli bay ve bayan memurlarının, en çok da Ekip D'nin bay ve bayan memurlarının (burada bir yanlış bilgilendirme vardı, zira o günlerde Ekip D bünyesinde bayan memur yoktu ama polislerden hiçbiri bu yanlışı düzeltmeye kalkmadı... en azından kameralar çalışırken) ne kadar önemli bir yeri olduğunu anlattı. Temsilcinin söylediğine göre onlar, Vergi Ödeyen Bay ve Bayan John Q ile Kaos Çetesi'nin kötülükleri arasında cesurca duran ince, gri bir çizgiydi, vb. vb. Tanrı Amerika'yı korusun, çocuklarımızın hepsi güvenli bir ortamda, barış içinde büyüsün falan. Muhtemelen biri rütbesinin günün anlam ve önemini daha da vurgulayacağını düşündüğü için Butler'dan gelen Yüzbaşı Diment daha sonra Tony Schoondist'e alçak bir homurtuyla, "Bu peruklu sersem karısının aşırı hız yüzünden yediği cezayı örtbas etmemi istedi," demişti.</p>
<p style="text-align: justify;">Temsilci zırvalar, dalkavukları onu yağlar, gazeteciler notlarını alır, kameralar tüm bu olan bitenleri çekerken Buick Roadmaster sadece elli metre ötede, geniş, lüks lastiklerinin üzerinde bir sanat eseri gibi duruyordu. Curt'ün kirişlerden birine astığı büyük, yuvarlak termometrenin altında kıpırtısızca bekliyordu. Kilometre göstergesi sıfırı gösterirken üzerinde en ufak bir kirin barınmasına izin vermeksizin barakada duruyordu. Ondan haberi olan polisler için kahrolası şey, kürek kemiklerinin arasında, uzanamayacakları yerde hissettikleri, insanı deli eden bir... kaşıntı... gibiydi.</p>
<p style="text-align: justify;">Uğraşılması gereken kötü hava şartları, türlü sorunları olan John Q'lar -kendilerini aileden sanıyorlardı ama aslında değillerdi-ve diğer merkezlerden ziyarete gelen polisler vardı. Bu sonuncu kesim pek çok açıdan en tehlikelisiydi, çünkü polislerin gözleri keskin, önsezileri kuvvetli olurdu. Yağmurluk giymiş bir polisin (veya İsveç aksanlı, malum bir bekçinin) Buckingham Sarayı'nın kapısını koruyan o koca başlıklı askerler gibi B Barakası'nın önünde nöbet tuttuğunu, ara sıra garaj kapısının üzerindeki pencerelerden birine yönelip içeri baktığını görseler ne düşünürlerdi? Bunu gören bir polis içeride ne olduğunu merak etmez miydi? Ayılar bal sever miydi?</p>
<p style="text-align: justify;">Curt buna mümkün olduğunca iyi bir çözüm getirdi. Tony'ye, rakunların merkezin çöplerini karıştırıp etrafa dağıtmasının hiç hoşlarına gitmediğini, bu yüzden Phil Candleton ve Brian Cole'un çöp varillerini içine koymak için küçük bir kulübe yapmayı kabul ettiklerini bildiren resmi bir not gönderdi. Curt, çavuş da kabul ederse B Barakası'nın arka tarafının bunun için uygun bir yer olduğunu düşünmüştü. Sorumlu Çavuş Schoondist, notun üzerine onayladığını belirten imzayı attı ve bu belge, dosyalar arasında yerini aldı. Hiçbir notta, Arky Arkanian'ın Sears'tan aldığı kapaklı çöp kutuları sayesinde rakun sorununun çok daha önceden çözülmüş olduğu belirtilmiyordu.</p>
<p style="text-align: justify;">Kulübe inşa edildi, boyandı (elbette PEP grisine) ve notun Tony'nin masasına gelişinden üç gün sonra kullanılmaya hazır hale geldi. Prefabrike ve tamamen işlevseldi. Büyüklüğü, içine iki çöp kovası, üç raf ve mutfak sandalyesine oturan bir eyalet polisinin sığacağı kadardı. Nöbetteki polisin hem gözlerden uzak, hem de kötü havadan korunmuş olmasını sağlıyordu. Nöbetteki memur her beş on dakikada bir yerinden kalkıyor, kulübeden çıkıyor ve B Barakası'nın arkasındaki raylı kapının üzerinde bulunan pencerelerden birinden içeri bakıyordu. Kulübenin içinde meşrubat, abur cuburlar, dergiler ve galvanize bir kova vardı. Kovanın dışına yapıştırılmış kâğıdın üzerinde DAHA FAZLA TUTAMADIM yazıyordu. Bu, Jackie O'Hara'nın kalkışıydı. Diğerleri ona Dâhi İrlandalı diyordu ve Jackie onları güldürmeyi her seferinde başarıyordu. Üç yıl sonra, gırtlak kanseri yüzünden ölüm döşeğinde, gözleri morfin yüzünden camlaşmışken bile boğuk bir fısıltıyla hikâyeler anlatıp ziyaretine gelmiş, acısının katlanılmaz olduğu anlarda elini tutup destek olan eski dostlarını güldürmeyi başarmıştı.</p>
<p style="text-align: justify;">Daha sonraları Ekip D'de -ve tüm PEP merkezlerinde- pek çok video kamera olacaktı, çünkü doksanlı yıllarda tüm devriye araçlarının ön paneline Panasonic Eyewitness araç içi izleme cihazı monte edilecekti. Bunlar özellikle kanunları uygulayan örgütler tarafından kullanılmak üzere üretilecek ve mikrofonsuz olacaktı. Görüntü almak serbestti yasalar gereği sesleri kaydetmek yasaktı. Ama tüm bunlar daha sonra olacaktı. 1979 yazının sonunda, Huddie Royer'ın doğum günü için aldığı video kamerayı kullanmak zorundaydılar. Kameranın kutusunu, ıslanmayacağından emin olmak için naylonla sarmışlar ve küçük kulübenin rafına koymuşlardı. Bir başka kutuda yedek piller ve ambalajı çıkarılıp kullanıma hazır hale getirilmiş bir düzine boş kaset vardı. Kulübeye ayrıca tebeşirle barakanın içindeki ısıyı not ettikleri bir yazı tahtası asmışlardı. Nöbetteki görevli bir değişim fark ederse tahtadaki rakamı silip yenisini yazıyor, yanına ise alçaldığını veya yükseldiğini belirten bir ok çiziyordu. Çavuş Schoondist'in kaydedilmesine izin verdiği tek bilgi buydu.</p>
<p style="text-align: justify;">Bu yeni nöbet sistemi Tony'yi oldukça memnun etmişti. Curt de bu memnuniyeti paylaşmaya çalışıyor ama bazen duyduğu endişe baskın çıkıyordu. "Tekrar bir şey olduğunda nöbette kimse olmayacak," dedi. "Görürsün, haklı çıkacağım -her zaman öyle olur. Bir gece hiç kimse gece yarısı-dört nöbetini tutmak istemeyecek ve bir sonraki nöbeti tutacak kişi geldiğinde bagaj kapağının açık olduğunu görecek. Yerde de bir başka yarasa olacak. Bekle ve gör."</p>
<p style="text-align: justify;">Curt, Tony'yi en azından bir imza çizelgesi tutmaya ikna etti. Gönüllü sayısı yeterince çoktu; eksik olansa organizasyon ve düzendi, bu ise değiştirilmesi zor olmayan bir durumdu. Tony kararlı tutumunu sürdürdü: artlarında herhangi bir yazılı belge bırakmayacaklardı. Curt nöbet için gönüllü olduğundan (birçok polis buna Kulübe Devriyesi demeye başlamıştı) Tony bu isteğini reddetti. "Senin başka sorumlulukların var," dedi. "En önemlilerinden biri de karın."</p>
<p style="text-align: justify;">Curt, çavuşun ofisindeyken sessiz kalacak kadar sağduyuluydu. Ama daha sonra, merkez binasının dışında bir köşede içini Sandy'ye döktü. Sesinde şaşırtıcı bir acılık vardı. "Bir evlilik danışmanı isteseydim lanet olası rehberin sarı sayfalarına bakardım," dedi.</p>
<p style="text-align: justify;">Sandy ona neşesizce gülümsedi. "Bence plop sesini dinlemeye başla."</p>
<p style="text-align: justify;">"Neden bahsediyorsun sen?"</p>
<p style="text-align: justify;">"Plop. Çok belirgin bir sestir. Kafan sonunda kıçından çıktığında bu sesi duyarsın."</p>
<p style="text-align: justify;">Curt, yanaklarına hafif bir kızıllık yayılarak ona baktı. "Kaçırdığım bir şey mi var, Sandy?"</p>
<p style="text-align: justify;">"Evet."</p>
<p style="text-align: justify;">"Ne peki? Tanrı aşkına, ne?"</p>
<p style="text-align: justify;">"işin ve hayatın," dedi Sandy. "Bu sırayla olması şart değil. Bir perspektif sorunu yaşıyorsun. O Buick, gözüne fazla büyük görünmeye başladı."</p>
<p style="text-align: justify;">"Fazla demek!..." Curt, kendine özgü bir hareketle alnına bir şaplak indirdi. Sonra dönüp Short Hills'e doğru baktı. Bir süre sonra tekrar Sandy'ye döndü. "Başka bir dünyadan geliyor, Sandy, başka bir dünyadan. Böyle bir şey nasıl fazla önemli olabilir?"</p>
<p style="text-align: justify;">"Senin sorunun da tam olarak bu," dedi Sandy. "Perspektif sorunu."</p>
<p style="text-align: justify;">Curtis'in bir sonraki cümlesinin pek hoş olmayacak bir tartışmanın başlangıcı olabileceğini hisseden Sandy, ona bir şey söyleme fırsatı vermeden içeri girdi. Ve belki de bu kısa konuşmanın yararı oldu, zira ağustos bitip eylüle girdikleri o günlerde Curtis, nöbet tutma konusundaki ısrarından vazgeçti. Sandy Dearborn, genç adamın aklının başına geldiğini düşünerek kendini kandırmaya çalışmadı, ama Curt, en azından o an için olabildiğince ileri gitmiş olduğunu anlamış gibiydi. Bu da iyi bir şeydi ama muhtemelen yeterince iyi değildi. Sandy, Buick'in Curt için daima fazlasıyla önemli olacağını düşünüyordu. O günlerde dünyada iki tip insan vardı. Curtis, tatmin duygusunun kedileri öbür dünyadan geri getireceğine inanan kesime giriyordu.</p>
<p style="text-align: justify;">Merkeze, yanında biyoloji kitaplarıyla gelmeye başladı. Kolunun altında veya tuvaletteki su haznesinin üzerinde en çok görülen kitap, Dr. John H. Maturin'in Harvard Üniversitesi Yayınları'ndan, 1968 basımı Yirmi Temel Kesim'iydi. Buck Flanders ve karısı bir akşam Curtis'in evine yemeğe gittiğinde Curt'ün eşi Michelle Wilcox, kocasının "yeni iğrenç hobisinden" yakınmıştı. Kocasının tıbbi malzeme deposundan eve numuneler getirmeye başladığını, önceki yıl karanlık oda yapmaya niyetlendiği bodruma ise cesetlerin bulunduğu yerlere özgü kimyasal kokuların sindiğini söylemişti.</p>
<p style="text-align: justify;">Curt işe fareler ve bir hamster ile başlamış, sonra kuşlara geçmiş, son olarak da bir boynuzlu baykuş üzerinde çalışmıştı. Bazen bu örnekleri işyerine getiriyordu. Matt Babicki bir gün Orville Garrett ve Steve Devoe'ya, "Yeni bir kutu tükenmez kalem almak için aşağı inip fotokopi makinesinin üzerinde, içinde bir baykuş gözü yüzen formal dolu bir kavanozla karşılaşmadıysanız gerçekten yaşamış sayılmazsınız," demişti. "Tanrım, işte bu, insanı gerçekten uyandırıyor."</p>
<p style="text-align: justify;">Curt, baykuşu da her yönüyle fethettikten sonra yarasalara geçti. Her biri ayrı cins olmak üzere sekiz dokuz yarasa inceledi. Birkaçını kendisi, arka bahçede yakalamıştı; diğerleriniyse The Burg'deki bir biyolojik malzeme deposundan sipariş etti. Sandy, Curt'ün ona tahtaya iğnelenmiş bir Güney Amerika vampir yarasası gösterdiği günü hiç unutmadı. Yarasa tüylüydü, karın bölgesi kahverengimsiydi ve zarımsı kanatları kadifemsi siyahtı. Küçük, sivri dişleri, psikopat bir gülümsemeyle gözler önüne serilmişti, iç organları, Curt'ün giderek ustalaşan tekniğiyle damla şeklinde açılmıştı. Sandy, Curt'ün lisedeki biyoloji öğretmeninin -ona C veren-eski öğrencisindeki bu hızlı ilerlemeyi görse çok şaşıracağından emindi.</p>
<p style="text-align: justify;">Elbette, istekler yönetimi ele geçirmişse herhangi bir aptal bile profesör olabilirdi.</p>
<p style="text-align: justify;">Jimmy ve Rosalynn, Buick'te yaşamaya başladıktan sırada Curt Wilcox hâlâ Dr. Maturin'den kesim sanatının inceliklerini öğrenmekteydi. Bu ikisi, Tony'nin fikriydi. Bir gün Tri-Town alışveriş merkezinde, karısı Country Casuals'da kıyafet denerken aklına gelmişti. My Pet'in vitrinindeki yazı dikkatini çekmişti: İÇERİ GİRİN VE HAMSTER ÇILGINLIĞINA SİZ DE KATILIN!</p>
<p style="text-align: justify;">Tony, hamster çılgınlığına hemen o an kapılmadı -karısı binlerce soru sorabilirdi- ama hemen ertesi gün acil ihtiyaç fonundan bir miktar para vererek George Stankowski'yi bir çift hamster ve içinde yaşayabilecekleri plastik bir kutu almaya gönderdi.</p>
<p style="text-align: justify;">"Yiyecek de alayım mı?" diye sordu George.</p>
<p style="text-align: justify;">"Hayır," dedi Tony. "Kesinlikle olmaz, iki hamster alıp onları barakada açlıktan ölmeye terk edeceğiz."</p>
<p style="text-align: justify;">"öyle mi? Ama bu biraz zalimce bir hareket gibi..."</p>
<p style="text-align: justify;">Tony içini çekti. "Evet, George, onlara yiyecek de almayı unutma. Mutlaka al."</p>
<p style="text-align: justify;">Plastik kutu için istediği tek özellik, Buick'in ön koltuğuna sığacak büyüklükte olmasıydı. George, mükemmel sayılmasa da isteklerine uygun bir kutu getirdi. Şeffaf, sarı plastikten yapılmıştı. Uzun bir koridorun birleştirdiği iki ayrı odacıktan oluşuyordu. Odacıklardan biri yemek odası, diğeriyse hamsterlar için düzenlenmiş minik bir spor salonuydu. Yemek odasında su ve mama kabı, spor salonundaysa bir koşu çarkı vardı.</p>
<p style="text-align: justify;">"Bazı insanlardan daha iyi bir yaşama sahipler," dedi Orvie Garrett.</p>
<p style="text-align: justify;">Rosalynn'in yemek kabına büyük tuvaletini yapışını izleyen Phil, "Kendi adına konuş," dedi.</p>
<p style="text-align: justify;">Hayatın devasa hipodromunda koşan en hızlı at sayılamayacak Dicky-Duck Eliot, hamsterları neden Buick'e koyduğumuzu merak etti. Bu biraz tehlikeli değil miydi?</p>
<p style="text-align: justify;">"Eh, bekleyip göreceğiz, değil mi?" dedi Tony nazikçe. 'Tehlikeli mi, değil mi göreceğiz."</p>
<p style="text-align: justify;">Ekip D'nin Jimmy ve Rosalynn'i almasının üzerinden pek uzun bir süre geçmeden bir gün Tony Schoondist kendi koyduğu sınırı aştı ve basına yalan söyledi.</p>
<p style="text-align: justify;">Aslında Dördüncü Güç'ün bu olaydaki temsilcisi pek etkileyici biri sayılmazdı; bir iki hafta içinde Ohio State'e dönecek olan, County American'da yaz stajı yapan, yirmi yaşlarında, dağınık kızıl saçlı bir gençti. Karşısındakini, ağzı bir karış açılmış halde dinliyordu. Bu halini gören Arky, onun için su katılmamış bir ahmak tanımını yapmıştı. Ama stajyer genç bir aptal değildi ve güneşli bir eylül gününün büyük bir bölümünü, Bay Bradley Roach'u dinleyerek geçirmişti. Brad, genç gazeteciye Rus aksanlı adam (Brad artık adamın Rus olduğundan emindi) ve ardında bıraktığı araba hakkında ne biliyorsa anlatmıştı. İsmi Homer Oosler olan kızıl saçlı genç, bu konuda özel bir haber yapıp üniversiteye bir vurgun yapmış halde dönmek istemişti. Sandy, genç adamın hayalindeki manşetin içinde GİZEMLİ ARABA tamlamasının geçtiğinden emindi. Hatta belki RUS CASUSUN GİZEMLİ ARABASI.</p>
<p style="text-align: justify;">Tony bir an için bile kararsızlık göstermedi ve gencin gözlerine baka baka yalan söyledi. Karşısındaki, County American'in sahibi, kızıl saçlının yazıp yazabileceği haberlerden fazlasını yapmış olan deneyimli, kurt gazeteci Trevor Ronnick de olsa aynı şeyi yapacağına hiç şüphe yoktu.</p>
<p style="text-align: justify;">"Araba gitti," dedi Tony ve işte sınır geçildi; yalan ağızdan çıktı.</p>
<p style="text-align: justify;">"Gitti mi?" diye sordu hayal kırıklığı açıkça görülen Homer Oosler. Kucağında büyük, eski bir Minolta fotoğraf makinesi vardı. Üzerinde, COUNTY AMERICAN MALIDIR yazıyordu. "Nereye gitti?"</p>
<p style="text-align: justify;">"Eyalet Rehin Bürosu'na," dedi Tony kulağa etkileyici gelen bir kurum ismi uydurarak. "Philly'de."</p>
<p style="text-align: justify;">"Neden?"</p>
<p style="text-align: justify;">"Üzerinde hak iddia edilmemiş taşıtları açık arttırmayla satıyorlar. Elbette uyuşturucu taraması yaptıktan sonra."</p>
<p style="text-align: justify;">"Tabii. Araba hakkında tutulmuş bir rapor veya belgeler var mı?"</p>
<p style="text-align: justify;">"Olması gerek," dedi Tony. "Bir bakayım, arayıp haber veririm."</p>
<p style="text-align: justify;">"Sizce bu iş ne kadar sürer, Çavuş Schoondist?"</p>
<p style="text-align: justify;">"Biraz sürer, evlat." Tony elini tepeleme dolu olan gelen/giden sepetine doğru salladı. Oosler'ın, bunların çoğunun Scranton'dan gelen haftalık ıvır zıvır -emeklilik kazançları üzerine son haberlerden yeni beysbol sezonunun fikstürüne kadar birçok gereksiz belge- olduğunu ve çavuş o gün eve dönmeden önce hepsinin de çöpü boylayacağını bilmesine gerek yoktu. Bu bezgin el hareketi, buna benzer daha pek çok yığın olduğunu ima ediyordu. "Hepsine birden yetişmenin ne zor olduğunu tahmin edebilirsin. Bilgisayarlı sisteme geçildiğinde her şeyin kolaylaşacağını söylüyorlar ama bu sene geçilmesi beklenmiyor."</p>
<p style="text-align: justify;">"Önümüzdeki hafta okula dönüyorum."</p>
<p style="text-align: justify;">Tony koltuğunda öne eğildi ve Oosler'a baktı. "Ve umarım derslerine iyi çalışırsın," dedi. "Dışarda zorlu bir dünya var, evlat. Ama iyi çalışırsan her şeyin üstesinden gelirsin."</p>
<p style="text-align: justify;">Homer Oosler'ın ziyaretinden birkaç gün sonra Buick'in yarattığı bir başka ışık depremine tanık oldular. Bu kez hava pırıl pırıl güneşliyken meydana geldi ve buna rağmen oldukça göz alıcıydı. Curtis'in bir sonraki olayı kaçıracağına dair duyduğu tüm endişeler de boşa çıktı.</p>
<p style="text-align: justify;">Barakanın içindeki sıcaklık son beş günde yirmilerden on beşin altına düşünce, Buick'in yeni bir olaya hazırlandığı anlaşıldı. Herkes küçük kulübede nöbette kalmaya can atıyordu. Herhangi bir şey olursa görev başında olmak istiyorlardı.</p>
<p style="text-align: justify;">Büyük ikramiye Brian Cole'a vurdu ama merkezdeki tüm polisler, bu deneyimde ucundan köşesinden yer aldılar. Brian, saat 14:00 sularında Jimmy ve Rosalynn'i kontrol etmek için barakaya girdi, ikisi de çok iyi görünüyordu. Rosalynn kutunun yemek odasında, Jimmy de spor salonundaydı. Brian, suları olup olmadığını kontrol etmek için başını içeri uzattığında bir mırıltı duydu. Derinlerden gelen, kesintisiz, gözleri yuvalarında titreten, iç sarsan bir sesti. Hemen altında (veya onunla iç içe geçmiş) çok daha rahatsız edici, cızırtıyı andıran, sözsüz bir fısıltı vardı. Mor, solgun bir parıltı, yavaşça ön panele ve direksiyona yayılıyordu.</p>
<p style="text-align: justify;">Memur Cole'un aklına bir aydan fazla bir süredir kayıp olan Ennis Rafferty geldi ve aceleyle Buick'in çevresinden uzaklaştı. Bununla birlikte hiç paniğe kapılmadan kulübeye seğirtti ve video kamerayı alarak sehpasının üzerine yerleştirdi, içine boş bir kaset koyduktan sonra tarihi (doğruydu) ve şarjı (yeşildeydi) kontrol etti. Tekrar dışarı çıktı ve kamerayı barakanın pencerelerinden birinin önüne yerleştirdi, kayıt düğmesine bastı ve Buick'in tam kadrajın içinde olup olmadığını iki kez kontrol etti. Kameranın pozisyonu mükemmeldi. Merkez binasına doğru yürümeye başladı, yan yoldayken parmaklarını şıklatıp kulübeye geri döndü. Kulübede, kamera aksesuarlarıyla dolu bir çanta vardı. Bunlardan biri, ışık filtresiydi. Brian, çekimi durdurmaya gerek görmeden filtreyi kameranın merceğine taktı (büyük ellerinin karanlık gölgesi bir anlığına Buick'in görüntüsünü engelledi, tekrar göründüğündeyse alacakaranlık çökmüş gibiydi). Biri -belki ödediği verginin nereye harcandığını görmek isteyen bir John Q- orada, onu izliyor olsaydı, kalbinin ne kadar hızlı atmakta olduğunu kesinlikle tahmin edemezdi. Hem heyecanlıydı, hem de korkuyordu ama idare ediyordu. Konu bilinmeyene gelince, iyi bir polis eğitiminin farkı hemen anlaşılırdı. Sonuçta sadece bir tek şey unutmuştu.</p>
<p style="text-align: justify;">Saat ikiyi yedi geçe başını çavuşun ofisinin kapısından içeri uzattı ve, "Çavuş, Buick'e yine bir şeyler oluyor."</p>
<p style="text-align: justify;">Tony, o sonbaharda bir polis kuvvetleri sempozyumunda yapacağı konuşmanın ilk taslağından başını kaldırarak, "Elindeki nedir, Bri?" diye sordu.</p>
<p style="text-align: justify;">Brian eline baktı ve hamsterların kutusunun içindeki su kabını tuttuğunu gördü. "Ne önemi var?" dedi. "Belki artık buna ihtiyaç olmayacak."</p>
<p style="text-align: justify;">Saat ikiyi yirmi geçe, tüm polisler mırıltıyı duyabilmeye başlamıştı. Merkez binasında pek kimse yoktu. Hemen hemen herkes, B Barakası'nın iki garaj kapısının pencereleri önüne dip dibe sıralanmıştı. Bunu gören Tony bir süre, onlara geri çekilmeyi emredip emretmemeyi düşündükten sonra oldukları yerde kalmalarına izin vermeye karar verdi. Bir istisnayla.</p>
<p style="text-align: justify;">"Arky."</p>
<p style="text-align: justify;">"Evet, efendim, çavuş?"</p>
<p style="text-align: justify;">"Ön tarafa gidip çimleri biçmeni istiyorum."</p>
<p style="text-align: justify;">"Ama daha pazartesi günü biçtim!"</p>
<p style="text-align: justify;">"Biliyorum. Hatta son bir saatini ofisimin penceresinin hemen altında geçirdin gibi geldi. Yine de bugün çimleri biçmeni istiyorum. Arka cebine de bunu koyacaksın." Arky'ye bir telsiz uzattı. "Eğer on Pennsylvania Eyalet Polisi'nin yan yana dizilmiş, içinde bir horoz dövüşü yapılıyormuş gibi barakanın pencerelerinden içeri baktığını görmemesi gereken birinin geldiğini görürsen hemen bana haber vermeni istiyorum. Anlaşıldı mı?"</p>
<p style="text-align: justify;">"Emin olabilirsin."</p>
<p style="text-align: justify;">"Güzel. Matt! Matt Babicki, buraya gel!"</p>
<p style="text-align: justify;">Yüzü heyecanla kızarmış olan Matt, soluk soluğa koşup geldi. Tony ona Curt'ün nerede olduğunu sordu. Matt, devriyede olduğunu söyledi.</p>
<p style="text-align: justify;">"Ona merkeze dönmesini, D Kodu olduğunu ve sessizce sürmesini söyle."</p>
<p style="text-align: justify;">"D Kodu, sessiz sürüş, anlaşıldı."</p>
<p style="text-align: justify;">Sessiz sürüş, siren ve ışıklar olmaksızın sürüş anlamına geliyordu. Curt muhtemelen bu emre itaat etmişti ama yine de üçe çeyrek kala merkezde bitivermişti. Kimse ona yarım saatte ne kadar mesafe kat ettiğini sormaya cesaret edemedi. Ne kadar uzaktan geliyor olursa olsun sağ salim gelmiş ve havai fişeklere yetişmişti. İlk işi, kamerayı sehpasının üzerinden almak oldu. Havai fişekler sona erene dek görüntüleme işi, Curtis Wilcox'ın sorumluluğunda olacaktı.</p>
<p style="text-align: justify;">Kaset, (malzeme dolabından alınan pek çok kasetten biri) bünyesinde sadece duyulup görülebilenleri saklayabilirdi. Bir hoparlördeki gevşek kablo gibi ses çıkaran Buick'in mırıltısı çok belirgindi ve giderek yükseliyordu. Curt, termometrenin, 12'nin hemen üzerinde duran kırmızı çubuğunu görüntüledi. Sonra Curt'ün, içeri girip Jimmy ve Rosalynn'i kontrol etmek için izin isteyen sesi duyuldu. Çavuş Schoondist buna hemen, hiç tartışma kabul etmeyen bir sesle, "İzin talebi reddedildi," diye karşılık verdi.</p>
<p style="text-align: justify;">Ekranın köşesindeki saate göre tam 15:05:41 'de, Buick'in ön camında gün doğumunu hatırlatan leylak rengi bir ışıltı belirdi. Bir izleyici, en başta bu fenomenin teknik bir arıza, görsel bir yanılsama ya da bir tür yansıma olduğunu düşünebilirdi.</p>
<p style="text-align: justify;">Andy Colucci: "Nedir o?"</p>
<p style="text-align: justify;">Bilinmeyen biri: "Bir enerji taşması veya bir..."</p>
<p style="text-align: justify;">Curtis Wilcox: "Yanında gözlüğü olanlar taksa iyi olur. Olmayanlar için bu çok riskli bir durum, yerinizde olsam hemen uzaklaşırdım. Bizde..."</p>
<p style="text-align: justify;">Jackie O'Hara (galiba): "Kim aldı benim..."</p>
<p style="text-align: justify;">Phil Candleton (galiba): "Ulu Tanrım!"</p>
<p style="text-align: justify;">Huddie Royer: "Bence bunu yapmamız hiç akıllıca..."</p>
<p style="text-align: justify;">Bir doğa gezisi rehberi kadar soğukkanlı ve sakin konuşan Sorumlu Çavuş Schoondist: "Gözlüklerinizi takın, beyler. Haydi, gidip her nerdeyseler alın."</p>
<p style="text-align: justify;">Saat 15:09:24'te leylak rengi ışık, bir anda parlayarak Buick'in diğer camlarına da geçti ve hepsini birer parlak, mor aynaya dönüştürdü. Kaset an be an yavaşça izlendiğinde biraz önce normal gibi görünen camların üzerinde yansımalar belirdiğini görülebilirdi: camların üzerinde, duvara asılı aletlerin, duvarın önünde duran pulluğun, dışarıda durmuş içeri bakan adamların yansıması görülebiliyordu. Adamların çoğu, suratlarının yarısını kaplayan koruyucu gözlükler takmıştı ve ucuz bilim kurgu filmlerindeki uzaylılara benziyorlardı. Curt, yüzünün sol kısmı kamera yüzünden kapalı olduğu için diğerlerinden kolayca ayırt edilebiliyordu. Mırıltı giderek yükseliyordu. Buick'in etrafa şimşekler yağdırmasından yaklaşık beş saniye önce mırıltı kesildi. Kaseti izleyen, kulağa hepsi soru soruyormuş gibi gelen heyecanlı seslerin birbirine karıştığını duyabilirdi.</p>
<p style="text-align: justify;">Sonra görüntü ilk kez kayboluyordu. Buick ve baraka bembeyaz bir ışık içinde yok oluyordu.</p>
<p style="text-align: justify;">"Aman Tanrım, gördünüz mü?" diye haykırdı Huddie Royer.</p>
<p style="text-align: justify;">Geri çekilin, Lanet Olsun, Dikkat edin bağırışları oldu. Biri, Bakmayın sakın, dedi. Bir başkası, Şimşek saçıyor, dedi on, on beş saniye sonra öleceğini bilen ve farkında olmadan konuşan pilotların donuk sesiyle.</p>
<p style="text-align: justify;">Sonra Buick, ışık seli dünyasından döndü, önce manasız bir şekil gibi göründü, ardından esas hatlarına kavuştu. Üç saniye sonra yeni bir ışık patlaması oldu. Her pencereden kalın ışık huzmeleri fırladı ve görüntü tekrar ışığa boğulup yok oldu. Bu sırada Curtis'in, "Daha iyi bir filtreye ihtiyacımız var," diyen sesi duyuldu. Tony ona, "Belki bir dahaki sefere," diye karşılık verdi.</p>
<p style="text-align: justify;">Olay kırk altı dakika daha sürdü ve her bir anı kamerayla kaydedildi. Önceleri, Buick her parlamayla bembeyaz bir ışık içinde kalıp gözden kayboluyordu. Işık patlamalarının şiddeti bir süre sonra azaldı ve Buick'in dış hatları beyazdan mora dönen parlama sırasında belli olmaya başladı. Curtis daha iyi görüntü almak amacıyla bir başka noktadan çekim yapmak için aceleyle hareket ettiği sıralarda görüntü bulanıklaşıyor, ekrana belli belirsiz insan yüzleri yansıyordu.</p>
<p style="text-align: justify;">15:28:17'de, Buick'in kapalı bagajının üzerinden (belki de içinden) kalın bir ışık demeti çıktı. Bir fıskiyenin fışkırttığı su gibi tavana yayıldı.</p>
<p style="text-align: justify;">Tanımlanamayan biri: "Lanet olsun, yüksek voltaj, yüksek voltaj!"</p>
<p style="text-align: justify;">Tony: "Öyle, öyle." Sonra Curt'e: "Kayda devam et."</p>
<p style="text-align: justify;">Curt: "Edeceğimden hiç şüphen olmasın."</p>
<p style="text-align: justify;">Bazıları camlardan, bazıları tavandan, bazıları da bagajdan olmak üzere birkaç ışık patlaması daha gerçekleşti. Bir tanesi arabanın altından çıktı ve doğruca arka garaj kapısını hedef aldı. Bu sırada o kapının üzerindeki pencerelerden içeri bakmakta olan ve ışığı görüp gerileyen adamlardan şaşkınlık haykırışları duyuldu ama kamera olduğu yerde sabit kaldı. Curt, korkmayacak kadar heyecanlıydı.</p>
<p style="text-align: justify;">15:55:03'te son bir zayıf parlama oldu -sürücü tarafının arkasındaki koltuktan geliyordu- ve ardından tümü kesildi. Tony Schoondist'in sesi duyuldu: "Şarjı boşa harcama, Curt. Gösteri bitmişe benziyor." Bu noktada görüntü bir anlığına kararıyordu.</p>
<p style="text-align: justify;">16:08:16'da tekrar görüntü beliriyordu. Ekranda Curt vardı. Karın bölgesine sarılmış sarı bir şey vardı. Neşeyle el salladı ve, "Hemen döneceğim," dedi.</p>
<p style="text-align: justify;">O sırada çekimi üstlenmiş olan Tony Schoondist, "Dönsen iyi olur," dedi. Sesinde neşeden eser yoktu.</p>
<p style="text-align: justify;">Curt içeri girip hamsterları kontrol etmek istemişti, hâlâ orada olduklarını varsayarak ne durumda olduklarına bakmak istiyordu. Tony önce bu isteği hemen reddetti. Güvenli olduğundan emin olana kadar hiç kimsenin barakaya girmesine izin vermeyeceğini söyledi. Sonra söylediklerine kulak vermiş ve ne kadar aptalca olduğunu fark etmiş gibi duraksadı -Buick Roadmaster içinde olduğu sürece B Barakası hiçbir zaman güvenli olmayacaktı- ve lafını değiştirdi: "içerdeki sıcaklık on sekiz derecenin üzerine çıkmadan hiç kimse barakaya girmeyecek."</p>
<p style="text-align: justify;">"Birisi girmeli," dedi Brian Cole. Düşük zekâlı birine basit bir toplama işlemini anlatıyormuş gibi sabırla konuşmuştu.</p>
<p style="text-align: justify;">"Sebebini söyleyebilir misin, Memur Cole?" dedi Tony.</p>
<p style="text-align: justify;">Brian elini cebine soktu ve Jimmy'yle Rosalynn'in su kabını çıkardı. "Bol bol yiyecekleri var ama bu olmadan susuzluktan ölürler."</p>
<p style="text-align: justify;">"Hayır, hemen ölmezler."</p>
<p style="text-align: justify;">"içerdeki sıcaklığın on sekiz derecenin üzerine çıkması birkaç gün alabilir, çavuş. Sen hiçbir şey içmeden kırk sekiz saat geçirmek ister miydin?"</p>
<p style="text-align: justify;">"Ben kesinlikle istemezdim," dedi Curt. Gülümsememeye çalışarak (ve pek başarılı olamayarak) Brian'dan su kabını aldı. Tam kavramıştı ki Tony uzanıp kabı ondan aldı. Sorumlu Çavuş bunu yaparken Curt'e bakmamıştı; gözleri Memur Brian Cole'un üzerindeydi.</p>
<p style="text-align: justify;">"Bir çift hamstera su vermek için adamlarımdan birinin hayatını tehlikeye atmamda bir sakınca yok. Söylemek istediğin bu mu? Şu konuyu bir açıklığa kavuşturmak istiyorum."</p>
<p style="text-align: justify;">Brian'ın kızarıp bozacağını sanıyorsa hayal kırıklığına uğrayacaktı. Brian ona, Evet, evet, bunu artık sisteminden at, patron; ne kadar çabuk yaparsan o kadar çabuk rahatlayıp doğru olanı yapmaya başlarsın, der gibi sabırla ona bakmayı sürdürdü.</p>
<p style="text-align: justify;">"inanamıyorum," dedi Tony. "Birimiz aklını kaçırmış olmalı. Büyük ihtimalle de ben."</p>
<p style="text-align: justify;">"Onlar korunmasız yaratıklar," dedi Brian. Sesinde de yüzünde görülen sabırlı ifade vardı. "Ve onları oraya biz koyduk, çavuş, onlar gönüllü olmadı. Onlardan biz sorumluyuz. Şimdi, istersen bu işi ben yaparım, ne de olsa su kabını ben unut..."</p>
<p style="text-align: justify;">Tony ilahi bir müdahale bekler gibi ellerini gökyüzüne doğru kaldırdı ve tekrar iki yanına sarkıttı. Yakasının altından çıkan kızıllık boynuna ve çenesine yayıldı. Sonra yanaklarındaki kızarıklıkla birleşti, merhaba komşu. "Kutsal domuz!" diye mırıldandı.</p>
<p style="text-align: justify;">Ekipteki adamlar bunu söylediğini daha önce de duymuştu ve hepsi de gülümsemeyecek kadar akıllıydı. Bu noktada birçok insan, hatta çoğunluk, "Aman be, lanet olsun! Ne haliniz varsa görün!" der ve uzaklaşırdı. Ama büyük koltukta oturuyor, büyük kararlar vermek için büyük paralar alıyorsanız bunu yapamazdınız. B Barakası'nın önünde toplanmış memurlar ve elbette Tony bunu çok iyi biliyordu. Olduğu yerde durmuş, ayakkabılarına bakıyordu. Merkez binasının ön tarafından Arky'nin eski, kırmızı Briggs&amp;Stratton çim biçme makinesinin gürültüsü geliyordu.</p>
<p style="text-align: justify;">"Çavuş..." diye söze başladı Curt.</p>
<p style="text-align: justify;">"Evlat, hepimize bir iyilik yap ve çeneni kapa."</p>
<p style="text-align: justify;">Curt sustu.</p>
<p style="text-align: justify;">Bir süre sonra Tony başını kaldırdı. "Almanı istediğim ipi almış mıydın?"</p>
<p style="text-align: justify;">"Evet, efendim. Kaliteli malzeme. Dağcılıkta kullanılabilir. En azından Calling All Sports'da çalışan adamın söylediği bu."</p>
<p style="text-align: justify;">"içerde mi?" diye sordu Tony başıyla barakayı işaret ederek.</p>
<p style="text-align: justify;">"Hayır, arabamın bagajında duruyor."</p>
<p style="text-align: justify;">"Küçük ihsanları için Tanrı'ya şükürler olsun. İpi buraya getir. Umarım ne kadar dayanıklı olduğunu denemek zorunda kalmayız." Brian Cole'a baktı. "Belki The Agway'e veya The Giant Eagle'a gitmek istersin, Memur Cole. Fareler için birkaç şişe Evian veya Poland Kaynak Suyu alırsın. Hatta Perrier! Biraz Perrier'e ne dersin?"</p>
<p style="text-align: justify;">Brian hiçbir şey söylemedi, çavuşa o sabırlı ifadeyle bakmaya devam etti. Tony buna tahammül edemeyerek başını çevirdi. "Fareler! Kutsal domuz!"</p>
<p style="text-align: justify;">* * *</p>
<p style="text-align: justify;">Curt, en az otuz metre uzunluğunda, sağlam örülmüş, sarı renkte bir kangal iple döndü. Ucunu ilmek yapıp beline geçirdi ve kangalı yüz yirmi beş kilo ağırlığında olan ve 4 Temmuz pikniğinde diğer PEP ekipleriyle karşı karşıya geldikleri halat çekme yarışında daima sağlam bir şekilde ayakta kalmayı başaran Huddie Royer'a verdi.</p>
<p style="text-align: justify;">"Benden emri duyduğun an," dedi Tony, Huddie'ye, "Onu alev almış gibi geri çekeceksin. Ve çekerken kalın kafasına veya köprücük kemiğine bir zarar vermekten korkma. Anlaşıldı mı?"</p>
<p style="text-align: justify;">"Evet, çavuş."</p>
<p style="text-align: justify;">"Düştüğünü veya sarhoş gibi yalpaladığını görecek olursan emrimi bekleme, hemen çek. Bu da anlaşıldı mı?"</p>
<p style="text-align: justify;">"Evet, çavuş."</p>
<p style="text-align: justify;">"Güzel. Birinin burada olan biteni anladığına çok memnunum. Tanrı'ya şükür." Elini kısa saçlarından geçirdi ve tekrar Curt'e döndü. "Herhangi bir şey hissettiğinde -herhangi bir şey- hemen geri dönmeni söylememe gerek yok, değil mi?"</p>
<p style="text-align: justify;">"Yok."</p>
<p style="text-align: justify;">"Ve arabanın bagaj kapağı açılacak olursa hemen dışarı koşacaksın, Curtis. Anladın, değil mi? Lanet olası bir kuş gibi uçacaksın."</p>
<p style="text-align: justify;">"Uçacağım."</p>
<p style="text-align: justify;">"Kamerayı bana ver."</p>
<p style="text-align: justify;">Curtis kamerayı ona uzattı. Sandy orada değildi, tüm olayı kaçırmıştı... ama Huddie daha sonra ona çavuşu korkarken gördüğü tek anın o olduğunu söylediğinde öğleden sonra devriyede olduğuna sevindi. İnsanın görmeyi istemeyeceği bazı şeyler vardı. Bu da onlardan biriydi.</p>
<p style="text-align: justify;">"İçerde geçirecek sadece bir dakikan var, Memur Wilcox. Bir dakika dolduktan sonra bayılıyor, osuruyor ya da 'Columbia, the Gem of the Ocean'ı söylüyor bile olsan seni dışarı çekeceğim."</p>
<p style="text-align: justify;">"Doksan saniye."</p>
<p style="text-align: justify;">"Hayır. Ve benimle bir kez daha pazarlık yapmaya kalkarsan süren otuz saniyeye iner, bilmiş ol."</p>
<p style="text-align: justify;">* * *</p>
<p style="text-align: justify;">Curt Wilcox, B Barakası'nın yan tarafındaki kapının önünde, güneşin altında duruyordu, ip beline bağlıydı. Kayıtta çok genç görünüyordu, her geçen yıl daha genç. Kaseti bazen o da izler ve muhtemelen aynı şeyleri hissederdi ama hiçbir zaman bu konuda yorum yapmadı. Hiç korkmuş görünmüyordu. Hem de hiç. Sadece heyecanlıydı. Kameraya el salladı ve, "Hemen döneceğim," dedi.</p>
<p style="text-align: justify;">"Dönsen iyi olur," dedi Tony.</p>
<p style="text-align: justify;">Görüntüdeki Curt dönüp barakaya girdi. Bir an için hayalet gibi göründü, orada yokmuş gibiydi sonra Tony ilerleyip kamerayı parlak gün ışığından gölgeye getirdi ve Curtis tekrar net olarak ekranda belirdi. Curt hemen arabaya doğru ilerledi ve arkaya yöneldi.</p>
<p style="text-align: justify;">"Hayır!" diye bağırdı Tony. "Hayır, seni aptal, ipi dolaştırmak mı istiyorsun? Hamsterları kontrol et, lanet olasıca sularını ver ve hemen dışarı çık!"</p>
<p style="text-align: justify;">Curt hiç dönmeden bir elini kaldırdı ve başparmağıyla her şeyin yolunda olduğunu belirten bir işaret yaptı. Tony daha iyi bir görüntü almak için zum yaparken görüntü biraz titredi.</p>
<p style="text-align: justify;">Curt, sürücü tarafındaki camdan içeri baktı, kaskatı kesildi ve, "Ulu Tanrım!" diye haykırdı.</p>
<p style="text-align: justify;">Huddie, "Çavuş, çekeyim mi?..." derken Curt omzu üzerinden geri baktı. Tony yine kamerayı oynattı -bu konuda Curt kadar becerikli değildi ve sürekli odağı kaybediyordu- ama yine de Curt'ün yüzündeki şok ifadesini görmek mümkündü.</p>
<p style="text-align: justify;">"Sakın beni çekmeyin!" diye bağırdı Curt. "Yapmayın! Çok iyiyim!" Ve bunun ardından Roadmaster'ın kapısını açtı.</p>
<p style="text-align: justify;">"Ondan uzak dur!" diye bağırdı Tony çılgınca sarsılan kameranın gerisinden.</p>
<p style="text-align: justify;">Curt onu duymazdan geldi ve sarı plastik kutuyu, direksiyonun önünden geçirmek için nazikçe sağa sola eğerek arabadan çıkardı. Buick'in kapısını diziyle kapadıktan sonra kollarında plastik kutuyla barakanın kapısına geldi. Her iki ucundaki bölmelerle kutu, tuhaf, plastik bir haltere benziyordu.</p>
<p style="text-align: justify;">"Bunu kaydet!" diye bağırdı Curt coşkun bir heyecanla. "Kaydet!"</p>
<p style="text-align: justify;">Tony kaydetti. Curt dışarı, gün ışığına çıkarır çıkarmaz görüntü kutunun sol odacığında odaklandı. Rosalynn ekranda belirdi. Artık yemek yemiyordu ama neşeyle içeride dolanıyordu. Etrafındaki adamları fark etti ve doğruca kameraya döndü. Bıyıklarını titreterek plastik kutunun ötesinden koklamaya başladı. Gözleri parlak ve ilgi doluydu. Çok şirindi ama Statler Ekip D memurları o an şirinlikle zerre kadar ilgilenmiyordu.</p>
<p style="text-align: justify;">Kamera sarsılarak ondan uzaklaştı, plastik kutunun koridoru boyunca ilerledi ve boş spor salonunda durdu. Kutunun her iki ucu da sıkıca kapalıydı ve su kabının koyulduğu boşluktan, bir sivrisinekten daha büyük olan hiçbir şey geçemezdi ama Jimmy yok olmuştu. Tıpkı Ennis Rafferty ve Buick'i hayatlarına sokan esrarengiz, Boris Badinoff aksanlı adam gibi o da ortadan kaybolmuştu.</p>
<p style="text-align: justify;"><br/></p>
<p></p>
</body>
</html>