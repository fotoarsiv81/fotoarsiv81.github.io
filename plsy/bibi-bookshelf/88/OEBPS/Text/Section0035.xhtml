<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center; text-indent: 0px;" id="sigil_toc_id_10">O ZAMAN:&#160;<span style="font-size: 0.9em; text-align: left; text-indent: 1em;">Huddie</span></h2>
<p style="text-align: justify;">Ben de bir çift eldiven taktım ve duvarda asılı duran aletlerden birini kaptım; galiba bir tırmıktı ama tam olarak emin değilim. Her ne ise onu kaptım ve Eddie'yle George'un yanına gittim. Birkaç saniye sonra (ya da belki bir dakikaydı, bilmiyorum, zaman bütün anlamını yitirmişti) baktığımda Shirley'nın yanımıza gelmiş olduğunu gördüm. O da ellerine bir çift eldiven geçirmiş, Arky'nin delgi aletini almıştı. Saçları serbest kalmış, yüzünün iki yanını örtüyordu. Bir an gözüme, Ormanlar Kraliçesi Sheena gibi göründü.</p>
<p style="text-align: justify;">Hepimiz eldivenleri takmayı akıl etmiştik ama yine de aklımız başımızda değildi. Tamamen çıldırmıştık. Anladığım kadarıyla bizi bu hale getiren, yaratığın tiz, kulak tırmalayıcı, tüyler ürpertici sesi ve Mister Dillon 'm havlamasıyla ulumasıydı. Devrilmiş tankeri, çocukları kurtarıp emin bir yere götürmeye çalışan George Stankowski'yi ve Eddie Jacubois ile George Morgan'ın biraz önce merkeze getirdiği öfkeli genç adamı tamamen unutmuştum. O leş kokulu barakanın dışında bir dünya olduğunun farkında değildim sanırım. Tırmığı savurup sivri uçlarını yerdeki yaratığın etine art arda gömerken çığlıklar atıyordum. Diğerleri de çığlık çığlığaydı. Yaratığın etrafında bir halka oluşturmuş, yarıyor, kesiyor, deliyor, parçalıyor, geberip gitmesini haykırıyorduk ama bir türlü ölmüyordu, hiç ölmeyecekmiş gibiydi.</p>
<p style="text-align: justify;">Herhangi bir bölümünü unutabilecek olsam, bunu seçerdim: en sonunda, nihayet ölmesinden hemen önce göğsündeki yarısı kopmuş parçayı havaya kaldırdı. Gri parça, yaşlı bir adamın eli gibi titriyordu. Hortumun kalan bölümünün üzerinde de gözler vardı ve parlak kıkırdak parçaları ucunda sallanıyorlardı. Belki bu parçalar göz sinirleriydi. Bilmiyorum. Her neyse, hortumun kalan bölümü havaya yükseldi ve bir an için kafamın içinde kendimi gördüm. Hepimizin bir halka halinde durduğunu, kurbanının mezarına bakan bir katil gibi aşağı baktığını ve ne kadar yabancı, ne kadar acayip göründüğümüzü gördüm. Ne kadar korkunç olduğumuzu. O an içimde, yaratığın yaşadığı korkunç duygu karmaşasını hissettim. Korku yoktu, çünkü korkmuyordu. Masumiyet yoktu, çünkü masum değildi. Suçluluk da hissetmiyordu. Sadece kafası karışıktı. Nerede olduğunu biliyor muydu? Hiç sanmıyorum. Mister Dillon'ın ona niçin saldırdığını ve onu neden öldürdüğümüzü biliyor muydu? Evet, o kadarını biliyordu. Bunları yapıyorduk, çünkü çok farklıydık, çok farklı ve korkunçtuk. Öyle ki o çok sayıdaki gözleri çığlıklarımız, darbelerimiz, parçalayışımız arasında bizi zorlukla seçebiliyordu. Ve sonunda hareketsiz kaldı. Göğsündeki hortum parçası tekrar gövdesi üzerine devrildi. Gözleri seğirmeyi kesti ve donuklaştı.</p>
<p style="text-align: justify;">Nefes nefese, öylece durduk. Eddie ve George yan yanaydı. Shirley ve ben tam karşılarındaydık. Yaratık ortamızda, inleyen Mister Dillon'sa arkamızdaydı. Shirley elindeki delgi aletini yere bıraktı. Yaratığın sarı etinin bir bölümü, beton zemine düşen aletin ucuna hastalıklı bir parça pislik gibi yapışmıştı. Shirley'nin yüzünün rengi, yanaklarındaki iki parça kızıllık hariç kemik beyazına dönmüştü. Boynunda da doğum izi gibi bir kızarıklık vardı. "Huddie," diye fısıldadı.</p>
<p style="text-align: justify;">"Ne?" diye sordum. Boğazım öylesine kurumuştu ki zorlukla konuşuyordum. "Huddie!" "Ne var, kahretsin!"</p>
<p style="text-align: justify;">"Düşünebiliyordu," diye fısıldadı. Dehşetle irileşmiş gözleri yaşlarla doluydu. "Düşünebilen bir varlığı öldürdük. Bu cinayet." "Cinayet falan değil, saçmalık," dedi George. "Değilse bile artık bunu düşünmenin ne anlamı var?"</p>
<p style="text-align: justify;">İnleyen -ama sesinde önceki gibi bir aciliyet yoktu- Mister Dillon, Shirley ile beni iterek aramıza girdi. Ensesinde, sırtında ve göğsündeki tüyler uyuz olmuş gibi dökülmüş, çıplak derisi ortaya çıkmıştı. Bir kulağının ucu tamamen yanmıştı. Başını uzatıp garaj kapısının önünde yatan cesedi kokladı. "Geri çek onu," dedi George. "Bir şeyi yok," dedim.</p>
<p style="text-align: justify;">Mister D, yaratığın artık hareketsizce beton zemine yayılmış pembe uzantılarını kokladı ve tekrar inledi. Sonra bir bacağını kaldırıp hortumun veya her ne ise onun kopuk parçası üzerine işedi. Bunun ardından işi sona ermiş gibi hâlâ inleyerek geriledi.</p>
<p style="text-align: justify;">Hafif bir tıslama duyuyordum. Lahana kokusu şiddetlenmiş, yaratığın etinin sarı rengi değişmeye başlamıştı. Beyazlaşıyordu. Cesetten neredeyse görülemeyecek kadar hafif bir duman tütüyordu. Bu yükselen dumanın kokusu en beteriydi. Yaratık, daha önce gelenler gibi çürümeye başlamıştı.</p>
<p style="text-align: justify;">"Shirley, içeri dön," dedim. "İletişimin başında durmalısın."</p>
<p style="text-align: justify;">Shirley derin bir uykudan uyanmışçasına gözlerini kırpıştırdı. "Tanker," dedi. "George S. Tanrım, tamamen aklımdan çıkmış."</p>
<p style="text-align: justify;">"Köpeği de yanında götür," dedim.</p>
<p style="text-align: justify;">"Tamam. Olur," dedi ve duraksadı. "Peki ya?..." Beton zemin üzerine dağılmış aletleri gösterdi. Çığlıklar atıp kıvranan yaratığı öldürdüğümüz aletleri. Yaratık ne diye bağırıyordu? Merhamet mi dileniyordu? Tam tersi bir konumda olsaydık o (veya onun türü) bize merhamet gösterir miydi? Hiç sanmıyorum... ama elbette böyle düşünecektim, değil mi? Çünkü önce ilk geceyi, sonra diğerini, sonra ilk yılı ve onlarca yılı atlatabilmem gerekiyordu. Işığı söndürüp karanlıkta yatabilmeliydim. Bana yapılacağını düşündüğüm şeyi yapmış olduğuma inanmalıydım. Düşüncelerimi bir düzene sokmalıydım, çünkü hayatımın geri kalanını ışıkları açık bırakarak yaşayamazdım.</p>
<p style="text-align: justify;">"Bilmiyorum, Shirley," dedim. Kendimi çok yorgun hissediyordum ve çürük lahana kokusu midemi bulandırıyordu. "Ne fark eder ki? Nasılsa resmi bir soruşturma, mahkeme ya da kontrol yapılmayacak. İçeri gir. Sen iletişim memurusun. Görevinin başına dön."</p>
<p style="text-align: justify;">Shirley sarsakça başını salladı. "Gel, Mister Dillon."</p>
<p style="text-align: justify;">D'nin onunla gidip gitmeyeceğinden pek emin değildim ama gitti. Shirley'yi uysalca takip etti. Ama inlemeye devam ediyordu ve kapıdan çıkmadan hemen önce tüm bedeni titredi.</p>
<p style="text-align: justify;">"Biz de çıksak iyi olacak," dedi George, Eddie'ye. Gözlerini ovuşturacak oldu ve elinde hâlâ eldivenler olduğunu görerek çıkardı. "İlgilenmemiz gereken bir tutuklu var."</p>
<p style="text-align: justify;">Eddie de Poteenville'de ilgilenmesi gereken bir olay olduğunu hatırlattığım Shirley gibi şaşırmış göründü. "O yaygaracı orospu çocuğunu unutmuştum," dedi. "Burnu kırıldı, George... duydum."</p>
<p style="text-align: justify;">"öyle mi?" dedi George. "Aman ne yazık." Eddie sırıttı. Kendine engel olmaya çalıştığı belliydi. Başaramamış olacaktı ki sırıtışı iyice yayıldı. En kötü koşullarda bile bunu yapabilme yetenekleri vardı. Özellikle en kötü koşullarda. "Haydi işinize bakın," dedim.</p>
<p style="text-align: justify;">"Sen de bizimle gel," dedi Eddie. "Burada yalnız kalmamalısın."</p>
<p style="text-align: justify;">"Neden olmasın? Öldü, değil mi?"</p>
<p style="text-align: justify;">"Ama o ölmedi." Eddie çenesiyle Buick'i işaret etti. "Lanet olası araba hâlâ işbaşında ve bence tedbiri bir anlığına bile elden bırakmamalı. Sen de hissetmiyor musun?"</p>
<p style="text-align: justify;">"Ben bir şey hissediyorum," dedi George. "Muhtemelen az önce yaşadıklarımızın yarattığı bir tepki." Yerde yatan ölü yaratığı gösterdi.</p>
<p style="text-align: justify;">"Hayır," dedi Eddie. "Hissettiğin şeyin kaynağı ölü yaratık değil, Tanrının belası Buick. Bence nefes alıyor. O araba gerçekte neyse, nefes alıyor. Burada durmanın güvenli olduğunu sanmıyorum, Hud. Hiçbirimiz için güvenli değil." "Aşırı tepki gösteriyorsun."</p>
<p style="text-align: justify;">"Sen öyle san. Nefes alıyor diyorum sana. Nefesini verirken o pembe kafalı yaratığı hapşırırken burnundan çıkan sümük gibi dışarı fırlattı. Şimdi de yeni bir soluk almaya hazırlanıyor. Size söylüyorum, bunu hissedebiliyorum."</p>
<p style="text-align: justify;">"Bak," dedim. "Tek yapmak istediğim, kısaca bir göz atmak, tamam mı? Sonra brandayı alıp... şunun üzerini örteceğim." Parmağımla az önce öldürdüğümüz şeyi gösterdim. "Daha karmaşık işler Tony ve Curtis'i bekleyebilir. Bu konuda uzman onlar."</p>
<p style="text-align: justify;">Ama Eddie'yi sakinleştirmek imkânsızdı. Kendi kendine kurup duruyordu.</p>
<p style="text-align: justify;">"O sahte araba nefesini içine çekmeden kimsenin yanına girmesine izin vermemelisin, Hud." Buick'e ters ters baktı. "Ve kendini bu konuda bir tartışmaya hazırlasan iyi edersin. Çavuş içeri girmek isteyecektir, Curt içeri girmek için deli olacaktır ama buna izin veremezsin. Çünkü..."</p>
<p style="text-align: justify;">"Biliyorum," dedim. "Yeni bir nefes çekmeye hazırlanıyor ve sen de bunu hissedebiliyorsun. Sana dokuz yüzlü bir hat alalım bari, Eddie. Telefonda el falına bakarak bir servet kazanabilirsin."</p>
<p style="text-align: justify;">"Peki, gül bakalım. Ennis Rafferty de her neredeyse orada gülüyordur eminim. Hoşuna gitsin gitmesin, sana bildiklerimi söylüyorum. O şey nefes alıyor. En baştan beri yaptığı bu. Ve şimdi içine çekeceği nefes çok şiddetli olacak. Bak ne diyeceğim. George ile kalıp brandayı örtmene yardım edelim. Buick'in üzerini kapatır ve hep birlikte buradan defolup gideriz."</p>
<p style="text-align: justify;">Sebebini tam olarak çıkaramıyordum ama bu bana kötü bir fikirmiş gibi görünmüştü. "Eddie, bunu tek başıma halledebilirim. Yemin ederim. Ayrıca iyice eriyip çorbaya dönmeden önce Bay E.T.'nin birkaç fotoğrafını çekmek istiyorum."</p>
<p style="text-align: justify;">"Boş ver," dedi George. Yüzü sararmıştı.</p>
<p style="text-align: justify;">"Üzgünüm. Göz açıp kapayıncaya kadar dışarda olurum. Haydi şimdi gidin, çocuklar, görevinizin başına dönün."</p>
<p style="text-align: justify;">Eddie gözünü dikmiş, bagaj kapağı açık duran, ağzını açmış, ters duran bir timsaha benzeyen Buick'e bakıyordu. "O şeyden nefret ediyorum," dedi. "İki sent için..."</p>
<p style="text-align: justify;">George o sırada kapıya yönelmişti. Eddie, iki sent için ne yapacağını söylemeden onu takip etti. Tahmin etmek pek zor değildi zaten.</p>
<p style="text-align: justify;">Çürüyen yaratığın yaydığı koku giderek kötüleşiyordu. Aklıma Curtis'in zambağa benzer bitkiyi incelemek için içeri girdiği sırada taktığı Puff-Pak maskesi geldi. Hâlâ kulübede olmalıydı. En son baktığımda kulübede bir Polaroid fotoğraf makinesi de vardı.</p>
<p style="text-align: justify;">George'un otoparktan gelen sesini hayal meyal duydum. Shirley'ye iyi olup olmadığını soruyordu. Shirley iyi olduğunu söyledi. Bir iki saniye sonra avazı çıktığı kadar bağıran Eddie'nin sesini duydum. "KAHRETSİN!" Sesleri bir başka diyardan geliyormuş gibiydi. Sesi öfkeli bir ayınınkini andırıyordu. Büyük bir ihtimalle kafayı iyice bulmuş olan burnu kırık tutuklusu, midesindekileri Birim 6'nın arka koltuğuna boşaltmıştı. Ne olmuş yani? Hayatta tutuklunun arabanın içine etmesinden daha kötü şeyler vardı. Bir keresinde, Patchin'de üç arabanın birbirine girdiği bir kaza mahallindeydim. Kazaya sebebiyet veren sarhoş şoförü her ihtimale karşı devriye aracına kapatmış, yol üzerine uyarı levhaları koymaya gitmiştim. Geri döndüğümde sarhoş herifin gömleğini çıkarıp üzerine sıçmış olduğunu gördüm. Gömleğin kolunu bir sıkma tüpü olarak kullanmış -gözünün önüne pişirdiği pastanın üzerini kremayla süsleyen bir aşçı getirirsen ne demek istediğimi daha iyi anlarsın- ve arka yan camlara o şekilde ismini yazmıştı. Arkadaki büyük cama da yazmaya niyetlenmişti ama ne yazık ki o özel, kahverengi kreması yeterli gelmemişti. Ona niçin böyle çirkin bir şey yapmak istediğini sorduğumda bana sadece alkoliklere has o uçmuş ifadeyle bakmış ve, "Çirkin bir dünyada yaşıyoruz, memur bey," demişti.</p>
<p style="text-align: justify;">Her neyse, Eddie'nin haykırışını önemsemedim ve kontrol etmeye gerek görmeyip malzemeleri sakladığımız kulübeye yöneldim. Puff-Pak'i orada bulacağıma dair pek umudum yoktu ama hâlâ kulübedeydi, rafın üzerinde, boş kasetleri koyduğumuz kutuyla Field &amp; Stream dergileri arasında duruyordu. Hatta titiz ruhlu biri maskeyi tozdan korumak için plastik bir kanıt torbasının içine koymuştu. Maskeyi raftan alırken Curt'ün onu taktığı günkü halini hatırladım. Başına mavi bir bone takmış, ayaklarına kırmızı lastik çizmeler giymişti. Çok güzelsin, sana tapan hayranlarına el salla, demiştim ona.</p>
<p style="text-align: justify;">İçime çekeceğim havanın solunamaz olacağından neredeyse emin bir şekilde maskeyi burnum ve ağzım üzerine geçirdim, ama bildiğimiz normal havaydı işte -bir haftalık ekmek gibi bayattı ama küflü değildi- ne demek istediğimi anlamışsınızdır. Barakadaki berbat kokudan kat be kat iyiydi. Sapından duvardaki çiviye asılı olan Polaroid makineyi aldım. Kulübeden çıktım ve bir hareket gördüğümü sandım. Sadece bir anlık bir hareket. Ama hareket barakada değildi zira o sırada dosdoğru barakaya bakıyordum ve hareketi sadece gözucuyla görmüştüm. Arkadaki tarladaydı. Uzamış otların arasında. Hareketin kaynağının Mister Dillon olabileceğini düşündüm. Muhtemelen yaratığın üzerine sinen kokusundan kurtulmak için otların arasında yuvarlanıyordu. Ama Mister Dillon değildi. Zavallı D o sırada ölmekle meşguldü.</p>
<p style="text-align: justify;">Maskenin ardından soluyarak barakaya geri döndüm. Eddie'nin bahsettiği şeyi daha önce hissetmemiştim, ama barakaya girince ne demek istediğini tam olarak anladım. Barakadan birkaç dakikalığına uzaklaşmak üzerimdeki etkisini biraz azaltmış gibiydi. Buick mor şimşekler saçmıyor, parlamıyor, mırıldanmıyordu; sadece öylece duruyordu ama etrafına inkâr edilemez bir canlılık yayıyordu. Kolların üzerindeki tüyleri uçuşturan çok hafif bir esinti gibi olan dokunuşunu tenimde hissedebiliyordum. Ve düşündüm ki... bu çılgınca ama ya Buick şu an suratıma taktığım maskenin bir başka versiyonundan başka bir şey değilse? Ya sadece bir Puff-Pak'se? diye düşündüm. Ya onu takan şey nefesini verdiyse ve göğsü düzse ama bir iki saniye içinde...</p>
<p style="text-align: justify;">Ölü yaratığın kokusu Puff-Pak'e rağmen gözlerimi yaşartmıştı. O zamanlar ekipte olan iki hünerli memur, Jackie O'Hara ve Brian Cole, bir önceki yıl barakanın tavanına bir vantilatör yerleştirmişlerdi, önünden geçerken düğmesine bastım.</p>
<p style="text-align: justify;">Üç fotoğraf çektim ve makinenin içindeki film bitti; kaçıncı pozda olduğunu kontrol etmemiştim. Aptal kafa. Fotoğrafları arka cebime tıkıştırdım, makineyi yere bıraktım ve brandayı almaya gittim. Brandayı yerden almak için eğildiğim sırada fotoğraf makinesini almayı akıl ettiğimi ama kulübedeki parlak sarı ip kangalının yanından geçip gittiğimi fark ettim, ipi alıp bir ucunu belime sıkıca dolamadan barakaya girmemeliydim. Diğer ucunu da Curtis'in bu amaçla barakanın yan kapısının hemen kenarına taktığı kancaya bağlamalıydım. Ama bunları yapmamıştım. İpin rengi gözden kaçırılmayacak kadar parlaktı ama ben yine de görmemiştim. Ne komik, değil mi? Ve kesinlikle yalnız olmamam gereken bir yerde tek başımaydım. Belime bağlı bir güvenlik ipi de yoktu, çünkü onu görmeden önünden geçip gitmiştim. Belki bir şey önünden öylece geçip gitmemi istemişti. Ölü E.T. yerde yatıyordu ve havada kıpır kıpır, tüyler ürpertici bir toplanma hissi vardı. Ortadan kaybolacak olursam Edith Rafferty ve karımın güçlerini birleştirip ortaklaşa hareket edeceklerini düşündüm sanırım. Buna yüksek sesle gülmüş de olabilirim. Net olarak hatırlamıyorum, ama bir şeyi komik bulduğumu biliyorum. Belki durumun saçmalığıydı.</p>
<p style="text-align: justify;">Öldürdüğümüz yaratık artık bembeyaz olmuştu. Üzerinden kuru büzmüş gibi buhar tütüyordu. Hortumunun kopuk parçasının üzerindeki gözler eriyip akmış olmalarına rağmen hâlâ bana bakıyormuş gibiydiler. Ölebileceğini bilen birinin hissettiği korku içimi sarmıştı. Bir şeyin nefesini içine çekmek üzere olduğu duygusu öyle kuvvetliydi ki tenim karıncalanıyordu. Ama aynı zamanda sırıtıyordum.</p>
<p style="text-align: justify;">Ağzım kulaklarıma varıyordu. Gülmüyordum ama neredeyse gülecektim. Kendimi çok neşeli hissediyordum. Brandayı Bay E.T.'nin üzerine attım ve barakanın kapısına doğru gerilemeye başladım. Polaroid'i tamamen unutmuştum. Makineyi beton zemin üzerinde bırakmıştım.</p>
<p style="text-align: justify;">Buick'e baktığımda kapıya neredeyse varmıştım. Bir güç beni ona doğru çekmeye başladı. Onun gücü olduğundan emin miyim? Hayır, değilim. Sadece ölümcül varlıklara karşı duyduğumuz çekim de olabilirdi: derin bir uçurumun kenarı, bir tabancanın kaşların arasına yönelmiş namlusu gibi. Saat geçse ve evdeki herkes uykuya dalmışsa bir bıçağın ucu bile farklı görünmeye başlar.</p>
<p style="text-align: justify;">Ama bütün bunlar düşünme seviyesinin ötesindeydi. O an aklımda olan tek düşünce, Buick'i bagaj kapağı açık halde bırakıp gidemeyeceğimdi. Görünüşü tıpkı... bilmiyorum, derin bir nefes almaya hazırlanır gibiydi. Buna benzer bir şey. Hâlâ gülümsüyordum. Hatta belki hafifçe gülüyordum.</p>
<p style="text-align: justify;">Sekiz adım attım ya da belki bir düzineydi, sanırım bir düzine olabilir. Kendi kendime yaptığımın hiç de aptalca bir hareket olmadığını, Eddie J'in gerçeklerle hislerini birbirine karıştıran bir moruğa benzediğini düşünüyordum. Bagaj kapağına uzandım. Tek niyetim hızlıca bastırıp kapatmaktı (ya da kendime böyle söylüyordum) ama sonra bagajın içine baktım ve insanların şaşırdıklarında söyledikleri bir şeyi söyledim, hangisi olduğunu hatırlamıyorum. Belki vay canına, demiştim, belki de, aman Tanrım. Çünkü bagajın kahverengi, sade halısının üzerinde bir şey yatıyordu. Ellilerin sonlarından ya da altmışların başlarından kalma bir transistorlu radyoya benziyordu. Üzerinde antene benzer parlak bir uzantı bile vardı.</p>
<p style="text-align: justify;">Bagajın içine uzanıp aleti aldım. Bir yandan da gülüyordum. Kendimi bir rüyada ya da uyuşturucu etkisinde gibi hissediyordum.</p>
<p style="text-align: justify;">Ve tüm bu süre içinde o şeyin beni içine almaya hazırlandığının, üzerime kapandığının farkındaydım. Ennis'i de aynı şekilde mi yuttu bilmiyorum ama muhtemelen öyle. Açık bagajın önünde belime bağlı bir ip ve beni geri çekecek biri olmaksızın duruyordum ve bir şey beni sigarasından derin bir nefes çekercesine içine almaya hazırlanıyordu. Ve benim umurumda bile değildi. O an tek düşündüğüm, Buick'in bagajının içinde bulduğum şeydi.</p>
<p style="text-align: justify;">Bir tür haberleşme cihazı olabilirdi -görünüşü böyle bir izlenim uyandırıyordu- ama tamamen farklı bir şey olma ihtimali de vardı: canavarın reçeteli ilaçlarını koyduğu bir kutu, bir tür müzik enstrümanı hatta belki bir silah bile olabilirdi. Bir sigara paketi büyüklüğündeydi ama çok daha ağırdı. Bir transistorlu radyo ya da bir Walkman'den de daha ağırdı. Üzerinde hiçbir düğme veya tuş yoktu. Yapıldığı madde ne görünüş, ne de verdiği his yönünden metal ya da plastiğe benzemiyordu. Yüzeyi, dövülmüş inek derisi gibi hafifçe pürüzlüydü. Üzerindeki çubuğa dokununca çubuk yuvasına giriverdi. Yuvasına dokununca çubuk yine dışarı çıktı. Çubuğa tekrar dokunduğumda hiçbir şey olmadı. Daha sonraki denemelerimde de bir sonuç elde edemedim. "Radyo" dediğimiz bu şeyin yüzeyi bir hafta sonra aşınıp çürümeye başladı. Hava geçirmez bir kanıt torbasının içinde olmasının hiçbir yararı olmadı. Bir ay sonraysa "radyo", seksen yıl boyunca rüzgâr ve yağmur altında bırakılmış bir alet gibi görünüyordu. Sonraki baharda ise torbanın dibinde kalmış bir avuç kırıntıdan ibaretti. Anteni -eğer bir antense- bir daha hiç oynamadı. Aptal bir milimetre boyunca bile ilerlemedi.</p>
<p style="text-align: justify;">Shirley'nin düşünebilen bir varlığı öldürdük, deyişini ve George'un bunun saçmalık olduğunu söyleyişini hatırladım. Ama saçmalık değildi. Balık ve yarasa, yanlarında radyoya benzer bir aletle gelmemişti çünkü ikisi de hayvandı. O günkü ziyaretçi –duvardan aldığımız aletlerle parçaladığımız yaratık- onlardan çok daha farklıydı. Bize ne kadar korkunç görünse de, içgüdüsel olarak onu -neydi o kelime?- inkâr etmiş olsak da Shirley haklıydı: o, düşünen bir varlıktı. Yine de onu öldürmüş, beton zeminde yatar, yarısı kesilmiş hortumunu teslim olurcasına kaldırıp, çığlıklar atarak asla göstermeyeceğimizi bilmesinin gerektiği merhameti dilenirken onu parçalara ayırmıştık. Ona merhamet gösterememiştik. Ve bu beni dehşete düşürmüyordu. Beni dehşete düşüren, madalyonun diğer yüzüydü. Ennis Rafferty'nin bunun gibi sarı derili, pembe sallantılı, gri hortumlu yaratıklar arasına düşmüş olması ihtimaliydi nefesimi kesen. Yaratıkların asit saçan hortumları ve tüylü pençeleri altında merhamet dilenmek için çığlıklar atmaya çalışarak, yabancısı olduğu atmosferde nefes almaya uğraşarak can verişini gözlerimin önüne getirebiliyordum. Kısa süre sonra debelenerek ölür, hemen çürümeye başlarken içlerinden biri kılıfından çıkmış tabancasını merakla incelemiş miydi? Tamamen yabancı, akla hayale sığmayacak renkteki bir gökyüzü altında durup öldürdükleri yaratığa bakmışlar mıydı? Tabancayı gördüklerinde "radyo"yu gördüğümde benim kafamın karıştığı gibi kafaları karışmış mıydı? İçlerinden biri düşünebilen bir varlığı öldürdük demiş miydi? Bir diğeri bunun saçmalık olduğunu söyleyerek karşılık vermiş miydi? Bunları aklımdan geçirirken oradan bir an önce çıkmam gerektiğini düşündüm. Bu soruların cevabını bizzat öğrenmek istemiyorsam oradan uzaklaşmalıydım. Sonra ne mi oldu? Bunu daha önce kimseye anlatmamıştım ama sanırım şimdi söyleyebilirim; bu kadar ilerledikten sonra saklamak anlamsız görünüyor.</p>
<p style="text-align: justify;">Bagajın içine girmeye karar verdim.</p>
<p style="text-align: justify;">Bunu yapışımı gözlerimin önünde kolayca canlandırabiliyordum. İçeriye rahatça sığacaktım, o eski arabaların bagajlarının ne kadar geniş olduğunu bilirsiniz. Küçükken gangsterlerin, bagajları ikişer ceset sığacak kadar büyük olduğu için Buick, Cadillac ve Chrysler'ları tercih ettiklerini düşünürdük. İçlerinde bol bol yer vardı. Sevgili Huddie Royer bagaja girecek, yan tarafı üzerine yatacak, kolunu yukarı uzatacak ve kapağı çekerek kapatacaktı. Yumuşakça. Çok hafif bir ses çıkacaktı. Sonra Puff-Pak'ten bayat hava soluyup "radyo"yu göğsüne bastırarak karanlıkta kıpırtısızca yatacaktı. Küçük haznede fazla hava kalmamış olacaktı ama kalanı ona yetecekti. Sevgili Huddie karanlıkta kıvrılıp gülümseyerek yatacak ve sonra... kısa bir süre sonra...</p>
<p style="text-align: justify;">İlginç bir şey olacaktı.</p>
<p style="text-align: justify;">Bunu yıllardır düşünmemiştim ama uyandığınızda hatırlamadığınız, fakat ağzınızın içindeki kül tadından, boğazınızın kuruluğundan ve yüreğinizin çılgınca çarpışından korkunç olduğunu anladığınız bir rüya gibi zihnimin gerisinde duruyordu. Buick Roadmaster'ın açık bagajının önünde duruşumu bilinçli olarak en son, George Morgan'ın intihar ettiğini duyduğum zaman düşünmüştüm. Garajında bira içerek yere oturduğunu hayal ettim. Belki blokun diğer tarafındaki ışıkları yanan McClurg Sahası'nda beysbol oynayan çocukların seslerini dinleyerek son yudumunu içmişti. Sonra tabancasını alıp donuk gözlerle bakmıştı. O günlerde Baretta'ya geçmiş olabilirdik, ama George hâlâ Ruger'ını kullanıyordu. Eline çok iyi oturduğunu söylüyordu. Tabancayı kendine doğru çevirip gözüne baktığını hayal ettim. Her tabancanın bir gözü vardır. Biriyle karşı karşıya kalmış herkes bunu bilir. Namluyu ağzına sokup damağında arpacığın çıkıntısını hissettiğini, yağın tadını aldığını düşündüm. Belki üflemeye hazırlanan bir müzisyenin trompetinin ucuna dokunduğu gibi dilinin ucuyla namluya dokunmuştu. İçtiği son biranın hâlâ damağında olan tadına yağ ve çelik tadı karışmış halde, namlunun ucunu yalayarak garajının köşesinde otururken sesten iki kat hızlı ilerleyen kurşunun beynini havaya uçuruşunu düşündüm. Çim biçme makinesinin altında birikmiş otların ve hafifçe sızmış benzinin kokuları arasında otururken, iki tonluk bir devriye aracıyla yaşlı bir kadına vurmanın, o çarpma anının, incil'den bir lanetin başlangıcı gibi ön cama saçılan kan damlalarını görmenin, sonradan kadının ayakkabılarından biri olduğu anlaşılan, tekerlek boşluğuna girip tuhaf sesler çıkaran şeyi duymanın nasıl bir his verdiğini düşünerek öylece oturuyordu. Tüm bunları aklımdan geçirdim ve sanırım o an neler düşündüğünü bilmemin sebebi benim de onunla aynı konumda olmamdı. Çok korkunç olacağını biliyordum ama umursamıyordum, çünkü komik de olacaktı. Gülümseyişim bu yüzdendi. Kaçmak istemiyordum. George'un da istediğini sanmıyorum. Bunu yapmaya gerçekten karar verince insana âşık olmak gibi geliyordu. Düğün gecesi gibi. Ve yapmaya karar vermiştim.</p>
<p style="text-align: justify;">Beni kurtaran bir çığlık oldu: Shirley'nin çığlığı. Önce sadece anlamsız, tiz bir sesten ibaretti. Sonra ne söylediğini anladım. "İmdat! Lütfen! Yardım edin! Lütfen, lütfen bana yardım edin!"</p>
<p style="text-align: justify;">Tokatlanarak transtan çıkmak gibiydi. Ardı ardına iki büyük adım atarak Buick'ten uzaklaştım. Sarhoş gibi sendeliyor, az önce yapmak üzere olduğum şeye inanmakta zorlanıyordum. Sonra Shirley tekrar çığlık attı ve Eddie'nin haykırdığını duydum: "Nesi var, George? Ona ne oluyor böyle?"</p>
<p style="text-align: justify;">Dönüp barakanın kapısına doğru koştum.</p>
<p style="text-align: justify;">Evet, beni kurtaran bir çığlık oldu.</p>
</body>
</html>