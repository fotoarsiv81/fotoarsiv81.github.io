<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">Bibi Roth ve çocuklarının (onlara böyle diyordu) Buick'i dip bucak muayene etmeleri kırk beş dakika sürdü. Genç yardımcılar parmak izleri almak için tozlama ve süpürme işlerini yapıp fotoğraflar çekiyorlar, Bibi arabanın çevresinde sessizce dolaşıyor, bazen elindeki tükenmez kalemin ucuyla bir yeri işaret ediyordu.</p>
<p style="text-align: justify;">Çalışmaya başlamalarının üzerinden yirmi dakika kadar geçmişti ki Orv Garrett, yanında Mister Dillon olduğu halde yanlarına geldi. Köpeğin tasması takılıydı ve bu, merkez binası civarında nadiren karşılaşılan bir durumdu. Sandy onlara doğru yürüdü. Köpek ulumuyor, titremiyor, kuyruğu ayaklarını örter şekilde derli toplu bir pozisyonda oturuyordu ama hiç kırpmadığı koyu kahverengi gözleri dosdoğru Buick'e dikilmişti. Göğsünün derinliklerinden, güçlü bir arabanın motoru gibi belli belirsiz ama kesintisiz bir hırıltı yükseliyordu.</p>
<p style="text-align: justify;">"Tanrı aşkına, Orvie, onu buradan götür," dedi Sandy Dearborn.</p>
<p style="text-align: justify;">"Tamam. Sadece şimdiye kadar etkisini üzerinden atmış olabileceğini düşündüm." Biraz duraksadıktan sonra devam etti. "Tazıların bir ceset bulduklarında bazen o şekilde hareket ettiklerini duymuştum, içinde bir ceset olmadığını biliyorum ama arabada biri ölmüş olabilir mi?"</p>
<p style="text-align: justify;">"Bildiğimiz kadarıyla hayır." Sandy, barakaya yan kapıdan girip yavaş yavaş Bibi Roth'a doğru yürüyen Tony Schoondist'e bakıyordu. Tony'nin yanında Ennis de vardı. Curt Wilcox, hiç istemese de tekrar devriyeye çıkmıştı. Sandy, o öğle sonrasında güzel kızların bile Curt'ü cezadan vazgeçirip sadece bir uyarı vermeye ikna edebileceklerinden şüpheliydi. Curt, yollarda değil merkezde olmak, Bibi Roth ve ekibini çalışırken izlemek istiyordu; olamıyorsa bunun cezasını batı Pennsylvania'da suç işlemiş ve görüş alanına girmiş olan herkes çekecekti.</p>
<p style="text-align: justify;">Mister Dillon ağzını açtı ve bir şey canını yakmış gibi uzun, alçak bir inilti koyuverdi. Sandy, bir şeyin gerçekten de köpeğin canını yakmış olduğunu düşündü. Orville, Mister Dillon'ı oradan uzaklaştırdı. Beş dakika sonraysa Sandy, Steve Devoe ile iki arabanın çarpıştığı 6. Karayolu'na doğru süratle ilerliyordu.</p>
<p style="text-align: justify;">Bibi Roth, elemanları B Barakası'nın gölgesindeki piknik masasının etrafına oturmuş, Matt Babicki'nin getirdiği sandviçleri yer, buzlu çayları içerken Tony ve Ennis'e rapor verdi.</p>
<p style="text-align: justify;">"Buna zaman ayırdığın için teşekkür ederim," dedi Tony.</p>
<p style="text-align: justify;">"Rica ederim," dedi Bibi. "Ve umarım bu iş burada son bulur. Bunun üzerine herhangi bir rapor yazmak istemiyorum, Tony. Duyarlarsa bana bir daha asla güvenmezler." Ekibine baktı ve Ding-Dong School'daki Bayan Frances gibi el çırptı. "Bu olay üzerine bir rapor yazmak istiyor muyuz, çocuklar?" O çocuklardan biri, 1993'te Pennsylvania Adli Tıp Başmüfettişliğine atandı.</p>
<p style="text-align: justify;">İki genç adam ve olağanüstü güzellikte bir genç kadından oluşan ekibi ona baktı. Sandviçleri havada, kaşları kalkıktı. Hiçbiri ne cevap vereceğini bilmiyordu.</p>
<p style="text-align: justify;">"Hayır, Bibi!" diyerek onlara yol gösterdi şefleri.</p>
<p style="text-align: justify;">"Hayır, Bibi!" diye tekrarladılar itaatkâr bir şekilde.</p>
<p style="text-align: justify;">"Hayır, ne?" diye sordu Bibi.</p>
<p style="text-align: justify;">"Rapor yok," dedi genç adamlardan biri.</p>
<p style="text-align: justify;">"Belge nüshası yok," dedi öteki.&nbsp;</p>
<p style="text-align: justify;">"Tek bir nüsha bile, hatta belgenin aslı bile yok," dedi olağanüstü güzellikteki genç kadın.</p>
<p style="text-align: justify;">"Güzel!" dedi şefleri. "Ve bu konudan kimlere bahsedeceksiniz, Kinder<a id="ds2" href="#d2"><sup>2</sup></a>? "</p>
<p style="text-align: justify;">Bu kez yol göstermeye gerek kalmadı. "Hiç kimseye, Bibi!"</p>
<p style="text-align: justify;">"Aferin," dedi Bibi. "Sizinle gurur duyuyorum."</p>
<p style="text-align: justify;">"Zaten biri bir şaka yapmış olmalı," dedi genç adamlardan biri. "Biri sizinle dalga geçiyor, çavuş."</p>
<p style="text-align: justify;">"O ihtimali göz önünde bulunduruyorum," dedi Tony, Mister Dillon'ı ulurken ve sakat bir yaratık gibi hareket ederken görmüş olsalar neler düşüneceklerini merak ederek. Mister D, kimseyle dalga geçmiyordu.</p>
<p style="text-align: justify;">Gençler tekrar yiyip içmeye ve kendi aralarında sohbete döndüler. Bu arada Bibi, yüzünde çarpık bir gülümsemeyle Tony ve Ennis Rafferty'ye bakıyordu.</p>
<p style="text-align: justify;">"Baktıkları şeyi o gençlere özgü muhteşem algıyla görüyorlar, ama aynı zamanda aslını göremiyorlar," dedi. "Şu gençler ne muhteşem birer aptal olabiliyorlar. O şey neyin nesi, Tony? Bir fikrin var mı? Görgü tanıklarının ifadeleri doğrultusunda herhangi bir sonuca ulaşabildiniz mi?"</p>
<p style="text-align: justify;">"Hayır."</p>
<p style="text-align: justify;">Bibi, dikkatini muhtemelen ona Buick'in hikâyesinin bildiği kadarını anlatmayı aklından geçirmiş ama sonradan vazgeçmiş olan Ennis'e yöneltti. Bibi iyi bir adamdı... ama gri üniformayı giymiyordu.</p>
<p style="text-align: justify;">"Bildiğimiz anlamda bir araba olmadığı muhakkak," dedi Bibi. "Ama bir şaka? Hayır, bence o da değil."</p>
<p style="text-align: justify;">"Kan izine rastladınız mı?" diye sordu Tony. Olmasını isteyip istemediğinden pek emin değildi.</p>
<p style="text-align: justify;">"Ancak aldığımız örnekleri mikroskop altında inceledikten sonra kesin bir şey söyleyebilirim ama kan olduğunu sanmıyorum. Varsa da gözle görülemeyecek miktarda olmalı."</p>
<p style="text-align: justify;">"Neler gördünüz?"</p>
<p style="text-align: justify;">"Tek kelimeyle hiçbir şey. Lastik yüzeylerinden örnek alamadık çünkü üzerlerinde ne çamur, ne taş, ne ot, ne bir cam parçası ne de başka bir şeye rastladık. Gözümle görmemiş olsaydım böyle bir şeyin mümkün olamayacağını söylerdim. Henry..." dedi başıyla genç adamlardan birini işaret ederek, "...lastiğin olukları arasına küçük bir çakıl taşı sıkıştırmaya çalıştı ama taş hiçbir şekilde oluğun içinde durmadı. Bu nedir şimdi? Ve nedendir? Böyle bir şeyin formülünün patentini alabilirsen emekliliğini erkenden ilan edebilirsin demektir, Tony."</p>
<p style="text-align: justify;">Tony, kafası karışmış birinin dalgın hareketleriyle yanağını ovuşturuyordu.</p>
<p style="text-align: justify;">"Şunu bir dinle," dedi Bibi. "Arabanın zeminindeki paspaslar var ya. Üzerlerinde çok fazla pislik birikir. Her biri başlı başına bir araştırma alanıdır. Genellikle öyledir. Ama buradakiler için aynı şeyi söyleyemeyeceğim. Üzerlerinde tüm bulabildiğimiz birazcık toprak ve bir karahindiba sapı." Ennis'e baktı. "Sanırım onlar da ortağının ayakkabısının tabanından bulaştı. Sürücü koltuğuna oturduğunu söylemiştin."</p>
<p style="text-align: justify;">"Evet."</p>
<p style="text-align: justify;">"Bulduklarımız da o taraftaydı," dedi Bibi doğru sonuca ulaştığını düşünen birinin güveniyle.</p>
<p style="text-align: justify;">"Parmak izi var mı?" diye sordu Tony.</p>
<p style="text-align: justify;">"Üç set. Kıyaslama yapmak için iki memurunuzdan ve istasyondaki pompa görevlisinden parmak izleri alacağım. Benzin deposunun kapağının üzerinden aldığımız izler muhtemelen görevliye ait. Ya sizce?"</p>
<p style="text-align: justify;">"Büyük ihtimalle öyle," dedi Tony. "İzleri şahsen kontrol edeceksin, değil mi?"</p>
<p style="text-align: justify;">"Kesinlikle. Elyaf örneklerini de öyle. Bana Pittsburgh'daki benzin kromatografını sorup canımı sıkma, iyi bir adamdır. Bu işi elimin altındaki malzemeler elverdiği ölçüde takip edeceğim. Ve imkânlarım hiç de az sayılmaz."</p>
<p style="text-align: justify;">"iyi birisin, Bibi."</p>
<p style="text-align: justify;">"Ve en iyi adamlar, onu yemeğe davet eden dostlarını asla geri çevirmezler."</p>
<p style="text-align: justify;">"Merak etme, yakında bir davet alacaksın. Bu arada söyleyeceğin başka bir şey var mı?"</p>
<p style="text-align: justify;">"Camlar gerçekten cam. Ahşap da gerçekten ahşap... ama o yıllarda üretilmiş bir arabada ahşap panel olması kesinlikle normal değil. Ağabeyimin ellili yıllardan bir Buick'i vardı; bir Limited. Araba kullanmayı onunla öğrenmiştim ve o arabayı çok iyi hatırlıyorum. Onu ne zaman hatırlasam içim korku ve sevgiyle dolar. Paneli, süngerli vinildi. Bunun döşemelerinin de vinil olduğunu söyleyebilirim ki bu model ve yapım yılı göz önüne alındığında gayet normal; yine de emin olmak için General Motors'dan onay alacağım. Kilometre sayacı... çok ilginç. Aranızda ona dikkat eden oldu mu?"</p>
<p style="text-align: justify;">Ennis başını iki yana salladı. Hipnotize olmuş gibi görünüyordu.</p>
<p style="text-align: justify;">"Göstergedeki tüm rakamlar sıfır. Sanırım duruma çok uygun. O araba -sözde araba- bir santim bile yol alamaz." Bakışları Ennis'ten Tony'ye yöneldi, sonra tekrar Ennis'e döndü. "Onu çalışırken görmediğini söyle. Kendi gücüyle ilerlerken görmediğini söyle."</p>
<p style="text-align: justify;">"Aslında görmedim," dedi Ennis ve bu doğruydu. Bradley Roach'un arabanın ilerlediğini gördüğünü söylediğini ve pek çok kişinin ifadesini almış tecrübeli bir polis memuru olarak kendisinin de ona inandığını söylemeye gerek görmemişti.</p>
<p style="text-align: justify;">"Güzel." Bibi rahatlamış görünüyordu. Tekrar Bayan Frances gibi el çırptı. "Gitme vakti, çocuklar! Teşekkür edin bakalım!"</p>
<p style="text-align: justify;">"Teşekkürler, çavuş," dediler hep bir ağızdan. Olağanüstü güzellikteki genç kadın buzlu çayını bitirip, geğirdi ve beyaz önlüklü arkadaşlarını takip ederek geldikleri arabaya doğru yürüdü. Tony, üç gençten birinin bile dönüp Buick'e bakmadığını şaşkınlıkla fark etti. Onlar için bu, artık kapanmış bir dosyaydı ve önlerinde yepyeni başka dosyalar uzanıyordu. Onların gözünde Buick, yaz güneşinin altında geçirdiği her dakika daha da yaşlanan eski bir arabadan ibaretti. Lastiklerinin oluklarına sıkıştırılan çakıl taşları, yerçekiminin etkilemediği üst kısımlarda bile yerinde durmayıp düşüyorsa ne olmuştu yani? Bir tarafında dört yerine üç havalandırma deliği olmasında ne gariplik vardı?</p>
<p style="text-align: justify;">Görüyorlar ama aynı zamanda aslında göremiyorlar, demişti Bibi. Şu gençler ne muhteşem birer aptal olabiliyorlar.</p>
<p style="text-align: justify;">Bibi muhteşem aptallarının ardından geldikleri arabaya doğru yürüdü, sonra durdu. "Ahşabın ahşap, vinilin vinil, camınsa cam olduğunu söylemiştim. Duydunuz, değil mi?"</p>
<p style="text-align: justify;">Tony ve Ennis başlarını salladılar.</p>
<p style="text-align: justify;">"Anladığım kadarıyla bu sözde arabanın egzoz sistemi de camdan yapılmış. Elbette sadece aşağıdan, tek taraftan bakıyordum ama bir el fenerim vardı. Oldukça güçlü bir el feneri." B Barakası'nın önüne park edilmiş olan Buick'e birkaç dakika boyunca elleri ceplerinde, topukları üzerinde yaylanarak dalgınca baktı. "Daha önce hiç egzoz sistemi camdan yapılmış bir Buick duymamıştım," dedi ve sonunda geldikleri arabaya yürüdü. Bir dakika sonra, çocuklarıyla birlikte oradan uzaklaşmıştı.</p>
<p style="text-align: justify;">Buick'in bulunduğu yer, Tony'nin pek içine sinmemişti. Fırtına ihtimali bir yana, arka taraftaki otoparka doğru yürüyen herkesin görebileceği bir yerdeydi. Aklından geçen olası ziyaretçiler sivil halk, yani onların deyişiyle Bay ve Bayan John Q idi. Eyalet polisi, Bay John Q ve ailesine hizmet eder, bazen bu yolda canını bile verirdi. Bununla birlikte onlara tam anlamıyla güvenmezdi. John Q'nun ailesi, Ekip D'nin ailesi değildi. Dedikodunun yayılması ihtimali bile Çavuş Schoondist'in tüylerini ürpertiyordu.</p>
<p style="text-align: justify;">Saat üçe çeyrek kala yürüyerek Johnny Parker'ın küçük ofisine gitti (o günlerde County Motor Pool ile dip dibe sayılırlardı) ve onu, B Barakası'nın içindeki pulluklardan birini çıkarıp yerine Buick'i çekmeye tatlı dille ikna etti. Anlaşmaları bir kadeh viski sözüyle mühürlendi ve Buick, o andan sonra yuvası haline gelen yağ kokulu karanlığın içine çekildi. B Barakası'nın her iki ucunda da garaj kapıları vardı ve Johnny, Buick'i içeri arka kapıdan sokmuştu. Bu yüzden Buick, orada kaldığı onca yıl Ekip D merkez binasına doğru baktı. Zaman geçtikçe çoğu polisin fark ettiği bir şey vardı. Organize bir düşünce değil, zihinlerinin gerisinde, tam olarak şekil bulmamış ama hiçbir zaman yok olmayan bir şey: arabaya benzeyen o şeyin krom sırıtışının baskısı.</p>
<p style="text-align: justify;">1979'da, Ekip D bünyesinde on sekiz polis vardı ve mesailerini, her zamanki saat dilimlerinde yapıyorlardı: yediden üçe, üçten on bire ve devriye arabasına ikişer kişilik ekipler halinde bindikleri mezarlık devriyesi. Cuma ve cumartesi günleri, on bir-yedi devriyesine herkes Kusmuk Devriyesi derdi.</p>
<p style="text-align: justify;">Buick'in geldiği gün saat dört olduğunda görev başında olmayan polislerden çoğu olayı duymuş ve arabaya bir göz atmak için merkeze uğramıştı. 6. Karayolu'ndaki kazadan dönen ve raporunu yazmakta olan Sandy Dearborn, onların üçer dörder kişilik gruplar halinde, kendi aralarında mırıldanarak Buick'i incelediklerini görebiliyordu. Turistlere benziyorlardı. Curt Wilcox, o sırada görev başında değildi ve bu turistik gezilerin çoğunu o yönetiyor, sayıları eşit olmayan havalandırma deliklerini, fazlasıyla büyük olan direksiyonu gösteriyor, şaşkınca bakmaları için motor kapağını açarak tuhaf motoru gözler önüne seriyordu.</p>
<p style="text-align: justify;">Orv Garrett ise, Misler D'nin tepkisini defalarca anlattığı başka turlar düzenliyordu. Buick'ten fazlasıyla etkilenmiş olan (bu etki ve merak, Alzheimer hastalığı zihnindekileri silene dek var olacaktı) Çavuş Schoondist de her fırsatta dışarı çıkarak arabaya bir göz atıyordu. Sandy, onun B Barakası'nın açık kapısının biraz ötesinde, kollarını göğsünde kavuşturmuş halde, yüzünde düşünceli bir ifadeyle içerideki şeye baktığını hatırlıyordu. Ennis de onun yanındaydı. O çok sevdiği küçük Tiparillo'lardan birini tüttürüyor, Tony başını sallarken ona bir şeyler anlatıyordu. Saat üçü geçmişti ve mesaisi biten Ennis, üniformasını çıkarıp beyaz bir tişört ve eski bir kot pantolon giymişti. Saat üçü geçiyordu ve Sandy'nin daha sonra tek söyleyebildikleri bunlar oldu. Keşke daha fazlasını söyleyebilseydi ama elinden gelen oydu.</p>
<p style="text-align: justify;">Polisler geldi, motora baktılar (tüm bu süre boyunca motor kapağı, iştahlı bir ağız gibi sürekli açıktı), eğilip el fenerlerini tutarak egzotik egzoz sistemini incelediler. Her yere baktılar ama hiçbir şeye dokunmadılar. Yerlerinde John Q ve ailesi olsaydı ellerini uzak tutamazdı ama bu adamlar polisti. Buick'in o an olmasa bile daha sonra bir delil olarak görülme ihtimalinin olduğunu biliyorlardı. Özellikle de arabayı istasyonda bırakıp ortadan kaybolan adam ölmüşse.</p>
<p style="text-align: justify;">"Bu gerçekleşmediği ve başka bir şey çıkmadığı sürece arabayı burada tutmaya niyetliyim," dedi Tony, Matt Babicki ve Phil Candleton'a. Saat beş civarıydı ve üçünün de mesaisi birkaç saat önce bitmişti. Tony sonunda eve gitmeyi düşünmeye başlamıştı. Akşam yemeğinden önce çimleri kesmek isteyen Sandy de saat dört gibi merkezden ayrılmıştı.</p>
<p style="text-align: justify;">"Neden burada?" diye sordu Matt. "Neden bu kadar önem veriyorsun, çavuş?"</p>
<p style="text-align: justify;">Bunun üzerine Tony, Matt ve Phil'e Cardiff Devi'ni bilip bilmediklerini sordu. Bilmediklerini söyleyince Tony onlara hikâyeyi anlattı. Dev, New York'un hemen dışındaki Onondaga Vadisi'nde "keşfedilmişti". Dev bir insanımsı cesedin fosilleşmiş olduğu söyleniyordu; belki bir başka dünyadandı veya maymunlarla insanlar arasındaki kayıp halkaydı. Ama sonra, Binghamton puro üreticisi olan George Hull'ın ortaya attığı bir uydurmadan ibaret olduğu ortaya çıkmıştı.</p>
<p style="text-align: justify;">"Ama Hull'ın foyası ortaya çıkmadan önce," dedi Tony. "O civardaki herkes -P. T. Barnum da dahil- en az bir kez gelip Cardiff Devi adı verilen aldatmacaya baktı. Çevredeki çiftliklerin tarlalarındaki ürünler mahvoldu. Evlere zarar verildi, hırsızlıklar oldu. John Q'nun kamp yerinde başlayan bir orman yangını çıktı. Hull, fosilleşmiş yaratığı Chicago'da yaptırıp Railway Express'le New York'a getirttiğini itiraf ettikten sonra bile insanlar görmek için gelmeye devam etti. Gerçek olmadığına inanmak istemiyorlardı. 'Her dakika yeni bir enayi doğar' sözünü bilirsiniz. Bu söz 1869'da, Cardiff Devi olayının ardından ortaya çıkmıştır."</p>
<p style="text-align: justify;">"Sadede gelirsek?" dedi Phil.</p>
<p style="text-align: justify;">Tony ona sabırsızca baktı. "Geleyim. Burada lanet olası bir Cardiff Devi vakası istemiyorum. Elimde olduğu sürece buna izin vermeyeceğim. Burada bir Turin Buick'i vakası olmayacak."</p>
<p style="text-align: justify;">Merkez binasına dönerlerken Huddie Royer onlara katıldı (Mister Dillon da yanındaydı ve her zamanki sakin haline bürünmüştü). Huddie, Tony'nin son cümlesini duyunca yüzünü buruşturdu. Tony ona aksi bir bakış fırlattı.</p>
<p style="text-align: justify;">"Batı Pennsylvania'da Cardiff Devi falan yok, bu lafımı iyi belleyin ve herkese söyleyin. Bu konu sadece kulaktan kulağa yayılacak, duyuru panosuna bir not iliştirecek değilim. Biraz dedikodu olacağını biliyorum ama zamanla dinecektir. Tam ekinlerin boy verme zamanında meraklı sersemlerin Amish çiftliklerine zarar vermesine izin vermeyeceğim, anlaşıldı mı?"</p>
<p style="text-align: justify;">Anlaşılmıştı.</p>
<p style="text-align: justify;">Saat akşam yedi olduğunda her şey neredeyse normale dönmüştü. Sandy Dearborn buna tanıklık edebilirdi, çünkü yemekten sonra arabaya alıcı gözle bakabilmek için merkeze geri dönmüştü. Buick'in yanında sadece üç -ikisi sivil, biri üniforma içinde- polis vardı. O an görev başında olmayan polislerden Buck Randers, Kodak'ıyla arabanın fotoğraflarını çekiyordu. Bu Sandy'yi biraz huzursuz etti ama resimlerden ne anlaşılacaktı ki? Bakanların tek gördüğü, eski ama henüz resmi olarak antika sayılamayacak bir Buick olacaktı.</p>
<p style="text-align: justify;">Sandy, elleri ve dizleri üzerine çökerek arabanın altına baktı. Elinde, muhtemelen bu amaç için hemen oracığa bırakılmış bir el feneri vardı. Egzoz sistemini el fenerinin güçlü ışığı altında uzun uzadıya inceledi. Ona daha çok borosilikat camı gibi görünmüştü. Sürücü camına doğru eğilip bir süre bekledi (ne serinlik, ne de mırıltı vardı), sonra o nöbette Sorumlu Çavuş koltuğunda oturan Brian Cole ile biraz çene çalmak için merkez binasına gitti. Lafa Buick'le başladılar, sonra ailelerine geçtiler. Tam beysbola başlamışlardı ki Orville Garrett başını içeri uzattı.</p>
<p style="text-align: justify;">"Ennis'i gördünüz mü, beyler? Ejderha telefonda ve sesi de hiç mutlu gelmiyor."</p>
<p style="text-align: justify;">Ejderha, Ennis'in ablası Edith Hyams'di. Ennis'ten sekiz dokuz yaş büyüktü ve uzun zamandır duldu. Ekip D'de kocasını onun öldürdüğünü, dırdırlarıyla başının etini yiyerek adamcağızı mezara gönderdiğini düşünenlerin sayısı hiç de az değildi. "Ağzındaki dil değil, Ginsu bıçağı mübarek," demişti bir keresinde Dicky-Duck Eliot. Kadını Ekip D'deki diğer polislerden çok daha fazla görmüş olan Curt (genellikle ortağı Ennis olurdu; aradaki yaş farkına rağmen oldukça iyi anlaşırlardı), Ennis'in hiç evlenmemiş olmasının nedeninin Edith olduğunu düşünüyordu. "Bence derinlerde bir yerde, her kadının onun gibi olacağı korkusu var," demişti bir keresinde Sandy'ye.</p>
<p style="text-align: justify;">Sandy, Ejderha ile yaptığı on dakikalık telefon görüşmesinin ardından mesai bitiminden sonra merkeze geri dönmenin hiç de iyi bir fikir olmadığını düşünmeye başlamıştı. Nerede bu adam, en geç altı buçukta evde olacağına söz vermişti, Pepper's'dan istediği rostoyu aldım, yarım kilosu seksen dokuz sent, öyle çok pişti ki et kayış gibi oldu, rengi de tıpkı bulaşık suyu gibi gri, eğer The Country Way veya The Taps'teyse bana hemen söyle, Sandy, söyle ki orayı arayıp onunla konuşabileyim. Ayrıca idrar sökücü hapının kalmadığını, Ennis'in o akşam ona yeni bir kutu getireceğini söylediğini anlattı. Peki hangi cehennemdeydi bu adam? Yoksa fazla mesai mi yapıyordu? Öyleyse bir sorun yoktu, Tanrı biliyordu ya, fazladan para çok işlerine yarardı ama yine de arayıp haber vermesi gerekirdi. Yoksa içiyor muydu? Hiç söylememişti, ama Ejderha'nın, kardeşinin kafa çekmeye gittiğinden emin olduğu belliydi.</p>
<p style="text-align: justify;">Sivil giysilere bürünmüş, etrafına enerji saçan Curtis Wilcox içeri girdiğinde Sandy, bir elini gözlerinin üzerine kapamış, çaresizce ne söyleyeceğini düşünüyordu. Curt de Sandy gibi Roadmaster'a alıcı gözle bakmak için geri dönmüştü.</p>
<p style="text-align: justify;">"Bir dakika, Edith, bir dakika bekle," dedi Sandy ve ahizeyi göğsüne bastırdı. "Baksana, çaylak. Ennis'in merkezden ayrıldıktan sonra nereye gittiğini biliyor musun?"</p>
<p style="text-align: justify;">"Ayrılmış mı?"</p>
<p style="text-align: justify;">"Evet ama görünüşe bakılırsa eve gitmemiş." Sandy, hâlâ göğsüne bastırmakta olduğu ahizeyi işaret etti. "Ablası hatta."</p>
<p style="text-align: justify;">"Gittiyse nasıl oluyor da arabası hâlâ dışarda duruyor?" diye sordu Curt.</p>
<p style="text-align: justify;">Sandy ona baktı. Curt, Sandy'ye baktı. Ve sonra, tek kelime daha etmeden ikisi de aynı sonuca vardı.</p>
<p style="text-align: justify;">Sandy, Edith'i başından savdı; onu daha sonra arayacağını, Ennis'i görecek olursa onu aramasını isteyeceğini söyledi. Bu pürüz halledildikten sonra Curt ile dışarı çıktılar.</p>
<p style="text-align: justify;">Ennis'in arabasını -hepsinin dalga geçtiği American Motors Gremlin- bir başka arabayla karıştırmak olanaksızdı. Johnny Parker'ın Buick'e yer açmak için B Barakası'ndan çıkardığı pulluğun biraz ötesinde park edilmiş duruyordu. Araba ve pulluğun batmak üzere olan güneşin solgun ışıklarıyla oluşmuş gölgeleri, birer dövme gibi toprağın üzerine düşüyordu.</p>
<p style="text-align: justify;">Curt ve Sandy, Gremlin'in içine baktılar ve her zamanki ıvır zıvırdan başka bir şey olmadığını gördüler: hamburger kâğıtları, meşrubat kutuları, Tiparillo kutuları, birkaç harita, arkadaki kancaya asılmış yedek bir üniforma gömleği, tozlu panelin üzerinde bir kitap, birkaç parça balıkçılık malzemesi. Buick'in içinin doğal olmayan temizliği ve düzeninden sonra bu tanıdık karmaşa çok rahatlatıcı görünüyordu. Ennis'in kaykılmış bir şekilde, şapkasını gözlerinin üzerine çekerek direksiyon başında uyukluyor olduğunu görseler içleri daha da rahatlayacaktı ama Ennis'ten hiçbir iz yoktu.</p>
<p style="text-align: justify;">Curt dönüp merkeze doğru yürümeye başladı. Sandy ona yetişip kolunu yakalamak için koşar adım yürümeye başladı. "Nereye gittiğini sanıyorsun sen?" diye sordu.</p>
<p style="text-align: justify;">"Tony'yi aramaya."</p>
<p style="text-align: justify;">"Daha değil," dedi Sandy. "Bırak yemeğini yesin. Mecbur kalırsak onu daha sonra ararız. Tanrım, umarım onu aramamıza gerek kalmaz."</p>
<p style="text-align: justify;">Curt ve Sandy, hiçbir yere, üst kattaki dinlenme odasına bile bakmadan doğruca B Barakası'na gittiler. Arabanın çevresini dolaştılar; içine, altına baktılar. Baktıkları hiçbir yerde Ennis Rafferty'den bir ize rastlamadılar, en azından görebildikleri bir şey yoktu. Elbette o akşam Buick'in etrafında ve içinde izler aramak, bir sürünün geçtiği yerde tek bir atın nal izlerini aramaya benziyordu. Özellikle Ennis'ten bir iz yoktu ama...</p>
<p style="text-align: justify;">"Burası soğuk mu yoksa bana mı öyle geliyor?" diye sordu Curt. Tekrar merkeze dönmeye hazırlanıyorlardı. Curt, diz çökmüş, başı yana eğik, arabanın altını son bir kez kontrol ediyordu. Ayağa kalkıp pantolonunun dizlerini silkeledi. "Yani, dondurucu falan değil ama olması gerektiğinden daha soğuk, sence de öyle değil mi?"</p>
<p style="text-align: justify;">Aslında Sandy'ye fazla sıcak geliyordu -yüzünden ter damlacıkları süzülüyordu- ama bunun nedeni içerisinin sıcaklığından ziyade sinirlerinin gerilmiş olmasıydı. Curt'ün bu hissinin, Jenny İstasyonu'nda hissettiklerinin veya hissettiğini sandıklarının bir kalıntısı olduğunu düşündü.</p>
<p style="text-align: justify;">Curt bu düşüncesini yüzünden hemen anladı. "Belki öyle. Belki bana öyle geliyor. Kahretsin, bilmiyorum, ben bile emin değilim. Haydi merkezi kontrol edelim. Belki malzeme odasında kestiriyordur. Öyleyse bu ilk olmayacak."</p>
<p style="text-align: justify;">İki adam, B Barakası'na iki ucundaki garaj kapılarından değil, sağ tarafındaki normal kapıdan girmişti. Curt, eli tokmağın üzerinde, kapının eşiğinde duraksadı ve omzunun üzerinden geriye, Buick'e baktı.</p>
<p style="text-align: justify;">Tahta saplı çekiçlerin, makasların, tırmıkların, küreklerin ve bir delgi aletinin (üzerinde Arky Arkanian'ın baş harfleri yazılıydı) bulunduğu duvarın yanında dururken gözlerinde öfkeli bir bakış vardı. Neredeyse kinci bir bakıştı. "Hayal gücümün bir oyunu değildi," dedi Sandy'den çok kendi kendine. "İçerisi soğuktu. Artık değil, ama öyleydi."</p>
<p style="text-align: justify;">Sandy hiçbir şey söylemedi.</p>
<p style="text-align: justify;">"Sana bir şey söyleyeyim," dedi Curt. "O lanet olası araba burada uzun süre kalacaksa içeriye bir termometre asacağım. Gerekirse parasını kendi cebimden ödeyeceğim. Şuraya bak! Biri kahrolası bagaj kapağını açık bırakmış. Acaba kim?..."</p>
<p style="text-align: justify;">Durdu. Göz göze geldiler ve ikisinin aklından da aynı düşünce geçti: Biz çok iyi iki polisiz.</p>
<p style="text-align: justify;">Buick'in içine ve altına bakmışlardı ama hem amatör, hem profesyonel katillerin favori geçici-ceset-koyma-yeri olan (en azından filmlere göre) bagaja bakmayı ihmal etmişlerdi.</p>
<p style="text-align: justify;">Buick'e doğru yürüdüler ve hemen arkasında durarak bagaj kapağının altındaki ince aralığa baktılar.</p>
<p style="text-align: justify;">"Sen yap, Sandy," dedi Curt. Sesi neredeyse bir fısıltı gibiydi. Sandy bunu istememekle birlikte yapmaya mecbur olduğunu kabullendi; ne de olsa Curt hâlâ bir çaylaktı. Derin bir nefes aldı ve bagaj kapağını kaldırdı. Kapak, umduğundan hızlı bir şekilde kalktı. En geriye dayandığında, iki adamın da irkilmesine sebep olan metalik bir ses çıktı. Curt, Sandy'nin kolunu sıkıca kavradı. Parmakları öyle soğuktu ki Sandy neredeyse bir çığlık atacaktı.</p>
<p style="text-align: justify;">Akıl, çok güçlü ve genellikle güvenilmez bir makinedir. Sandy, bagajda Ennis Rafferty'yi bulacağından o kadar emindi ki bir an için cesedi gerçekten gördü: kot pantolon ve beyaz tişört giymiş, bir mafya tetikçisi tarafından vurulup bir Lincoln'ün bagajına atılmış, cenin pozisyonunda kıvrılmış bir cesetti.</p>
<p style="text-align: justify;">Ama iki polisin gerçekte tek gördüğü, üst üste binmiş gölgelerdi. Buick'in bagajı boştu, içinde sadece üzerinde hiçbir aletin, bir yağ lekesinin bile bulunmadığı, tertemiz, kahverengi halıdan başka hiçbir şey yoktu. Bir iki dakika boyunca sessizce durdular, sonra Curt bezginlik veya sinir bozukluğuyla karışık, gülmeye benzer bir ses çıkardı. "Haydi," dedi. "Gidelim buradan. Ve kahrolası bagajı bu kez iyice kapat. Ödümü patlattı."</p>
<p style="text-align: justify;">"Benim de," dedi Sandy ve kapağı sertçe indirdi. Sonra Curt'ün ardından, üzerinde aletlerin asılı olduğu duvara doğru yürüdü. Curtis yine geriye bakıyordu.</p>
<p style="text-align: justify;">"Acayip bir şey, değil mi?" dedi yumuşak bir sesle. "Evet," diye onayladı Sandy.</p>
<p style="text-align: justify;">"Sence de bir terslik yok mu?"</p>
<p style="text-align: justify;">"Var, çaylak, var olmasına ama ortağın onun içinde değil. Arabanın civarında da değil. Orası kesin."</p>
<p style="text-align: justify;">Curt, çaylak lafına pek aldırmadı. Acemilik günleri sona ermek üzereydi ve ikisi de bunu biliyordu. Hâlâ tüm gerçekliğiyle orada olan arabaya bakıyordu, iyice kıstığı gözleri mavi birer çizgiye dönüşmüştü. "Sanki konuşuyor, dostum. Yani, hayal gücümden kaynaklandığından eminim ama..."</p>
<p style="text-align: justify;">"Kesinlikle öyle."</p>
<p style="text-align: justify;">"...ama onu neredeyse duyabiliyorum. Mırıl-mırıl-mırıl."</p>
<p style="text-align: justify;">"Kes şunu, beni korkutmaya başlıyorsun."</p>
<p style="text-align: justify;">"Zaten korkmuyor musun?"</p>
<p style="text-align: justify;">Sandy buna cevap vermemeyi yeğledi. "Haydi, gidelim artık."</p>
<p style="text-align: justify;">Dışarı çıktılar ve Curt, arabaya son bir kez bakıp kapıyı kapattı. İki adam, merkezin oturma odası ve mavi bir perde arkasında ranzaların bulunduğu dinlenme odasının bulunduğu üst katını kontrol etti. Andy Colucci, televizyonda bir komedi dizisi seyrediyor, mezarlık devriyesinden dönen birkaç polis ise kestiriyordu. Sandy adamların horultusunu duyabiliyordu. Kontrol etmek için perdeleri çekti. Biri burnundan kibar, diğeri açık ağzından daha kaba sesler çıkaran iki polis; içeride uyuyordu, ikisi de Ennis değildi. Sandy onu orada bulmayı ummuyordu zaten; Ennis biraz kestirmeye karar verdiğinde bunu genellikle alt kattaki malzeme odasında yapardı. Odadaki eski sandalyenin üzerinde kaykılır, ayaklarını İkinci Dünya Savaşı'ndan kaldığı kesin olan metal masanın üzerine uzatır, raftaki eski radyodan yükselen hafif müzik eşliğinde uyurdu. Ama o gece malzeme odasında da değildi. Eski radyo kapalı, üzerinde bir minder olan döner sandalye boştu. Işıklandırması zayıf ve birer zindan kadar tüyler ürpertici iki küçük malzeme bölmesinde de yoktu.</p>
<p style="text-align: justify;">Kötü Çocuk Köşesi'ndeki paslanmaz çelikten, kapaksız klozet de dahil edilirse binada toplam dört tuvalet vardı. Ennis, kapısı olan üçünün içinde saklanmıyordu. Ne küçük mutfakta, ne iletişim bölmesinde, ne de o an için geçici olarak boş duran, ışıkları sönük, kapısı açık SÇ ofisindeydi.</p>
<p style="text-align: justify;">Huddie Royer da o arada Sandy ve Curt'e katılmıştı. Orville Garrett, eve dönmüş (belki Ennis'in ablasının çıkagelmesinden korkmuştu) ve Mister Dillon'ı Huddie'ye emanet etmişti, yani köpek de oradaydı. Curt ne yaptıklarını ve nedenini açıkladı. Huddie, ima edilen şeyi hemen kavradı. Geniş, ablak bir suratı vardı ama aptal olduğu kesinlikle söylenemezdi. Mister D'yi Ennis'in dolabına götürdü ve içini koklattı. Köpek bu işi büyük bir ilgiyle yapmıştı. Bu noktada Andy Colucci de aralarına katıldı. Buick'e bir göz atmak için uğrayan, görev başında olmayan birkaç polis de gruba eklendi, ikiye ayrılarak dışarı çıktılar ve Ennis'e seslenerek ters yönlere doğru binanın çevresini dolaştılar. Ortalık hâlâ aydınlık sayılırdı ama gökyüzü alabildiğine kızıllaşmıştı.</p>
<p style="text-align: justify;">Curt, Huddie, Sandy ve Mister D, bir grubu oluşturuyordu. Mister Dillon, her şeyi koklayarak yavaşça yürüyordu ama Ennis'in kokusunu alıp yön değiştirdiğinde tek yaptığı onları Ennis'in Gremlin'ine götürmek oldu. Orayı daha önce kontrol etmişlerdi.</p>
<p style="text-align: justify;">Önceleri Ennis'e seslenmek aptalca gelmişti ama ümitlerini kaybedip merkeze döndükleri sırada artık hiçbiri aynı şekilde hissetmiyordu. Adını seslenmenin komik olmaktan çıkıp ciddi bir hal almasına kadar geçen sürenin kısalığı korkutucuydu.</p>
<p style="text-align: justify;">"Mister D'yi barakaya götürüp koku alıp almayacağına bakalım," diye önerdi Curt.</p>
<p style="text-align: justify;">"Olmaz," dedi Huddie. "Arabadan hoşlanmıyor."</p>
<p style="text-align: justify;">"Haydi ama dostum, Ennis benim ortağım. Ayrıca belki bizim D'nin arabaya karşı hissettikleri artık değişmiştir."</p>
<p style="text-align: justify;">Ama Mister D'nin arabaya gösterdiği tepki hâlâ aynıydı. Barakanın dışındayken hiçbir şeyi yoktu, hatta yan kapıya yaklaştıkları sırada içeri girmeye sabırsızlanıyormuşçasına tasmasını çekiştiriyordu. Başı öne eğik, burnuysa neredeyse yere yapışıktı. Kapıya vardıklarında ilgisi daha da arttı. Ennis'in kokusunu güçlü ve kesin bir biçimde aldığına hiç şüpheleri yoktu.</p>
<p style="text-align: justify;">Sonra Curtis kapıyı açtı ve Mister Dillon az öncesine kadar almakta olduğu kokuyu bir anda tamamen unuttu. Ulumaya başladı ve vücudu yine kötü kramplar giriyormuş gibi kasıldı. Tüyleri, bir tavus kuşunun kuyruğu gibi kabardı ve barakanın girişine, beton zeminin üzerine işedi. Bir an sonra da ulumaya devam ederek tasmasını çekiştirdi ve isteksizce, çılgına dönmüş bir halde yine içeriye girmeye çalıştı, içeride her ne varsa ondan korkup nefret ettiği her-halinden -ve çılgınca bakan gözlerinden- anlaşılıyordu ama yine de içeri girmeye çalışıyordu.</p>
<p style="text-align: justify;">"Lanet olsun, boş verin! Dışarı çıkarın onu!" diye bağırdı Curt. O ana kadar kontrolünü çok iyi muhafaza etmişti ama uzun, stres dolu bir gün geçirmişti ve kırılma noktasına varmak üzereydi.</p>
<p style="text-align: justify;">"Bu onun suçu değil," dedi Huddie ve başka bir şey söylemesine fırsat kalmadan Mister Dillon başını kaldırıp ulumaya başladı... ama bu Sandy'ye ulumadan çok bir çığlık gibi gelmişti. Sakat bir yaratık gibi hareket eden köpek, Huddie'nin kolunu şiddetle çekerek ileri doğru ani bir hamle daha yaptı. Artık barakanın içindeydi; uluyor, inliyor, öne atılıyor ve yavru bir köpek gibi her yere işiyordu. Dehşet içinde işiyordu.</p>
<p style="text-align: justify;">"Olmadığını biliyorum!" dedi Curt. "En baştan beri sen haklıydın, istersen özürlerimi yazılı bir şekilde sunayım, onu dışarı çıkar, lanet olsun!"</p>
<p style="text-align: justify;">Huddie, Mister D'yi geri çekmeye çabaladı ama D, yaklaşık kırk beş kilo ağırlığında iri bir köpekti ve gelmek istemiyordu. D'yi geri çekmek için Curt de yardım etti ve sonunda köpeği sürükleyerek dışarı çıkardılar. Bu arada Mister D uluyor, karşı koyuyor ve havayı dişliyordu. Sandy daha sonra bunun bir çuval dolusu sansarı çekmeye benzediğini söyleyecekti.</p>
<p style="text-align: justify;">Köpeği sonunda barakanın dışına çıkardılar ve Curt kapıyı hemen sertçe örttü. Kapı kapandığı an Mister Dillon karşı koymayı bıraktı ve sakinleşti. Sanki bir düğmeye basılmıştı. Bir iki dakika boyunca yan yattı, nefesi biraz düzene girdikten sonra kalktı. Etrafındaki polislere, "Ne oldu çocuklar? Bir an her şey yolundaydı, sonra ne oldu bilmiyorum," dercesine şaşkınca baktı.</p>
<p style="text-align: justify;">"Aman... Tanrım," dedi Huddie alçak sesle.</p>
<p style="text-align: justify;">"Onu merkeze geri götür," dedi Curt. "Onu içeri sokmak istemem bir hataydı ama Ennis için çok endişeleniyorum."</p>
<p style="text-align: justify;">Huddie, Mister Dillon'ı merkeze götürürken köpek yine her zamanki sakin haline dönmüştü. Huddie'nin yanında uysalca ilerledi, sadece çevreyi arayan polislerin ayakkabılarını koklamak için bir kez durdu. Mister D'nin çıkardığı yaygarayı duyan diğer grup, neler olduğunu görmek için B Barakası'nın önüne gelmişti.</p>
<p style="text-align: justify;">"Dağılın, çocuklar," dedi Sandy. Sonra bir olay yerinde toplanmış meraklı kalabalığı dağıtmak için daima kullanılan o cümleyi söyledi: "Gösteri sona erdi."</p>
<p style="text-align: justify;">İçeri girdiler. Curt ve Sandy, barakanın kapalı kapısı yanında kıpırdamadan durarak diğerlerinin uzaklaşmasını izledi. Huddie Royer, bir süre sonra yanında Mister D olmaksızın geri döndü. Curt'ün kapı koluna uzandığını gören Sandy'nin beynini bir korku ve gerilim dalgası sardı. Bu, B Barakası hakkında bu şekilde ilk hissedişiydi ama sonuncusu olmaktan çok uzaktı. O günü takip eden yirmi garip yıl içinde B Barakası’nın içine düzinelerce kez girecek ve her seferinde beynini bu karanlık, uğursuz dalga saracak, korkunç bir şeyler olacağına dair beklenti içini kemirecek, kalbi nefretle dolacaktı.</p>
<p style="text-align: justify;">Korkunç şeyler oldu gerçekten. Hem de fazlasıyla.</p>
<p style="text-align: justify;">Üç adam, ayakkabıları beton zemin üzerinde gıcırdayarak içeri girdi. Sandy, kapının hemen yanındaki düğmeleri kaldırdı ve içerisi aydınlandı. Buick, çıplak ampullerin sert ışığı altında, garaj dekoru yapılmış bir galeride özel gösterime çıkmış, podyumda tek başına duran bir sanat eseri gibi görünüyordu. Böyle bir şeye ne isim verilir ki, diye düşündü Sandy. Buick 8, ismi geldi aklına. Belki buna benzer bir şarkı ismi olduğu içindi. İçinden yükselen huzursuzlukla Buick'e bakmaya devam etti.</p>
<p style="text-align: justify;">Araba, Buick farları ileri bakar, Buick ızgarası sırıtır halde parlak ışıklar altında duruyordu. Geniş, lüks, beyaz yanaklı lastikleri üzerinde, sahte kontrol düğmeleri ve bir korsan gemisinin dümeni olabilecek kadar büyük direksiyonuyla barakanın ortasında bekliyordu. İçinde, merkezin köpeğinin aklını kaçırmışçasına ulumasına ve esrarengiz bir çekimle istemese de ileri fırlamasına sebep olan bir şey vardı. İçerisi önceden soğuksa da o an değildi. Sandy, diğer iki adamın yüzünün de kendisininki gibi terle parladığını görebiliyordu.</p>
<p style="text-align: justify;">Sonunda yüksek sesle söyleyen Huddie oldu ve Sandy buna çok sevindi. O da hissetmiş, ama bir türlü dile getirememişti çünkü fazlasıyla korkunçtu.</p>
<p style="text-align: justify;">"Lanet şey onu yemiş," dedi Huddie kesin bir ifadeyle. "Bunun nasıl olabileceğini bilmiyorum ama sanırım Ennis ona tekrar bakmak için geldiğinde bu şey onu... bir şekilde... yemiş."</p>
<p style="text-align: justify;">"Bizi izliyor," dedi Curt. "Hissedebiliyor musunuz?"</p>
<p style="text-align: justify;">Sandy arabanın camdan far gözlerine baktı. Krom ızgaranın tüyler ürpertici sırıtışına, meşum dış hatlarına baktı. Bir şey hissettiği muhakkaktı. Belki hayaletli olduğunu düşündüğü bir evin önünde dururken bir çocuk ne hissediyorsa oydu, bilinmeyene karşı duyulan çocuksu bir huşudan başka bir şey değildi. Belki gerçekten Curt'ün söylediği gibiydi. Belki onları gerçekten de izliyordu. Aradaki mesafeyi ölçüp biçiyordu.</p>
<p style="text-align: justify;">Nefeslerini tutarak içerideki şeye baktılar. Başkanların gelip gittiği, plakların yerini CD'lerin aldığı, borsanın yükseldiği, bir çift gökdelenin yerle bir olduğu, film yıldızlarının yaşayıp öldüğü ve polislerin Ekip D'ye katılıp ayrıldığı daha sonraki uzun yıllar boyunca olacağı gibi orada öylece duruyordu. Tüm gerçekliği ve bilinmezliğiyle oradaydı. Ve Mister Dillon'ın hissettiklerini hepsi biraz da olsa hissetti: o şeyin çekimini. Daha sonraki aylarda, B Barakası'nın önünde yan yana duran polislerin görüntüsü artık alışılagelmiş bir durum haline gelecekti. Büyük garaj kapısının üzerindeki pencerelerin önünde, ışığı engellemek için ellerini yüzlerinin yan tarafında cama dayayarak içeri bakıyorlardı. Bir inşaat alanının yanındaki kaldırımda sıralanmış denetmenler gibiydiler. Bazen içeri de girdikleri oluyordu (ama asla tek başlarına değil; B Barakası'na girerken ortaklık sistemi geçerliydi) ve içerideyken hepsi de bir iddia üzerine yerel mezarlığa giren çocuklar gibi gençleşmiş oluyordu.</p>
<p style="text-align: justify;">Curt boğazını temizledi. Bu ses, diğer ikisini ürküttü. Bunun üzerine güldü ve, "Haydi içeri girip çavuşu arayalım," dedi. Ve bu kez...</p>
<p style="text-align: justify;"><a id="d2" href="#ds2">2.Almanca, çocuklar.</a></p>
<p></p>
</body>
</html>