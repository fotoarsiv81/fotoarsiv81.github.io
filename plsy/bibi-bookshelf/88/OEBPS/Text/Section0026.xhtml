<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN: Curtis<br/></h2>
<p style="text-align: justify;"><span style="font-size: 1em; text-align: left; text-indent: 1em;">Biri yakında ölecek olan iki adam sigara içilen bankta, yaz güneşi altında oturmaktadır; konu insanların hayatına geldiğinde, her zincirin ucunda mutlaka birinin asılacağı bir ilmek vardır ve Curtis Wilcox, kendi ilmeğine çok yaklaşmıştır. O günkü öğle yemeği son öğünü olacaktır ama bunu ikisi de bilmemektedir. Bu kader mahkûmu adam, diğerinin bir sigara yakmasını izlerken bir tane de kendisi yakabilmeyi diler ama sigarayı bir süre önce bırakmıştır. Çeşitli sebepleri vardır, biri Michelle'in o konuda sürekli dırdır etmesidir ama en önemli sebep, çocuklarının büyümesini görmek istemesidir. Mezuniyetlerinde bulunmak, torunlarını sevmek istemektedir. Emeklilik günleri için Michelle ile birlikte pek çok plan yapmışlardır. Winnebago ile batıya gidip oraya yerleşeceklerdir, ama Curt'ün emekliliği çok ani olacak, herkesi gafil avlayacaktır. Sigaraya gelince, bu zevki bırakmasa da olurdu ama elbette o bunu bilmemektedir. Yaz güneşinin üzerlerine düşen ışıkları hoş bir ılıklıktadır, hava o gün daha sonra iyice ısınacaktır, ölmek için çok sıcak bir gün olacaktır ama o an ılıktır ve barakadaki şey sessizdir. Artık sessiz kaldığı süreler iyice uzamıştır. Işık depremleri hâlâ olmaktadır ama iyice seyrekleşmelerdir ve şiddetleri azalmıştır. Mahkûm polis memuru Buick'in vadesinin dolmak üzere olduğunu düşünmektedir. Ama Curtis yine de bazen kalp atışlarını ve sessiz çekimini hissetmekte, hâlâ etrafını izlemekte olduğunu sezmektedir. Bu onun işidir, bu yüzden terfi şanslarını tepmiştir. Buick 8 ortağını ele geçirmiştir, ama aynı zamanda Curtis Wilcox'ı da ağına düşürmüştür. Huddie Royer'ın 1988'de neredeyse yapacağı gibi bagajın içine girip kapağı üzerine çekmemiştir ve Buick onu Brian Lippy'ye muhtemelen yaptığı gibi diri diri yutmamıştır ama yine de ona sahip olmuştur. Her zaman aklının bir köşesindedir. Bir balıkçının evinde uyurken bile denizin fısıltısını duyabildiği gibi o da Buick'in fısıltısını duymaktadır. Ve bir fısıltı, bir sestir. Sesi olan bir şey aynı zamanda...</span><br/></p>
<p style="text-align: justify;">Sandy Dearborn'a dönüp sorar. "Düşünebiliyor mu? İzleyip düşünüyor, doğru zamanın gelmesi için fırsat kolluyor mu?"</p>
<p style="text-align: justify;">Eski memurların arkasından hâlâ yeni çavuş diye bahsettikleri Dearborn, dostunun neden söz ettiğini sormaya gerek duymaz, anlamıştır. B Barakası'ndaki şey söz konusuyken hepsinin beyni paralel çalışmaktadır. Curtis bazen Ekip D'den başka bir yere transfer olan ya da daha güvenli bir işte çalışmak için PEP'nden ayrılanların bile Buick'in çağrısını duyduğunu düşünmektedir. Sanki Buick onları ulaşımlarını siyah arabalarıyla sağlayan, siyah giyinen Amish'ler gibi veya rahibin Paskalya'dan önceki perhizin ilk çarşambasında cemaatin alına kül sürmesi gibi ya da dipsiz kuyu kazma cezasına çarptırılan pranga mahkûmları gibi birbirlerine zincirle bağlı olduklarını düşünmektedir.</p>
<p style="text-align: justify;">"Öyle olmadığından neredeyse eminim," der yeni çavuş.</p>
<p style="text-align: justify;">"Ama en azametli korku gösterisini merkez neredeyse tamamen boşken sahneye koydu," der torunlarını görebilecek kadar yaşayabilmek için sigarayı bırakmış olan adam. "Biliyordu. Sanki düşünebiliyordu. İzliyor, fısrat kolluyordu."</p>
<p style="text-align: justify;">Yeni çavuş neşesizce güler. "Bu konuya kafanı iyice taktın, Curt. Sen şimdi okul otobüsüyle tankerin çarpışmasının da Buick'in marifeti olduğuna inanıyorsundur."</p>
<p style="text-align: justify;">Memur Wilcox büyük şapkasını -Stetson'ını- çıkarmak için kahvesini bankın üzerine koyar. Eski bir alışkanlıkla şapkayı elleri arasında çevirmeye başlar. Dicky-Duck Eliot aracını benzin pompasının önüne çeker ve depoyu doldurmaya başlar, bir süre sonra bunu yapamayacaklardır. Bankta oturduklarını görür ve onlara el sallar. Onlar da Dicky-Duck'a karşılık verir ama elinde şapkayı tutan memur -bu gri şapka, görevini boş meşrubat kutuları ve hamburger kâğıtları arasında, yabani otlar üzerinde, kanlar içinde bitirecektir- ondan ziyade yeni çavuşa bakmaktadır. Gözleriyle, bu olasılığı bir kenara bırakmalarının mümkün olup olmadığını sormaktadır. Ya da herhangi bir olasılığı.</p>
<p style="text-align: justify;">Bundan rahatsız olan çavuş, "O halde neden onu yok etmiyoruz?" diye sorar. "Neden tamamen ortadan kaldırmıyoruz? Arka tarlaya çeker, üzerine benzin döker ve kibriti çakıveririz, olur biter."</p>
<p style="text-align: justify;">Curt ona duyduğu şaşkınlığı pek gizleyemeyen bir sükûnetle bakar. "Bu yapabileceğimiz en tehlikeli hareket olabilir," der. "Hatta belki bunu yapmamızı istiyordur. Bizi bunu yapmaya kışkırtmak için gönderilmiş olabilir. Otların arasında buldukları patlayıcı kapsülleri taşla ezdikleri için kaç çocuk parmaklarından oldu?"</p>
<p style="text-align: justify;">"Bu aynı şey değil."</p>
<p style="text-align: justify;">"Olmadığını nereden biliyorsun? Nasıl emin olabiliyorsun?"</p>
<p style="text-align: justify;">Ve daha sonra, kanlar içindeki cesedi yol kenarında yatan ben olmalıydım, diye düşünecek olan yeni çavuş buna bir cevap veremez. Ona hak vermemek neredeyse küfretmek gibi görünmektedir. Hem ayrıca kim bilebilir ki? Curt'ün haklı olması mümkündür. Çocuklar patlayıcı kapsüllerle oynadıkları için parmaklarını kaybetmekte, babalarının çekmecelerinde buldukları tabancalarla kardeşlerini öldürmekte ve garajda buldukları gaz lambasıyla bütün evi yakabilmektedir. Bunlar olmaktadır, çünkü o çocuklar neyle oynadıklarını bilmemektedir.</p>
<p style="text-align: justify;">"Diyelim ki," der şapkasını elinde çevirmekte olan adam. "Buick 8, bir dalgıcın regülatöründeki gibi bir tür kapakçık. Bazen içeri hava verir, bazen de dışa; kullanıcının isteğine göre verir ya da alır. Ama kapakçık daima miktarı sınırlar."</p>
<p style="text-align: justify;">"Evet, ama..."</p>
<p style="text-align: justify;">"Bu sayede giren de çıkan da küçük miktarlarda kalır, çünkü geçtikleri yer dardır. Belki kapakçığı kullanan şey uyku veya hipnoz gibi yarı aktif bir durumdadır ve küçük miktarlarda hava soluyarak hayatta kalabiliyordur. Sonra bir sersem gelir ve bataklığı kurutacak miktarda dinamit patlatır ya da kapakçığı tamamen ortadan kaldırır. Bu riske girmek ister miydin? O şeye ihtiyaç duyduğu tüm havayı vermeyi göze alır mıydın?"</p>
<p style="text-align: justify;">"Hayır," der yeni çavuş cılız bir sesle.</p>
<p style="text-align: justify;">"Buck Flanders ve Andy Colucci bir keresinde bunu yapmayı kafalarına koymuşlardı," der Curtis.</p>
<p style="text-align: justify;">"Olamaz!"</p>
<p style="text-align: justify;">"Öyle bir oldu ki," diye karşılık verir Curt. "Andy, birkaç polis küçük bir kundaklama yapıyorlar ve bu yanlarına kâr kalamıyorsa rozetlerini geri versinler daha iyi, demişti. Bir plan bile yapmışlardı. Suçu kulübede duran boya ve tinere atacaklardı. Kendiliğinden tutuşma ve puff, her şey yanmış olacaktı. Ve ayrıca, demişti Buck, köhne bir baraka ve eski bir Buick için itfaiyeyi alarma geçirmeye değmez."</p>
<p style="text-align: justify;">Yeni çavuşun nutku tutulmuştur. Çok şaşkındır.</p>
<p style="text-align: justify;">"Bence Buick onlarla bir şekilde konuşuyor ve bunu yapma fikrini kafalarına sokuyordu," der Curt.</p>
<p style="text-align: justify;">"Konuşuyordu demek." Söyleneni kavramaya çalışıyordu. "Onlarla konuşuyordu."</p>
<p style="text-align: justify;">"Evet." Curt şapkasını -herkes ona büyük şapka demektedir-başına geçirdi ve bandını, sıcak havada yaptıkları gibi geriye atar. Sonra eski dostuna dönüp sorar. "Seninle hiç konuşmadığını mı söylüyorsun, Sandy?"</p>
<p style="text-align: justify;">Yeni çavuş, elbette konuşmadı, demek için ağzını açar ama diğer adamın son derece ciddi bir ifadeyle bakan gözleri, üzerinden bir anlığına bile ayrılmamıştır. Sorumlu Çavuş sessiz kalır.</p>
<p style="text-align: justify;">"Söyleyemezsin. Çünkü konuşuyor. Seninle, benimle, hepimizle. Canavarın geldiği gün Huddie'yle konuştuğunda sesi çok yüksekti ama onu fısıldadığında bile duyabiliyoruz. Değil mi? Ve sürekli konuşuyor. Uykusunda bile susmuyor. Yani önemli olan, onu dinlememek. "</p>
<p style="text-align: justify;">Curt ayağa kalkar.</p>
<p style="text-align: justify;">"Sadece izlemek. Bizim görevimiz bu, artık bundan eminim. Eğer o kapakçıktan solumaya devam ederse er geç ölecektir. Havasız kalıp boğulacak. Belki çok umursamayacak, can çekişmeyecek, uykusunda ölüverecek. Tabii biri onu sinirlendirmezse. Bunun için de güvenli bir mesafede durmak yeterli. Ama bu da onu orada tek başına bırakmak anlamına geliyor."</p>
<p style="text-align: justify;">Hayatı ayaklarından akıyormuşçasına yürümeye başlar ama ikisi de bunu bilmiyordur. Sonra durur ve eski dostuna bakar. Acemilik dönemleri aynı zaman diliminde değildir ama bu meslekte birlikte pişmişlerdir ve ikisi de çok iyi birer polis olmuştur. Eski çavuş bir keresinde sarhoşken polisliğin, iyi adamların sıkıcı işler yapması olduğunu söylemiştir.</p>
<p style="text-align: justify;">"Sandy,"</p>
<p style="text-align: justify;">Sandy ona, şimdi ne var, dercesine bakar.</p>
<p style="text-align: justify;">"Oğlum bu yıl takıma girdi, söylemiş miydim?"</p>
<p style="text-align: justify;">"Sadece yirmi kez."</p>
<p style="text-align: justify;">"Antrenörün küçük bir oğlu var, üç yaşlarında olmalı. Geçen hafta Ned'i almaya gittiğim bir gün onu çimler üzerinde diz çökmüş, bu ufaklıkla top oynarken gördüm. O an oğluma tekrar âşık oldum, Sandy. Bir battaniyeye sarılı minik bedenini ilk kez kucağıma aldığımda olduğu gibi. Ne komik, değil mi?"</p>
<p style="text-align: justify;">Sandy, komik olduğunu düşünmemektedir. Bunun, erkekler hakkındaki en önemli gerçeklerden biri olduğunu düşünür.</p>
<p style="text-align: justify;">"Antrenör hepsine formalarını dağıtmış, Ned'inki de üzerindeydi ve tek dizi üzerine çökmüş, topu küçük çocuğa doğru yuvarlıyordu. O an onun dünyadaki en saf, en temiz varlık olduğuna yemin edebilirdim." Sonra der ki...</p>
<p></p>
</body>
</html>