<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 id="sigil_toc_id_1" style="text-align: center;">O ZAMAN: Shirley</h2>
<p style="text-align: justify;">Küçük şeylerin beynimizde bir güne damgalarını vurabilmeleri ne tuhaf. 1988 yılındaki o cuma günü muhtemelen hayatımın en korkunç günüydü -o günden sonraki altı ay boyunca uyumakta güçlük çektim ve bir süre hiçbir şey yiyemediğim için on iki kilo verdim- ama o günü hafızamda hep hoş tarafıyla saklarım. O gün Herb Avery ve Justin Islington bana bir buket kır çiçeği getirmişti. Günün altüst olmasından hemen önceydi.</p>
<p style="text-align: justify;">Bu ikisine çok öfkeliydim. Mutfakta çocuk gibi koşuştururken yepyeni keten eteğimi mahvetmişlerdi. Onlarla birlikte değildim, kendi işime bakıyor, bir fincan kahve alıyordum. Onlara dikkat etmemiştim, zaten çoğunlukla böyle anlarda gafil avlanırız, değil mi? Erkeklere yani. Bir süreliğine uslu davranırlar ve biz de tedbiri elden bırakır, onların da akıllı uslu olabileceklerine inanırız ve bu şekilde tuzağa düşeriz. Herb ve o Islington denen adam bir iddia hakkında bağrışarak iki at gibi paldır küldür mutfağa daldılar. Justin, Herb'ün kafasına ve omuzlarına vuruyor, paramı ver, onun bunun evladı, paramı ver, dedim! diye bağırıyordu. Herb de, öylesine oynuyorduk, kâğıt oynarken ortaya para koymadığımı bilirsin, bırak beni! diyordu. Ama her ikisi de bu sırada gülüyordu. Hem de deli gibi. Justin neredeyse Herb'ün sırtına çıkmıştı, kollarını boynuna dolamış, sözde onu boğacakmış gibi yapıyordu. Herb de onu sırtından atmaya çalışıyordu, ikisi de beni görmemişti, orada olduğumun, üzerimde yepyeni eteğimle kahve makinesinin yanında durduğumun farkında bile değildiler. Sadece Memur Pasternak, anlarsın ya eşyalardan biri gibi.</p>
<p style="text-align: justify;">"Dikkat edin, aptallar!" diye bağırdım ama artık çok geçti. Elimdeki fincanı bir yere bırakmama fırsat kalmadan bana çarptılar ve kahve önüme döküldü. Bluzun lekelenmesi önemli değildi, zaten eski bir şeydi ama eteğim yepyeniydi. Ve güzeldi. Önceki akşam etek boyunu düzeltmek için saatler harcamıştım.</p>
<p style="text-align: justify;">Bir çığlık attım ve sonunda itişip kakışmayı kestiler. Justin'in bir bacağı hâlâ Herb'ün beline, bir kolu da boynuna dolanmış haldeydi. Herb ağzı bir karış açılmış bir halde bana bakıyordu. Genelde iyi bir adamdı, (Islington için herhangi bir yorum yapamayacağım çünkü onu daha iyi tanımama fırsat olmadan Media'daki Ekip K'ya transfer oldu.) ama ağzı o şekilde açıkken tam bir ahmak gibi görünüyordu.</p>
<p style="text-align: justify;">"Shirley, of, Tanrım," dedi. Şimdi düşünüyorum da, tıpkı Arky gibi konuşmuştu, o kadar belirgin olmasa da aynı aksan vardı. "Seni görmedim."</p>
<p style="text-align: justify;">"Nedense buna hiç şaşırmadım," dedim. "Seni Kentucky Derby'de koşan bir atmışsın gibi sürmeye çalışıyordu."</p>
<p style="text-align: justify;">"Yandın mı?" diye sordu Justin.</p>
<p style="text-align: justify;">"Hem de ne yanmak," dedim. "Bu etek JC Penney'de otuz beş dolardı, işe gelirken ilk kez giymiştim ve mahvoldu. Fena halde yandım."</p>
<p style="text-align: justify;">"Sakin ol, Shirley, özür dileriz," dedi Justin. Gücenmiş görünmeye bile cesaret etmişti. İşte bütün erkekler böyledir. Özür dilediklerinde, bu her şeyi hallediyormuş gibi hemen sakinleşmemizi beklerler. Bir camı kırmış, arabayı mahvetmiş ya da Atlantic City'de yirmi bir oynayarak çocukların üniversite parasını batırmış olmalarının bir önemi yoktur. Tavırları aynen şöyledir: Hey, özür diledim ya konuyu bu kadar büyütmek zorunda mısın?</p>
<p style="text-align: justify;">"Shirley..." diye söze başladı Herb.</p>
<p style="text-align: justify;">"Şimdi olmaz, tatlım, şimdi olmaz," dedim. "Sadece çıkıp gidin. Gözüm görmesin sizi."</p>
<p style="text-align: justify;">Bu arada Memur Islington tezgâhın üzerinden bir avuç peçete almış, eteğimin önünü silmeye çalışıyordu.</p>
<p style="text-align: justify;">"Kes şunu!" dedim bileğini yakalayarak. "Bugünü ne sanıyorsun sen? içinden Geldiği Gibi Davran Günü mü?"</p>
<p style="text-align: justify;">"Ben sadece... kumaşa işlemediyse..."</p>
<p style="text-align: justify;">Ona annesinin hayatta olan çocuğu olup olmadığını sordum ve o da, alınıp off, Tanrım, abartıyorsun... gibi bir şeyler söyledi.</p>
<p style="text-align: justify;">"Kendine bir iyilik yap," dedim. "Ve hemen buradan uzaklaş. Yoksa bu kahrolası kahve kabını kolye olarak kullanmaya başlayacaksın."</p>
<p style="text-align: justify;">Bunun üzerine ayaklarını sürüyerek mutfaktan çıktılar ve daha sonra uzunca bir süre etrafımda dolandılar. Herb mahcup, kafası hâlâ karışık olan Justin Islington ise kırgın bir ifadeyle bakıyordu, özür diledim ya daha ne istiyorsun?</p>
<p style="text-align: justify;">Bir hafta sonra -bir diğer deyişle her şeyin altüst olduğu o gün-öğleden sonra saat ikide iletişim bölmesine girdiler. Elinde bir buket taşıyan Justin önde, Herb arkadaydı. Sanki onlara kâğıt ağırlıkları fırlatmaya başlamam ihtimalini düşünerek saklanmaya çalışıyordu.</p>
<p style="text-align: justify;">İşin aslı, hiç kin tutamam. Beni iyi tanıyan herkes bunu bilir. Kızgınlığım bir iki gün sürer, sonra yok olur gider. Ve bu ikisi çok şirin görünüyordu, derste haylazlık yaptıkları için öğretmenlerinden özür dilemeye gelmiş bir çift küçük çocuğa benziyorlardı. Erkeklerin bir başka yönü de budur. Lanet olası bir göz kırpması süresinde barlarda en ufak şeyler yüzünden -beysbol skorları, Tanrı aşkına kavga çıkaran gürültücü ahmaktan, bir Norman Rockwell resminden fırlamış gibi görünen bir şirinlik abidesine dönüşebilirler. Ve daha ne olduğunu anlamadan kadını yatağa atmışlardır ya da atmaya çalışıyorlardır.</p>
<p style="text-align: justify;">Justin buketi uzattı. Barakaların arkasından topladıkları kır çiçekleriydi sadece. Papatyalar, gelincikler, öyle şeyler. Hatırladığım kadarıyla birkaç karahindiba bile vardı. Ama olayı böyle tatlı bir hale getiren ve tüm savunma duvarlarını yıkan da bu basitlik ve doğallıktı işte. Eğer bu çocuksu çiçek buketi yerine şehirdeki çiçekçiden uzun saplı bir gül demeti getirmiş olsalardı bir süre daha kızgın kalabilirdim. O, çok güzel bir etekti ve etek boyunu düzeltme işini de oldum olası sevmezdim.</p>
<p style="text-align: justify;">Justin Islington öndeydi çünkü mavi gözlü yakışıklı futbol oyuncusu tipinde biriydi, hatta alnına düşen siyah bir perçemi bile vardı. Yakışıklılığının yüreğimi biraz olsun eriteceğini umuyorlardı ve itiraf etmeliyim ki işe yaramıştı. Hele elindeki çiçek buketini masumca uzatması yok muydu? Özür dilerim, öğretmenim. Bukete iliştirilmiş küçük bir zarf bile vardı.</p>
<p style="text-align: justify;">"Shirley," dedi Justin ağırbaşlı bir edayla, ama gözlerindeki haşarı pırıltıyı gizleyemiyordu. "...seninle barışmak istiyoruz."</p>
<p style="text-align: justify;">"Evet," dedi Herb. "Bize öfkeli olmandan nefret ediyorum."</p>
<p style="text-align: justify;">"Ben de öyle," dedi Justin. Bu sözünde samimi miydi bilmiyordum ama Herb'ün samimi olduğuna inanıyordum ve bu da bana yeterdi.</p>
<p style="text-align: justify;">"Pekâlâ," diyerek çiçekleri aldım. "Ama tekrar yapacak olursanız..."</p>
<p style="text-align: justify;">"Yapmayacağız!" dedi Herb hararetle. "Asla! Hiçbir zaman!" Elbette, hepsinin dediği bu değil midir zaten? Ve sakın beni katı davranmakla itham etme. Gerçekçi bir yaklaşımım var, hepsi bu.</p>
<p style="text-align: justify;">"Yaparsanız, burnunuza yumruğu yersiniz." Tek kaşımı kaldırarak Islington'a baktım. "Sana hayatım, annenin muhtemelen söylemeyi unuttuğu bir gerçeğini anlatayım: özür dilemek, keten bir etekteki kahve lekesini çıkarmaz."</p>
<p style="text-align: justify;">"Zarfa bakmayı unutma," dedi Justin hâlâ beni o boncuk gözleriyle eritmeye çalışarak.</p>
<p style="text-align: justify;">Vazoyu masamın üzerine koydum ve papatyaların arasına yerleştirilmiş zarfı çekip aldım. "Açınca suratıma hapşırık tozu falan püskürmeyecek, değil mi?" diye sordum Herb'e. Sorarken ciddi değildim ama Herb ağırbaşlı bir ifadeye başını iki yana salladı. Onu böyle gören biri, herhangi bir pişmanlık ve üzüntü duymadan kimseye aşırı hız veya tehlikeli araç kullanmak yüzünden ceza kesemediğini sanabilirdi. Ama polisler yollarda farklıdır elbette, öyle olmak zorundalar.</p>
<p style="text-align: justify;">Üzerinde kafiyeli bir özür dilerim şiiri yazan cicili bicili bir kart görmeyi bekleyerek zarfı açtım ama içinden, katlanmış bir kâğıt parçası çıktı. Kâğıdı açtığımda, JC Penney'den elli dolarlık bir hediye çeki olduğunu gördüm.</p>
<p style="text-align: justify;">"Ah, olamaz," dedim. Çeki görür görmez ağlamaklı olmuştum. Hazır konu açılmışken erkekler hakkında bir başka gerçeği anlatayım: onlara en kızgın olduğumuz anda öyle cömert, hoş ve düşünceli bir hareket yaparlar ki öfkeden köpürmemiz gerekirken kendimizi haklarında kötü düşündüğümüz için utanır halde buluruz. "Çocuklar, buna hiç gerek..."</p>
<p style="text-align: justify;">"Vardı," dedi Justin. "Mutfakta o şekilde itişip kakışmak aptalcaydı."</p>
<p style="text-align: justify;">"Aptallığın daniskası," dedi Herb. Gözlerini üzerimden ayırmadan başını aşağı yukarı sallıyordu.</p>
<p style="text-align: justify;">"Ama bu çok fazla!"</p>
<p style="text-align: justify;">"Hesaplarımıza göre değil," dedi Islington. "Yol açtığımız maddi zararın yanı sıra bir de manevi zarar var..."</p>
<p style="text-align: justify;">"Hiçbir yerim yanmadı, kahve sıcak bile değildi..."</p>
<p style="text-align: justify;">"itiraz etme, Shirley, çeki alıyorsun," dedi Herb kararlı bir ifadeyle. Henüz tam anlamıyla Bay Dediğim Dedik Eyalet Polisi havasına bürünmemişti ama oldukça yakındı. "Konu kapanmıştır."</p>
<p style="text-align: justify;">Bu hareketleri beni gerçekten çok mutlu etti. Hiçbir zaman unutmayacağım. Daha sonra olanlar ise gerçekten çok korkunçtu. İki sersemin sadece mahvettikleri eteğin ücretini değil, yol açtıkları manevi hasarın da karşılığını vermek istemesi gibi hoş bir anımın olması ve o günün korkunçluğunu bir nebze dengelemesi benim için çok iyi olmuştu. Üstüne üstlük bir de kır çiçekleri vermişlerdi. O günün kötü tarafını hatırladığımda bunları da hatırlamaya gayret gösteriyorum. Özellikle de arka taraftan topladıkları çiçekleri.</p>
<p style="text-align: justify;">Onlara teşekkür ettim ve iki adam, muhtemelen satranç oynamak için üst kata çıktı. Her yaz sonu bir turnuva düzenlenir, kazanan, Scranton Kupası adı verilen bronz bir klozet kapağı alırdı. Çavuş Schoondist emekli olduğunda bu tip aktiviteler de unutulmaya yüz tuttu. İki adam, yüzlerinde görevini yapmış olmanın huzur dolu ifadesiyle yanımdan ayrıldı. Sanırım bir yerde gerçekten yapmış sayılırlardı. En azından ben öyle hissediyordum ve yeni bir etek aldıktan sonra hediye çekimden arta kalan miktarla onlara büyük bir kutu çikolata veya kış için el ısıtıcılar alıp payıma düşeni yapmaya niyetliydim. El ısıtıcılar daha kullanışlı olurdu ama fazla evcildi. Ben onların meslektaşıydım, anneleri değil. İkisi de evliydi ve eşleri onlara el ısıtıcısı alabilirdi.</p>
<p style="text-align: justify;">Küçük, şirin barış buketleri hoş bir biçimde düzenlenmişti, hatta bir çiçekçiye has bir dokunuşla araya yeşillik olsun diye birkaç ot bile yerleştirmişlerdi ama su koymayı düşünememişlerdi. Çiçekleri yerleştir, su koymayı unut: tam erkeklerden beklenecek hareketti. Tam vazoyu alıp mutfağa yönelmiştim ki telsizden ölümüne korkmuş George Stankowski'nin öksürüklerle kesilen sesi duyuldu. Sana hayatın önemli gerçeklerini sakladığın dosyaya ekleyebileceğin bir şey söyleyeyim: iletişim bölmesindeki bir polisi, olay yerinden dehşete düşmüş bir halde bağlantı kurmaya çalışan bir memurdan daha fazla korkutabilecek tek bir şey vardır, o da 29-99 çağrısı yapan korkmuş bir memurdur. Kod 99, genel yanıt isteniyor, anlamındadır. Kod 29 ise... kitaba baktığınızda 29'un karşısında tek bir kelime görürsünüz. Felaket.</p>
<p style="text-align: justify;">"Merkez, burası 14. Kod 29-99, anlaşıldı mı? İki-dokuz-dokuz-dokuz."</p>
<p style="text-align: justify;">Çiçeklerle dolu vazoyu büyük bir dikkatle tekrar masamın üzerine koydum. Bunu yaparken bir anı, zihnimde tüm canlılığıyla belirmişti: radyoda John Lennon'ın ölüm haberini duyuşum. O gün babam için kahvaltı hazırlıyordum. Sofrayı kurup hemen evden fırlayacaktım çünkü okula geç kalmıştım. İçine yumurta kırdığım cam kâseyi karnıma bastırmıştım. Omlet yapmak için yumurtaları çırpıyordum. Radyo spikerinin John Lennon'ın New York'ta vurulduğunu söylediğini duyduğumda, kâseyi vazoyu koyduğum gibi büyük bir dikkatle elimden bırakmıştım.</p>
<p style="text-align: justify;">"Tony!" diye haykırdım ve sesimi (veya sesimdeki o farklı tonu) duyan herkes her ne yapıyorsa birden bıraktı. Üst kattaki konuşmalar da kesildi. "Tony, George Stankowski 29-99!" Ve cevabını beklemeden mikrofonu kaparak George'a mesajını aldığımı söyledim.</p>
<p style="text-align: justify;">"Mevkiim Poteenville, 46 numaralı İlçe Yolu," dedi. Arka planda düzensiz bir çıtırtı duyuyordum. Ateş yanıyor gibiydi. Bu arada Tony ve polis ayakkabıları elinde, üzerinde sivil kıyafetlerle Sandy Dearborn da kapımda belirmişti. "Bir tanker, bir okul otobüsüyle çarpıştı ve şu an yanıyor. Tanker alevler içinde ve otobüsün de ön tarafı alev almak üzere, anlaşıldı mı?"</p>
<p style="text-align: justify;">"Tamam," dedim. Sesim normal çıkıyordu ama dudaklarım uyuşmuştu.</p>
<p style="text-align: justify;">"Bu, kimyasal madde taşıyan bir tanker, Norco West, anlaşıldı mı?"</p>
<p style="text-align: justify;">"Anlaşıldı, 14, Norco West." Kırmızı telefonun yanındaki deftere büyük harflerle yazdım. "Plakaları nedir?"</p>
<p style="text-align: justify;">"Ah, tam olarak göremiyorum, çok fazla duman var ama tankerden beyaz bir madde sızıyor ve alev alarak hendekle otoyolun karşısına yayılıyor, anlaşıldı mı?" George tekrar öksürmeye başlamıştı.</p>
<p style="text-align: justify;">"Tamam," dedim. "Duman mı soluyorsun, 14? Sesin pek iyi gelmiyor, tamam."</p>
<p style="text-align: justify;">"Ah, evet olumlu, çok duman var ama iyiyim. Asıl sorun..." Ama sözünü tamamlayamadan yeni bir öksürük krizi başladı.</p>
<p style="text-align: justify;">Tony mikrofonu elimden aldı. İyi idare ettiğimi anlatmak için omzuma vurdu, sadece dinlemeye daha fazla dayanamamıştı. Sandy ayakkabılarını giyiyordu. Herkes iletişim bölmesine doğru hareketlenmişti. Tam nöbet değişim saati olduğu için merkez oldukça kalabalıktı. Mister Dillon bile telaşın sebebini görmek için mutfaktan çıkmıştı.</p>
<p style="text-align: justify;">"Asıl sorun, okul," dedi George tekrar konuşabildiğinde. "Poteenville Ortaokulu sadece iki yüz metre uzaklıkta." "Okulların açılmasına daha bir ay var, 14. Sen..." "Belki. Ama çocuklar olduğunu görüyorum." Arkamda biri mırıldandı. "Ağustos, okulda el becerileri ayı. Kız kardeşim dokuz ve on yaşındaki çocuklara çömlekçilik dersleri veriyor." Bunu duyduğum an göğsüme çöken dayanılmaz ağırlığı dünmüş gibi hatırlıyorum.</p>
<p style="text-align: justify;">"Tankerden sızan her neyse bana ulaşmıyor, rüzgâr arkamdan esiyor," dedi George tekrar konuşabildiğinde. "Ama okul rüzgâr altında, tekrar ediyorum, okul rüzgâr altında. Anlaşıldı mı?" "Anlaşıldı, 14," dedi Tony. "İtfaiye desteği var mı?" "Olumsuz, ama siren sesleri duyuyorum. Öhhö, öhhö! Olay gerçekleştiğinde buraya çok yakındım, çarpışma sesini duydum ve ilk gelen ben oldum. Otlar yanıyor ve alevler gittikçe okula yaklaşıyor. Okul bahçesinde toplanmış, olay yerine bakan çocuk görebiliyorum. Alarm sesi var, sanırım bina boşaltıldı. Dumanın oraya ulaşıp ulaşmadığını bilmiyorum ama er geç ulaşacaktır. Her birimi alarma geçir, patron. Bu kesin bir 29."</p>
<p style="text-align: justify;">"Otobüste yaralı var mı, 14?" diye sordu Tom. "Olay yerinde yaralı görüyor musun?"</p>
<p style="text-align: justify;">Saate baktım. İkiye çeyrek vardı. Şanslıysak otobüs dönüş değil, gidiş yolunda olurdu, yani çömlek yapan çocukları evlerine götürmek için okuldan almaya gidiyor olurdu.</p>
<p style="text-align: justify;">"Otobüste sadece şoför var gibi görünüyor. Adamı görebiliyorum -kadın da olabilir- direksiyonun üzerine yığılmış. Otobüsün ön kısmı yangına dahil ve şoför OYÖ, anlaşıldı mı?"</p>
<p style="text-align: justify;">OYÖ, Pennsylvania Eyalet Polisi'nin yetmişli yıllarda hastanelerin acil servislerinden duyup aldıkları bir kısaltmaydı. "Olay yerinde ölmüş," anlamına geliyordu.</p>
<p style="text-align: justify;">"Anlaşıldı, 14," dedi Tony. "Çocukların bulunduğu yere gidebiliyor musun?"</p>
<p style="text-align: justify;">Öhhö, öhhö, öhhö. Sesi kötü geliyordu. "Olumlu, merkez, futbol sahasının yanından geçen bir yol var. Doğruca binaya gidiyor, tamam."</p>
<p style="text-align: justify;">"O halde hemen harekete geç," dedi Tony. O gün, cephedeki bir general gibi kararlı ve soğukkanlıydı. Sonradan dumanların zehirli olmadığı ortaya çıktı, alevlerin en büyük sebebiyse depodan sızan benzindi ama elbette o an bunları bilmiyorduk. George Stankowski'nin tek bildiği, Tony'nin ölüm onay belgesini imzalamış olduğuydu. Ve evet, bazen işi budur.</p>
<p style="text-align: justify;">"Anlaşıldı, merkez, ilerliyorum."</p>
<p style="text-align: justify;">"Gaz soluyorlarsa onları devriye aracına doldur; motor kapağının ve bagajın üzerine, hatta aracın tepesine oturt ve mümkün olduğunca çok çocuğu oradan uzaklaştır, anlaşıldı mı?"</p>
<p style="text-align: justify;">"Evet, merkez, 14 tamam."</p>
<p style="text-align: justify;">Klik. Bu son klik sesi çok yüksek gibi gelmişti.</p>
<p style="text-align: justify;">Tony etrafına bakındı. "Hepiniz duydunuz, 29-99. Vardiyada olanlar, hemen olay yerine gidiyorsunuz. Saat üçteki nöbet değişimini bekleyenler, siz de malzeme odasından Kojak lambaları alın ve özel araçlarınızla gidin. Shirley, ulaşabildiğin her memuru olay yerine yönlendir."</p>
<p style="text-align: justify;">"Tamam, efendim. Görev başında olmayanları aramaya başlayayım mı?"</p>
<p style="text-align: justify;">"Henüz değil. Huddie Royer, neredesin?"</p>
<p style="text-align: justify;">"Buradayım, çavuş."</p>
<p style="text-align: justify;">"Merkezde sorumluluk senin."</p>
<p style="text-align: justify;">Bunun üzerine Huddie filmlerde olduğu gibi itirazda bulunmadı. Ağzından, ekibin geri kalanıyla birlikte olay yerinde olup gaz ve yangınla savaşmak ve çocukları kurtarmak istediğine dair tek kelime çıkmadı. Sadece başüstüne, efendim, dedi.</p>
<p style="text-align: justify;">"Pogus İlçesi itfaiye Teşkilatı'nı kontrol et, ne yaptıklarını öğren, Lassburg ve Statler'ın neler yaptığını öğren, aklına aranacak başka bir yer geliyor mu?"</p>
<p style="text-align: justify;">"Norco West'e ne dersin?"</p>
<p style="text-align: justify;">Tony eliyle alnına vurmadı ama neredeyse vuracaktı. "Tabii ya!" Sonra Curt yanında, diğerleri hemen arkasında olduğu halde kapıya yöneldi. Mister Dillon en geriden takip ediyordu.</p>
<p style="text-align: justify;">Huddie köpeğin tasmasını yakaladı. "Bugün olmaz, oğlum. Shirley ve benimle birlikte burada kalıyorsun." Mister D hemen oturdu, çok iyi eğitilmişti. Yine de uzaklaşan adamları özlem dolu gözlerle izledi.</p>
<p style="text-align: justify;">Sadece ikimiz -D'yi de sayarsak üçümüz- kalınca bina birden çok boş görünmeye başlamıştı. Ama oturup bunu düşünecek vaktimiz yoktu, yapılacak çok iş vardı. Mister Dillon'ın ayağa kalkıp arka kapıya gittiğini ve altını koklayıp hafifçe inlediğini fark etmiş olabilirim. Sanırım fark ettim, ama muhtemelen geride bırakılmış olmanın yarattığı hayal kırıklığı olduğunu düşünüp üzerinde durmadım. Bence Mister D, B Barakası'nda bir şeylerin olmaya başladığını hissetmişti. Hatta belki bizi uyarmaya çalışıyordu.</p>
<p style="text-align: justify;">Ama o an köpekle ilgilenecek vaktim yoktu; kalkıp onu kabından su içip uyuyabileceği mutfağa kapatacak kadar bile zamanım yoktu. Keşke bunu yapsaydım, zavallı Mister Dillon birkaç yıl daha yaşayabilirdi. Ama bilmiyordum elbette. O an tek bildiğim, yolda kimlerin olduğunu bulmak ve onları olay yerine yönlendirmek zorunda olduğumdu. Ben bunu yaparken Huddie Royer da Sorumlu Çavuş'un ofisinde oturmuş, hayatının en önemli anlaşmasını yapmaya çalışan birinin ciddiyetiyle telefon görüşmeleri yapıyordu.</p>
<p style="text-align: justify;">Birim 6 hariç işbaşındaki tüm memurlara ulaşıp yönlendirdim (Birim 6 çağrıma, "Birkaç dakika içinde merkezdeyiz," diye cevap vermişti). Eddie Jacubois ve George Morgan'ın Poteenville'e gitmeden önce bir dağıtım yapmaları gerekiyordu. Ama elbette, Birim 6 o gün Poteenville'e gidemedi. Hayır, Eddie ve George o gün Poteenville'e gitmediler.</p>
</body>
</html>