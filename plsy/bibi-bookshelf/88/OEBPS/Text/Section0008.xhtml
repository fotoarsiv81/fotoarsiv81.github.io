<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">ŞİMDİ: Arky<br/></h2>
<p style="text-align: justify;"><span style="font-size: 1em; text-align: left; text-indent: 1em;">"Eee?" diye sordu Ned ve o an babasına çok benziyordu: bankta oturuş şekli, gözlerini karşısındakinin gözlerine dikişi, kaşlarının çatılışı, sabırsız yapısıyla tıpkı Curtis gibiydi. Hele o sabırsızlığı. "Evet?"</span><br/></p>
<p style="text-align: justify;">"Hikâyenin bu kısmı bana ait değil," dedi Sandy. "Orada değildim. Ama bu ikisi oradaydı."</p>
<p style="text-align: justify;">Bunun üzerine çocuk gözlerini Sandy'den ayırıp Huddie ile bana döndü.</p>
<p style="text-align: justify;">"Sen anlat, Hud," dedim. "Sen rapor vermeye alışıksın nasılsa."</p>
<p style="text-align: justify;">"Olmaz," dedi hemen. "Sen benden önce oradaydın. Onu önce sen gördün. Sen başla."</p>
<p style="text-align: justify;">"Ama..."</p>
<p style="text-align: justify;">"Biriniz başlasın!" dedi çocuk ve avuç içiyle alnına pat diye vurdu. Bunu görünce güldüm.</p>
<p style="text-align: justify;">"Haydi, Arky," dedi çavuş bana.</p>
<p style="text-align: justify;">"Ah, pekâlâ," dedim. "Biliyorsunuz, bunu daha önce bir hikâye gibi hiç anlatmamıştım. Kulağa nasıl geleceğini bilmiyorum."</p>
<p style="text-align: justify;">"Elinden geleni yap," dedi çavuş ve ben de öyle yaptım. Başlarda oldukça zordu; çocuğun bakışları beynime birer çivi gibi gömülüyordu sanki. İçimden sürekli, Anlattıklarıma inanmayacak, zaten kim inanır ki? diye geçiriyordum. Ama bir süre sonra rahatlayıp daha akıcı bir şekilde anlatmaya başladım. Çok önce yaşanmış bir olaydan bahsetmeye başlayınca her şeyin tekrar yüzeye çıktığını hissediyorsunuz. Bir çiçek gibi açılıyor. Sanırım bu iyi bir şey de olabilir, kötü de. O akşam orada oturur, Curtis'in oğluna geçmişte olanları anlatırken ikisini de hissediyordum.</p>
<p style="text-align: justify;">Huddie bir süre sonra bana katıldı ve yardım etmeye başladı. Her ayrıntıyı, radyoda Joan Baez çaldığını bile hatırlıyordu. "Kurtuluş, ayrıntılardadır," derdi eski çavuş (genellikle biri raporuna orada olması gereken bir şeyi yazmayı unuttuğunda). Ve tüm bu süre boyunca çocuk karanlık daha da çöküp yaz günü kendine has kokuları salar, yarasalar tepemizde uçar, güneyden gök gürültülerinin homurtuları duyulurken giderek irileşen gözlerle bizi dinledi. Babasına ne kadar benzediğini görmek içimi sızlatıyordu. Sebebini bilmiyorum.</p>
<p style="text-align: justify;">Sadece bir kez araya girdi. Sandy'ye dönüp ona hâlâ sahip olup olmadığımızı...</p>
<p style="text-align: justify;">"Evet," dedi Sandy ona. "Evet, durduğundan emin olabilirsin. Artı tonlarca resim. Çoğu Polaroid. Polislerin iyi bildiği bir şey varsa, o da kanıt zincirini korumaktır, delikanlı. Şimdi sessizce dinle. Madem bilmek istiyorsun, bırak da anlatsınlar."</p>
<p style="text-align: justify;">Beni kastettiğini anladım ve anlatmaya devam ettim.</p>
<p></p>
</body>
</html>