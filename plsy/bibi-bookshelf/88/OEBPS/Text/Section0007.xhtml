<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">ŞİMDİ: Sandy<br/></h2>
<p style="text-align: justify;">"...ve bu kez bir şey demedim. Uslu bir çocuk gibi onu takip ettim."</p>
<p style="text-align: justify;">Boğazım bayat bir patates cipsi gibi kuruydu. Saatime bakınca bir saatten fazla bir zaman geçmiş olduğunu gördüm ve buna pek şaşırmadım. Önemi yoktu; görev başında değildim. Gökyüzü gri bulutlarla kaplıydı ama gök gürültülerinin hafif homurtusu güneye doğru uzaklaşmıştı.</p>
<p style="text-align: justify;">"Hey gidi günler," dedi biri hem üzgün, hem şaşkın bir sesle, bunu sadece Yahudiler ve İrlandalılar becerebiliyor. "Sonsuza kadar çakı gibi olacağımızı sanıyorduk, değil mi?"</p>
<p style="text-align: justify;">Başımı çevirince sivil kıyafetlere bürünmüş Huddie Royer'ın Ned'in soluna oturmuş olduğunu gördüm. Yanımıza ne zaman geldiğini bilmiyordum. Yüzünde hâlâ 1979'da sahip olduğu dürüst, saf ifade vardı ama artık ağzının çevresinde çizgiler belirmişti. Saçları kırlaşmıştı ve döküldükleri için alnı iyice açılmıştı. Ennis'in ortadan kaybolduğu yaşta olmalıydı. Huddie'nin emeklilik planları arasında Winnebago ve çocuklarıyla torunlarına yapacağı ziyaretler vardı. Anladığım kadarıyla Manitoba dahil olmak üzere pek çok yere dağılmışlardı. Soracak olursanız -veya sormasanız da- size gideceği yerleri kırmızı kalemle işaretlediği Birleşik Devletler haritasını gösterirdi.</p>
<p style="text-align: justify;">"Evet," dedim. "Sanırım öyle. Ne zaman geldin, Huddie?"</p>
<p style="text-align: justify;">"Şey, geçerken Mister Dillon'dan bahsettiğini duydum. Çok iyi bir köpekti, değil mi? Biri 'tutuklusun' dediğinde nasıl kendini yere atıp yatardı, değil mi?"</p>
<p style="text-align: justify;">"Evet," dedim ve ortak bir tarihi olan, birbirini seven iki adamın gülümsemesi yüzlerimizde belirdi.</p>
<p style="text-align: justify;">"Ona ne oldu?" diye sordu Ned.</p>
<p style="text-align: justify;">"Vadesini doldurdu," dedi Huddie. "Eddie Jacubois ile onu oraya gömdük." Barakaların kuzeyindeki tepeye doğru uzanan çalılarla kaplı tarlayı işaret etti. "On beş yıl olmuştur. Değil mi, Sandy?"</p>
<p style="text-align: justify;">Başımı salladım. Aslında on dört yıl olmuştu. Neredeyse günü gününe.</p>
<p style="text-align: justify;">"Yaşlıydı sanırım," dedi Ned.</p>
<p style="text-align: justify;">Phil Candleton, "Çok genç sayılmazdı," dedi. "Ama..."</p>
<p style="text-align: justify;">"Zehirlendi," dedi Huddie boğuk, öfkeli bir sesle ve başka bir şey söylemedi.</p>
<p style="text-align: justify;">"Hikâyenin geri kalanını duymak istiyorsan..."</p>
<p style="text-align: justify;">"istiyorum," diye atıldı Ned hemen.</p>
<p style="text-align: justify;">"...o halde boğazımı biraz ıslatmam gerekiyor."</p>
<p style="text-align: justify;">Tam ayağa kalkıyordum ki Shirley elinde bir tepsiyle geldi. Üzerinde sandviçlerle -salam ve peynir, rozbif, tavuk- dolu bir tabak ve bir sürahi Red Zinger buzlu çay vardı. "Yerine otur, Sandy," dedi. "istediklerin burada."</p>
<p style="text-align: justify;">"Akıl okumaya mı başladın sen?"</p>
<p style="text-align: justify;">Shirley tepsiyi bırakırken gülümsedi. "Hayır. Sadece erkeklerin konuştuklarında susadıklarını ve daima aç olduklarını biliyorum, ister inanın ister, inanmayın hanımlar da bazen susayıp acıkabiliyor. Karnınızı doyurun, beyler ve senin en az iki sandviçi mideye indirmeni istiyorum, Ned Wilcox. Fazla zayıfsın."</p>
<p style="text-align: justify;">Dolu tepsiye bakarken aklıma, ekibi -Ned'den pek de büyük olmayan çocukları- buzlu çay içer ve yenilenen fayansları ve eklenen mikrodalga fırın hariç hiç değişmeyen mutfakta hazırlanmış sandviçleri yerken Tony ve Ennis'le konuşan Bibi Roth geldi. Sanırım zamanı bir arada tutan da zincirler.</p>
<p style="text-align: justify;">"Tamam, efendim," dedi Ned.</p>
<p style="text-align: justify;">Shirley'ye gülümsedi ama bu gülümseme içten değil, biraz görev yapar gibiydi; bakıştan sürekli B Barakası'nın üzerindeydi. Geçen yıllarda hikâyesini öğrenen pek çok adam gibi -ve bir de köpek, elbette- o da içerideki şeyin büyüsüne kapılmıştı, insanı tatmin etmeyen o yapay tatlandırıcılar yerine gerçek şekerle yapılmış buzlu çayımın ilk bardağının son yudumu hafifçe tahriş olmuş boğazımı rahatlatırken bunları anlatmakla Ned Wilcox'a bir iyilik yapıp yapmadığımı düşündüm. Belki o andan sonra anlatacaklarıma inanmazdı bile. Onunla ve kederiyle oyun oynadığımı iddia ederek öfkeyle kalkabilir, omuzlarını dikleştirerek uzaklaşabilirdi. Bu o kadar da imkânsız sayılmazdı. Huddie, Arky ve Phil bana destek olurlardı ve Shirley de tabii. Buick geldiğinde Ekip D'de değildi ama seksenlerin ortalarında iletişim biriminin sorumluluğunu üstlendikten sonra çok şey görmüş -ve yapmış- olduğunu kimse inkâr edemezdi. Çocuk yine de anlattıklarımıza inanmayabilirdi. Hazmedilmesi pek kolay bir hikâye değildi.</p>
<p style="text-align: justify;">Ama artık geri adım atmak için çok geçti. "Memur Rafferty'ye ne oldu?" diye sordu Ned.</p>
<p style="text-align: justify;">"Hiçbir şey," dedi Huddie. "O çirkin suratı bir süt kutusunun üzerinde bile görülmedi."</p>
<p style="text-align: justify;">Ned ona kararsızca baktı. Huddie'nin şaka yapıp yapmadığından emin olamamıştı.</p>
<p style="text-align: justify;">"Hiçbir şey olmadı," diye tekrarladı Huddie, bu kez daha alçak sesle. "Ortadan kaybolmanın doğasında var bu sinsilik, evlat. Babanın başına gelenler korkunçtu ve seni başka bir şeye inandırmaya asla çalışmazdım. Ama sen hiç olmazsa biliyorsun. Bu da bir şeydir, değil mi? Ziyaret edebileceğin, üzerine çiçek koyabileceğin bir yer var. Ya da koleje kabul edildiğini belirten mektubu götürebileceğin."</p>
<p style="text-align: justify;">"Bu bahsettiğin yer sadece bir mezar," dedi Ned. Beni huzursuz eden garip bir sabırla konuşuyordu. "Bir parça toprağın altında, içinde babamın üniformasını giymiş ama babam olmayan bir şeyin olduğu bir kutunun bulunduğu yer."</p>
<p style="text-align: justify;">"Ama başına ne geldiğini biliyorsun," dedi Huddie ısrarla. "Oysa Ennis..." Ellerini, avuç içleri içeri bakacak şekilde iki yana açtı, sonra bir sihirbazın iyi bir numaranın sonunda yaptığı gibi avuç içlerini yukarı çevirdi.</p>
<p style="text-align: justify;">Arky içeri girmişti, muhtemelen yüznumaraya bir ziyaret yapmıştı. Geri geldi ve oturdu.</p>
<p style="text-align: justify;">"Her şey yolunda mı?" diye sordum.</p>
<p style="text-align: justify;">"Şey, hem evet, hem hayır, çavuş. Steff sana telsizde yine o parazitlerin olduğunu söylememi istedi. O kısa süreli parazitler. Neden bahsettiğimi biliyorsun. Ayrıca televizyondaki yayın da kaybolmuş. Ekranda sadece şu BEKLEYİN, SİNYAL ARANIYOR yazısı var."</p>
<p style="text-align: justify;">Steff, Andy Colucci'nin yeğeni, Shirley'nin görev başında olmadığı zamanlarda iletişim bölümünün sorumluluğunda olan Stephanie Colucci'ydi. Televizyon yayınlarını, parasını kendi cebimizden ödediğimiz çanak anten sayesinde izliyorduk. Üst kattaki egzersiz aletlerini de bu şekilde satın almıştık (birkaç yıl önce biri, ağırlıkların yanındaki duvara, üzerinde Shabene'deki hapishane avlusunda egzersiz yapan kaslı motosikletçilerin resmi olan bir poster asmıştı; resmin altında BİR GÜN BİLE İZİN YAPMIYORLAR yazısı vardı).</p>
<p style="text-align: justify;">Arky ile kısaca birbirimize baktık, sonra gözlerimiz B Barakası'na yöneldi. Küçük mutfaktaki mikrodalga fırın o an bozuk değilse çok yakında çalışmaz hale gelecekti. Uzun zamandır olmamıştı, ama ışıkları ve telefonu da kaybedebilirdik.</p>
<p style="text-align: justify;">"Evli olduğu o yaşlı cadı için yaptığımız bence Ekip D'nin büyüklüğüydü," dedi Huddie.</p>
<p style="text-align: justify;">"Çenesini kapamak için yaptığımızı sanıyordum," dedi Phil.</p>
<p style="text-align: justify;">"Onun çenesini hiçbir şey kapatamazdı," dedi Huddie. "O her zaman ne isterse söylerdi ve onu tanıyan herkes bunu bilirdi."</p>
<p style="text-align: justify;">"Onunla evli değildi. Kadın onun ablasıydı," dedim. "Sanırım bunu açıkça belirtmiştim."</p>
<p style="text-align: justify;">"Onunla evliydi," dedi Huddie ısrarla. "Tıpkı uzun yıllardır evli, yaşlı bir çift gibiydiler. Aynı yatağı paylaşmak dışında evli çiftlerin yaptığı her şeyi yapıyorlardı. Aganigi yani..."</p>
<p style="text-align: justify;">"Şşşt, diline sahip ol," dedi Shirley.</p>
<p style="text-align: justify;">"Tamam," dedi Huddie.</p>
<p style="text-align: justify;">"Tony şapkayı aramızda dolaştırdı ve hepimiz yapabildiğimiz kadarını koyduk," dedim Ned'e. "Sonra Buck Flanders'ın kardeşi -Pittsburgh'da bir borsa simsarı- onun adına bu parayla yatırım yaptı. Tony öylece bir çek vermektense böyle bir hareketin daha iyi olacağını düşünmüştü."</p>
<p style="text-align: justify;">Huddie başını sallıyordu. "Bu fikri The Country Way'in arka odasında yaptığımız toplantıda ortaya attı. Ejderhanın icabına bakmak, listedeki son maddeydi."</p>
<p style="text-align: justify;">Huddie, dosdoğru Ned'e döndü.</p>
<p style="text-align: justify;">"Ennis'i hiç kimsenin bulamayacağını, onun da kafasına yediği bir darbe yüzünden geçici hafıza kaybından sonra Bakersfıeld'da, California'da veya Alaska'da bir yerde ortaya çıkmayacağım biliyorduk. O artık yoktu. Geri dönmemecesine ortadan kaybolmuştu. Belki siyah şapkalı, siyah trençkotlu adamın gittiği yere, belki farklı bir yere gitmişti, yok olmuştu işte. Ne bir ceset, ne şiddet belirtisi vardı, hatta bir giysi bile yoktu. Ennis gitmişti." Huddie güldü. Sesinde neşe yoktu. "Birlikte yaşadığı o yaşlı cadı deliye döndü. Zaten pek aklı başında sayılmazdı ama..."</p>
<p style="text-align: justify;">"Kesinlikle," dedi Arky onaylayarak. Salamlı peynirli sandviçinden bir lokma aldı. "Sürekli arardı, günde üç dört kez. Matt Babicki saçını başını yolacak hale gelmişti. Artık hayatta olmayışını bir lütuf olarak görmelisin, Shirley. Edith Hyams! Ne kadındı ama!"</p>
<p style="text-align: justify;">"O ne olduğunu sanıyordu?" diye sordu Ned.</p>
<p style="text-align: justify;">"Kim bilir?" dedim. "Belki onu poker borcu yüzünden öldürdüğümüzü ve kilere gömdüğümüzü sanıyordu."</p>
<p style="text-align: justify;">"O günlerde merkezde poker mi oynuyordunuz?" Ned hem dehşete düşmüş, hem büyülenmiş gibi görünüyordu. "Babam da oynuyor muydu?"</p>
<p style="text-align: justify;">"Yapma lütfen," dedim. "Tony merkezde poker oynandığını görse, oyun kibritlerle bile oynansa kafa derimizi yüzerdi. Ve ben de kesinlikle farklı davranmazdım. Şaka yapıyordum."</p>
<p style="text-align: justify;">"Biz itfaiyeci değiliz, evlat," dedi Huddie beni güldüren bir kibirle. Sonra tekrar konuya döndü. "O yaşlı cadı kardeşinin kayboluşunda parmağımız olduğuna inanıyordu çünkü bizden nefret ediyordu. Ennis'in dikkatini onun üzerinden uzaklaştıran herkesten nefret ediyordu. Nefret biraz abartılı bir kelime mi, çavuş?"</p>
<p style="text-align: justify;">"Hayır," dedim.</p>
<p style="text-align: justify;">Huddie tekrar Ned'e döndü. "Zamanını ve enerjisini alıyorduk. Ve bence Ennis'in hayatının en mutlu anları burada ya da devriye arabasında olduğu zamanlardı. Edith bunu biliyordu ve bundan hiç mi hiç hoşlanmıyordu. 'İş, iş, iş,' diyordu. 'Tek umursadığı bu. O kahrolası işi.' Ona göre Ennis'in ölümünün sebebi bizdik. Başka her şeyi biz almamış mıydık zaten?"</p>
<p style="text-align: justify;">Ned şaşkın görünüyordu. Muhtemelen kendi ev yaşamlarında işe karşı bu tür bir nefret olmayışındandı. En azından onun gördüğü kadarıyla yoktu. Shirley elini nazikçe çocuğun dizine koydu. "Birinden nefret etmeliydi, anlamıyor musun? Suçu birine yüklemek zorundaydı."</p>
<p style="text-align: justify;">"Edith bizi arıyor, üzerimize geliyor, eyalet savcısına ve kongre üyelerine mektuplar yazarak derinlemesine bir soruşturma talep ediyordu," dedim. "Sanırım Tony olabilecekleri sezdi ve birkaç gün sonra bizi hemen bir toplantıya çağırarak Edith'le ilgilenmemizi teklif etti. Bunu biz yapmadığımız takdirde hiç kimsenin yapmayacağını söyledi. Ennis ardında pek fazla şey bırakmamıştı ve yardım olmaksızın kadın kısa zamanda beş parasız kalacaktı. Ennis'in sigortası vardı ve o günlerde emeklilik ikramiyesinin yaklaşık yüzde seksenini almaya hakkı vardı, ama Edith uzun bir süre boyunca bunun tek kuruşunu bile alamayacaktı çünkü..."</p>
<p style="text-align: justify;">"...Ennis ortadan kaybolmuştu," dedi Ned.</p>
<p style="text-align: justify;">"Doğru. Bu yüzden Ejderha'ya destek olduk. Lawrence, Beaver ve Mercer'dan polisler de katkıda bulundular ve sonuçta birkaç bin dolarlık bir miktar elde edildi. Buck Flanders'ın kardeşi parayı, o zamanlar çok yeni olan bilgisayar hisselerine yatırdı ve sonuçta Edith küçük bir servet kazandı.</p>
<p style="text-align: justify;">"Ennis'e gelince, batı Pennsylvania'da çeşitli merkezlerde, Meksika'ya kaçtığına dair söylentiler çıktı. Her zaman Meksika'dan bahseder, orası üzerine dergiler okurdu. Kısa bir süre sonra herkes bunun doğruluğuna inanmaya başladı; Ennis, ablası, ağzındaki Ginsu bıçağıyla onu mezara göndermeden önce canını kurtarmak için çareyi kaçmakta bulmuştu. Ona daha yakın olan ve daha iyi tanıyanlar, Tony Schoondist The Country Way'in arka odasında yüksek sesle Ennis'in kayboluşunda B Barakası'nda duran Buick'in bir payı olduğunu söylediğinde yanında olanlar bile bu hikâyeyi anlatmaya başladı."</p>
<p style="text-align: justify;">"Buick'in X Gezegeni'nden gelmiş bir nakil aracı olduğuna inandığını söyleyecekti ki sustu," dedi Huddie.</p>
<p style="text-align: justify;">"Çavuş o gece çok ateşliydi," dedi Arky tıpkı Lawrence Welk gibi konuşarak. Yüzümdeki gülümsemeyi gizlemek için elimi ağzıma götürmek zorunda kaldım.</p>
<p style="text-align: justify;">"Kongre üyelerine yazdığı mektupta burada, Alacakaranlık Kuşağı'nda sakladığınız şeyden bahsetmemişti herhalde, değil mi?" diye sordu Ned.</p>
<p style="text-align: justify;">"Nasıl bahsedebilirdi?" diye sordum. "Bilmiyordu ki. Çavuş Schoondist'in hepimizi toplantıya çağırmasının esas sebebi buydu. Ağzımızdan herhangi bir şey kaçıracak..."</p>
<p style="text-align: justify;">"O da ne?" diye sordu Ned banktan hafifçe kalkarak. Ne gördüğünü bilmek için o tarafa bakmama gerek yoktu ama yine de baktım elbette. Shirley, Arky ve Huddie de öyle. Bakmamazlık, büyülenmemezlik edemezdiniz. Hiçbirimiz zavallı Mister D gibi Roadmaster'a doğru ulumadık veya oraya buraya işemedik ama ben en az iki sefer çığlık attığımı hatırlıyorum. Evet. Aklımı kaçıracak kadar korkup çığlık attım. Ve sonrasında kâbuslar gördüm. Tanrım, o kâbuslar.</p>
<p style="text-align: justify;">Fırtına güneye doğru uzaklaşmıştı ama bir yönden de uzaklaşmamıştı. Bir şekilde B Barakası'nın içinde sıkışıp kalmıştı. Oturduğumuz yerden, içerde parlak, sessiz ışık patlamaları olduğunu görebiliyorduk. Raylı garaj kapısının üzerinde sıralanmış olan pencereler bir an zifiri karanlık, bir sonraki ansa mavi-beyaz oluyordu. Ve her ışık patlamasında, içerde iletişim bölümündeki telsizde parazit olduğunu biliyordum. Mikrodalga fırının saatinin üzerinde ise öğleden sonra yerine HATA mesajı olacaktı.</p>
<p style="text-align: justify;">Ama genel olarak bakıldığında bu, o kadar da kötü sayılmazdı. Işık patlamalarının ardından gözlerimizin önünde yeşilimsi kareler dans ediyordu ama bakabiliyorduk. Bu cep fırtınalarının meydana geldiği ilk üç dört seferde bakmak imkânsızdı... bakmaya çalışanın gözleri kör olabilirdi.</p>
<p style="text-align: justify;">"Ulu Tanrım," diye fısıldadı Ned. Ağzı şaşkınlıkla bir karış açılmıştı.</p>
<p style="text-align: justify;">Yüzünde büyük bir şok ifadesi vardı. Ama kesinlikle sadece şok yoktu. Yüzünde, daha önce babasında da gördüğüm o büyülenmiş ifade vardı. Aynısını Tony'de de görmüştüm. Huddie'de. Matt Babicki'de ve Phil Candleton'da. Ve bu ifadeyi kendi yüzümde de hissetmemiş miydim sanki? Sarsıcı ve belirgin bir bilinmezlik karşısında, tanıyıp bildiğimiz evren sona erip mutlak karanlık başladığında hepimiz aynı şekilde hissetmez miyiz?</p>
<p style="text-align: justify;">Ned bana döndü. "Ulu Tanrım, Sandy, nedir bu? Nedir bu?"</p>
<p style="text-align: justify;">"İlle bir isim takmak istiyorsan ışık depremi diyebilirsin. Bu hafiflerinden biri. Son zamanlarda çoğu böyle. Yakından bakmak ister misin?"</p>
<p style="text-align: justify;">Bunun güvenli olup olmadığını, patlamanın yüzünü kızartıp kızartmayacağını veya vücuduna herhangi bir zarar verip vermeyeceğini sormadı. Sadece, "Tabii!" dedi. Ve bu da beni zerre kadar şaşırtmadı.</p>
<p style="text-align: justify;">Ned ve ben önde, diğerleri ardımızda barakaya doğru yürümeye başladık. Düzensiz ışık patlamaları ilerleyen günün alacakaranlığında iyice belirgindi ama güneş tepede olduğu sırada bile fark edilmemeleri imkânsızdı. Ve onu ilk aldığımız zaman, Buick Roadmaster'ın yaydığı ışıklar, güneşi bile gölgede bırakmıştı.</p>
<p style="text-align: justify;">"Güneş gözlükleri gerekiyor mu?" diye sordu Ned baraka kapısına yaklaştığımızda. Artık içeriden gelen mırıltıyı, Ned'in babasının Jenny İstasyonu'nda Buick'in büyük direksiyonunun başına oturduğunda duyduğu mırıltıyı duymak mümkündü.</p>
<p style="text-align: justify;">"Gerek yok, gözlerini kıs yeter," dedi Huddie. "Ama 1979'da olsaydık onlara kesinlikle ihtiyacın olurdu, buna emin olabilirsin." "Kesinlikle," dedi Arky, Ned yüzünü pencerelerden birine yaklaştırıp gözlerini kısarak içeri bakarken.</p>
<p style="text-align: justify;">Ben de her zamanki gibi büyülenmiş bir halde Ned'in yanına geçtim. Yaklaşın ve canlı timsahı görün.</p>
<p style="text-align: justify;">Roadmaster tamamen açıkta duruyordu. Üzerini örten branda her nasılsa kayıp, sürücü tarafında yerde bir yığın oluşturmuştu. O an gözüme her zamankinden daha çok bir sanat eseri gibi göründü; kıvrımlı hatları, büyük lastikleri, sırıtan ızgarasıyla büyük, eski bir otomotiv dinozoru. Hoş geldiniz, bayanlar ve baylar! Bu geceki Buick 8 gösterimize hoş geldiniz! Lütfen aradaki mesafeyi korumaya dikkat edin çünkü bu sanat eseri insanı ısırabilir!</p>
<p style="text-align: justify;">Kıpırtısızca, ölü gibi duruyordu... kıpırtısızca ve ölü gibi... ve sonra içi parlak mor bir ışıkla aniden aydınlandı. Fazla büyük direksiyonu ve dikiz aynası bir an için topçu ateşi altında, ufuktaki nesneler gibi açık seçik gözler önüne serildi. Ned hafifçe bağırdı ve elini yüzünü perdelemek için kaldırdı.</p>
<p style="text-align: justify;">Buick'in içi tekrar, tekrar parladı. Her seferinde aletlerin asılı olduğu duvar ve beton zemin aydınlandı. Bu kısa anlarda aletlerin tuhaf gölgeleri de duvara vuruyordu. Mırıltı artık çok daha belirgindi. Bakışlarımı Buick'in tam üzerinden geçen kirişe asılmış yuvarlak termometreye çevirdim ve bir sonraki ışık patlamasında göstergenin işaret ettiği rakamı kolayca görebildim: on iki derece. Muhteşem değildi ama korkunç olduğu da söylenemezdi. Genellikle B Barakası'nın içinde ısı on dereceden aşağı düşerse endişelenmek gerekirdi; on iki derece o kadar da kötü sayılmazdı. Yine de temkinli davranmak en iyisiydi. Aradan geçen yıllarda Buick hakkında birkaç sonuca ulaşmıştık -bazı kurallar belirlemiştik- ama hiçbirine tam anlamıyla güvenmememiz gerektiğini biliyorduk.</p>
<p style="text-align: justify;">Buick'in içinde bir başka sessiz ışık patlaması oldu ve ardından neredeyse bir dakika boyunca hiçbir hareket görülmedi. Ned bu arada hiç kıpırdamadı. Nefes bile almadığından eminim.</p>
<p style="text-align: justify;">"Bitti mi?" diye sordu sonunda.</p>
<p style="text-align: justify;">"Bekle," dedim.</p>
<p style="text-align: justify;">İki dakika daha bekledik ve hiçbir şey olmadı. Tam geri dönüp oturmayı teklif ermek için ağzımı açmıştım ki Buick, o akşam için havai fişeklerini son kez ateşledi. Konuşmama fırsat kalmadan çok şiddetli bir ışık patlaması oldu. Dev bir kiklotrondan<a id="ds3" href="#d3"><sup>3</sup></a>&nbsp;&nbsp;çıkan bir kıvılcım gibi dalgalı bir ışık huzmesi, Buick'in arka penceresinden dışarı ve yukarı doğru aktı. Küçük zikzaklar çizerek barakanın, içi ufak tefek metal parçalarla dolu kutuların dizili olduğu yüksek rafların bulunduğu arka köşesine yöneldi. Kutular, içlerinde yaylar, çiviler, cıvatalar, somunlar değil de yanan mumlar varmış gibi solgun, neredeyse büyülü, sarı renkte bir ışıltı yayar gibi göründüler. Mırıltı, dişlerimi birbirine çarptıracak ve burun kemiğimi içten içe titretecek kadar şiddetlendi. Sonra kesildi. Işık da yok oldu. Kamaşmış gözlerimize barakanın içi her zamanki gibi loş değil, zifiri karanlık gibi görünüyordu. Buick ise yumuşak, kıvrımlı dış hatları olan büyük, ağır bir kütleden ibaretti. Hiçbir ayrıntısı seçilemiyordu.</p>
<p style="text-align: justify;">Shirley, nefesini gürültülü bir şekilde bıraktı ve içeriye baktığı pencereden bir adım geriledi. Titriyordu. Arky kolunu omzuna attı ve Shirley'ye sarılarak kadını rahatlatmaya çalıştı.</p>
<p style="text-align: justify;">Işıkları sağımdaki pencereden izlemiş olan Phil, "Bunu kaç kez görmüş olursam olayım asla alışamayacağım, patron," dedi.</p>
<p style="text-align: justify;">"Nedir bu?" diye sordu Ned. Şaşkınlığı sanki yüzünden on, on iki yıl götürmüş ve onu kardeşlerinden de küçük bir çocuğa çevirmişti. "Neden oluyor?"</p>
<p style="text-align: justify;">"Bilmiyoruz," dedim.</p>
<p style="text-align: justify;">"Bundan başka kimler haberdar?"</p>
<p style="text-align: justify;">"Geçtiğimiz yirmi küsur yılda Ekip D bünyesinde görev almış olan her polis memuru. Motor Pool'dan birkaç kişi. Sanırım ilçe yol komisyon üyesi."</p>
<p style="text-align: justify;">"Jamieson mı?" dedi Huddie. "Evet, o da biliyor."</p>
<p style="text-align: justify;">"...ve Statler İlçe Polis Şefi, Sid Brownell. Bunlar dışında pek fazla bilen yok."</p>
<p style="text-align: justify;">Tekrar banka doğru yürüyorduk. Çoğumuz yeni bir sigara yakmıştı. Ned de bir sigaraya ihtiyacı varmış gibi görünüyordu. Veya herhangi bir şeye. Belki bir duble viski. Merkez binasının içinde her şey normale dönüyor olmalıydı. Steff Colucci, telsizin daha iyi çalıştığını fark etmişti mutlaka. Ve çok yakında çatıdaki çanak anten de sinyalleri iletmeye başlayacaktı; tüm skorlar, tüm savaşlar ve altı evden alışveriş kanalı tekrar izlenebilecekti. Ozon tabakasındaki deliği bu unutturmazsa, Tanrı biliyor ya, hiçbir şey unutturmazdı.</p>
<p style="text-align: justify;">"İnsanların nasıl haberi olmaz?" diye sordu Ned. "Bunun gibi büyük bir olay nasıl dışarı sızmaz?"</p>
<p style="text-align: justify;">"O kadar büyük değil," dedi Phil. "Yani ne de olsa bu bir Buick, evlat. Ama bir Cadillac olsaydı... o büyük olay olurdu."</p>
<p style="text-align: justify;">"Bazı aileler sır tutabilir, bazılarıysa tutamaz," dedim. "Bizim ailede sırlar güvendedir. Tony Schoondist'in, Buick'in gelip Ennis'in ortadan kayboluşundan iki gün sonra The Country Way'de yaptığı toplantının başlıca konusu da buydu. Tony o gece bu sırrın dikkatle korunması gerektiğini anlatarak bazı konuları gündeme getirdi. Ennis'in ablası... onunla nasıl ilgileneceğimiz ve sakinleşene kadar nasıl bir tutum sergileyeceğimiz..."</p>
<p style="text-align: justify;">"Sakinleştiyse de ben fark etmedim," dedi Huddie.</p>
<p style="text-align: justify;">"...ve olayı basına intikal ettirirse gazetecilerle nasıl konuşacağımız gibi konular."</p>
<p style="text-align: justify;">O gece orada bir düzine polis vardı. Phil ve Huddie'nin de yardımıyla hepsinin ismini söyleyebildim. Ned hepsiyle tanışmamıştı muhtemelen, ama belki babası akşam yemeğinde işten bahsettiyse isimlerini duymuştu. Polislerin çoğu evdeyken işten bahseder. Çirkin olayları değil elbette, bunları ailelerine mümkün mertebe anlatmazlar -tükürmeler, küfürler ve otoyollar üzerindeki kanlı sahneler-ama anlatılmaya değecek komik olaylar da olur. Örneğin bir keresinde bir Amish çocuk, dört nala koşan bir atın kuyruğuna tutunmuş halde Statler'ın ana caddesinde deliler gibi gülerek paten kayıyor diye çağrılmıştık. Bir keresinde de Culverton Yolu'nda, çıplak bir kadın ve erkeğin cinsel birleşme anındaki hallerinin kardan heykelini yapan bir adamla konuşmak zorunda kalmıştık. Ama bu sanat! diye bağırıp durmuştu. Ona, yaptığının komşuların gözünde sanat olmadığını anlatmaya çalışmıştık; komşular gördükleri karşısında dehşete düşmüştü. Hava biraz ısınıp yağmur yağmamış olsaydı bu olayın sonu mahkemeye varabilirdi.</p>
<p style="text-align: justify;">Ned'e, büyük masaları hiç kimse bir şey söylemeksizin çekip büyük bir kare oluşturacak şekilde bir araya getirişimizi, Brian Cole ve Dicky-Duck Eliot'ın garson kızlara odanın kapısına kadar eşlik edip kapıyı arkalarından kapatmalarını anlattım. Odanın ön tarafına yerleştirilmiş açık büfedeki yemeklerle karnımızı doyurduk. Sonra bira ve sigara faslına geçildi ve mavi sigara dumanı odanın tavanına doğru yükselmeye başladı. Restoranın o günlerdeki sahibi olan Peter Quinland, Frank Sinatra'yı çok severdi. Biz yemeklerimizi yer, biralarımızı ve sigaralarımızı içip konuşurken yukarıdaki hoparlörlerden sürekli Frank Sinatra şarkıları yayılıyordu: "Luck Be a Lady," "Summer Wind," "New York, New York," ve elbette bir de yirminci yüzyılın belki en salakça pop şarkısı, "My Way." Bugün o şarkıyı her dinleyişimde -aslında bu tüm Sinatra şarkıları için geçerli- aklıma The Country Way ve B Barakası'ndaki Buick geliyor.</p>
<p style="text-align: justify;">Buick'in kayıp sürücüsü hakkında ne söyleyeceğimizi kararlaştırdık: elimizde ismi, tarifi ve yasadışı bir şey yaptığına inanmak için herhangi bir sebep yoktu. Bir başka deyişle, hizmet hırsızlığından başka hiçbir şey. Ennis hakkındaki sorulara ciddi ve dürüst yanıtlar verilecekti; en azından belli bir noktaya kadar. Evet, hepimizin aklı karışmıştı. Evet, hepimiz endişeliydik. Evet, Ennis'in her şeyi boş verip gitmiş olması da mümkündü. Herhangi bir şeyin olmuş olabileceğini söyleme talimatı almıştık ve Ekip D, Memur Rafferty'nin çok iyi ve her şeyi söyleyebilecek kadar üzgün olan ablasına da bakacaktı.</p>
<p style="text-align: justify;">"Buick'e gelince, biri soracak olursa hizmet bedeli karşılığı el koyulduğunu söylersiniz," demişti Tony. "Bundan fazlasını söylemeyeceksiniz. Söyleyen olursa kim olduğunu bulur ve canına okurum." Masaların çevresine sıralanmış olan adamlarına baktı, diğerleri de ona baktı. Hiçbiri gülümsemiyordu. Hepsi de çavuşu o an çok ciddi olduğunu anlayacak kadar iyi tanıyordu. "Bu iyice anlaşıldı mı?"</p>
<p style="text-align: justify;">Herkes bir ağızdan anladığını belirtince "It Was a Very Good Year"ı söyleyen Sinatra'nın sesi gölgede kaldı. Evet, çok iyi anlamıştık.</p>
<p style="text-align: justify;">Ned elini kaldırınca sustum ve buna memnun da oldum. Çok eskilerde kalan bu toplantıyı hatırlamayı pek de istemiyordum aslında.</p>
<p style="text-align: justify;">"Ya şu Bibi Roth denen adamın yaptığı testler?" , "Hepsi de sonuçsuzdu," dedim. "Vinile benzeyen madde, tam olarak vinil değilmiş, çok benziyormuş ama değilmiş. Boyadan aldıkları örnekler Bibi'nin elindeki diğer oto boyası örneklerinin hiçbiriyle benzerlik göstermemiş. Ahşap, ahşapmış. 'Muhtemelen meşe ağacı,' dedi Bibi ve Tony ne kadar bastırırsa bastırsın bu konuda başka bir şey söylemedi. Onu rahatsız eden bir şey vardı ama bize anlatmadı."</p>
<p style="text-align: justify;">"Belki de anlatamadı," dedi Shirley. "Belki o da bilmiyordu."</p>
<p style="text-align: justify;">Başımı salladım. "Arabanın camları bildiğimiz otomobil camları ama hiçbir firmaya ait değil. Yani başka hiçbir arabada bulunamayacak otomobil camları."</p>
<p style="text-align: justify;">"Ya parmak izleri?"</p>
<p style="text-align: justify;">"Ennis. Baban. Bradley Roach. Hepsi bu. Siyah şapkalı adamdan herhangi bir iz yok."</p>
<p style="text-align: justify;">"Eldiven takmış olmalı," dedi Ned.</p>
<p style="text-align: justify;">"İnsan öyle düşünüyor, evet. Brad bu konuda kesin bir şey söyleyemedi ama adamın ellerini gördüğünü ve ellerinin de yüzü gibi beyaz olduğunu düşündüğünü hatırlar gibi olduğunu söyledi."</p>
<p style="text-align: justify;">"İnsanlar sonradan bu tür ayrıntıları uydurmaya meyilli oluyorlar," dedi Huddie. "Görgü tanıklarına dilediğimiz kadar çok güvenemiyoruz maalesef."</p>
<p style="text-align: justify;">"Değerli görüşlerinizin sonu geldi mi, efendim?" diye sordum.</p>
<p style="text-align: justify;">Huddie elini şöyle bir salladı ve, "Devam et," dedi.</p>
<p style="text-align: justify;">"Bibi arabada herhangi bir kan izi bulamamış ama bagajın içinden aldığı lif örneklerinde organik bir maddenin mikroskobik izlerini bulmuş. Bibi bu maddeyi tanımlayamamış ve madde -ona sabun-pisliği diyordu- parçalanmış. Bir hafta içinde maddeden eser kalmamış."</p>
<p style="text-align: justify;">Huddie, bir okul çocuğu gibi elini kaldırdı. Başımı salladım.</p>
<p style="text-align: justify;">"Bibi ve ekibinin arabanın boyasından, lastiklerinden ve direksiyonundan örnek parçalar aldığı yerlerde bir hafta sonra hiçbir iz kalmadı. Ahşap, bir üzüm tanesini saran zar gibi yeniden oluştu. Kaportadaki çentik gözden kayboldu. Boyayı bir çakı ya da anahtarla çizecek olsak, altı yedi saat sonra çizikten eser kalmıyordu."</p>
<p style="text-align: justify;">"Kendi kendini iyileştiriyor mu?" dedi Ned. "Bunu yapabilir mi?"</p>
<p style="text-align: justify;">"Evet," dedi Shirley. Yeni bir Parliament yakmış, kısa, sinirli nefesler çekiyordu. "Baban bir keresinde yaptığı deneylerden birini görmem için beni ikna etti; video kamerayla çekim yapacaktım. Sürücü tarafındaki kapının üzerine uzunca bir çizik attı ve kamerayı öylece çeker halde bırakıp on beş dakika sonra geri döndük. Filmlerdeki gibi dramatik bir sahne değildi ama gerçekten çok şaşırtıcıydı. Çiziğin derinliği azalmış ve boyayla uyum sağlamaya çalışıyormuşçasına kenarları koyulaşmaya başlamıştı. Sonunda tümüyle gözden kayboldu. Hiçbir iz kalmadı."</p>
<p style="text-align: justify;">"Ve lastikler," dedi Phil Candleton sözü alarak. "Birine bir tornavida saplıyorduk ve lastiğin içindeki hava bekleneceği gibi delikten dışarı sızmaya başlıyordu. Ama çıkan ses, hemen zayıf bir ıslığa dönüşüyor, birkaç saniye sonraysa tamamen kesiliyordu. Sonra tornavida yere düşüyordu." Phil dudaklarını büzerek çıkan sesi taklit etti. "Bir karpuz çekirdeğini tükürmek gibi."</p>
<p style="text-align: justify;">"Bu şey canlı mı?" diye sordu Ned bana. Sesi öylesine alçaktı ki zorlukla duydum. "Yani eğer kendini iyileştirebiliyorsa..."</p>
<p style="text-align: justify;">"Tony her zaman canlı olmadığını söylerdi," dedim. "Bu konudaki tavrı çok hararetliydi. 'Sadece bir araç,' derdi. 'Çözemediğimiz bir tür marifetli alet.' Babansa tam aksini düşünürdü ve sonunda o da Tony kadar ateşli davranmaya başladı. Curtis yaşasaydı..."</p>
<p style="text-align: justify;">"Ne? Yaşasaydı ne olurdu?"</p>
<p style="text-align: justify;">"Bilmiyorum," dedim. Birden kendimi bomboş ve üzgün hissettim. Daha anlatılacak çok şey vardı ama içimi ani bir isteksizlik sarmıştı. Kendimi anlatacak gibi hissetmiyordum ve anlatma fikri yüreğime bir ağırlık çökmesine sebep oluyordu. Yaklaşan yağmur indirmeden önce saman balyalarını içeri taşımak gibi gerekli, ama zor ve aptalca bir işi yapmadan önce içinizi saran sıkıntı gibi. "Baban yaşasaydı ne olurdu bilmiyorum ve Tanrı biliyor ya, bu doğru."</p>
<p style="text-align: justify;">Huddie imdadıma yetişti. "Baban kafasını arabaya takmıştı, Ned. Neredeyse başka hiçbir şey düşünmüyordu. Her boş anında arabanın yanına koşuyor, çevresinde yürüyor, resimlerini çekiyor... ona dokunuyordu. Çoğunlukla yaptığı buydu. Sadece dokunuyor, dokunuyor, sanki gerçek olduğunu hissetmek istiyordu."</p>
<p style="text-align: justify;">"Çavuş da aynı şekilde," diye araya girdi Arky.</p>
<p style="text-align: justify;">Tam olarak değil, diye düşündüm ama yüksek sesle söylemedim. Curt için daha farklıydı. Buick, Tony'ye hiçbir zaman olmadığı şekilde Curtis'e aitti. Ve Tony bunu biliyordu.</p>
<p style="text-align: justify;">"Peki ya Memur Rafferty, Sandy? Sence Buick..." "Onu yedi," dedi Huddie son derece kendinden emin bir sesle. "O zaman da böyle düşünmüştüm, şimdi de böyle düşünüyorum. Baban da buna inanıyordu."</p>
<p style="text-align: justify;">"Öyle mi?" diye sordu Ned bana.</p>
<p style="text-align: justify;">"Şey, evet. Yediğini ya da başka bir yere götürdüğünü düşünüyordu." Yine aklıma aptalca, ama aynı zamanda gerekli olan zahmetli işler geldi; düzeltilmesi gereken sıra sıra yataklar, yıkanması gereken dağ gibi bulaşık, toplanıp taşınması gereken dönümlerce saman.</p>
<p style="text-align: justify;">"Ama bana Memur Rafferty ve babam onu bulduğundan beri arabayı hiçbir bilim adamının incelemediğini söylüyorsun," dedi Ned. "Hiç mi? Ne fizikçiler ne de kimyacılar arabayı incelemedi mi? Hiç kimse spektografik bir analiz yapmadı mı?"</p>
<p style="text-align: justify;">"Bibi bir kez gelip Buick'i inceledi sanırım," dedi Phil savunurcasına. "Ama yalnız geldi, birlikte çalıştığı çocukları daha sonra hiç getirmedi. O, Tony ve baban içeri büyük bir makine soktular... belki bir spektograftı ama neler gösterdiğini bilmiyorum. Sen biliyor musun, Sandy?"</p>
<p style="text-align: justify;">Başımı iki yana salladım. O soruya cevap verebilecek kimse kalmamıştı. Bibi Roth, 1998'de kanserden ölmüştü. Sık sık elinde bir not defteriyle Buick'in etrafında dolaşıp notlar alan, bazen de çizimler yapan Curtis Wilcox da ölmüştü. Eski Sorumlu Çavuş, Tony Schoondist hâlâ hayatta ve yetmişlerinin sonlarındaydı ama Alzheimer, beynindeki her şeyi silmişti. Arky Arkanian'la birlikte onu şu an kaldığı bakımevinde ziyaret edişimizi hatırladım. Noel'den hemen önceydi. Arky ile ona, parasını bir grup eski memur olarak kendi aramızda toplayıp satın aldığımız altın bir St. Christopher madalyası götürmüştük. Bana sevgili çavuş iyi günlerinden birindeymiş gibi gelmişti. Hediye paketini pek zorlanmadan açmış ve madalyayı gördüğünde çok mutlu olmuştu. Hatta kopçasını bile kendi açmıştı, ama Arky takmasına yardım etmişti. Hediye faslı sona erince kaşlarını çatarak dikkatle bana bakmıştı. Gözlerindeki donuk bakışın yerini eski günleri hatırlatan keskin bir bakış almıştı. Bir an için kim olduğunu, kim olduğumuzu hatırlamış gibi görünmüştü. Sonra gözleri buğulanmış ve, "Kimsiniz, çocuklar?" diye sormuştu. "Hatırlayacak gibiyim." Sonra, hava durumunu sunar gibi son derece düz bir ifadeyle konuşmuştu. "Cehennemdeyim ben. Burası cehennem."</p>
<p style="text-align: justify;">"Dinle, Ned," dedim. "The Country Way'deki toplantı aslında iki olguyla ilgiliydi. California'daki polisler bunu, hafızalarının zayıflığından olsa gerek, bazen devriye arabalarının yan taraflarına yazıyorlar. Ama biz asla unutmuyoruz. Neden bahsettiğimi anladın mı?"</p>
<p style="text-align: justify;">"Hizmet etmek ve korumak."</p>
<p style="text-align: justify;">"Çok doğru. Tony, o şeyin neredeyse kendiliğinden avuçlarımıza düşmüş olmasını Tanrı'nın isteği olarak kabul ediyordu. Bunu açıkça dile getirmiyordu ama biz anlıyorduk. Baban da aynı şekilde hissediyordu."</p>
<p style="text-align: justify;">Ned Wilcox'a, duymaya ihtiyaç duyduğunu düşündüğüm şeyleri anlatıyordum. Anlatmadığım şeyse, Tony ve Curt'ün gözlerindeki ışıltıydı. Tony hizmet edip koruma görevlerimiz üzerine bir konferans verebilir, Ekip D bünyesindeki polislerin böylesine tehlikeli bir konunun üstesinden gelebilecek kapasitede olduğunu uzun uzadıya anlatabilir, muhtemelen Bibi Roth yönetimindeki, dikkatle seçilmiş bir grup bilim adamının araba üzerinde incelemeler yapmasına izin vereceğini söyleyebilirdi. Tüm bu hikâyeleri anlatabilirdi ve yaptı da zaten. Hiçbirini gerçekten kastederek söylemiyordu. Tony ve Curt, Buick'i istiyordu çünkü onu bırakma düşüncesine tahammül edemiyorlardı. Asıl konu buydu, diğer her şey sadece birer ayrıntıdan ibaretti. Roadmaster garipti, egzotikti, tekti ve onlara aitti. Onu bir başkasına verme düşüncesine bile katlanamazlardı.</p>
<p style="text-align: justify;">"Ned," dedim. "Baban ardında hiç defter bırakmış mı? Okulda kullanılan defterlerden."</p>
<p style="text-align: justify;">Ned bunu duyunca dudaklarını kıstı. Başını eğdi ve dizlerinin arasında bir noktaya doğru konuştu. "Evet, aslında her türden defter var. Annem onların bir tür günlük olabileceğini söylemişti. Her neyse, vasiyetinde ona ait tüm özel belgelerin yakılmasını istemiş ve annem de hepsini yaktı."</p>
<p style="text-align: justify;">"Sanırım bu oldukça akla uygun," dedi Huddie. "En azından eski çavuş ve Curt'e uyan bir davranış." Ned başını kaldırıp ona baktı.</p>
<p style="text-align: justify;">Huddie sözlerini biraz açtı. "O ikisi bilim adamlarına güvenmezdi. Tony onlara ne isim takmıştı, biliyor musun? Ölümün tohumcuları. En önemli görevlerinin dünyaya zehir saçmak olduğunu söylerdi. Sadece bilginin onlara zarar vermeyeceğini ekleyerek herkese istedikleri her şeyi yemelerini söylerdi." Duraksadı. "Başka bir konu daha vardı."</p>
<p style="text-align: justify;">"Başka bir konu mu?" diye sordu Ned. "Gizlilik," dedi Huddie. "Polisler sır tutabilir ama Curt ve Tony bilim adamlarının bunu yapabileceğine inanmıyordu. Tony'nin bir keresinde, 'O sersemlerin atom bombasının tohumlarını dünyaya ne kadar hızlı yaydıklarına bir bak,' dediğini duymuştum. 'Bu yüzden Rosenbergler'i kızarttık ama kafasında bir beyni olan herkes, Rusların iki yıl içinde aynı bombaya sahip olacağını tahmin edebilirdi. Neden? Çünkü bilim adamları çene çalmayı sever. B Barakası'nda tuttuğumuz o şey bir atom bombasıyla aynı şey olmayabilir ama belki de öyledir, kim bilir? Kesin olan bir şey varsa o da bizim çatımız altında durduğu sürece kimsenin atom bombası olmayacağı.'"</p>
<p style="text-align: justify;">Bunun, gerçeğin sadece bir kısmı olduğunu düşündüm. Bazen Tony ve Ned'in babasının bu konuda konuşmaya gerçekten ihtiyaç duyup duymadıklarını merak ederdim, yani merkezde işlerin en durgun olduğu, bazı polislerin üst katta şekerleme yaptığı, diğerlerinin mikrodalga fırında patlatılmış mısırları yiyerek videoda film seyrettiği hafta içleri ilerlemiş akşam saatlerinde, alt katta sadece ikisi varken ofisin kapısı kapalı bir halde içerideyken acaba içlerinden biri düşündüğüm cümleyi söylemeye ihtiyaç duyuyor muydu? Dünya üzerinde bunun gibi bir şey daha yok ve biz bunu kendimize saklıyoruz. Hiç sanmıyorum. Çünkü iletişim kurmak için birbirlerinin gözlerine bakmaları yeterliydi. İkisinde de aynı hevesli bakış vardı. Aynı dokunma ve hissetme isteği. Sadece arabanın etrafında dolaşmak bile onlar için farklı bir anlam taşıyordu. O gizemli bir şey, bir sır, bir mucizeydi. Ama çocuğun bunları kabullenip kabullenmeyeceğini bilmiyordum. Babasını sadece özlemediğini, aynı zamanda öldüğü için ona öfkede duyduğunu görebiliyordum. Bu ruh halindeyken yaptıklarını çalmak olarak görebilirdi, ki bu da doğru değildi. En azından tamamen doğru değildi.</p>
<p style="text-align: justify;">"O sırada ışık depremlerini öğrenmiştik," dedim. "Tony, onlara 'dağıtım anları' diyordu. Buick'in bir şeyden kurtulduğunu, onu statik elektrik gibi boşalttığını düşünüyordu. Gizlilik konusu ve diğer sebeplerimiz bir yana, yetmişlerin sonlarında, Pennsylvania'daki herkesin -sadece bizim değil, herkesin- bilim adamlarına ve teknolojiye güvenmemek için çok iyi bir nedeni vardı."</p>
<p style="text-align: justify;">"Three-Mile<a id="ds4" href="#d4"><sup>4</sup></a>," &nbsp;dedi Ned.</p>
<p style="text-align: justify;">"Evet. Ayrıca arabanın tuhaflıkları sadece kendi kendine düzelen çizikler ve üzerinde toz tutmamasından ibaret değildi. Çok daha fazlası vardı."</p>
<p style="text-align: justify;">Durdum. Bir anda anlatmak çok zor gelmişti. "Devam et, anlat ona," dedi Arky. Sesi neredeyse öfkeyle titriyordu. "Şimdiye kadar anlattıklarının hiçbir anlamı yok. Ona geri kalanını da anlat." Huddie'ye, sonra Shirley'ye baktı. "1988'i anlat. Evet, onu bile." Durup iç geçirdi ve B Barakası'na baktı. "Artık durmak için çok geç, çavuş."</p>
<p style="text-align: justify;">Ayağa kalkıp otoparka doğru yürümeye başladım. Arkamdan Phil'in sesini duydum. "Hayır, yapma. Bırak gitsin, evlat, geri gelecektir."</p>
<p style="text-align: justify;">En tepedeki koltukta oturulunca bu hep olur; insanlar geri döneceğini söylerler ve neredeyse her seferinde haklı çıkarlar. İnme, kalp krizi ve sarhoş sürücüler gibi engeller olmadığı sürece dedikleri oluyor, sanırım. Biz ölümlülerin Tanrı'nın işi olduğunu umduğumuz engeller. En tepedeki koltukta oturanlar -oraya ulaşmak ve ulaştığı yerde kalmak için ter akıtanlar- hiçbir zaman işin canı cehenneme deyip balığa gidemezler. Hayır. Tepedeki koltukta oturan bizler, yatakları düzeltmeye, bulaşıkları yıkamaya, saman balyalamaya ve elimizden gelenin en iyisini yapmaya devam ederiz. İnsanlar, Ah dostum, sen olmasan biz ne yapardık? der. Bunun cevabı, o zamana kadar her ne halt yapıyorlarsa onu yapmaya devam edecekleridir aslında. Her zaman ne yapıyorlarsa o.</p>
<p style="text-align: justify;">B Barakası'nın raylı garaj kapısının önünde durdum ve pencerelerin birinden içeri, termometreye baktım. Sıcaklık on bir dereceye inmişti. Hâlâ kötü sayılmazdı -en azından korkunç değildi- ama Buick'in gece bastırmadan önce bir iki patlama daha yapacağını düşünmemi sağlayacak kadar serindi. Brandayı tekrar üzerine örtmemizin bir anlamı olmayacaktı, daha sonra örterdik.</p>
<p style="text-align: justify;">Sakinleşiyor. Schoondist ve Wilcox'a göre Roadmaster'ın etkileri giderek hafifliyordu. Kurulmamış bir saat gibi yavaşlıyor, eski bir buzdolabı gibi titriyor, neyin sıcak neyin soğuk olduğunu artık ayırt edemeyen bir yangın detektörü gibi ötüyordu. İstediğiniz benzetmeyi seçebilirsiniz. Ve belki de doğruydu. Hakkında hiçbir şey bilmiyorduk. Kendi kendimize bildiğimizi söylememiz, her gece korkunç kâbuslar görmeden o şeyle burun buruna yaşayabilmek için başvurduğumuz bir taktikten fazlası değildi.</p>
<p style="text-align: justify;">Tekrar banka dönüp bir sigara daha yaktım ve Shirley'yle Ned'in arasına oturdum. "Bu akşam gördüğümüz şeyi ilk görüşümüzü anlatmamı ister misin?" diye sordum.</p>
<p style="text-align: justify;">Yüzünde beliren hevesli ifade, anlatmaya devam etmemi kolaylaştırdı.</p>
<p style="text-align: justify;"><a id="d3" href="#ds3">3.&nbsp;Atom araştırmalarında, elektriklenmiş cisimlere yüksek hız veren bir aygıt.</a><br/></p>
<p style="text-align: justify;"><a id="d4" href="#ds4">4.&nbsp;28 Mart 1979'da, Pennsylvania Three-Mile Adası'ndaki nükleer reaktörde çok büyük bir tehlike yaşanmıştır.</a><br/></p>
<p></p>
</body>
</html>