<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">ŞİMDİ: Sandy<br/></h2>
<p style="text-align: justify;"><span style="font-size: 1em; text-indent: 1em;">Shirley, Huddie, Eddie: üçünün iç içe geçen sesleri bana tuhaf bir şekilde çok güzel geliyordu; garip bir oyunun sıraları geldiğinde söz alan karakterleri gibiydiler. Eddie timsahın ağzını kapattığını söyledi ve sonra sustu. Diğer seslerin devam etmesini bekledim ama kimse konuşmayınca ve Eddie de söze devam etmeyince anlattıklarının bittiğini anladım. Ama Ned Wilcox anlamamıştı. Ya da belki anladığı halde kabul etmeye yanaşmıyordu.</span></p>
<p style="text-align: justify;">"Eee?" dedi. Pek gizleyemediği sabırsızlık yine sesine yansımıştı.</p>
<p style="text-align: justify;">Yarasamsı yaratığı kestiğinizde ne oldu? Bana balığı anlat. Bana her şeyi anlat. Ama -bu çok önemli- bana bir başı, ortası ve sonu olan ve her şeyin bir açıklamasının olduğu bir hikâye anlat. Çünkü ben bunu hak ediyorum. Bana başı sonu belirsiz kesitler anlatma. Bunu reddediyorum. Varlığım inkâr ediyorum. Ben bir hikâye istiyorum.</p>
<p style="text-align: justify;">Çok gençti ve bu bir kısmını açıklıyordu, nasıl derler, kendi dünyasına yabancı bir olguyla karşı karşıyaydı ve bu daha büyük bir bölümünü açıklıyordu... ama başka bir şey daha vardı ve hiç hoş değildi. Bencilce, hırs yüklü bir ısrar, bir eşeleme. Ve buna hakkı olduğunu düşünüyordu. Yas tutanları hep şımartırız, bunu fark etmiş miydiniz? Ve onlar da bu muameleye alışırlar.</p>
<p style="text-align: justify;">"Ne eee?" diye sordum. Sesimin tonu pek cesaret verici değildi, ama bunun bir etkisi olmadı elbette.</p>
<p style="text-align: justify;">"Çavuş Schoondist ve babam merkeze dönünce ne oldu? Brian Lippy'yi yakaladınız mı? Görmüş mü? Kimseye anlatmış mı? Tanrım, anlatmayı burada kesemezsiniz!"</p>
<p style="text-align: justify;">Yanılıyordu, istediğimiz yerde keserdik, ama bu gerçeği kendime sakladım (en azından o an için) ve ona Brian Lippy'yi hiçbir zaman yakalayamadığımızı söyledim; Brian Lippy, hâlâ Kubrick idi.</p>
<p style="text-align: justify;">"Raporu kim yazdı?" diye sordu Ned. "Sen mi, Eddie? Yoksa Memur Morgan mıydı?"</p>
<p style="text-align: justify;">"George," dedi Eddie hafifçe gülümseyerek. "O tür işlerde her zaman daha iyi olmuştur. Üniversitede Yaratıcı Yazarlık dersleri almış. Her eyalet polisinin yaratıcı yazarlık hakkında bilgisi olması gerektiğini söylerdi. O gün işler çığrından çıkmaya başladığında bizi toparlayan George olmuştu. Değil mi, Huddie?"</p>
<p style="text-align: justify;">Huddie başını salladı.</p>
<p style="text-align: justify;">Eddie ayağa kalktı, ellerini beline koydu ve kemikleri kütürdeyene dek gerindi. "Artık eve gitmeliyim, millet. Belki The Tap'e uğrayıp bir bira içerim. Hatta belki iki. Onca konuşmadan sonra boğazım iyiden iyiye kurudu ve tek bir bira beni kesmeyeceğe benzer."</p>
<p style="text-align: justify;">Ned ona öfke, hayret ve sitemle baktı. "Öylece gidemezsin!" diye bağırdı. "Her şeyi duymak istiyorum!"</p>
<p style="text-align: justify;">Ve yeniden Şişko Eddie olma yolunda isteksizce ilerleyen Eddie bildiğim şeyi, hepimizin bildiği şeyi dile getirdi. Bunu, Ned'e pek de dostça sayılmayacak bir ifadeyle bakarak yaptı. "Duydun zaten, evlat. Sadece duyduğunun farkında değilsin."</p>
<p style="text-align: justify;">Ned onun uzaklaşmasını izledikten sonra bize döndü. Ona sempatiyle bakan tek kişi Shirley'ydi ve sanırım onu yumuşatan da çocuk için duyduğu üzüntüydü.</p>
<p style="text-align: justify;">"Her şeyi duydun derken ne demek istedi?"</p>
<p style="text-align: justify;">"Birkaç anekdot haricinde anlatacak hiçbir şey kalmadı," dedim. "Ve onlar da aynı konunun değişik çeşitlemeleri. Ancak bir patlamış mısır kâsesinin dibindeki sert kalıntılar kadar çekici olduklarını söyleyebilirim.</p>
<p style="text-align: justify;">"Brian Lippy'ye gelince, George'un raporunda şöyle yazıyordu: 'Memur Morgan ve Memur Jacubois söz konusu şahısla konuşup ayık olduğuna kanaat getirdiler. Söz konusu şahıs kız arkadaşına fiziksel saldırıda bulunduğunu inkâr etti ve Memur Jacubois, kız arkadaşın bu yönde onayını aldı. Bunun üzerine söz konusu şahıs serbest bırakıldı.'"</p>
<p style="text-align: justify;">"Ama Lippy devriye aracının camını tekmeleyerek çıkmıştı?"</p>
<p style="text-align: justify;">"Öyle ama o şartlar altında George ve Eddie hasarı bildiremezdi."</p>
<p style="text-align: justify;">"Eee?"</p>
<p style="text-align: justify;">"Eeesi, parası muhtemelen beklenmedik durumlar için ayrılan bütçeden alındı. Daha doğrusu Buick Roadmaster fonundan. Yeri hiç değişmedi, hâlâ mutfaktaki kahve kutusunda duruyor."</p>
<p style="text-align: justify;">"Evet, parası oradan çıktı," dedi Arky. "Sevgili kahve kutumuz bize yıllar boyunca sadakatle destek oldu." O da ayağa kalkıp gerindi. "Gitsem iyi olacak, beyler bayanlar. Bazılarınızın aksine benim arkadaşlarım var, gündüz kuşağı sohbet programlarında buna özel hayat diyorlar. Ama gitmeden önce sana bir şey söylememi ister misin, Neddie? O gün hakkında bir şey?"</p>
<p style="text-align: justify;">"Bana istediğin her şeyi anlatabilirsin."</p>
<p style="text-align: justify;">"D'yi gömdüler." Aksanı yine belirginleşmişti. "Onu zehirleyen şeyi parçalamakta kullandıkları aletleri de hemen yanına gömdüler. Aralarında benim delgi aletim de vardı ve onun için bana bütçeden para veren olmadı!"</p>
<p style="text-align: justify;">"Bir K.K. formu doldurmadın da ondan," dedi Shirley. "Bu tür işlerin angarya olduğunu biliyorum ama..." Hayat böyle işte, der gibi omuz silkti.</p>
<p style="text-align: justify;">Arky kaşlarını çatmış, kuşkuyla ona bakıyordu. "K.K. mı? Ne tür bir formmuş o?"</p>
<p style="text-align: justify;">"Senin kıçımın kenarı listen," dedi Shirley son derece ciddi bir ifadeyle. "Her ay doldurup papaza gönderdiğin liste. Tanrım, hiç bu kadar kalın kafalı bir İsveçli görmedim. Size orduda hiçbir şey öğretmediler mi?"</p>
<p style="text-align: justify;">Arky elini ona doğru salladı ama gülümsüyordu. Yıllar boyu böyle takılmalara maruz kalmıştı, bundan emin olabilirsiniz; sanırım aksanı karşıdakini tahrik ediyordu. "Git başımdan, cadı!"</p>
<p style="text-align: justify;">"Kendin kaşındın, Arky," dedim. Ben de gülümsüyordum. Ned gülümsemiyordu. Tüm bu takılmalar ve şakalaşmalar -normale dönme girişimlerimiz- ona hiç ulaşmamış gibiydi.</p>
<p style="text-align: justify;">"Sen neredeydin, Arky?" diye sordu. "Tüm bunlar olurken sen neredeydin?" Eddie Jacubois kamyoneti çalıştırıp otoparktan çıkarken farların aydınlığı bir anlığına bizi yalayıp geçti.</p>
<p style="text-align: justify;">"İzindeydim," dedi Arky. "Kardeşimin Wisconsin'deki çiftliğindeydim. Bu yüzden o pisliği başkaları temizlemek zorunda kaldı." Bu son cümleyi söylerken yüzünde tatmin dolu bir ifade vardı.</p>
<p style="text-align: justify;">Eddie bize el sallayarak önümüzden geçti. Hepimiz ona karşılık verdik. Ned dahil. Ama yüzünde hâlâ o sıkıntılı ifade vardı.</p>
<p style="text-align: justify;">"Ben de artık gideyim," dedi Phil. Sigarasını söndürdü, ayağa kalktı ve kemerini yukarı çekti. "Sonuçta önemli olan babanın mükemmel bir memur ve Ekip D için müthiş bir kazanç olduğu, evlat."</p>
<p style="text-align: justify;">"Ama daha bilmek istediğim..."</p>
<p style="text-align: justify;">"Neyi bilmek istediğinin bir önemi yok," dedi Phil nazikçe. "O öldü, sen ise yaşıyorsun. Joe Friday'in söylediği gibi, gerçekler bunlar, iyi geceler, çavuş."</p>
<p style="text-align: justify;">"İyi geceler," dedim ve Arky ile otoparkın diğer ucuna doğru yürümelerini izledim. Ay ışığı, iki adamın da dönüp B Barakası'na bir kez olsun bakmadığını görmeme yetecek kadar parlaktı.</p>
<p style="text-align: justify;">Geride Huddie, Shirley ve ben kaldık. Ve bir de Ned, tabii. Curtis Wilcox'ın merkeze gelip çimleri biçen, yaprakları temizleyen, havanın Arky'nin dışarı çıkması için fazla soğuk olduğu günlerde karları küreyen oğlu; Curt'ün futbol takımını bırakıp babasının hatırasını canlı tutmak için çabalayarak yanımıza gelen oğlu. Kabul mektubunu puan tablosunu kaldıran bir Olimpiyat hakemi gibi havada sallayışını hatırladım ve yaşadığı zor dönemle kaybının büyüklüğünü düşününce ona öfkelendiğim için kendimden utandım. Ama babasını kaybeden ilk çocuk değildi ve sonuncu da olmayacaktı. En azından babasının cenazesine katılmıştı ve babasının ismi, Onbaşı Brady Paul, Memur Albert Rizzo ve yetmişli yıllarda ölen, PEP'nde Memur Çifte olarak da bilinen Memur Samuel Stamson'ın isimleriyle birlikte merkez binasının önündeki mermer anıtın üzerine yazılmıştı. Stamson'ın ölümüne dek çiftelerimizi tavandaki rafta taşıyorduk, çifteye ihtiyaç duyduğumuzda omzumuzun üzerinden uzanmak yetiyordu. Memur Stamson, paralı yolun en dış şeridine ters yönde park etmiş, bir ceza makbuzu yazıyordu. Ona çarpan adam sarhoştu ve çarpışma anında hızı saatte yüz yetmiş kilometre civarındaydı. Devriye aracı bir akordeon gibi ezilmişti. Yakıt deposu infilak etmemişti ama çiftesinin rafı, Memur Stamson'ın kafasını koparmıştı. Çiftelerimizi 1974 yılından beri ön konsolun altında taşıyoruz ve Sam Stamson'ın ismi 1973'ten beri anıtın üzerinde. Bizim deyişimizle "Kaya"da. Ennis Rafferty'nin ismi ise kayada değil, kayıplar listesindeydi. Memur George Morgan'ın ölüm raporunda tabancasını temizlerken (Mister Dillon'ın acısına son vermek için kullandığı Ruger) öldüğü belirtilmişti ve bu sırada görev başında olmadığından, onun ismi de kayanın üzerinde değildi. Ölüm, mesleğin bir sonucu olarak meydana gelmişse, kayanın üzerine yazılmıyordu; Tony Schoondist bir gün beni isimlere bakarken gördüğünde bunu açıklamıştı. "Belki de böylesi daha iyi," demişti. "Yoksa kayanın üzerinde düzinelerce isim olurdu."</p>
<p style="text-align: justify;">Kayanın üzerine yazılmış son isim, Curtis K. Wilcox. Temmuz, 2001. Görev başında ölüm. Asıl istediğiniz -ihtiyaç duyduğunuz- babanızın bir granit üzerindeki ismi değil, kendisiyken bu durumda olmak hoş değildi ama hiç yoktan iyiydi. Ennis'in ismi de kayanın üzerinde olmalıydı; böylece ablası olacak o cadı istediği zaman gelip bakabilirdi ama yoktu işte. Peki Edith'in elinde ne vardı? Huysuz, yaşlı bir cadı olarak elde ettiği ünden başka? Yolun ortasında alev alev yanan birini görse yangını söndürmek için işemeye bile tenezzül etmeyecek biriydi. Yıllar boyu başımızı ağrıtmış, bizi zor durumlara düşürmüştü ve ondan hoşlanmamız imkânsızdı ama bu ona acımamıza engel değildi. Sonuçta bu çocuktan bile beter durumda kalmıştı. Ned hiç olmazsa babasının öldüğünü, günün birinde yüzünde utangaç bir gülümseme, boş ceplerini açıklamak için uydurduğu akıl almaz bir hikâye ve Tijuana güneşiyle bronzlaşmış bir tenle çıkagelmeyeceğini biliyordu.</p>
<p style="text-align: justify;">Hikâyeyi anlattıktan sonra kendimi kötü hissetmeye başladım. Gerçeklerin her şeyi daha da kolaylaştıracağını (gerçeklerin insanı özgür kılacağını her kim söylemişse muhtemelen aptalın tekiydi) sanmıştım ama içimde, durumu daha da beter ettiğime dair bir his belirmişti. Tatmin meraklı kediyi diriltebilirdi ama gördüğüm kadarıyla Ned Wilcox'ın yüzünde tatminin t'si bile yoktu. Tek gördüğüm, bitkinlikle karışık inatçı bir merak ifadesiydi. Aynı ifadeyi Curt'ün yüzünde de gördüğümü hatırlıyorum; çoğunlukla B Barakası'nın raylı garaj kapılarının birinin önünde bacakları açık, gözleri kısılmış, alnı cama yapışmış, ağzının çizgileri derinleşmiş halde içeri bakarken rastlardım bu ifadeye. Ama kan bağı, en güçlü zincirdir zaten, değil mi? Tüm iyi haberler, kötü haberler ve felaketler bir nesilden diğerine postalanır.</p>
<p style="text-align: justify;">"Bildiğimiz kadarıyla Brian Lippy alıp başını gitti," dedim. "Ancak kimse kesin bir şey söyleyemiyordu, elbette. Belki o şekilde ortadan kaybolması, kız arkadaşının hayatını kurtardı."</p>
<p style="text-align: justify;">"Ben bundan pek umutlu değilim," diye homurdandı Huddie. "Bahse girerim bir sonraki sevgilisi, hık demiş Lippy'nin burnundan düşmüş biri olmuştur. Bu tip kadınlar nedense hep kendilerini döven adamları seçiyor. Sanki kendilerini yüzlerindeki ve kollarındaki çürüklerle ifade ediyorlar."</p>
<p style="text-align: justify;">"Kadın Lippy'nin kayıp olduğunu hiçbir zaman bildirmedi, bu kadarını söyleyebilirim," dedi Shirley. "En azından masama böyle bir şey gelmedi ve ben ilçe raporlarını da takip ediyorum. Lippy'nin ailesinden de ses çıkmadı. Kadına ne oldu bilmiyorum ama bir baş belasından kurtulduğu kesin."</p>
<p style="text-align: justify;">"Kırdığı camdan çıkıp öylece kaçtığına inanmıyorsun, değil mi?" diye sordu Ned, Huddie'ye. "Yani sen oradaydın."</p>
<p style="text-align: justify;">"Hayır," dedi Huddie. "Doğruyu söylemek gerekirse inanmıyorum. Ama benim ne düşündüğümün hiçbir önemi yok. Çavuşun bütün gece o kalın kafana sokmaya çalıştığı gibi: bilmiyoruz."</p>
<p style="text-align: justify;">Ned onu duymamıştı sanki. Tekrar bana döndü. "Ya babam, Sandy? Brian Lippy konusunda o neye inanıyordu?"</p>
<p style="text-align: justify;">"O ve Tony, Brian'ın Ennis Rafferty ve hamster Jimmy ile aynı yere gittiğine inanıyordu. O gün öldürdükleri yaratığın cesedine gelince..."</p>
<p style="text-align: justify;">"Orospu evladı çabucak çürüdü," dedi Shirley, noktayı koyarcasına sert bir sesle. "Resimlere istediğin kadar bakabilirsin ama göreceğin yığını herhangi bir şeye benzetmek mümkün. Hatta yaratığı bizim uydurduğumuzu bile sanabilirsin. Resimler, Mister D'den kaçmaya çalışırken ne kadar hızlı hareket ettiği, çığlığının ne kadar yüksek ve tiz olduğu hakkında hiç fikir vermiyor. Aslında onlardan bir şey anlayacağından şüpheliyim. Anlatacaklarımız da bir işe yaramayacak. Bunu yüzündeki ifadeden anlayabiliyorum. Geçmiş neden geçmiştir, biliyor musun, hayatım?"</p>
<p style="text-align: justify;">Ned başını iki yana salladı.</p>
<p style="text-align: justify;">"Çünkü bir işe yaramıyor." Sigara paketine baktı, gördüğü onu memnun etmişçesine başını salladı, paketi çantasına koydu ve ayağa kalktı. "Eve gidiyorum. Mamalarını üç saat önce vermiş olmam gereken iki kedim var."</p>
<p style="text-align: justify;">İşte bu bizim Shirley'mizdi; Curt ona takılmak istediğinde ona, Tipik Amerikan Kadını Shirley derdi. Koca yok (liseden yeni mezun olduğunda kısa süre için bir tane olmuş), çocuk yok. Hayatını iki kediyle paylaşıyordu. Benim gibi o da Ekip D ile evliydi. Bir başka deyişle o da yürüyen bir klişeydi. Bu tanımı beğenmemiş olabilirsiniz, umurumda değil.</p>
<p style="text-align: justify;">"Shirl?"</p>
<p style="text-align: justify;">Ned'in mızmız sesini duyunca geri döndü. "Evet, tatlım?"</p>
<p style="text-align: justify;">"Babamı sever miydin?"</p>
<p style="text-align: justify;">Shirley ellerini çocuğun omuzlarına koydu, eğildi ve onu alnından öptü. "Severdim, canım. Seni de seviyorum. Sana anlatabileceğimiz her şeyi anlattık ve bu hiç de kolay olmadı. Umarım işe yarar." Duraksadı. "Umarım yeterli olur."</p>
<p style="text-align: justify;">"Ben de," dedi.</p>
<p style="text-align: justify;">Shirley omuzlarını kuvvet vermek istercesine bir anlığına sıktı. Sonra doğruldu. "Hudson Royer, bir hanımefendiyi arabasına kadar geçirebilir misin?"</p>
<p style="text-align: justify;">"Memnuniyetle," diyen Huddie kolunu ona uzattı. "Yarın görüşürüz, Sandy. Hâlâ gündüz vardiyasındasın, değil mi?"</p>
<p style="text-align: justify;">"Evet, erkenden buradayım," dedim. "Görüşürüz, Huddie."</p>
<p style="text-align: justify;">"O halde sen de gidip uyusan iyi olur."</p>
<p style="text-align: justify;">"Gideceğim."</p>
<p style="text-align: justify;">Shirley ile yanımızdan ayrıldılar. Ned ile bankta oturup uzaklaşmalarını izledik. Arabalarıyla önümüzden geçtikleri sırada onlara el salladık, Huddie'nin büyük, eski bir New Yorker'ı, Shirley'ninse tamponunda KADERİM İNANCIMI EZİP GEÇTİ yazılı bir çıkartma bulunan küçük bir Subaru'su vardı. Binanın köşesini döndüler ve arka lambaları gözden kayboldu. Kendi sigara paketimi aldım ve içine baktım. Bir tane kalmıştı. Onu da içip bu mereti bırakacaktım. Son on yıldır kendime bu masalı okuyordum.</p>
<p style="text-align: justify;">"Gerçekten bana anlatabileceğin hiçbir şey kalmadı mı?" diye sordu Ned cılız, düş kırıklığına uğramış bir sesle.</p>
<p style="text-align: justify;">"Hayır. Bundan bir oyun çıkmazdı, değil mi? Üçüncü perde yok. Tony ve baban sonraki beş yıl içinde birkaç deney daha yaptı ve sonunda Bibi Roth'u tekrar çağırdılar. Her zamanki gibi baban Tony'yi ikna etmiş, ben de gafil avlanmıştım. İşin aslı, Brian Lippy'nin kayboluşu ve Mister Dillon'ın ölümünden sonra gözümüzü üzerinden ayırmamak ve bir gün yok olması veya geldiği yere geri dönmesi için dua etmek dışında o Buick'le ilgili herhangi bir şeyin yapılmasına karşıydım. Ah, bir de ayakta durup barakadan dışarı çıkmaya çalışacak kadar canlı bir şeyin bagajından çıkması durumunda en kısa sürede yaratığı öldürmek."</p>
<p style="text-align: justify;">"Bu hiç gerçekleşti mi?"</p>
<p style="text-align: justify;">"Başka bir pembe kafalı E.T. mi? Hayır."</p>
<p style="text-align: justify;">"Ya Bibi? O ne dedi?"</p>
<p style="text-align: justify;">"Babanı ve Tony'yi dinledi, arabaya tekrar bir göz attı ve gitti. Anlayışının sınırlarının bu denli dışında bir varlıkla uğraşmak için fazla yaşlı olduğunu söyledi. Tony ve babana, Buick'i hafızasından silmeye niyetli olduğunu belirtti ve onlara da aynı şeyi yapmalarını salık verdi."</p>
<p style="text-align: justify;">"Of, Tanrı aşkına! Bu adam ne biçim bir bilim adamıydı? Tanrım, büyülenmiş olması gerekirdi!"</p>
<p style="text-align: justify;">"Bilim adamı olan babandı," dedim. "Amatördü evet, ama iyiydi. Buick'in bagajından çıkanlar ve Buick'e duyduğu merak onu bir bilim adamı yapmıştı. Örneğin yarasamsı şeyin kesimi. Ne kadar çılgınca da olsa yaptığı şeyin kendine özgü bir asaleti vardı, Wright Kardeşler'in o derme çatma uçakla havalanması gibi. Öte yandan Bibi Roth... o bir mikroskop teknisyeniydi. Bazen kendinden bu isimle bahsederdi ve bunu büyük bir gururla yapardı. Vizyonunu dikkatle ve bilinçli bir şekilde dar bir bilgi aralığına indirgemiş, ışığını küçük bir alana odaklamıştı. Teknisyenler gizemden nefret eder. Bilim adamlarıysa -özellikle de amatör olanları- gizemi baş tacı eder. Baban içinde iki kişiyi barındırıyordu. Bir polis olarak gizemden nefret ediyordu. Bir Roadmaster uzmanı olarak ise... şey, o zaman çok farklı olduğu söylenebilir."</p>
<p style="text-align: justify;">"Sen hangisini tercih ediyordun?"</p>
<p style="text-align: justify;">Biraz düşündüm. "Bu bir çocuğun anne babasına evlatlarından hangisini daha çok sevdiğini sormasına benziyor. Adil bir soru değil. Ama amatör Curt beni biraz korkutuyordu. Tony'yi de."</p>
<p style="text-align: justify;">Çocuk bunun üzerine düşüncelere daldı. "Birkaç şey daha çıktı," dedim. "1994'te dört kanatlı bir kuş vardı."</p>
<p style="text-align: justify;">"Dört mü?..."</p>
<p style="text-align: justify;">"Evet. Biraz uçtu, duvarlardan birine çarptı ve düşüp öldü. 1993 sonbaharında bagaj kapağı ışık gösterilerinden birinin ardından açıldı. İçi yarı yarıya toprakla doluydu. Curt öylece bırakmayı ve neler olacağını görmeyi önerdi ve Tony en başta kabul etti ama sonra berbat bir koku yayılmaya başladı. Toprağın o şekilde çürüyebileceğini sanmazdım ama sanırım bu nereden geldiğine bağlı. Ve bunun üzerine... kulağa çılgınca geliyor ama toprağı gömdük. Buna inanabiliyor musun?"</p>
<p style="text-align: justify;">Başını salladı. "Babam gömüldüğü yerde neler olduğunu takip etti mi? Eminim etmiştir. Üzerinde neyin biteceğini görmek için."</p>
<p style="text-align: justify;">"Sanırım o tuhaf zambaklardan bitmesini umuyordu?"</p>
<p style="text-align: justify;">"Şansı tuttu mu?"</p>
<p style="text-align: justify;">"Sanırım bu senin şans tanımına bağlı. Hiçbir şey filizlenmedi, bu kadarını söyleyebilirim. Toprağı Mister D ve aletlerin hemen yakınına gömmüştük. Canavara gelince, sümüksü sıvıya dönüşmemiş bölümlerini yaktık. Toprağı gömdüğümüz alan hâlâ çıplak. Her ilkbaharda bir şeyler baş vermeye çalıştı ama hepsi öldü. Sanırım bir gün bu da değişecek."</p>
<p style="text-align: justify;">Son sigarayı dudaklarımın arasına koyup yaktım.</p>
<p style="text-align: justify;">"Toprağın gelişinden bir buçuk yıl kadar sonra katılaşmış bir başka kırmızı kertenkele çıktı. Ölüydü. Ve o son oldu. içerisinin hâlâ deprem bölgesi olduğunu söyleyebilirim ama bugünlerde yer pek sarsılmıyor. Bugünlerde Buick, namlusu toprakla tıkanmış paslı bir çifteden daha fazla bir tehlike teşkil etmiyor ama yine de tedbiri elden bırakmamak gerek. Ve bir gün -buna baban da, Tony de ben de inanıyorduk- o eski araba gerçekten parçalara ayrılacak. Şiirdeki tek atlı gezinti arabası gibi aniden dağılacak."</p>
<p style="text-align: justify;">Bana boş boş baktığını görünce hangi şiirden bahsettiğim hakkında hiçbir fikri olmadığını anladım. Yozlaşma çağında yaşıyoruz. Sonra, "Hissedebiliyorum," dedi.</p>
<p style="text-align: justify;">Sesindeki bir şey beni kötü bir şekilde irkiltti ve ona sertçe baktım. Hâlâ on sekizinden küçük görünüyordu. Hâlâ bir çocuktu; spor ayakkabılı ayaklarını çaprazlamış oturuyor, yıldızların ışığı yüzünü aydınlatıyordu. "Öyle mi?" diye sordum.</p>
<p style="text-align: justify;">"Evet. Sen hissedemiyor musun?"</p>
<p style="text-align: justify;">Sanırım Buick ile yaşamış olan her memur, arabanın çekimini hissetmiştir. Sahilde yaşayan, kalp atışları dalgalarla düzenlenmiş insanların denizin hareketlerini hissetmek için gelmeleri gibi. Çoğu zaman bu çekimi, yüzümüzün ortasında duran burnumuzu olduğu gibi bilinçsizce fark etmiştik. Ama bazen çekim öylesine kuvvetli olurdu ki her nasılsa acı verirdi.</p>
<p style="text-align: justify;">"Pekâlâ," dedim. "Diyelim ki hissediyorum. Huddie'nin hissettiği bir gerçek, Shirley o gün öyle çığlık atmasaydı sence Huddie'ye ne olurdu? Ya aklına koyduğu gibi bagajın içine girip kapağı üzerine kapatsaydı?"</p>
<p style="text-align: justify;">"O hikâyeyi gerçekten bugüne dek hiç duymamış mıydın, Sandy?"</p>
<p style="text-align: justify;">Başımı iki yana salladım.</p>
<p style="text-align: justify;">"Ama buna rağmen pek şaşırmış görünmedin."</p>
<p style="text-align: justify;">"Artık o Buick'le ilgili hiçbir şey beni şaşırtmıyor."</p>
<p style="text-align: justify;">"Sence bunu gerçekten yapacak mıydı? Bagajın içine girip kapağı örtecek miydi?"</p>
<p style="text-align: justify;">"Evet. Ama bunu bilinçli bir şekilde yapacağını sanmıyorum. Ona bunu yaptıran o çekim. O zamanlar daha güçlüydü ama hâlâ var."</p>
<p style="text-align: justify;">Bir şey söylemedi. Sessizce B Barakası'na bakıyordu.</p>
<p style="text-align: justify;">"Soruma cevap vermedin, Ned. Sence Huddie bagaja girmiş olsaydı ne olurdu?"</p>
<p style="text-align: justify;">"Bilmiyorum."</p>
<p style="text-align: justify;">Sanırım bu mantıklı bir cevaptı -bir çocuğa özgü bir cevap olduğu muhakkaktı, bunu günde bir düzine kez söylerlerdi- ama yine de cevabından nefret ettim. Futbol takımını bırakmıştı ama oradaki kaçamak, kıvrak hareketleri unutmuşa benzemiyordu. Tadı sıcak samana benzeyen dumanı içime çekip üfledim. "Bilmiyorsun."</p>
<p style="text-align: justify;">"Hayır."</p>
<p style="text-align: justify;">"Ennis, Jimmy ve -muhtemelen- Brian Lippy'den sonra bilmediğini söylüyorsun."</p>
<p style="text-align: justify;">"Her şey başka bir yere gitmemiş, Sandy. Örneğin diğer hamster. Rosalie, Rosalynn, adı her neyse işte."</p>
<p style="text-align: justify;">içimi çektim. "İstediğin gibi düşün. The Country Way'e gidip bir hamburger yiyeceğim. İstersen benimle gelebilirsin ama tek şartla; başka konulardan bahsedeceğiz."</p>
<p style="text-align: justify;">Bir süre düşündükten sonra başını iki yana salladı. "Eve gitsem iyi olacak. Biraz düşüneceğim."</p>
<p style="text-align: justify;">"Tamam ama fikirlerini annenle paylaşayım deme."</p>
<p style="text-align: justify;">Gözleri şokla irileşti. "Tanrım, elbette yapmam!"</p>
<p style="text-align: justify;">Güldüm ve omzunu hafifçe sıktım. Yüzündeki gölgeler yok olmuştu ve o an yine sevilesi görünmüştü. Sorularına ve hikâyenin bir sonu olmasına, bu sonun da cevaplar içermesi gerektiğine dair çocukça ısrarına gelince... zaman hepsine ilaç olurdu. Belki kendi cevaplarımdan çok fazla şey ummuştum. Televizyonda ve filmlerde gördüğümüz sahte yaşamlar bize, açıklamaların ve ani fikir değişikliklerinin insanın varlığının birer parçası olduğunu fısıldıyor; sanırım tam bir yetişkin olduğumuzda bir düzeyde bu fikri kabul ediyoruz. Böyle şeyler ara sıra olabilir ama bence büyük bölümü bir yalandan ibaret. Hayattaki değişiklikler çok yavaş gerçekleşir. En küçük yeğenimin, uykusunun en derin yerinde aldığı nefesler gibi; bazen hâlâ hayatta olduğundan emin olmak için elimi göğsüne koyasım gelir. Bu şekilde düşününce meraklı kedilerin tatmine ulaşması fikri gözüme biraz saçma göründü. Dünya, sohbetlerini nadiren tamamlar. Buick ile geçirdiğim yirmi üç yıldan hiçbir şey öğrenmediysem bunu öğrenmiş olmam gerekirdi. O an Curt'ün oğlu, iyileşmeye doğru bir adım atmış gibi görünüyordu. Hatta belki iki. Ve bu kadarının o gece için yeterli olmadığını düşünürsem sorunlarım var demekti.</p>
<p style="text-align: justify;">"Yarın geliyorsun, değil mi?" diye sordum.</p>
<p style="text-align: justify;">"Sabah erkenden buradayım, çavuş."</p>
<p style="text-align: justify;">"O halde belki şu düşünme işini biraz erteleyip uyusan daha iyi olacak."</p>
<p style="text-align: justify;">"Bunu deneyebilirim galiba." Elime kısaca dokundu. "Sağ ol, Sandy."</p>
<p style="text-align: justify;">"Lafı bile olmaz."</p>
<p style="text-align: justify;">"Bazen aşırıya kaçıp aptallık ettiysem..."</p>
<p style="text-align: justify;">"Etmedin," dedim. Beni sinirlendirdiği olmuştu ama kendine engel olamadığını biliyordum. O yaşta, onun yerinde olsam muhtemelen ben de öyle davranırdım, hatta daha da çekilmez olabilirdim. Babasının bıraktığı, barakadaki arabayla yaklaşık aynı yaşta ama ondan çok daha normal olan, elden geçirilmiş Bel Air'e doğru yürümesini izledim. Otoparkın ortasına geldiğinde durdu ve B Barakası'na baktı. Sigarayı tutan elim havada, ne yapacağını görmek için kıpırtısızca bekledim.</p>
<p style="text-align: justify;">Barakaya yönelmek yerine yoluna devam etti. Güzel. Ölüm çubuğumdan son bir nefes çektim, bir an için yere atıp ayakkabımın tabanıyla ezmeyi düşündüm sonra izmaritlerin minik bir dağ oluşturduğu küllükte bir yer buldum ve sigarayı bastırıp söndürdüm. Diğerleri isterlerse izmaritlerini yere atabilirlerdi -Arky onları hiç şikâyet etmeden temizlerdi- ama ben yapmasam daha iyi olurdu. Ne de olsa ben çavuştum, en tepedeki koltukta oturan adam.</p>
<p style="text-align: justify;">Merkez binasına döndüm. Stephanie Colucci iletişim bölmesinde oturmuş, kola içip dergi okuyordu. Beni görünce kola kutusunu bırakıp eteğini düzeltti.</p>
<p style="text-align: justify;">"Ne var ne yok, tatlım?" diye sordum.</p>
<p style="text-align: justify;">"Pek bir şey yok," dedi. "Parazit o... şeylerden sonra her zamanki kadar hızlı olmamakla beraber giderek kayboluyor, iletişim durumu kontrol altında tutmama yetecek kadar düzeldi."</p>
<p style="text-align: justify;">"Durum nedir?"</p>
<p style="text-align: justify;">"Birim 9, I-87'nin 9 numaralı çıkışındaki araba yangınıyla ilgileniyor, Mac sürücünün Cleveland'e giden bir satıcı olduğunu söylüyor, dut gibi sarhoşmuş ama alkol muayenesini reddediyormuş. Birim 16, Statler Ford'da olası bir hırsızlık vakasına bakıyor. Jeff Cutler, Statler Ortaokulu'nda bir mülke zarar verme olayında yerel polise yardım ediyor."</p>
<p style="text-align: justify;">"Hepsi bu mu?"</p>
<p style="text-align: justify;">"Paul Loving devriye aracıyla eve gitti, oğlu astım krizi geçiriyormuş."</p>
<p style="text-align: justify;">"Bunu raporunda belirtmeyi unutsan da olur."</p>
<p style="text-align: justify;">Bunu ona söylememe gerek yokmuş gibi gücenmiş bir ifadeyle bana baktı. "B Barakası'nda neler oluyor?"</p>
<p style="text-align: justify;">"Hiçbir şey," dedim. "Yani pek bir şey yok. Normale dönüyor. Ben de artık çıkıyorum. Bir şey olursa..." Dehşete düşmüş bir halde sustum.</p>
<p style="text-align: justify;">"Sandy?" diye sordu. "Bir sorun mu var?"</p>
<p style="text-align: justify;">Bir şey olursa Tony Schoondist'i ara demek üzere olduğumu fark etmiştim. Sanki aradan yirmi yıl geçmemiş, eski çavuş Statler'da bir huzurevindeki Nick at Nite'ın önünde bilinçsiz bir şekilde, salyalarını akıtarak durmuyormuş gibi onu aramasını söyleyecektim. "Yok bir şey," dedim. "Bir şey olursa Frank Soderberg'ü ara. Bu gece sorumluluk onda."</p>
<p style="text-align: justify;">"Tamam, efendim, iyi geceler."</p>
<p style="text-align: justify;">"Sağ ol, Steff, sana da."</p>
<p style="text-align: justify;">Dışarı çıktığım sırada kabinlerinden Ned'in sevdiği gruplardan birinin -Wilco ya da belki The Jayhawks- müziği yayılan Bel Air, yavaşça caddeye doğru ilerliyordu. Bir elimi kaldırdım ve o da bana el salladı. Gülümsüyordu. Tatlı bir gülümsemeydi. Ona o kadar sinirlenmiş olabileceğime bir kez daha şaştım.</p>
<p style="text-align: justify;">Barakaya gittim ve herkesin kendisini bir şekilde evlerinde oturan miskin zenginleri ve yurtdışındaki bayrak yakan yabancıları aşağılamaya hazır bir Cumhuriyetçi gibi hissetmesine sebep olan o iki bacağı açık, denetmen pozisyonunu alarak pencerelerden birinin önüne geçtim, içeri baktım. Lüks, geniş lastiklerinin üzerinde, normal bir varlıkmış gibi tavandaki ışıkların hafif aydınlığında sessizce duruyordu. Direksiyonu fazlasıyla büyüktü. Kirlenmeyi reddeden gövdesi kendi kendini tamir edebiliyordu; bu süreç artık daha yavaştı ama hâlâ devam ediyordu. Yağı tamam demişti siyahlı adam köşeyi dönmeden hemen önce ve bunlar bilinen son sözleri olmuştu. Arabasıysa kapanmış bir galeride bir şekilde unutulmuş bir sanat eseri gibi bekliyordu. Kollarımdaki tüylerin diken diken olduğunu ve hayalarımın büzüldüğünü hissettim. Ağzımda, başımın belada olduğu zamanlarda hissettiğim o kuru tiftik tadı vardı. Ennis Rafferty, bela köşenin ardında, derdi. Buick mırıldanmıyor, parlamıyordu ve sıcaklık yine on beş derecenin üzerine çıkmıştı ama çekimini, içeri girip ona bir göz atmamı fısıldayışını hissedebiliyordum. Artık yalnız kaldığımıza göre bana bazı şeyleri gösterebileceğini fısıldıyordu. Bu şekilde bakınca bir konu açıklığa kavuştu: Ned'e öfkelenmiştim çünkü onun adına çok korkuyordum. Elbette. Beynimin içinde -karnımda da bir nabız gibi atıyordu- bu kuvvetli çekimi hissedince her şey daha anlaşılır bir hal aldı. Buick, canavarlar doğuruyordu. Evet. Ama yine de bazen yüksek bir yerdeyken kenara yönelip aşağı bakmak veya bir tabancanın namlusuyla burun buruna gelip nasıl bir şey olacağını görmek gibi anlaşılmaz bir isteğe kapılıp ona doğru çekilmek mümkündü. Sadece ve daima sizi izleyen bir göz gibi. Böyle anların mantıklı bir açıklamasını yapabilmek veya o sinirsel çekimi anlamak imkânsızdı; en iyisi geri çekilmek, tabancayı kılıfına geri koymak ve arabaya binip merkezden uzaklaşmaktı. B Barakası'ndan uzaklaşmak. O sinsi fısıltının menzilinden çıkana dek ilerlemek. Bazen kaçmak son derece makul bir tepkidir.</p>
<p style="text-align: justify;">Beynimde ve göğsümde o tuhaf zonklamayı hissederek gece mavisi Buick Roadmaster'ı bir süre daha izledim. Sonra bir adım geriledim, gece havasından derin bir nefes çektim ve tamamen kendime gelinceye dek aya baktım. Kendimi toparlayınca arabama bindim ve merkezden uzaklaştım.</p>
<p style="text-align: justify;">The Country Way kalabalık değildi. O günlerde hiç kalabalık olmuyordu. Cuma ve cumartesi geceleri bile. Wal-Mart ve yeni Statler Alışveriş Merkezi'ndeki restoranlar, şehirdeki lokantalara 32. Karayolu üzerindeki yeni sinema kompleksinin şehirdeki eski Gem Sineması'nı yok ettiği gibi kepenk kapattırıyordu.</p>
<p style="text-align: justify;">İnsanlar her zamanki gibi içeri girdiğimde bana şöyle bir baktı. Aslında baktıkları üniformaydı elbette. Birkaç adam -biri bir şerif yardımcısı, bir diğeri ilçe savcısıydı- selam verip elimi sıktı, ilçe savcısı ona ve karısına katılmak isteyip istemediğimi sorunca biriyle buluşabileceğimi söyleyerek onu kibarca reddettim. O gece başkalarıyla beraber olup havadan sudan bile olsa konuşma fikri midemi bulandırıyordu.</p>
<p style="text-align: justify;">Ana salonun arka tarafındaki ufak bölmelerden birine geçtim ve Cynthia Garris siparişimi almak üzere yanıma geldi, iri, güzel gözleri olan hoş bir sarışındı. İçeri girdiğim sırada birine dondurma hazırladığını göz ucuyla görmüştüm ve dondurmayı götürüp bana mönüyü getirmeden önce üniformasının üst düğmesini taktığı kalp şeklindeki gümüş kolye görünecek şekilde açması çok dokunaklı gelmişti. Bu hareketin benim için mi yoksa sadece üzerimdeki üniforma etkisiyle mi yapıldığını bilmiyordum. Benim için olduğunu umdum.</p>
<p style="text-align: justify;">"Selam, Sandy, son günlerde nerelerdeydin? Olive Garden? Outback? Macaroni Grille? Bunlardan birine mi gidiyordun?" Sahte bir sitemle çenesini kaldırdı.</p>
<p style="text-align: justify;">"Yok, sadece evde yiyordum. Bugünün spesiyali ne?"</p>
<p style="text-align: justify;">"Soslu tavuk, etli soslu midye dolması -fikrimi soracak olursan her ikisi de gece için ağır yemekler- ve mezgit ızgara."</p>
<p style="text-align: justify;">"Sanırım bir hamburger ve yutmama yardım etmesi için bir de Iron City alacağım."</p>
<p style="text-align: justify;">Sipariş defteri üzerinden dikkatle bana baktı. "İyi misin? Yorgun görünüyorsun."</p>
<p style="text-align: justify;">"Yorgunum. Ama bunun dışında iyiyim. Bu gece etrafta Ekip D'den birini gördün mü?"</p>
<p style="text-align: justify;">"George Stankowski senden önce buradaydı. Onun dışında bir tek sen varsın, hayatım. Polis olarak yani. Şey, şuradakiler var ama..." Onların gerçek polisler olmadığını düşünüyormuşçasına omuz silkti. Ben de onunla aynı fikirdeydim.</p>
<p style="text-align: justify;">"Burayı soymaya kalkışan olursa onları tek elimle durdururum."</p>
<p style="text-align: justify;">"Yüzde on beş bahşiş bırakacak olurlarsa bırak soysunlar, kahramanım," dedi. "Biranı getireyim." Beyaz üniforması içinde kırıtarak uzaklaştı.</p>
<p style="text-align: justify;">Yerin eski sahibi Pete Quinland öleli uzun zaman olmuştu ama kabinlere yerleştirdiği müzik kutuları hâlâ duruyordu. Şarkı listesi bir tür katalog şeklindeydi ve sayfalar küçük bir metal kolla çevrilebiliyordu. Müzik kutularının çoğu uzun zamandır çalışmıyordu ama küçük kollarla oynama, sayfaları çevirme ve minik, pembe etiketler üzerine yazılmış şarkı isimlerini okuma isteğine direnmek zordu. Şarkıların yaklaşık yarısı, Pete'in en sevdiği şarkıcıdan "Witchcraft" ve "Luck Be a Lady Tonight" gibi parçalardı. Küçük pembe etiketlerin üzerinde FRANK SINATRA ve hemen altında daha küçük harflerle NELSON RIDDLE ORKESTRASI yazıyordu. Diğerleri, listelerden düştükten sonra bir daha aklınıza gelmeyen, altın klasikler radyo kanallarında hiç çalınmayan eski rock'n roll şarkılarıydı. Gerçekten de, bir insan çığlık atmaya başlamadan önce "Brandy (You're a Fine Girl)" şarkısını kaç kez dinleyebilirdi? Müzik kutusunun içindeki sayfalar arasında gezdim ve bir çeyrekliğin artık çalamayacağı şarkılara baktım; zaman hızla ilerliyordu. Sessizce durup kulak verirseniz hüzünlü ayak seslerini duyabilirsiniz.</p>
<p style="text-align: justify;">Biri Buick 8 hakkında herhangi bir şey soracak olursa onu hizmet bedeli karşılığında tuttuğumuzu söyleyin. Eski çavuş burada yaptığımız o toplantıda böyle demişti. O sırada garsonlar gönderildiği için kendi biramızı kendimiz alıyor, her şeyi son kuruşuna kadar hesaba işlemeyi ihmal etmiyorduk. Dürüstlük sistemi. Neden olmasın? Hepimiz görevini yapmaya çalışan dürüst adamlardık. Hâlâ öyleyiz. Biz Pennsylvania Eyalet Polisleriyiz. Gerçek yol savaşçılarıyız. Eddie'nin söylediği gibi -daha genç ve daha zayıf olduğu günlerde- bu sadece bir iş değil, aynı zamanda lanet olası bir macera.</p>
<p style="text-align: justify;">Bir sayfayı çevirdim. BLONDIE'den "Heart of Glass" karşımdaydı.</p>
<p style="text-align: justify;">Bu konuda hiçbir rapor veya yazılı belge istemiyorum. Tony Schoondist tavana doğru yükselen mavi sigara dumanları arasında son derece ciddi bir ifadeyle konuşmuştu. O günlerde herkes sigara içiyordu. Belki Curt hariç. Ama başına gelenlere bakın. Duvardaki kabinlerden "One For My Baby"yi söyleyen Frank Sinatra'nın sesi yayılıyor, içeri getirilen buhar ısıtmalı masalardan ızgara domuz etinin ağız sulandıran kokusu yayılıyordu. Eski çavuş, en azından Buick söz konusuyken bu gizlilik kuralına çok önem veriyordu. Beyin hücreleri önce geceleri sinsice birer ikişer, sonra güpegündüz kümeler halinde göz göre göre ölene ve zihnindeki her şey silinene dek de bu konuda aynı hassasiyeti gösterdi. Belgelenmemiş ve kâğıda dökülmemiş hiçbir şey sana zarar veremez, demişti bana bir keresinde. O sırada onun yerine Sorumlu Çavuş koltuğuna oturmam kesinleşmiş gibiydi, ah büyükbaba, koltuğun ne kocamanmış. Ama işte bu gece tüm örtüleri kaldırıp altında gizli saklı ne varsa gözler önüne sermiştim, değil mi? Evet, her şeyi. Ağzımı açıp tüm hikâyeyi anlatmıştım. Şarkıda dendiği gibi, dostlarımdan biraz yardım almıştım. Hâlâ yas tutan, kedere boğulmuş bir çocuğa tüm bildiklerimizi anlatmıştık. O kedere rağmen merakla karışık heyecan duyan bir gence. Kayıp bir genç miydi? Belki. Televizyonda, Ned'inkine benzer hikâyeler mutlu sonla biterdi ama Statler, Pennsylvania'daki hayat ve Hallmark filmleri arasında çok büyük farklar olduğunu söyleyebilirim. Kendi kendimi göze aldığım risklerin farkında olduğuma ikna etmiştim ama gerçekten öyle miydi? Başaramayacağımızı düşünsek bir sonraki adımı atmayız, değil mi? Hayır. Bir sonraki adımı atarız, çünkü o günü kurtaracağımızı sanırız ama on seferin altısında, tırmığın otlar arasına gizlenmiş ucuna basar ve sapının gözlerimizin arasına hızla çarpmasını çaresizce izleriz.</p>
<p style="text-align: justify;">Yarasayı kestiğinizde neler olduğunu anlat. Bana balıktan bahset.</p>
<p style="text-align: justify;">Bir sonraki sayfada karşıma JOHNNY ACE'den "Pledging My Love" çıktı.</p>
<p style="text-align: justify;">Bu dersin öğrenmek değil, serbest bırakıp kurtulmakla ilgili olduğunu anlatma çabalarımı -hepimizin çabasını- elinin tersiyle itmişti. Freni patlamış bir kamyon gibi ilerliyordu. Bize haklarımızı okumaya kalkmamasına şaşmıştım doğrusu çünkü bu, babasının hayatta olduğu günlerden kalma bir hikâye olduğu kadar bir sorgulama da olmamış mıydı? Babasının genç ve hayatta olduğu günlerden?</p>
<p style="text-align: justify;">Midem bulanmaya başladı. Cynthia'nın getireceği birayı içebilirdim, köpüklerin yardımı bile olabilirdi ama bir hamburger yemek? Hiç sanmıyordum. Curtis'in yarasamsı şeyi kesmesinin üzerinden yıllar geçmişti, ama o küçük bölmede otururken o gece yaşadıklarım en ince ayrıntısına kadar zihnimde belirdi. Curt'ün bisturinin ucunu yarasamsı yaratığın gözüne batınşını hatırladım. Gözden hafif bir patlama sesi çıkmış ve eriyip siyah, sümüksü bir sıvıya dönüşerek gözyuvasından dışarı akmaya başlamıştı. Tony ve ben bir çığlık atmıştık. Tüm bunları hatırlarken bir hamburger yemem nasıl mümkün olabilirdi? Kes şunu, hiçbir yararı yok, demiştim ama kesmemişti. Babası da en az oğlu kadar ısrarcıydı. Karnın alt kısmına da baktıktan sonra tamamdır, demişti ama onun için konu asla kapanmamıştı. Araştırmış, incelemiş, dürtmüş, takip etmiş ve sonunda Buick de onu öldürmüştü.</p>
<p style="text-align: justify;">Çocuğun bunu bilip bilmediğini merak ettim. Buick Roadmaster 8'in, Huddie, Eddie, George, Shirley ve Mister Dillon'ın 1988'de bagajdan çıkan, o çığlıklar atan yaratığı öldürmeleri kadar inkâr edilemez bir şekilde babasını öldürdüğünü biliyor muydu?</p>
<p style="text-align: justify;">İşte bir başka şarkı. BO DONALDSON AND THE HEYWOODS'dan "Billy Don't Be a Hero." Listelerden ve gönüllerimizden çok uzun yıllar önce çıkmıştı.</p>
<p style="text-align: justify;">Bana yarasayı, balığı, düşünebilen, yanında radyoya benzer bir aletle gelen, kafasının olması gereken yerden pembe kordonlar sarkan E.T.'yi anlat. Bana babamdan da bahset, çünkü onunla da görülecek bir hesabım var. Her aynaya bakışımda karşımda hayaletini görüyorum. Bana her şeyi anlat... ama bana bir yanıt olmadığını söyleme. Sakın böyle bir şey söyleyeyim deme. Bunu kabul etmiyorum. Bunu inkâr ediyorum.</p>
<p style="text-align: justify;">"Yağı tamam," diye mırıldandım ve müzik kutusunun içindeki sayfaları daha hızlı çevirmeye başladım. Alnımda boncuk boncuk terler belirdiğini hissedebiliyordum. Midem iyice kötüleşmişti. Bunun sebebinin nezle ya da gıda zehirlenmesi olmasını diledim ama ikisinin de söz konusu olmadığını biliyordum. "İçine ettiğimin yağı tamam."</p>
<p style="text-align: justify;">Bir sonraki sayfada karşıma "Indiana Wants Me," "Green-Eyed Lady" ve "Love Is Blue" çıktı. Bir şekilde çatlakların arasında kaybolmuş şarkılar. The Surfaris'ten "Surfer Joe."</p>
<p style="text-align: justify;">Bana her şeyi anlat, bana cevapları ver, bana o tek cevabı anlat.</p>
<p style="text-align: justify;">Çocuk ne istediğini iyi biliyordu, yiğide hakkını vermek gerekirdi. Kayıp ve kederde olanların katıksız bencilliğiyle taleplerini sıralamıştı.</p>
<p style="text-align: justify;">Bir kez hariç.</p>
<p style="text-align: justify;">Geçmişin bir bölümü hakkında bir soru soracak olmuş... sonra vazgeçmişti. Hangi bölümüydü? Zihnimde uzanıp onu yakalamaya çalıştım ama parmaklarımın arasından kayıp gitti. Bu aşamadan sonra onu tekrar yakalamaya çalışmak beyhude bir çaba olurdu. Konuyu düşünmekten bir süreliğine vazgeçip kendi tercihiyle dönmesini beklemek zorundaydım.</p>
<p style="text-align: justify;">Artık bir işe yaramayan müzik kutusunun içindeki sayfalar arasında gezmeye devam ettim. Küçük pembe etiketler dillere benziyordu.</p>
<p style="text-align: justify;">TONY JOE WHITE'dan "Polk Salad Annie" ve bana Balık Yılı'ndan bahset.</p>
<p style="text-align: justify;">THE KALIN TWINS'den "When" ve bana yaptığınız toplantıdan bahset, bana her şeyi anlat, her şeyi ama o şüpheci polis beyninde kırmızı bir bayrak dalgalandırabilecek o tek konu hariç...</p>
<p style="text-align: justify;">"İşte biran..." diye söze başladı Cynthia Garris ve sonra yutkundu.</p>
<p style="text-align: justify;">Gözlerimi çevirdiğim sayfalardan çekip ona baktım (camın altında dönen sayfalar beni yarı yarıya hipnotize etmişti). Bana şaşkınlıkla karışık bir dehşetle bakıyordu. "Sandy, ateşin mi var, tatlım? Sucuk gibi terlemişsin."</p>
<p style="text-align: justify;">Ve o an hatırladım. Ona 1979'daki İşçi Bayramı pikniğinden bahsetmiştik. İçtikçe dilimiz çözüldü, demişti Phil Candleton. Başımın ağrısı sonraki iki gün boyunca geçmedi.</p>
<p style="text-align: justify;">"Sandy?" Cynthia elinde bira şişesi ve bardakla masanın yanında duruyordu. Kalbini bana gösterebilmek için üniformasının üst düğmesini çözen Cynthia. Lafın gelişi. Oradaydı ama orada değildi. O an bulunduğum yerden yıllarca uzaktaydı.</p>
<p style="text-align: justify;">Onca konuşmanın sonucunda elle tutulur hiçbir şey elde edemedik, demiştim ve konuşma devam etmişti. O'Day Çiftliği ve diğer şeyler, sonra çocuk aniden sormuştu, sormaya başlamıştı...</p>
<p style="text-align: justify;">Sandy o gün piknikte, aranızdan hiç kimse...</p>
<p style="text-align: justify;">Sonra sorusunu tamamlamadan susmuştu.</p>
<p style="text-align: justify;">"Aranızdan hiç kimse onu yok etmeyi düşündü mü," dedim. "Başlayıp sonunu getirmediği soru buydu." Cynthia Garris'in korku dolu, endişeli yüzüne baktım. "Soruya başladı ve sustu."</p>
<p style="text-align: justify;">Masal saatinin sona erip Curt'ün oğlunun eve gittiğini mi düşünmüştüm? O kadar kolay vazgeçer miydi? Yolda bir iki kilometre ilerlediğim sırada karşı yönden gelen farların aydınlığını görmüştüm. Merkeze doğru yönelmişti. Bu farlar Curt Wilcox'ın Bel Air'ine mi aitti? Direksiyonun başında Curt Wilcox'ın oğlu mu vardı? Merkezden ayrıldığımızdan emin olur olmaz geri mi dönmüştü?</p>
<p style="text-align: justify;">Bence tüm bu soruların cevabı evetti.</p>
<p style="text-align: justify;">Iron City şişesini Cynthia'nın elindeki tepsiden aldım. Tepsiye uzanan kolumu ve şişenin boğazını tutan elimi bir rüyadaymış gibi izlemiştim. Şişenin soğuk ağzını dişlerimin arasında hissettim ve çim biçme makinesinin altına yapışmış otların kokuları arasında garajının zemininde oturan George Morgan'ı düşündüm. O hoş, yeşil koku. Biranın hepsini içtim. Sonra ayağa kalkıp Cynthia'nın tepsisine bir onluk koydum.</p>
<p style="text-align: justify;">"Sandy?"</p>
<p style="text-align: justify;">"Yemeğe kalamam," dedim. "Merkezde bir şey unuttum."</p>
<p style="text-align: justify;">Özel aracımın torpido gözünde pille çalışan bir Kojak lambası taşırdım. Şehir merkezinden çıkar çıkmaz lambayı çıkarıp arabamın tavanına koydum. Hızım yüz otuzu bulmuştu ve lambanın ışığının önümdeki arabaların yolumdan çekilmesini sağlayacağını umuyordum. Pek fazla araba yoktu. Batı Pennsylvania'da insanlar hafta içi geceleri genellikle erkenden evlerine çekilirdi. Merkeze sadece altı kilometre uzaklıktaydım ama oraya varmam sanki asırlar sürdü. Ennis'in kınalı, tuhaf saçlı ablasının -Ejderha- merkeze her gelişinde yüreğime nasıl bir ağırlık çöktüğünü düşünüyordum. Git buradan, fazla yakındasın, diyordum ona içimden. Ve ondan hoşlanmıyordum bile. Michelle Wilcox'la yüzleşmenin, hele yanında küçük ikizler varsa ne kadar zor olabileceğini düşündüm.</p>
<p style="text-align: justify;">Anayoldan merkeze, nahoş tutuklularından bir an önce kurtulup her yerin duman altında kalmış gibi göründüğü Poteenville'e gitmek isteyen Eddie ve George'un on iki yıl kadar önce yaptığı gibi büyük bir hızla döndüm. Eski şarkıların isimleri -"I Met Him on a Sunday", "Ballroom Blitz", "Sugar Sugar"- beynimde uçuşup duruyordu. Aptalcaydı ama kendime Bel Air'i boş bulursam, Ned Wilcox ortadan kaybolmuşsa ne yapacağımı sormaktan iyiydi.</p>
<p style="text-align: justify;">Bel Air tam da düşündüğüm gibi geri dönmüştü. Arky'nin kamyonetinin daha önce park edilmiş olduğu yerde duruyordu. Ve boştu. Arabamın farlarının aydınlığında bunu net olarak görebiliyordum.</p>
<p style="text-align: justify;">Şarkı isimleri zihnimden uzaklaştı. Yerlerini soğuk bir beklenti, kendiliğinden ortaya çıkan, harekete geçmeye hazır olma hissi aldı.</p>
<p style="text-align: justify;">Buick, Curt'ün oğlunu ele geçirmişti. Onunla oturduğumuz, babası için bize has, tuhaf bir anma merasimi yapıp çocukla dost olmaya çalıştığımız sırada bile ona uzanmış ve pençelerini geçirmişti. Onu kurtarmak için hâlâ bir şans varsa bu şansı düşüncelere dalarak harcamasam iyi olacaktı.</p>
<p style="text-align: justify;">Muhtemelen tek bir Kojak görünce telaşlanmış olan Steff arka kapıdan başını uzattı. "Kim o? Kim var orada?"</p>
<p style="text-align: justify;">"Benim, Steff." Arabayı tavanındaki kırmızı yanardöner ışık açık halde bırakıp indim. Biri hızla gelecek olursa hiç olmazsa ışığı görecek ve arabama çarpmayacaktı. "İçeri dön." "Bir sorun mu var?" "Hayır."</p>
<p style="text-align: justify;">"O da böyle demişti." Bel Air'i işaret etti ve ağır adımlarla içeri döndü.</p>
<p style="text-align: justify;">Yanıp sönen kırmızı ışığın altında B Barakası'nın garaj kapısına doğru koştum, hayatımın stres dolu pek çok anı bu ışıklar altında yaşanmıştı. Durdurulan bir John Q her zaman ışıklar yüzünden korkardı, ama bizim ne kadar çok etkilendiğimizi bilmezdi. Ve kesintili aydınlığında nelere tanık olduğumuzu.</p>
<p style="text-align: justify;">Barakada her zaman bir ışığı yanık bırakırdık ama içerisi tek bir ampulden fazlası yanıyormuşçasına aydınlıktı ve yan kapı açıktı. Önce o tarafa yönelmeyi düşündüm ama sonra vazgeçip garaj kapısına doğru ilerlemeyi sürdürdüm. Önce olay yerini görmek istiyordum.</p>
<p style="text-align: justify;">En korktuğum şey, içeride sadece Buick'i görmekti. İçeri bakarken daha korkunç bir şey fark ettim. Ned, göğsü kocaman direksiyona çarpmış halde Buick'in içinde oturuyordu. Tişörtü kanlı bir paçavraya dönmüştü. Dizlerimin dermanı kesildi ve bacaklarımın bükülmeye başladığını hissettim ama sonra gördüğümün kan olmadığını anladım. Kan olmayabilirdi. Şekli çok düzgündü. Mavi tişörtünün yakasının hemen altından inen kırmızı bir çizgi vardı... ve köşelerden... düzgün, dik açı oluşturan köşeli çizgiler...</p>
<p style="text-align: justify;">Hayır, gördüğüm kan değildi.</p>
<p style="text-align: justify;">Arky'nin çim biçme makinesi için kullandığı benzin bidonuydu.</p>
<p style="text-align: justify;">Ned direksiyonun ardında yerinden hafifçe yükseldi ve ellerinden biri görüş alanımda belirdi. Bir rüyadaymış gibi yavaşça hareket ediyordu. Elinde bir Baretta vardı. Bel Air'in bagajında babasının silahını mı taşıyordu? Belki de torpido gözünde?</p>
<p style="text-align: justify;">Bunun pek de önemli olmadığına karar verdim. Çocuk o ölümcül tuzağın içinde kucağında benzin, elinde bir tabancayla oturuyordu. Ya öldür ya iyileştir, diye geçirdim içimden. Her ikisini birden yapmayı deneyeceği aklımın ucundan bile geçmemişti.</p>
<p style="text-align: justify;">Beni görmedi. Oysa oturduğu yerin tam karşısındaki pencereden bakan, bembeyaz kesilmiş, dehşet dolu yüzümü ve arabamın üzerindeki yanıp sönen kırmızı ışığı rahatlıkla görmesi gerekiyordu. Hiçbirini görmedi. Roadmaster'ın bagajının içine kıvrılıp kapağını üzerine çekmeyi düşünen Huddie Royer gibi o da hipnotize olmuştu. Bunu dışarıdan bile hissedebiliyordum. O gidip gelen nabız atışını. O canlılığı, içinde kelimeler bile vardı. Sanırım onları ben uydurmuş da olabilirim ama bunun hiçbir önemi yok zira onları düşünmeme sebep olan, Buick'in yanındayken en başından beri hissettiğimiz o çekimdi. Bazılarımızın -mesela bu çocuğun babasının-çok daha güçlü bir şekilde hissettiği çekimdi.</p>
<p style="text-align: justify;">Ya içeri gir ya da dışarıda kal, dedi beynimin içindeki ses tüyler ürperten bir umursamazlıkla. Bir veya iki tane alıp uyuyacağım. İşim bitmeden önce bir yaramazlık daha. Bir veya iki olması fark etmiyor.</p>
<p style="text-align: justify;">Kirişin üzerinde asılı duran termometreye baktım. The Country Way'e gitmeden önce kırmızı çubuğun on altı dereceyi gösterdiğini görmüştüm, şimdiyse sıcaklık on üçe inmişti. Gösterge çubuğunun yavaşça düştüğünü gördüm ve zihnimde korkunç derecede net bir anı belirdi.</p>
<p style="text-align: justify;">Sigara içtiğimiz banktaydık. Ben sigara içiyordum, Curt de yanımda oturuyordu. Merkez binasında sigara içmek yasaklandıktan sonra geçen altı yılda sigara içme bankı hayatımızda ayrı bir yer kazanmıştı. Orada oturup üzerinde çalıştığımız davalar hakkında fikir alışverişinde bulunur, nöbet programındaki aksaklıktan konuşup halleder, birbirimize AEG ve emeklilik planlarımızı anlatırdık. Carl Brundage bana karısının çocukları alıp onu terk eniğini o bankta söylemişti. Konuşurken sesi titremiyordu ama yanaklarından aşağı yaşlar süzülüyordu. Tony bana emekliye ayrılmadan önce Sorumlu Çavuş görevi için beni önereceğini söylediğinde o bir yanımda, Curt diğer yanımda bankta oturuyorduk ("İsa ve iki hırsız," demişti yüzünde alaycı bir gülümsemeyle). Elbette bunu ben gönüllü olduğum takdirde yapacaktı. Gözlerindeki pırıltı bunu çok istediğimi bildiğini anlatıyordu. Curtis ile pek bir şey söylemeden başımızı sallamıştık. Curt ile Buick 8 hakkındaki son tartışmamızı da o bank üzerinde yapmıştık. Acaba ölümünden ne kadar önceydi? Öldüğü gün olabileceğini fark ettiğimde baştan aşağı ürperdim. Anının canlılığının bana bu denli korkunç görünmesinin sebebi de bu olmalıydı.</p>
<p style="text-align: justify;">Düşünebiliyor mu? diye sormuştu Curt. Yüzüne vuran parlak sabah güneşini ve elindeki kahve fincanını hatırlıyordum. İzleyip düşünüyor, doğru zamanın gelmesi için fırsat kolluyor mu?</p>
<p style="text-align: justify;">Öyle olmadığından neredeyse eminim, demiştim ama içimde bir sıkıntı vardı. Cevabımda pek bir kesinlik yoktu. Neredeyse kelimesi işin içine şüphe katıyordu.</p>
<p style="text-align: justify;">Ama en azametli korku gösterisini merkez neredeyse tamamen boşken sahneye koydu, demişti Ned'in babası. Düşüncelere dalmıştı. Kahve fincanını bir kenara koymuş, Stetson şapkasını eski bir alışkanlıkla evirip çevirmeye başlamıştı. Eğer o gün hakkında yanılmıyorsam elinde tuttuğu o şapka beş saat kadar sonra kanlarla kaplı bir halde başından uçup daha sonra Mcdonald's kâğıtları ve boş kola kutuları arasında bulunacağı yabani otların arasına düşecekti. Sanki biliyordu. Sanki düşünebiliyordu. İzliyor, fırsat kolluyordu.</p>
<p style="text-align: justify;">Gülmüştüm. O neşesiz, kuru kahkahalardandı. Ona abarttığını söyledim. Sen şimdi okul otobüsüyle tankerin çarpışmasının da Buick'in marifeti olduğuna inanıyorsundur, demiştim.</p>
<p style="text-align: justify;">Buna cevap vermedi ama bana çevirdiği gözlerinde belirgin bir soru vardı. Öyle olmadığını nereden biliyorsun?</p>
<p style="text-align: justify;">Ve sonra çocuğun sorusunu sormuştum. Demiştim ki...</p>
<p style="text-align: justify;">Beynimin derinliklerinde bir alarm zili çaldı. Pencereden çekildim ve Buick'in ve büyük direksiyonun gerisinde solgun bir yüzle, neredeyse kaybolmuş gibi oturan Ned'in görüntüsünü perdelemekle acı veren çekimi engelleyebilirmişim gibi ellerimi yüzüme doğru kaldırdım. Buick, çocuğu ele geçirmişti ve az önce, kısa bir süre için beni de ağına düşürmüştü. Gereksiz anılarla beni şaşırtıp oyalamaya çalışmıştı. Ned'i ele geçirmek için uygun anı bilinçli bir şekilde bekleyip beklemediğinin bir önemi yoktu. Önemli olan, içerideki ısının bir şey olacakmış gibi hızla düşmesiydi.</p>
<p style="text-align: justify;">Belki destek çağırsan iyi olur, diye fısıldadı beynimdeki ses. Benim sesime benziyordu ama değildi. Merkezde birileri olabilir. Yerinde olsam bir kontrol ederdim. Benim için fark etmez. Uyumadan önce ufak bir yaramazlık yapmak istiyorum, benim için önemli olan bu. Benim için önemli olan tek şey bu. Neden mi? Çünkü bunu yapabiliyorum. Sebebi bu.</p>
<p style="text-align: justify;">Destek çağırmak iyi bir fikir gibi görünüyordu. Tanrı biliyordu ya, Buick'in böyle bir anında, içerideki sıcaklık o hızla düşerken barakaya tek başıma girme fikri beni dehşete düşürüyordu. Devam etmemi sağlayan, buna kendimin yol açtığını bilmemdi. Pandora'nın Kutusu'nu ben açmıştım.</p>
<p style="text-align: justify;">Burnuma benzinin yoğun kokusu çarpmasına rağmen yan kapının önünden duraksamadan geçip kulübeye koştum. Ne yaptığını biliyordum. Asıl soru, arabanın altına ne kadar döktüğü ve bidonun içinde ne kadarını bıraktığıydı.</p>
<p style="text-align: justify;">Kulübenin kapısında bir asma kilit vardı. Kilit yıllar boyu açık durmuş, kanca şeklindeki ucu halkaya, sadece kapının rüzgârda çarpmaması için takılmıştı. Kilit o gece de açıktı. Bunun doğru olduğuna yemin edebilirim. Hava aydınlık değildi ama açık duran yan kapıdan sızan ışık kilidin olduğu bölümü yeterince aydınlatıyordu. Tam kancayı halkadan çıkarmak için uzanmıştım ki kanca döndü ve ucu, kilidin üzerindeki deliğe bir klik sesiyle oturdu. Bunun olduğunu gördüm... aynı zamanda hissettim. Başımın içindeki zonklama bir anlığına şiddetlenip odaklandı. Çabanın bir noktaya yoğunlaştırılması gibiydi.</p>
<p style="text-align: justify;">İki anahtarlık taşırım: biri polis-anahtarlarım için, diğeri kişisel-anahtarlarım için. "Resmi" anahtarlıkta yirmi kadar anahtar vardı ve yıllar önce Tony Schoondist'ten öğrendiğim bir numaraya başvurdum. Anahtarları öylece avucuma koydum ve hiç bakmadan teker teker yoklamaya başladım. Her zaman işe yaramazdı ama bu kez amacına ulaşmıştı. Belki kulübedeki asma kilidin anahtarının nispeten küçük oluşu bunu kolaylaştırmıştı. Bir diğer küçük anahtar da alt kattaki dolabımınkiydi ama onun baş kısmı köşeliydi.</p>
<p style="text-align: justify;">Mırıltının hafifçe tekrar başladığını duydum. Toprak altına gömülmüş bir motorun sesi gibi hafifti ama kesinlikle hissediliyordu.</p>
<p style="text-align: justify;">Parmaklarımla yoklayarak bulduğum anahtarı aldım ve kulübenin kapısındaki kilide soktum. Çelik kancanın ucu yuvasından tekrar çıktı. Kilidi pervazın Üzerindeki halkadan çıkarıp yere fırlattım. Sonra kapıyı açıp içeri girdim.</p>
<p style="text-align: justify;">Küçük kulübede sadece sıcak havada uzun süre kapalı kalmış tavan aralarına, barakalara ve küçük odalara özgü o bayat boğucu hava vardı. Artık kulübeye pek gelen giden olmuyordu. Yıllar boyu içeride birikmiş ıvır zıvır (boya ve tiner gibi yanıcı maddeler hariç) hâlâ oradaydı; hafif aydınlıkta hepsini görebiliyordum. En çok yer kaplayan, erkeklerin okuduğu türden yığınla dergiydi (kadınlar çıplak kadın resimlerine bakmayı sevdiğimizi sanır ama bence aletleri daha çok seviyoruz). Minderi yapıştırıcı bantla tamir edilmiş mutfak sandalyesi de hâlâ oradaydı. Radio Shack'ten alınmış ucuz radyo da. Pilleri şüphesiz boşalmış olan video kamera rafta, boş kasetlerin durduğu kutunun hemen yanındaydı. Bir duvara, ara sıra tamponların üzerinde gördüğümüz çıkartmalardan biri yapıştırılmıştı: ZİHİNSEL ENGELLİLERİ DESTEKLEYİN, BİR FBI AJANINA YEMEK ISMARLAYIN. Tozun kokusunu alabiliyordum. Başımdaki zonklama, yani Buick'in sesi giderek kuvvetleniyordu.</p>
<p style="text-align: justify;">Tavandan sarkan bir ampul ve duvarda bir düğme vardı ama denemeye bile kalkmadım. İçimde ampulün patlak olacağına ve elektrik düğmesine dokunduğumda güçlü bir şok yiyeceğime dair bir his vardı.</p>
<p style="text-align: justify;">Kapı, ay ışığının aydınlığını keserek arkamdan kapandı. Bu mümkün değildi zira kapının kanadı serbest kaldığında dışa doğru açılmaya meyilliydi. Bunu hepimiz biliyorduk. Kilidin kancasını bu yüzden halkaya takılı bırakıyorduk. Ama o gece imkânsız kelimesi anlamını yitirmişti. Buick'in içindeki güç, karanlıkta kalmamı istemişti. Belki karanlığın beni yavaşlatacağını düşünmüştü.</p>
<p style="text-align: justify;">Ama yanılıyordu. Aradığımı zaten görmüştüm: çıkartmanın yapıştırıldığı duvardaki bir çivide asılı duran sarı ip kangalı. Bir şey daha görmüştüm. Curt'ün, pembe saçlı, sarı derili E.T.'nin ortaya çıkmasından kısa bir süre sonra rafa, video kameranın yanına koyduğu bir şeydi.</p>
<p style="text-align: justify;">Onu alıp cebime koydum ve duvara asılı ip kangalını kapıp tekrar dışarı fırladım, önüme bir karaltı çıktı. Neredeyse bir çığlık atacaktım. Çılgınca bir an, karşımdakinin siyah şapkalı, siyah trençkotlu, Boris Badinoff aksanlı, kulağı balmumundan yapılmışa benzeyen adam olduğunu düşündüm. Ama canavar konuştuğunda kulağıma gelen, belirgin bir Lawrence Welk aksanı oldu.</p>
<p style="text-align: justify;">"Kahrolası çocuk geri dönmüş," diye fısıldadı Arky. "Eve gidiş yolunu yarılamıştım ki geri dönüverdim. Her nasılsa biliyordum. Öylece..."</p>
<p style="text-align: justify;">Lafını keserek ona uzak durmasını söyledikten sonra ip kangalım koluma geçirdim ve koşarak B Barakası'nın köşesini döndüm. "Sakın içeri girme, çavuş!" dedi Arky. Sanırım bağırmaya çalışmıştı ama sesi korkudan kısılmıştı. "Her yere benzin dökmüş ve elinde bir tabanca var. Gördüm."</p>
<p style="text-align: justify;">Kapının hemen yanında durdum, kangalı kolumdan çıkardım, ipin bir ucunu kapının yanındaki halkaya doladım ve kalanını Arky'ye uzattım.</p>
<p style="text-align: justify;">"Hissedebiliyor musun, Sandy?" diye sordu. "Telsiz de yine kafayı yedi, parazitten başka bir şey duyulmuyor. Pencereden Steffin lanet okuduğunu duydum."</p>
<p style="text-align: justify;">"Boş ver şimdi bunu. İpin ucunu kancaya sıkıca bağla." "Ha?"</p>
<p style="text-align: justify;">"Dediğimi duydun."</p>
<p style="text-align: justify;">İpin diğer ucundaki halkanın içine girdim, belime çektim ve iyice sıktım. Curt'ün hazırladığı bir idam ilmeğiydi ve kolayca sıkıştırılabiliyordu.</p>
<p style="text-align: justify;">"Çavuş, yapamazsın." Arky dirseğimi kavrar gibi oldu ama tutuşu pek ısrarlı değildi.</p>
<p style="text-align: justify;">"ipi biraz sal ve sıkı dur," dedim. "Ne olursa olsun içeri girme. Eğer..." Eğer ortadan kaybolursak diyecektim ama vazgeçtim; bu sözcüklerin ağzımdan çıktığını duymak istemiyordum. "Bir şey olursa Steff e telsiz düzelir düzelmez tüm birimlere D Kodu uyarısı yapmasını söyle."</p>
<p style="text-align: justify;">"Tanrım! Deli misin sen? Hissedemiyor musun?"</p>
<p style="text-align: justify;">"Hissediyorum," dedim ve içeri girdim, ilerlerken, dolaşmasını önlemek için ipi sürekli sallıyordum. Kendimi keşfedilmemiş derinliklere dalan, havasız kalmamak için hortumunu kontrol eden, bir aksilik olursa bunun kendisini kurtaramayacağını bilen ama beynine üşüşen korkunç olasılıkları uzaklaştırmak ve etrafını saran zifir karanlık yüzünden çıldırmamak için bunu yapmaya ihtiyaç duyan bir dalgıç gibi hissediyordum.</p>
<p style="text-align: justify;">* * *</p>
<p style="text-align: justify;">Küçük sırrımız Buick 8, geniş, lüks lastikleri üzerinde, derinden derine mırıldanarak bebek yüzlü bir cani gibi barakada duruyordu. Beynimdeki zonklama, mırıltıdan daha şiddetliydi, içeri girdiğimde, Buick'in beni uzak tutmak için gösterdiği gönülsüz çabaların kesildiğini hissettim. Görünmez bir elle beni itmiyor, aksine artık çekiyordu.</p>
<p style="text-align: justify;">Yüzü bembeyaz kesilmiş çocuk hâlâ, kucağında benzin bidonuyla aşırı büyük direksiyonun gerisinde oturuyordu. Ona yaklaşırken başı robotumsu bir yavaşlıkla döndü ve gözleri üzerime çevrildi. Renkleri koyulaşmış olan gözleri hafifçe irileşmişti. Aşırı uyuşturucu almış ya da ölümcül bir şekilde yaralanmış birinin aptalca sükûnetiyle bana bakıyordu. Gözlerinde kalan yegâne duygu, korkunç, bezgin bir inat, bir cevabın olması ve o cevabı bilmesi gerektiğine dair o anlamsız ısrarıydı. Buna hakkı vardı. Ve Buick de bunu kullanmıştı elbette. Bunu bize karşı kullanmıştı.</p>
<p style="text-align: justify;">"Ned."</p>
<p style="text-align: justify;">"Yerinde olsam buradan çıkardım, çavuş." Tane tane, yavaşça, donuk bir ifadeyle konuşuyordu. "Fazla zaman kalmadı. Geliyor. Ayak seslerine benziyor, duyabiliyorum."</p>
<p style="text-align: justify;">Doğru söylüyordu, içimi katıksız bir dehşet hissi sardı. Mırıltı belki bir tür mekanizmaydı. Zonklama ise bir çeşit telepati olmalıydı. Ama bu üçüncüsü başka bir şeydi.</p>
<p style="text-align: justify;">Bir şey yaklaşıyordu.</p>
<p style="text-align: justify;">"Ned, lütfen. Bu şeyin ne olduğunu anlayamazsın ve öldüremeyeceğin de muhakkak. Tek yapabileceğin, elektrik süpürgesinin çektiği bir parça toprak gibi emilmek. Anneni ve kardeşlerini yalnız bırakacaksın. Onları kimsenin yanıtlayamayacağı binlerce soruyla baş başa bırakmak mı istiyorsun? İstediğin bu mu gerçekten? Babasını kaybetmesinin verdiği kederle buraya gelen çocuğun bu kadar bencilce davranabileceğine inanamıyorum."</p>
<p style="text-align: justify;">Bunun üzerine gözlerinde bir pırıltı belirdi. Tüm dikkatini bir noktaya yöneltmişken yan binadan gelen büyük bir gürültü duyan birinin verdiği tepkiye benziyordu. Sonra bakışları yine donuklaştı. "Bu kahrolası araba babamı öldürdü," dedi. Sakince konuşmuştu. Hatta sabırla.</p>
<p style="text-align: justify;">Bunu tartışacak değildim elbette. "Pekâlâ, belki de öyle oldu. Belki bir yönden babanın başına gelenlerden en az Bradley Roach kadar sorumlu. Bu seni de öldürebileceği anlamına mı geliyor? Nedir bu, Ned? Bir tane alana yanında bir tane de bedava mı veriyorlar?"</p>
<p style="text-align: justify;">"Onu öldüreceğim," dedi ve sonunda gözlerindeki donukluğun gerisinde bir şey belirdi. Öfkeden fazlasıydı. Bana bir tür çılgınlık gibi görünmüştü. Ellerini kaldırdı. Birinde hâlâ tabanca vardı. Diğerinde ise bir kibrit vardı. "Beni içine çekmeden önce bu lanet olası arabayı ateşe vereceğim. Böylece bu tarafa açılan kapı sonsuza dek kapanacak. Bu ilk aşama." Gençliğin verdiği o aptalca, ürkütücü, bilinçsiz küstahlıkla, bu fikri ilk düşünenin kendisi olduğundan emin bir şekilde konuşuyordu. "Bu deneyimin ardından hayatta kalacak olursam diğer tarafta bekleyen her neyse onu öldüreceğim. Bu da ikinci aşama."</p>
<p style="text-align: justify;">"Diğer tarafta bekleyen mi?" Varsayımlarının büyüklüğünü kavrayınca sendeledim. "Hayır, Ned! Ulu Tanrım!"</p>
<p style="text-align: justify;">Zonklama artık iyice şiddetlenmişti. Mırıltı da öyle. Buick'in harekete geçtiğini belirten soğuk havayı tenimde hissedebiliyordum. Direksiyonun üzerindeki havada belirip Buick'in gövdesi üzerinde dalgalar halinde kayarcasına ilerleyen mor ışıltıyı gördüm. Geliyordu. Yaklaşıyordu. On yıl önce olsaydı çoktan gelmişti. Hatta belki beş yıl önce. Artık biraz daha uzun sürüyordu.</p>
<p style="text-align: justify;">"Bir hoş geldin partisi olacağını mı sanıyorsun, Ned? Sarı-Deri Pembe-Saç Halkı'nın Yüce Başkanı'nın ya da Diğer Boyut Evreni İmparatoru'nun senin için bir karşılama töreni düzenleyeceğini ve sana hoş geldin deyip şehrin anahtarını vereceğini mi sanıyorsun? Sence bu zahmete girerler mi? Ne için girecekler ki? Babasının ölümünü kabul edemeyen, hayatına devam etmeyi beceremeyen bir çocuk için mi?"</p>
<p style="text-align: justify;">"Kapa çeneni!"</p>
<p style="text-align: justify;">"Aklımdan geçeni bilmek ister misin?"</p>
<p style="text-align: justify;">"Aklından ne geçtiği umurumda değil!"</p>
<p style="text-align: justify;">"Bence diğer tarafa geçtiğinde oranın atmosferi yüzünden boğulup ölmek üzereyken göreceğin son şey koca bir hiç olacak."</p>
<p style="text-align: justify;">Gözlerinde yine o tereddüt pırıltısı belirdi. Bir bölümü, George Morgan gibi yapıp işi oracıkta bitirmek istiyordu. Ama içinde, belki Pitt'i artık pek umursamayan ama yine de yaşamaya devam etmek isteyen bir parça da vardı. Bunların üzerinde ise, her yeri, her şeyi saran ve bir arada tutan o zonklama ve çağıran fısıltı vardı. Ayartıcı bile değildi. Sadece çekiyordu.</p>
<p style="text-align: justify;">"Çık oradan, çavuş!" diye seslendi Arky.</p>
<p style="text-align: justify;">Ona aldırmadım ve Curt'ün oğluna bakmaya devam ettim. "Ned, seni bu noktaya getiren beynini kullan. Lütfen." Bağırmamakla birlikte kuvvetlenen mırıltıyı bastırmak için sesimi yükseltmiştim. Aynı anda, cebime koyduğum şeye dokundum.</p>
<p style="text-align: justify;">"İçinde oturduğun bu araba canlı olabilir ama yine de buna değmez. Bir sinekkapandan ya da yapışkan sinek tuzağından farklı değil, anlamıyor musun? Bundan intikam alamazsın, değmez. Aptalca olur."</p>
<p style="text-align: justify;">Dudakları titremeye başladı. Bu bir başlangıç sayılırdı ama tabancayı bıraksa, hiç olmazsa biraz indirse çok daha iyi olurdu. Ve elbette bir de kibrit vardı. Otomatik silah kadar tehlikeli değildi ama yine de azımsanmayacak kadar kötüydü; Buick'in sürücü koltuğunun hemen yanında, yere dökülmüş benzinin içinde duruyordum ve koku, gözlerimi sulandıracak kadar yoğundu; Mor ışıltı, tembel hareketlerle uydurma ön panel üzerinde geziyor, hız ölçerin içini dolduruyor ve bir marangozun su terazisinin ortasındaki hava baloncuğu gibi görünmesine yol açıyordu.</p>
<p style="text-align: justify;">"Babamı öldürdü!" diye bağırdı bir çocuğun sesiyle ama bağırdığı ben değildim. Tam olarak neye, kime bağıracağını bilmiyordu ve onu deli eden de buydu.</p>
<p style="text-align: justify;">"Hayır, Ned. Dinle, bu şey gülebilseydi şimdi gülüyor olurdu, bundan emin olabilirsin. Babayı istediği gibi -Ennis ve Brian Lippy'de olduğu gibi- alamadı ama şimdi oğlu almak için önünde çok iyi bir fırsat var. Curt bunu biliyorsa, görebiliyorsa mezarında çığlıklar atıyor olmalı. Korktuğu, engellemek için varını yoğunu feda ettiği her şey gerçekleşiyor. Hem de kendi oğlunun başına geliyor."</p>
<p style="text-align: justify;">"Sus! Sus artık!" Gözlerinden yaşlar boşanıyordu.</p>
<p style="text-align: justify;">Mor ışıltıya doğru eğildim ve artan serinliği yüzümde hissettim. Son direncin de yıkıldığı yüzüne yaklaştım. Son bir müdahale yetecekti. Kulübeden aldığım kutuyu arka cebimden çıkarıp bacağıma dayadım. "Baban güldüğünü biliyor olmalı, Ned, artık çok geç olduğunu..."</p>
<p style="text-align: justify;">"Hayır!"</p>
<p style="text-align: justify;">"...ve yapacak hiçbir şey kalmadığını biliyor olmalı. Hiçbir şey."</p>
<p style="text-align: justify;">Kulaklarını kapatmak için ellerini kaldırdı. Sol elinde tabanca, sağ elinde kibrit vardı. Benzin bidonu bacaklarının üzerinde duruyordu. Ayakları giderek yükselen mor bir sis arasında kaybolmuştu. Dengesini istediğim kadar bozamamıştım, ama bu kadarıyla yetinmek zorundaydım. Başparmağımla spreyin kapağını açtım, bir an için kulübede kullanılmadan kaldığı onca yıldan sonra içinde basınç kalıp kalmadığını düşündüm ve sonra göz yaşartıcı spreyi suratına sıktım.</p>
<p style="text-align: justify;">Sprey gözlerine ve burnuna gelince Ned şaşkınlık ve acıyla uludu. Parmağı, babasının Beretta'sının tetiğini çekti. Kulakları sağır eden bir patlama oldu.</p>
<p style="text-align: justify;">"Kahretsin!" diye bağırdığını duydum Arky'nin. Kulaklarımın çınlaması arasında sesini güçlükle duyabilmiştim.</p>
<p style="text-align: justify;">Kapının kolunu yakaladım ve tam o sırada kapının kilidi, kulübedeki asma kilidin kancası gibi aşağı iniverdi. Kolumu açık camdan içeri soktum ve benzin bidonunun yan tarafına bir yumruk attım. Acıyla kıvranan çocuğun kucağından uçup arabanın zemininden yükselen leylak rengi sisin içine düştü ve gözden kayboldu. Bir anlığına yüksek bir yerden bırakılmışçasına paldır küldür yuvarlandığı hissine kapıldım. Tabanca tekrar ateşlendi ve kurşunun rüzgârını hissettim. Pek yakın sayılmazdı -Ned hâlâ Buick'in tavanına körlemesine ateş ediyordu, muhtemelen ateş ettiğinin farkında bile değildi-ama patlamanın gürültüsü, çok daha yakın olduğu hissi veriyordu.</p>
<p style="text-align: justify;">Kolumu camdan içeri sarkıtıp elimle kapının iç tarafını yokladım ve sonunda içerideki tutamağı bulup çektim. Kapı açılmasaydı ne yapardım bilmiyordum -Ned pencereden dışarı çekmek için fazla iri ve ağırdı- ama neyse ki açıldı. Tam o sırada Buick'in paspaslarının olduğu bölümden göz kamaştıran bir şimşek çıktı, bagaj kapağı gürültüyle açıldı ve asıl çekim kendini gösterdi. Elektrik süpürgesinin çektiği bir parça toprak gibi emilmek, demiştim ama yaşadığım, bundan çok daha beterdi. Beynimdeki zonklama arttı ve her şeyi yok eden tsunamilerden önceki dalgalar gibi öfkeyle ve aritmik bir şekilde balyoz gibi inmeye başladı. Gözlerimi yuvalarından söküp çıkarmaya, derimi suratımdan soyup almaya çalışan, içeriden dışarı çıkıyormuş gibi hissedilen, buna rağmen çeken bir esinti vardı ama saçımın teli bile oynamıyordu.</p>
<p style="text-align: justify;">Ned bir çığlık attı. Elleri aniden, bileklerinde görünmez ipler varmış da biri aşağıdan çekiyormuş gibi kucağına indi. Koltuğun içine gömülmeye başladı ama koltuk tam olarak orada değildi. Gözden kayboluyor, yükselen mor sisin içine karışıyordu. Onu koltukaltlarından yakaladım, dışarı çektim ve sendeleyerek önce bir, sonra iki adım geriledim. Beni Buick'in içindeki mor boğaza çekmeye çalışan o inanılmaz güce direnmeye çalışıyordum. Ned üzerimde olduğu halde sırtüstü düştüm. Pantolonumun paçaları benzinle ıslandı.</p>
<p style="text-align: justify;">"Çek bizi!" diye haykırdım Arky'ye. Ayaklarımla yerden güç alıp Ned'le ikimizi Buick'ten ve içinden taşan ışıktan uzaklaştırmaya çalıştım. Ama topuklarım bir destek noktası bulamıyordu. Dökülen benzin yüzünden sürekli kayıyordu.</p>
<p style="text-align: justify;">Ned aniden çekildi ve vücudu Buick'in açık kapısına doğru öyle hızlı savruldu ki neredeyse kollarımın arasından kurtulacaktı. Aynı anda, belime dolanmış ipin sıkılaştığını hissettim. Ned'in göğsüne sıkıca sarıldığım sırada sertçe geriye çekildik. Tabanca hâlâ elindeydi ama kolu aniden ileri doğru uzandı ve silah elinden kurtularak uçtu. Arabanın içindeki nabız gibi atan mor ışık tabancayı yuttu ve gözden kaybolurken kendi kendine iki kez daha ateş aldığını duydum. Bizi çeken güç o sırada biraz azalmış gibiydi. Belki bu fırsatı değerlendirip kaçabilirdik.</p>
<p style="text-align: justify;">"Çek!" diye bağırdım Arky'ye.</p>
<p style="text-align: justify;">"Patron, elimden geldiği kadar kuvvetli..."</p>
<p style="text-align: justify;">"Daha iyisini yap!"</p>
<p style="text-align: justify;">Sertçe çekildik ve Curtis'in karnıma dolanmış idam ilmeği sıkışınca nefesim kesildi. Çocuğu bir anlığına bile bırakmadan bir şekilde ayağa kalkıp sarsakça biraz geriledim. Gözleri on ikinci raunda gelmiş bir boksörün gözleri gibi şişip kapanmıştı ve sürekli yutkunuyordu. O sırada olanları gördüğünü sanmıyorum.</p>
<p style="text-align: justify;">Buick'in içi artık görünmüyordu. Parlak mor ışık içini sarmıştı. Tarif edilmesi güç, bilinmesi imkânsız bir geçit açılmıştı, iltihaplı bir gırtlaktan bir başka dünyaya bakıyordum. Olduğum yerde donakaldığım süre, çekimin gücünü tazelemesine yetmiş gibi görünüyordu. Ned ile birlikte tekrar Buick'e doğru çekildiğimiz sırada Arky'nin tiz haykırışını duydum: "Yardım et, Steff! Tanrı aşkına buraya gel ve bana yardım et!" Steff söyleneni yapmış olmalıydı, çünkü bir iki saniye sonra Ned ile zokayı yutmuş balıklar gibi geriye çekildik.</p>
<p style="text-align: justify;">Tekrar yere düştüm ve başımı çarptım. Mırıltı ve zonklama birleşmiş, beynimi delmeye çalışan bir matkap gibi tahammül edilmez bir hal almıştı. Buick bir neon lamba gibi yanıp sönmeye başlamıştı. Yeşil sırtlı böcekler ışıldayan bagajdan dışarı uçtu. Hepsi ölüydü, cesetleri yere saçıldı. Çekim tekrar kuvvetlendi ve Buick'e doğru sürüklenmeye başladık. Son derece şiddetli bir ters yön akıntısına kapılmış gibiydik. İleri geri, ileri geri.</p>
<p style="text-align: justify;">"Bana yardım et!" diye bağırdım Ned'in kulağına. "Bana yardım etmelisin yoksa bizi içine alacak!" O an bana yardım etse de içeri girmekten kurtulamayacağımızı düşünüyordum.</p>
<p style="text-align: justify;">Göremiyor olabilirdi ama duyabiliyordu ve yaşamak istediğine karar vermişti. Spor ayakkabılarının tabanlarını beton zemine bastırarak bütün gücüyle kendini geri itti. Kayan topukları etrafa benzin sıçratıyordu. Aynı anda Arky ve Stephanie Colucci ipi sertçe çekti. Kapıya doğru neredeyse bir buçuk metre geriledik, ardından akıntı bizi yine ele geçirdi. O arada ipin bir bölümünü Ned'in göğsüne dolayıp onu kendime bağlamayı başarmıştım. Sonra Buick bizi yine çekti ve kapıya kadar aldığımız mesafeyi geri dönmemiz yetmezmiş gibi ona öncekinden daha çok yaklaştık. Bizi yavaşça ama korkunç bir kararlılıkla çekiyordu. Göğsümdeki basınç nefesimi kesiyordu. Kendimi kapalı bir yerde kalmış gibi bunalmış hissediyordum. Bunun bir sebebi, belimi sıkan ipti. Bir başka sebebiyse görünmez, kocaman bir el tarafından itilip çekiliyor olma hissiydi. O gördüğüm yere gitmek istemiyordum, ama arabaya biraz daha yaklaşırsak gideceğim muhakkaktı. Her ikimiz de gidecektik. Buick'e yaklaştıkça bizi çeken kuvvet artıyordu. Yakında sarı ip kopacaktı. Ned'le ikimiz hâlâ birbirimize bağlı olarak arabaya doğru uçacaktık. O mor gırtlağın içine, gerisinde her ne varsa oraya düşecektik.</p>
<p style="text-align: justify;">"Son şansımız!" diye haykırdım. "Üçte çekin! Bir... iki... ÜÇ!" Kapının hemen dışında omuz omza duran Arky ve Stephanie tüm güçleriyle ipe asıldılar. Ned ile ben de topuklarımızı zemine dayamaya çalışarak kendimizi geri ittik. Bu kez güçlü çekim bizi tekrar yakalayamadan kapıya kadar ilerlemeyi başardık ama tam o sırada bir mıknatısın çektiği toplu iğneler gibi yine ona doğru sürüklenmeye başladık.</p>
<p style="text-align: justify;">Yan tarafıma yuvarlandım. "Ned, kapının çerçevesi! Çerçeveyi yakala!"</p>
<p style="text-align: justify;">Sol kolunu körlemesine uzattı. Eli boşluğu yokluyordu.</p>
<p style="text-align: justify;">"Sağında, evlat!" diye haykırdı Steff. "Sağında!"</p>
<p style="text-align: justify;">Ned çerçeveyi bulup kavradı. Arkamızda göz kamaştıran mor bir patlama daha oldu ve peşimizdeki şeyin çekiminin biraz daha arttığını hissettim. Korkunç bir tür yerçekimi gibiydi. Göğsümü saran ip çelik bir banda dönmüş, nefes almamı engelliyordu. Gözlerimin yuvalarından fırlamak üzere olduğunu, dişlerimin titrediğini hissedebiliyordum. Bağırsaklarımın tümü boğazımın hemen gerisine toplanmış gibiydi. Zonklama beynimi sarsıyor, her bilinçli düşünceyi yakıp yok ediyordu. Topuklarım beton zemin üzerinde sürekli kayıyordu. Tekrar Buick'e doğru sürüklenmeye başladım. Bir an sonra hızla kaymaya başlayacak, sonra bir jet motoruna çekilen bir kuş gibi o mor gırtlaktan aşağı uçacaktım. Ve çocuk da tırnaklarının altında tutunmaya çalıştığı çerçeveden kopan kıymıklarla hemen ardımdan gelecekti. Benimle gelmek zorunda kalacaktı. Zincirlerle ilgili mecazım gerçeğe dönüşmüştü.</p>
<p style="text-align: justify;">"Elimi tut, Sandy!"</p>
<p style="text-align: justify;">Başımı çevirdiğimde karşımda Huddie Royer'ı -ve hemen ardında Eddie'yi- görmek beni pek şaşırtmamıştı. Onlar da geri dönmüştü. Dönmeleri Arky'den biraz daha uzun sürmüştü ama gelmişlerdi. Geri dönmelerinin sebebi Steff in telsizle onlara D Kodu uyarısı yapması da değildi; özel araçlarını kullanıyorlardı ve zaten merkezdeki telsiz kullanım dışıydı. Hayır, öylece gelmişlerdi işte.</p>
<p style="text-align: justify;">Huddie kapının eşiğinde diz çökmüş, içeri doğru çekilmemek için tek eliyle tutunuyordu. Saçları uçuşmuyor, gömleği dalgalanmıyordu, ama bedeni sarhoşmuş gibi öne arkaya salınıyordu. Hemen arkasında duran Eddie eğilmiş, Huddie'nin omzu üzerinden içeri bakıyordu. Muhtemelen Huddie'nin kemerini tutuyordu ama bulunduğum yerden görmek imkânsızdı. Huddie'nin bana uzanmış serbest elini boğulmak üzere olan bir adam gibi yakaladım. Kendimi boğuluyor gibi hissediyordum.</p>
<p style="text-align: justify;">"Çekin şimdi, lanet olsun," diye homurdandı Huddie arkasında duran Eddie, Arky ve Steff e. Buick'in mor ışığı gözlerinden yansıyordu. "Bütün gücünüzle çekin."</p>
<p style="text-align: justify;">Hepsi birden çekince şişenin ağzından fırlayan mantar gibi kapıdan dışarı uçtuk ve Huddie'yle birlikte yere yuvarlandık. Soluk soluğa kalan Ned'in ateş gibi yanan yüzü boynuma dayanmıştı. Gözyaşlarının ıslaklığını tenimde hissedebiliyordum.</p>
<p style="text-align: justify;">"Off, çavuş, Tanrı aşkına, şu dirseğini burnumdan çek!" diye bağırdı Huddie boğuk, kızgın bir sesle.</p>
<p style="text-align: justify;">"Kapıyı kapatın!" diye haykırdı Steff. "Çabuk olun! Kötü bir şey çıkmadan kapatın!"</p>
<p style="text-align: justify;">içeride birkaç zararsız yeşil sırtlı böcekten başka bir şey yoktu ama yine de Steff haklıydı. Çünkü ışık yeterince kötüydü. Mor şimşekler çok şiddetliydi.</p>
<p style="text-align: justify;">Hâlâ kollarımız, bacaklarımız birbirine dolanmış halde alt alta, üst üste kaldırımın üzerinde yatıyorduk. Eddie, her nasılsa Ned gibi ipe dolanmış, Arky'ye bağırarak ipin boynuna dolandığını, boğulacağını söylüyordu. Ned yutkunup üzerime yığıldığı sırada Steff diz çökmüş, parmaklarını Eddie'nin boğazına dolanan ipin altına sokmaya çalışıyordu. Kimse kapıyı kapatacak halde değildi ama kapı çarparak kapandı ve aniden onlardan birinin görülmeden geçitten çıkıp yıllar önce katledilen yaratığın öcünü almak için geldiğinden emin olarak sadece katıksız paniğin elvereceği şekilde başımı o tarafa doğru çevirdim. Ve barakanın beyaz boyası üzerine düşen gölgeyi gördüm. Sonra gölge yükselip yaklaştı ve solgun ışıkta bir kadının göğüslerinin kıvrımını seçebildim.</p>
<p style="text-align: justify;">"Yolu yarılamıştım ki içimde bu garip his belirdi," dedi Shirley titrek bir sesle. "Çok kötü bir histi. Kedilerin biraz daha bekleyebileceğine karar verdim. Kıvranmayı kes, Ned, herkesin durumunu daha da kötüleştiriyorsun."</p>
<p style="text-align: justify;">Ned kıpırdanmayı anında kesti. Shirley eğilip ustaca bir hareketle Eddie'yi boynuna dolanmış ipten kurtardı. "İşte kurtuldun, hayatım," dedi ve bacaklarının dermanı kesildi. Shirley Pasternak yere çöküp ağlamaya başladı.</p>
<p style="text-align: justify;">Ned'i merkez binasına götürdük ve mutfağa sokup gözlerine su çarptık. Gözlerinin etrafı kızarıp şişmiş, akları fena halde kanlanmıştı ama sorunsuzca görebildiğini söyledi. Huddie iki parmağını kaldırıp gösterince çocuk iki parmak gördüğünü söyledi. Dört parmak kaldırınca da doğru bildi.</p>
<p style="text-align: justify;">"özür dilerim," dedi sonra boğuk bir sesle. "Neden yaptığımı bilmiyorum. Yani aslında biliyorum, niyetim oydu ama şimdi yapmayı düşünmemiştim... bu gece değil..."</p>
<p style="text-align: justify;">"Şşşt," dedi Shirley. Avuçlarına su doldurup çocuğun gözlerini duruladı. "Konuşma."</p>
<p style="text-align: justify;">Ama Ned susmayacaktı. "Eve gitmeye niyetlenmiştim. Dediğim gibi önce konu üzerinde düşünecektim." Kan çanağına dönmüş, şiş gözleri bana döndü. Bir an sonraysa Shirley'nin ılık su getiren avuçlarının ardında kayboldular. "Sonra ne olduğunu anlamadan kendimi burada buldum. Tek hatırladığım, 'Bu gece yapmalıyım, bu işi bu gece bitirmeliyim,' diye düşündüğüm. Sonra..."</p>
<p style="text-align: justify;">Ama sonra olanları hatırlayamıyordu; zihninde her şey bulanıktı. Bunu açıkça söylemedi ama söylemesine gerek yoktu. Anlamak için kan çanağına dönmüş şaşkınca bakan gözlerini görmeme de gerek yoktu. Onu solgun bir yüzle, kucağında benzin bidonu olduğu halde Roadmaster'ın büyük direksiyonunun gerisinde taş kesilmişçesine oturduğu sırada görmüştüm.</p>
<p style="text-align: justify;">"Seni ele geçirdi," dedim. "Her zaman bir tür çekime sahip olmuştur ama şimdiye kadar çekimini sende olduğu gibi kullanacak birini bulamamıştı. Bununla birlikte seni çağırdığını hepimiz duyduk. Kendimize göre şekillerde. Her neyse, bunda senin bir suçun yok, Ned. Bir suçlu varsa o da benim."</p>
<p style="text-align: justify;">Lavabonun başında doğruldu, elleriyle havayı yokladı ve kollarımı tuttu. Yüzünden sular damlıyordu ve saçları alnına yapışmıştı. Aslında oldukça komik görünüyordu. Bir vaftiz töreni komedisindeki başaktör gibiydi.</p>
<p style="text-align: justify;">Arka kapıdan barakayı gözleyen Steff yanımıza geldi. "Yine sakinleşiyor. Daha şimdiden duruldu."</p>
<p style="text-align: justify;">Başımı salladım. "Şansını kaybetti. Belki son şansıydı."</p>
<p style="text-align: justify;">"Yaramazlık yapmak için son şansı," dedi Ned. "istediği buydu. Başımın içinde duyabiliyordum. Bilmiyorum belki de ben uyduruyorumdur."</p>
<p style="text-align: justify;">"Sen uydurduysan," dedim. "Ben de aynı şeyi uydurmuşum demektir. Ama bu geceki amacı bence sadece yaramazlık değildi."</p>
<p style="text-align: justify;">Daha fazlasını söyleyemeden Huddie elinde bir ilk yardım çantasıyla banyodan çıkıp geldi. Tezgâhın üzerine koydu, kutuyu açtı ve içinden bir merhem kavanozu çıkardı. "Bunu gözlerinin çevresine sür, Ned. Gözüne kaçarsa endişelenme, zararsızdır ve yakmaz."</p>
<p style="text-align: justify;">Hepimiz sessizce durup gözlerinin etrafına merhem sürmesini izledik, işi bittiğinde Shirley ona kendini daha iyi hissedip hissetmediğini sordu. Ned başını salladı.</p>
<p style="text-align: justify;">"O halde haydi dışarı gel," dedim. "Sana anlatacağım son bir şey var. Daha önce anlatırdım ama doğruyu söylemek gerekirse seni o lanet olası arabanın içinde görene kadar aklıma gelmemişti. Şok yüzeye çıkarmış olmalı."</p>
<p style="text-align: justify;">Shirley kaşlarını çatarak bana baktı. Hiç anne olmamıştı ama o an yüzünde gördüğüm, bir annenin sertliğiydi. "Bu gece olmaz," dedi. "Çocuğun bu gece için yeterince dinlediğini görmüyor musun? Biriniz onu eve götürsün, annesine yenir yutulur bir hikâye uydursun -Curtis'in hikâyelerine her zaman inanırdı, ağız birliği ederseniz sizinkine de inanır herhalde- ve yatağına yatırsın."</p>
<p style="text-align: justify;">"Üzgünüm ama bunun bekleyebileceğini sanmıyorum," dedim.</p>
<p style="text-align: justify;">Shirley yüzüme bir süre dikkatle baktıktan sonra en azından doğru söylediğime inandığıma kanaat getirmiş olacaktı ki tekrar sigara içme bankına döndük ve barakadan yayılan son havai fişekleri izlerken -o akşamın ikinci gösterisiydi ve ışıkların pek etkileyici olduğu söylenemezdi- Ned'e eski günlerden kalma bir hikâye daha anlattım. Bunu, bir oyunun, neredeyse çıplak bir sahnede, iki karakter tarafından oynanan bir sahnesi olarak gözlerimin önüne getiriyordum. Biri yakında...</p>
<p></p>
</body>
</html>