<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN: Sandy</h2>
<p style="text-align: justify;"><span style="font-size: 1em; text-indent: 1em;">1988 yazı geldiğinde Buick Roadmaster, Ekip D'nin günlük hayatının sıradan bir parçası haline gelmişti. Aksi için bir sebep yoktu. Yeterince zaman ve iyi niyetle her ucube ailenin bir parçası olabilirdi. Siyah trençkotlu adam ("Yağı tamam!") ve Ennis Rafferty'nin kayboluşunun üzerinden geçen dokuz yılda olan buydu işte.</span></p>
<p style="text-align: justify;">B Barakası'ndaki şey ara sıra ışık gösterilerini yapmaya devam ediyordu ve hem Tony, hem de Curt, yaptıkları deneylere aralıklarla devam ediyordu. Curtis 1984'te Buick'in içine uzaktan kumandayla çalıştırılabilen bir kamera yerleştirmeyi denedi (hiçbir şey olmadı). Tony benzer bir şeyi '85'te denedi ve arabanın içine son model, Wollensak marka bir ses alıcısı yerleştirdi (çok hafif, belirip kaybolan bir mırıltı ve uzaklardan gelen karga sesleri dışında bir sonuç alamadı). Canlı deney hayvanlarıyla birkaç test daha yaptılar. Hayvanlardan birkaçı öldü ama hiçbiri ortadan kaybolmadı.</p>
<p style="text-align: justify;">Genel olarak ortalığın sakinleştiği söylenebilirdi. Nadiren gerçekleşen ışık patlamalarının şiddeti, ilk birkaç patlamadan (ve 1983'teki büyük gösteriden, elbette) çok uzaktı. Ekip D'nin o günlerdeki en büyük sorununun kaynağı, Buick hakkında hiçbir şey bilmeyen biriydi. Edith Hyams (diğer adıyla, Ejderha) kardeşinin kayboluşu hakkında basın mensuplarıyla konuşmaya devam ediyordu (tabii kendisini dinleyecek birini bulabildiğinde). Bunun sıradan bir kayıp vakası olmadığı konusunda son derece ısrarlıydı (bu sözü üzerine Sandy ve Curt, "sıradan bir kayıp" vakasının nasıl olabileceği üzerinde düşünmüşlerdi). Edith ayrıca Ennis'in iş arkadaşlarının bu konuda Anlattıklarından Fazlasını Bildiklerini iddia ediyordu. Elbette bu konuda kesinlikle haklıydı. Curt Wilcox, Ekip D bir gün Buick'in ardından yas tutmak zorunda kalacak olursa bunun sebebinin o kadın olacağını pek çok kez söylemişti. Ennis'in iş arkadaşları, bununla birlikte, toplum politikaları gereği kadına destek olmaya devam ettiler. En büyük sigortaları buydu ve hepsi de bunun farkındaydı. Tony, kadının gazetede çıkan ateşli bir demecinin ardından, "Aldırış etmeyin, çocuklar, zaman lehimize işliyor," demişti. "Bunu hiç unutmayın ve gülümsemeye devam edin." Ve haklı çıktı. Seksenli yılların ortalarında basın temsilcileri Edith'in telefonlarına cevap vermemeye başladı. Saat Beş'te Hareketli Haberler bölümünde Lassburg Ormanı'nda Sasquatch görüldüğünü iddia eden haberler yayınlayan ve SU KAYNAKLARI KANSER YAPIYOR! SIRADAKİ KASABA SİZİNKİ Mİ? şeklinde düşünceli başlıklar atan WKML bile Edith'e olan ilgisini kaybetmek üzereydi.</p>
<p style="text-align: justify;">Buick'in bagajında üç ayrı seferde daha bir şeyler belirdi. İlk seferinde, Ekip D'dekilerin daha önce gördükleri hiçbir böceğe benzemeyen yarım düzine iri, yeşil böcek çıktı. Curt ve Tony, bir öğle sonrasını Horlicks Üniversitesi'nde, entomoloji metinleri arasında geçirdiler ama hiçbir kitapta Buick'in bagajından çıkanlara benzer bir böceğe rastlamadılar. Aslında Ekip D'de hiç kimse, yeşilin böceklerin rengine benzer bir tonuna dahi rastlamamıştı, ama neyin farklı olduğunu bir türlü açıklayamıyorlardı. Carl Brundage, böceklerin rengine Baş Ağrısı Yeşili adını taktı. Söylediğine göre böcekler, ara sıra tutan migreninin rengindeydi. Onları ilk gördüklerinde hepsi de ölüydü. Bir tornavidanın ucuyla böceklere dokunduklarında, ahşaba vurulan metal parçasının çıkardığına benzer bir ses çıkmıştı.</p>
<p style="text-align: justify;">"İnceleme kesimi yapmak istiyor musun?" diye sordu Tony, Curt'e.</p>
<p style="text-align: justify;">"Ya sen istiyor musun?" diye karşılık verdi Curt.</p>
<p style="text-align: justify;">"Pek sayılmaz."</p>
<p style="text-align: justify;">Curt, bagajdaki böceklere baktı -çoğu, bacakları havada, sırtüstü yatıyordu- ve iç geçirdi. "Ben de öyle. Ne anlamı olacak ki?"</p>
<p style="text-align: justify;">Böylece böcekler, kamera kaydederken mantar bir pano üzerine sabitlenip kesilmektense üzerlerine tarihi belirten etiketlerin yapıştırıldığı (etiketin üzerindeki MEMURUN İSMİ/RÜTBESİ kısmı boş bırakılmıştı elbette) torbalara kondular ve alt kattaki yıpranmış, yeşil dosya dolabını boyladılar. Böcek yaratıkların kesilip incelenmeden Buick'in bagajından alt kattaki yeşil dolaba konmasına göz yummak, Curt'ün kabullenme yolunda attığı bir başka adımdı. Yine de o eski, büyülenmiş, heyecan yüklü ifadenin bazen yüzünde belirdiği oluyordu. Sandy ve Tony onu raylı kapının üzerindeki pencerelerden birinin önünde durmuş, içeri bakarken gördüklerinde o ifadenin çoğunlukla yüzünde olduğunu fark ediyorlardı. Sandy buna, Curtis'in Çılgın Kedi Bakışı adını vermişti ama bundan hiç kimseye, hatta eski çavuşa bile bahsetmedi. Diğerleri Buick'in yaptığı düşükler ve bagajından çıkan yaratıklara duydukları ilgiyi yitirmişlerdi ama bu, Memur Wilcox için kesinlikle geçerli değildi. Curtis aşinalığı asla hor görmezdi.</p>
<p style="text-align: justify;">1984 yılının soğuk bir şubat günü, böceklerin bagajda ortaya çıkışından beş ay kadar sonra Brian Cole, başını Sorumlu Çavuş'un ofisinin kapısından içeri uzattı. Tony Schoondist, 1983 yılı bütçesinin tamamını harcamamış olmasının sebebini açıklamak için Scranton'a gitmişti (birkaç cimri Sorumlu Çavuş diğerlerinin kötü görünmesine yol açıyordu) ve sorumluluk yine Sandy Dearborn'daydı.</p>
<p style="text-align: justify;">"Arkadaki barakaya küçük bir gezinti yapsan iyi olur, patron," dedi Brian. "D Kodu."</p>
<p style="text-align: justify;">"Ne tür bir D Kodu'ndan bahsediyorsun, Bri?"</p>
<p style="text-align: justify;">"Bagaj kapağı açık."</p>
<p style="text-align: justify;">"Kilidinden kurtulup açılmadığından emin misin? Havai fişeklere Noel öncesinden beri rastlamıyoruz. Genellikle..."</p>
<p style="text-align: justify;">"Genellikle havai fişeklerden sonra açılır, biliyorum. Ama içerideki sıcaklık geçtiğimiz hafta boyunca çok düşüktü. Ayrıca bir şey de görebiliyorum."</p>
<p style="text-align: justify;">Bu, Sandy'yi ayağa kaldırmaya yetti. O tanıdık endişenin şişman parmaklarının kalbini sardığını ve sıkmaya başladığını hissetti. Belki temizlenmesi gereken bir başka pislikti. Muhtemelen öyleydi. Tanrım, lütfen başka bir balık olmasın, diye düşündü. Maske takmış adamların hortumlarla temizlemesini gerektirecek bir şey olmasın.</p>
<p style="text-align: justify;">"Hâlâ yaşıyor olabilir mi?" diye sordu Sandy. Sesinin sakin çıktığını düşündü ama kendini pek sakin hissettiği söylenemezdi. "Gördüğün şey, neye benzi..."</p>
<p style="text-align: justify;">"Köklenmiş bir tür bitkiye benziyor," dedi Brian. "Bir bölümü arka tamponun üzerinden sarkmış. Biraz zambağa benziyor, patron."</p>
<p style="text-align: justify;">"Matt'e söyle Curt'ü bulup haber versin. Zaten vardiyası bitmek üzere."</p>
<p style="text-align: justify;">Curt'e Kod D durumu iletildi. Matt'e Sawmill Yolu'nda olduğunu ve on beş dakika içinde merkezde olacağını söyledi. Sandy bu süre içinde kulübeden sarı ipi çıkardı ve yine kulübede tuttukları düşük güçlü dürbünle barakanın içine baktı. Brian'a katılıyordu. Bagajdan sarkan, rengi beyazdan koyu yeşile değişen porsumuş, zarımsı şeyin bir Paskalya zambağına benzediği söylenebilirdi. Tatilden beş gün sonraki solmuş, ölmek üzere olan hali gibiydi.</p>
<p style="text-align: justify;">Curt merkeze geldi ve devriye aracını benzin pompalarının önüne yarım yamalak park edip araçtan indi. Barakanın önünde birikmiş kalabalığa doğru koşar adım yürüdü. Sandy, Brian, Huddie, Arky Arkanian ve birkaç polis, raylı kapının pencerelerinin önünde her zamanki pozlarıyla duruyorlardı. Curt, Sandy'nin uzattığı dürbünü aldı. Biraz odak ayarı yaptıktan sonra yaklaşık bir dakika boyunca bagajdan sarkan şeye baktı.</p>
<p style="text-align: justify;">"Eee?" dedi Sandy Curt sonunda dürbünü indirdiğinde.</p>
<p style="text-align: justify;">"içeri giriyorum," dedi Curt ve Sandy bunu duyduğuna hiç şaşırmadı; sarı ipi başka niçin getirecekti? "Ve bir şekilde canlanıp beni ısırmaya falan kalkmazsa fotoğrafını çekeceğim, kameraya alacağım ve torbaya koyacağım. Bana hazırlanmam için beş dakika ver."</p>
<p style="text-align: justify;">O kadar bile sürmedi. Cerrah eldivenleri -PEP'nde bunlar için "AIDS eldivenleri" adı yerleşmeye başlamıştı- ve banyo bonesi takmış, bir berber önlüğü ve lastik çizmeler giymiş halde merkez binasından çıktı. Boynundan bir Puff-Pak maske sarkıyordu. Maskenin haznesinde yaklaşık beş dakika idare edebilecek kadar hava vardı. Eldivenli ellerinden biriyle Polaroid fotoğraf makinesini tutuyordu. Kemerine yeşil bir çöp torbası sıkıştırmıştı.</p>
<p style="text-align: justify;">Huddie kamerayı sehpasının üzerinden almış, barakaya yaklaşan Curt'ü çekiyordu. Kendinden emin adımlarla otoparkı geçen Curt, kırmızı çizmeleri ve mavi bonesiyle tres fantastique<a id="ds7" href="#d7"><sup>7</sup></a>&nbsp;&nbsp;görünüyordu (daha sonra beline bağladığı sarı ip görünüşüne daha da renk kattı).</p>
<p style="text-align: justify;">"Çok güzelsin!" diye bağırdı Huddie, kameranın vizöründen bakarak. "Sana tapan hayranlarına el salla!"</p>
<p style="text-align: justify;">Curtis Wilcox kameraya itaatkârca el salladı. On yedi yıl sonra, beklenmedik ölümünün ardından bazı hayranları bu kaseti izleyecek ve şapşal, şirin görüntüsüne gülerken gözyaşlarını tutmaya çalışacaktı.</p>
<p style="text-align: justify;">Matt, iletişim bölmesinin açık olan penceresinden şaşırtıcı derecede kuvvetli bir tenor sesiyle Curt'ün ardından şarkı söylemeye başladı: "Sarıl bana... seksi şey! Öp beni... seksi şey!"</p>
<p style="text-align: justify;">Curt bu alaylara pek aldırmadı, arkadaşlarının söyledikleri onun için ikinci plandaydı. Sesleri bir başka odadan geliyormuş gibiydi. Curt'ün gözlerinde yine o tanıdık bakış vardı.</p>
<p style="text-align: justify;">"Bu pek iyi bir fikir değil," dedi Sandy, Curt'ün beline sardığı ipi sıkıca düğümlerken. Curt'ün fikrini değiştirebileceğini sanmıyordu ama aklından geçenleri söylemezlik etmeyecekti. "Bekleyip gelişmeleri görmek daha akıllıca olurdu. Ardından başkalarının gelmeyeceğinden emin olduktan sonra girmek daha iyi."</p>
<p style="text-align: justify;">"Bana bir şey olmaz," dedi Curt. Sesi dalgındı; Sandy'yi dinlemiyor gibiydi. Muhtemelen o sırada kafasının içindeki yapılacaklar listesini tekrar gözden geçiriyordu.</p>
<p style="text-align: justify;">"Belki," dedi Sandy. "Ama belki de bu şey konusunda biraz dikkatsiz davranmaya başladık." Bunun doğruluğundan tam olarak emin değildi ama yine de söyleyecekti. "Şimdiye kadar hiçbirimize bir şey olmadığı için bundan sonra da olmayacakmış gibi hareket ediyoruz. Polisler ve aslan terbiyecileri bu düşünce tarzı yüzünden yaralanır."</p>
<p style="text-align: justify;">"Bir şey olmaz," dedi Curt, sonra -bir çelişki görmüyormuş gibi- diğerlerine geride durmalarını söyledi. Adamlar biraz uzaklaşınca Huddie'den kamerayı aldı, sehpasının üzerine yerleştirdi ve Arky'den kapıyı açmasını istedi. Arky, beline takılı duran uzaktan kumandanın düğmesine bastı ve garaj kapısı sarsılarak yükseldi.</p>
<p style="text-align: justify;">Curt, kameranın sehpasını iki eliyle tutabilmek için Polaroid'in askısını koluna taktı ve B Barakası'na girdi. Buick ve kapı arasında bir süre durdu. Bir eli, havanın balığın geldiği günkü gibi nefes alınamaz olması ihtimaline karşı Puff-Pak maskesinin hemen altında duruyordu.</p>
<p style="text-align: justify;">"Kötü sayılmaz," dedi. "Sadece tatlı sayılabilecek bir koku var. Belki gerçekten de bir zambaktır."</p>
<p style="text-align: justify;">Değildi. Trompet şeklindeki çiçekler -üç taneydi- bir cesedin elleri gibi solgun ve neredeyse şeffaftı. Her birinin iç kısmında koyu mavi, jöleyi andıran bir maddeden birer damla vardı. Jölenin üzerinde minik tomurcuklar vardı. Sapları, bir çiçeğin parçasından çok bir ağacın gövdesine benziyordu. Yeşil yüzeyleri çatlaklar ve sığ oluklarla kaplıydı. Üzerlerinde bir çeşit mantara benzeyen kahverengi noktacıklar vardı ve giderek yayılıyorlardı. Sapların ucunda siyah toprakla kaplı kökler vardı. Curt köklere doğru eğildi ve (bunu görmek hiçbirinin hoşuna gitmiyordu, aptalın tekinin başını bir ayının ağzına sokmasını izlemeye benziyordu) yine o lahanamsı kokuyu aldığını söyledi. Belli belirsizdi ama o koku olduğuna şüphe yoktu.</p>
<p style="text-align: justify;">"Ve tuz kokusu da var, Sandy. Olduğundan eminim. Cape Cod'da pek çok yaz geçirdim, bu kokuyu iyi bilirim."</p>
<p style="text-align: justify;">"Yermantarı ve havyar koksa bile umurumda değil," dedi Sandy. "Oradan bir an önce çıkmanı istiyorum."</p>
<p style="text-align: justify;">Curt güldü -ilahi büyükanne Dearborn!- ama bagajdan biraz uzaklaştı. Kamerayı bagajı görüntüleyecek şekilde yerleştirdi, kaydı başlattı ve birkaç Polaroid fotoğraf çekti.</p>
<p style="text-align: justify;">"Buraya gel, Sandy, bir göz at."</p>
<p style="text-align: justify;">Sandy biraz düşündü. Kötü, çok kötü bir fikirdi. Aptalcaydı. Buna hiç şüphe yoktu. Sandy bunu kafasında açıklığa kavuşturduktan sonra ip kangalını Huddie'ye uzattı ve içeri girdi. Buick'in bagajındaki (ve Brian'ın gördüğü, tamponun üzerine doğru sarkan) solmuş çiçeklere baktı ve ürpermekten kendini alamadı.</p>
<p style="text-align: justify;">"Biliyorum," dedi Curt sesini dışarıdaki polislerin duymaması için alçaltarak. "Sadece bakmak bile yetiyor, değil mi? Birinin karatahtaya tırnaklarını sürtmesiyle çıkan sesle eşdeğer bir etkiye sahip."</p>
<p style="text-align: justify;">Sandy başını salladı. Tam olarak öyleydi.</p>
<p style="text-align: justify;">"Ama bu reaksiyonu tetikleyen ne?" diye sordu Curt. "Tam olarak belirleyemiyorum. Ya sen?"</p>
<p style="text-align: justify;">"Ben de öyle." Sandy kuruyan dudaklarını diliyle ıslattı. "Bence birçok şeyin bir araya gelmesi neden olabilir. En büyük etken de beyaz."</p>
<p style="text-align: justify;">"Beyaz. Renk."</p>
<p style="text-align: justify;">"Evet. İğrenç. Bir kurbağanın karnı gibi."</p>
<p style="text-align: justify;">"Çiçeklere yapışan örümcek ağları gibi," dedi Curt.</p>
<p style="text-align: justify;">Bir an için gülümsemeye çalışarak ve pek de başarılı olamayarak birbirlerine baktılar. Eyalet polisi şairleri, Memur Frost ve Memur Sandburg. Bir sonraki hareketleri lanet olası şeyi bir yaz günüyle kıyaslamak olacaktı. Ama bunu denemeleri gerekiyordu zira gördüklerini ancak şiir gibi bir zihinsel hareketle kavrayabileceklermiş gibi görünüyordu.</p>
<p style="text-align: justify;">Sandy'nin beyninde daha tutarsız benzetmeler uçuşuyordu. Ölü bir kadının ağzındaki Aşai Rabbani ekmeği gibi beyaz. Dil altındaki iltihap gibi beyaz. Belki evrenin kenarının hemen ötesindeki yaradılış köpüğü gibi beyaz.</p>
<p style="text-align: justify;">"Bu şey aklımızın hayalimizin alamayacağı bir yerden geliyor," dedi Curt. "Duyularımız bunu tam anlamıyla kavrayamıyor. Konuşmaya kalkmak bile abes, dört kenarlı bir üçgeni tarif etmeye çalışmaya benziyor. Şuraya bak, Sandy. Görüyor musun?" Eldiven içindeki parmağının ucuyla ölü çiçeklerin birinin sapındaki kahverengi lekeyi gösterdi.</p>
<p style="text-align: justify;">"Evet, görüyorum. Yanık gibi görünüyor."</p>
<p style="text-align: justify;">"Ve giderek genişliyor. Tüm lekeler. Ve şuraya, çiçeğin üstüne bak." Aynı kahverengi lekelerden biri ölü çiçeğin narin beyaz yaprağı üzerinde sinsice büyüyordu. "Çürüyor. Balık ya da yarasamsı yaratık gibi değil belki, ama çiçeklerde de aynı akıbet söz konusu, değil mi?"</p>
<p style="text-align: justify;">Sandy başını salladı.</p>
<p style="text-align: justify;">"Kemerimdeki çöp torbasını alıp ağzını açar mısın?"</p>
<p style="text-align: justify;">Sandy, Curt'ün istediğini yaptı. Curt bagajın içine uzandı ve bitkiyi köklerinin hemen üst kısmından tuttu. Tutmasıyla o sulu lahana/çürük salatalık karışımı berbat koku burun deliklerini doldurdu. Sandy elini ağzına götürdü, öğürmemeye çalıştı ama başarılı olamadı. Bu arada içgüdüsel bir hareketle gerilemişti.</p>
<p style="text-align: justify;">"Torbanın ağzını aç, lanet olsun!" diye bağırdı Curt boğuk sesle. Sandy, sesinin esrarlı sigaradan derin bir nefes çekmiş ve dumanı içinde mümkün olduğunca tutmaya çalışan biri gibi çıktığını düşündü. "Tanrım, çok korkunç bir his! Eldivenler üzerinden bile çok kötü!"</p>
<p style="text-align: justify;">Sandy torbayı uzatıp üst kısmını salladı. "Çabuk ol öyleyse!"</p>
<p style="text-align: justify;">Curt çürümekte olan bitkiyi torbanın içine bıraktı. Çiçeğin torbayla temas etmesiyle çıkan seste bile yanlış olan bir şeyler vardı, fısıltıyı andıran bir haykırış, iki düzlem arasında sıkıştırılan ve boğulmak üzere olan bir şeyin son çığlığı gibiydi. Bu benzetmelerin hiçbiri gerçekte çıkan sesi tam olarak anlatmaya yetmiyordu ama anlık görüntüler halinde bile olsa bir fikir oluşturuyordu. Sandy Dearborn, çiçeklerin cesetlerinin ne denli tiksindirici ve mide bulandırıcı olduğunu kendine bile tarif etmekten acizdi. Çiçekler ve Buick'in diğer düşükleri. Onlar hakkında uzun süre düşünecek olursa keçileri kaçıracağından hiç şüphesi yoktu.</p>
<p style="text-align: justify;">Curt eldivenli ellerini gömleğine silecek oldu, sonra yapmak üzere olduğu şeyi fark edip ellerini indirdi. Buick'in bagajına doğru eğildi ve ellerini bagajın tabanına sürttü. Sonra eldivenleri çıkardı, Sandy'ye torbanın ağzını tekrar açmasını işaret etti ve eldivenleri çiçek cesetlerinin üzerine attı. Torbadan yine o berbat koku yükseldi ve Sandy, kanserin yiyip bitirdiği bir arkadaşının, ölümüne bir haftadan daha az bir süre kala yüzüne doğru geğirmesini hatırladı. Bu anının tüm canlılığıyla bilincinin üst kısımlarına yükselmesine engel olmak için gösterdiği içgüdüsel ama zayıf çabanın pek yararı olmadı.</p>
<p style="text-align: justify;">Lütfen kusmayayım, diye düşündü Sandy. Lütfen.</p>
<p style="text-align: justify;">Curt, çektiği Polaroid fotoğrafların sağlam bir şekilde kemerinin altında durup durmadığını kontrol ettikten sonra Buick'in bagaj kapağını sertçe indirdi. "Haydi çıkalım buradan, Sandy. Ne dersin?"</p>
<p style="text-align: justify;">"Bu yıl yaptığın en iyi teklif derim."</p>
<p style="text-align: justify;">Curt ona göz kırptı. Yüzünün solgunluğu ve alnından süzülen ter damlacıkları, bu umursamaz tavrının sadece yüzeyde olduğunu belli ediyordu. "Daha şubatta olduğumuz göz önüne alınınca bu söylediğinin pek bir anlamı kalmıyor."</p>
<p style="text-align: justify;">Buick bundan on dört ay sonra, 1985 yılının nisanında kısa süreli ama şiddetli bir havai fişek gösterisi yaptı. Balık Yılı'ndan beri gördükleri en büyük, en parlak ışık depremiydi. Olayın şiddeti, Tony ve Curt'ün, Roadmaster'dan ya da başka bir yerde olup onun aracılığıyla yayılan enerjinin yok olmaya yüz tuttuğu yolundaki teorisini de geçersiz kılmıştı. Öte yandan olayın süresinin çok kısa oluşu, onları haklı çıkarır gibiydi. Sonuçta, ortada elle tutulur hiçbir şey yoktu. Her zaman olageldiği gibi.</p>
<p style="text-align: justify;">Işık depreminden iki gün sonra, B Barakası'nın içindeki sıcaklık on beş derece civarıyken Buick'in bagaj kapağı açıldı ve kırmızı bir sopa, basınçlı havayla yönlendiriliyormuş gibi içinden dışarı uçtu. Bu gerçekleştiği sırada Arky Arkanian barakanın içindeydi, küreği duvardaki yerine geri asıyordu ve ödü patlamıştı. Kırmızı sopa, barakanın tavanındaki kirişlerden birine çarptı, gürültüyle önce Buick'in tepesine, sonra yuvarlanarak beton zemine düştü. Merhaba, yabancı.</p>
<p style="text-align: justify;">Yeni konuk yaklaşık yirmi üç santim uzunluğunda, bir erkek bileği kalınlığında, bir ucunda birkaç budak deliği olan, düzgün bir şekli olmayan bir sopaydı. Andy Colucci beş on dakika sonra pencereden dürbünle bakarak sopayı inceledi ve budak deliklerinin gözler, sopanın kenarındaki çatlak görünümlü şeyin belki son anda acıyla yukarı doğru çekilmiş bir bacak olduğunu anladı. Yeni konuk bir sopa değildi, bir tür kırmızı kertenkeleydi. Balık, yarasa ve çiçekler gibi o da çürüyordu.</p>
<p style="text-align: justify;">Bu kez barakaya girip örneği yerden alan Tony Schoondist oldu. O gece The Tap'te etrafına toplanan polislere, o şeye dokunmak için kendini fazlasıyla zorlaması gerektiğini söyledi. "O kahrolası şey gözlerini dikmiş bana bakıyordu," dedi. "Ölü ya da diri, bende uyandırdığı his buydu." Kendine bir bira doldurdu ve bir dikişte içti. "Umarım artık bitmiştir," dedi. "Bunu gerçekten çok isterim."</p>
<p style="text-align: justify;">Ama elbette bitmemişti.</p>
<p style="text-align: justify;"><a id="d7" href="#ds7">7. Çok müthiş.</a><br/></p>
</body>
</html>