<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN<br/></h2>
<p style="text-align: justify;">1979'da, 32. Karayolu ve Humboldt Yolu'nun kesiştiği yerdeki Jenny İstasyonu hâlâ açıktı ama can çekişiyordu; OPEC, tüm küçük işletmeleri piyasadan silmişti. İstasyonun sahibi ve tamirci, Herbert "Hugh" Bossey'ydi ve o gün, dişlerindeki sorunlar yüzünden Lassburg'a gitmişti; Hugh Bossey, iflah olmaz bir Snickers ve RC kola tutkunuydu. Garaj bölümünün penceresine, üzerinde DİŞ AĞRISI YÜZÜNDEN TAMlRCİ İŞYERİNDE YOK yazan büyükçe bir kâğıt yapıştırılmıştı. Benzin koyan görevli, Bradley Roach adında, liseden terk, yirmili yaşların eşiğinde bir gençti. Bu genç, yirmi iki yıl binlerce litre bira içtikten sonra, o zaman henüz doğmamış bir çocuğun babasını öldürecek, onu bir Freuhof treyler kasasının altında ezecek, bir mil kadar döndürecek, bir topaç gibi yuvarlayacak, neredeyse tüm derisi yüzülmüş halde yabani otların arasına fırlatacak ve sihirli bir numaranın sonucuymuş gibi ters dönmüş olan kanlı giysilerini otoyolun üzerinde bırakacaktı. Ama tüm bunlar daha sonra olacak. Şimdi geçmişteyiz; O Zaman'ın sihirli dünyasında.</p>
<p style="text-align: justify;">Brad Roach, bir temmuz sabahı, saat sabah on civarı, Jenny İstasyonu'nun ofisinde ayaklarını masanın üzerine uzatarak oturmuş, Inside View okuyordu. Kapakta, Beyaz Saray üzerinde asılı duran, uğursuz görünümlü bir uçan daire resmi vardı.</p>
<p style="text-align: justify;">Bir aracın lastikleri asfaltın üzerindeki hava hortumunun üzerinden geçince garajdaki zil çaldı. Brad başını kaldırınca arabanın -B Barakası'nın karanlığında uzun yıllar geçirecek olan arabanın- istasyondaki iki benzin pompasından ikincisinin önüne yanaştığını gördü. Üzerinde SÜPER yazan pompaydı. Çok güzel, gece mavisi bir Buick'ti, eskiydi (büyük, krom bir ızgarası ve uzun yan camları vardı) ama çok iyi durumdaydı. Boyası pırıl pırıl parlıyor, ön camı ışıldıyor, yanlarda arabanın gövdesi boyunca ilerleyen metal şeritler göz kamaştırıyordu ve Bradley Roach daha sürücü kapıyı açıp inmeden arabada bir gariplik olduğunu hissetmişti. Ama tam olarak ne olduğunu çıkaramamıştı.</p>
<p style="text-align: justify;">Elindeki gazeteyi masanın üzerine bıraktı (patronu çürük dişleri yüzünden kasaba dışına çıkmış olmasaydı gazeteyi çekmeceden bile dışarı çıkaramazdı). Benzin pompasının önüne park edilmiş Roadmaster'ın sürücüsü, kapısını açtı ve arabadan indi.</p>
<p style="text-align: justify;">Bir gece önce gece çok yağmur yağmıştı ve yollar hâlâ ıslaktı (hatta Statler'ın bazı batı bölgelerinin sular altında olduğu bile söylenebilirdi) ama güneş saat sekiz gibi yüzünü göstermişti. Saat on olduğunda hava iyice ısınmıştı ve gökyüzünde neredeyse hiç bulut yoktu. Buna rağmen arabadan çıkan adamın üzerinde siyah bir trençkot, başındaysa büyük, siyah bir şapka vardı. "Eski bir filmden fırlamış bir casus gibiydi," dedi Brad yaklaşık bir saat sonra Ennis Rafferty'ye bu şairane anlatım üslubundan hoşnut bir şekilde. Aslında adamın giydiği trençkot öyle uzundu ki etekleri neredeyse yerleri süpürüyordu. Buick'in sürücüsü istasyonun yan tarafına ve sesi duyulan, istasyonun arkasından geçen Redfern Deresi'ne doğru yürürken arkasında siyah bir bulut gibi dalgalanıyordu. Dere, bir gece önceki yağan yağmurun etkisiyle iyice kabarmıştı.</p>
<p style="text-align: justify;">Siyah trençkotlu, siyah şapkalı adamın ihtiyaç görmeye gittiğini varsayan Brad seslendi: "Tuvaletin kapısı açık, bayım... ne kadar benzin istiyorsunuz?"</p>
<p style="text-align: justify;">"Depoyu doldur," dedi müşteri. Brad Roach'un pek hoşlanmadığı bir ses tonuyla konuşmuştu. Daha sonra ifadesinde memurlara, adamın, ağzı jöle doluymuş gibi konuştuğunu söyleyecekti. Brad'in şairlere has bir ruh halinde olduğuna şüphe yoktu. Belki de Hugh'un o gün işyerinde olmamasının bununla bir ilgisi vardı.</p>
<p style="text-align: justify;">"Yağına bakayım mı?" diye sordu Brad. Müşteri o arada küçük, beyaz istasyonun köşesine varmıştı. Adamın ne kadar hızlı hareket eniğine dikkat eden Brad, oldukça sıkışmış olduğunu düşündü. Ama adam duraksadı ve hafifçe Brad'e doğru döndü. Brad'in solgun, balmumuna benzer bir yanak, belirgin bir akı olmayan badem şeklinde siyah bir göz ve tuhaf bir kulağın üzerine düşen bir tutam siyah saç görebilmesine yetecek kadar dönmüştü. Brad'in en net hatırladığı, adamın kulağıydı. Bu kulakla ilgili bir şey onu son derece rahatsız ediyordu ama ne olduğunu açıklayamıyordu. Bu noktada, şairane betimlemeler ona uzaktı. Yapabildiğinin en iyisi, ateşin içinde kalmışçasına erimiş gibi, olmuştu.</p>
<p style="text-align: justify;">"Yağı tamam!" dedi siyah trençkotlu, siyah şapkalı adam boğuk sesiyle. Sonra koyu renk kumaşı bir yarasanın kanat çırpışını hatırlatacak şekilde savurarak köşeyi döndü ve gözden kayboldu. Sesinde, acayip boğukluğuna ek olarak -o sümüksü, nahoş ses-Brad Roach'a eski Rocky ve Bullwinkle şovunu, Boris Badinoff'un Natasha'ya geyiği ve zincabı durdurmalıyız! deyişini hatırlatan bir aksanı vardı.</p>
<p style="text-align: justify;">Brad, Buick'in yanına gitti, pompalara yakın tarafına doğru sallana sallana, bir elini arabanın yan tarafının pürüzsüz boyasına sürterek yürüdü (sürücü arabayı dikkatsizce park etmiş, pompayla araba arasında oldukça fazla mesafe bırakmıştı). Bu dokunuşun sebebi, saygısızlık değil, takdirdi ama yine de bir nebze, zararsız bir küstahlık olabilirdi. Ne de olsa Brad o zaman çok gençti; sağduyunun dizginleri eline henüz alamayacağı yaştaydı. Arka tarafa, benzin deposu kapağına vardığında duraksadı. Kapak, olması gereken yerdeydi ama plaka yoktu. Plakanın takılması gereken yuva ya da vida boşlukları bile yoktu.</p>
<p style="text-align: justify;">Bradley, bunu görünce zilin ding-ding sesini duyar duymaz içinde hissettiği huzursuzluğun sebebini anladı ve ilk kez arabaya baktı. Taşıt pulu yoktu. Eh, arkada plaka ve ön camda taşıt pulu olmaması onun sorunu değildi; yerel polislerden biri ya da yolun biraz ilerisindeki eyalet polisleri herifi görüp bu sebeplerden yakalardı... ya da yakalamazdı. Brad Roach'un işi sadece depoyu doldurmaktı.</p>
<p style="text-align: justify;">Sayıları sıfırlamak için pompanın yan tarafındaki kolu çevirdi ve pompanın ucunu deliğe sokarak otomatik doldurmaya ayarladı. Pompanın içindeki zil ötmeye başladı, o arada Brad, Buick'in şoför mahalline yürüyerek turu tamamladı. Geçerken sol taraftaki camlardan içeri baktı. Arabanın iç döşemesi, ellili yılların lüks arabalarına özgüydü. Koltukların döşemesi ve tavanı da kaplayan kumaş, çalıkuşu-kahverengisiydi. Arka koltuk ve öndeki yolcu koltuğu boştu ve arabanın tabanında da hiçbir şey yoktu; bir yol haritası veya buruşturulmuş bir sigara paketi şöyle dursun, bir sakız kâğıdı bile yoktu. Direksiyon, kakmalı ahşap gibi görünüyordu. Bradley bunun arabanın standart özelliklerinden biri mi yoksa özel bir seçenek mi olduğunu merak etti. Çok gösterişliydi. Ve neden bu kadar büyüktü? Kenarlarında çıkıntılar olsaydı bir milyonerin yatının dümeni olduğu sanılabilirdi. Sadece tutmak için bile insanın kollarını göğsünün genişliği kadar açması gerekiyordu. Özel yapım olmalıydı. Brad, uzun yolda bunun hiç de kullanışlı olmayacağını düşündü. Hem de hiç olmazdı.</p>
<p style="text-align: justify;">Ayrıca kontrol panelinde de bir tuhaflık vardı. Yumrulu ceviz ağacındanmış gibiydi ve krom kontrol düğmeleriyle küçük aletler -ısıtıcı, radyo, saat- normal görünüyordu... en azından doğru yerlerdeydiler... ve kontak da doğru yerdeydi ama genel görünümde bir gariplik vardı. Tam olarak ne olduğunu söylemek güçtü.</p>
<p style="text-align: justify;">Brad tekrar arabanın ön tarafına yürüdü. Sırıtan bir ağza benzeyen krom ızgara, arabanın bir Buick olduğunu şüphe götürmeyecek bir şekilde ortaya koyuyordu. Ön cama baktı ve taşıt pulu olmadığından kesinlikle emin oldu. Ayrıca Buick'in sürücüsü bir Triple-A, Elks, Lions veya Kiwanis üyesi de değil gibi görünüyordu. Pitt veya Penn State taraftarı da değildi (en azından arabasının camına bir çıkartmasını yapıştıracak kadar koyu bir taraftar değildi) ve arabası Mopar ya da sevgili Rusty Jones tarafından da korunmuyordu.</p>
<p style="text-align: justify;">Ama çok havalı bir araba olduğu muhakkaktı... orada olsa, patronunun ona işinin arabayı hayran gözlerle izlemek değil, deposunu çabucak doldurmak olduğunu söyleyeceğini de biliyordu.</p>
<p style="text-align: justify;">Deposu tamamen dolduğunda Buick, yedi dolarlık iyi kalite benzini midesine indirmişti. O günlerde bu miktar çok fazlaydı, çünkü bir galonu yetmiş sent ediyordu. Siyahlı adamın arabasının deposu neredeyse tamamen boşalmış olmalıydı. Ya yola çıkarken deposunda az benzin vardı veya çok uzun zamandır yoldaydı.</p>
<p style="text-align: justify;">Bradley, düşününce ikinci seçeneğin pek olası olmadığına karar verdi. Çünkü yollar hâlâ ıslaktı ve su gölcükleriyle doluydu ama Buick'in gece mavisi, pürüzsüz boyasının üzerinde tek bir çamur lekesi bile yoktu. Araba gıcır gıcır görünüyordu. Büyük, gösterişli beyaz yanaklı lastikleri bile tertemizdi. Ve Bradley Roach'a göre bu imkânsızdı.</p>
<p style="text-align: justify;">Onun için çok fark etmiyordu elbette, ama taşıt pulunun olmadığını adama hatırlatabilirdi. Belki bu sayede bir bahşiş bile alırdı. Altılık biraya yetecek kadar bile alabilirdi. Yasal olarak satın alabilme hakkını elde etmesine daha altı yedi ay vardı ama yeterince kararlı davranıldığı takdirde mutlaka bir yol bulunurdu ve Bradley, içki konusunda daha o zamanlardan pek kararlıydı.</p>
<p style="text-align: justify;">İçeri döndü, yerine oturdu, inside View'u bıraktığı yerden aldı ve siyah trençkotlu adamın geri dönmesini beklemeye koyuldu. O şekilde giyinmek için fazlasıyla sıcak bir gündü, buna hiç şüphe yoktu ama Brad ne olduğunu anlamıştı. Adam bir LAS'tı, sadece Statler civarında olanlardan biraz farklıydı. Görünüşe bakılırsa araba kullanmaya izin veren bir kesimine mensuptu. Bradley ve arkadaşları, Amish'lere, LAS diyordu. Lanet olası salaklar.</p>
<p style="text-align: justify;">Brad, beş dakika sonra, UFO uzmanı Richard T. Rumsfeld'in (Amerikan ordusundan emekli) "Ziyaret Edildik!" başlıklı makalesini okumuş ve tüm dikkatini, üzerinde sadece sutyeni ve külotu olduğu halde balık tutan, dördüncü sayfadaki sarışına vermişti ki, hâlâ bekliyor olduğunu fark etti. İçeride bu kadar uzun kaldığına bakılırsa adam sadece küçüğünü yapmaya gitmemişti galiba.</p>
<p style="text-align: justify;">Brad, siyah trençkotunun etekleri etrafında birikmiş halde, içerisinin loşluğunda (içerideki tek ampul aylar önce patlamış, o günden beri ne Bradley ne de Hugh ampulü değiştirmeye tenezzül etmişti) paslı borular altındaki klozetlerden birine tünemiş, fare bokları toplayan adamı gözlerinin önünde canlandırarak kıs kıs güldü ve gazeteyi okumaya döndü. Gülmece sayfasına geçti ve on dakika boyunca o sayfada kaldı (bazı fıkralar öyle komikti ki Brad onları üçer, hatta dörder kez okudu). Sonra gazeteyi bırakarak kapının üzerinde asılı olan saate baktı. Buick Roadmaster daha ötede, pompaların önünde, gün ışığı altında parlıyordu. Sürücüsünün o tuhaf, boğuk sesiyle omzunun üzerinden "Yağı tamam!" diye bağırmasının ve trençkotunun eteklerini savurarak köşenin ardında kaybolmasının üzerinden neredeyse yarım saat geçmişti. Gerçekten bir LAS mıydı? Onların içinde araba kullananlar var mıydı? Brad pek sanmıyordu. LAS'lar içinde bir motor olan her şeyin şeytan ürünü olduğunu düşünürlerdi, değil mi?</p>
<p style="text-align: justify;">Tamam, adam belki bir LAS değildi. Ama her kimse, neden hâlâ dönmemişti?</p>
<p style="text-align: justify;">Birden, dizel pompasının oradaki tuvaletin loşluğunda, pis klozetin üzerinde oturan adamın hayali o kadar da komik görünmemeye başladı. Brad onu hâlâ leş gibi tuvalette, pantolonu bileklerinin etrafında toplanmış, trençkotunun etekleri çevresinde birikmiş halde gözlerinin önüne getirebiliyordu ama bu kez hayalinde adamın başı öne düşmüş, çenesi göğsüne dayanmıştı. Büyük şapkası (Amish şapkasına hiç benzemiyordu) gözlerine doğru kaymıştı. Hareket etmiyordu. Nefes almıyordu. İşini görmüyordu, ölüydü. Kalp krizi, beyin travması veya öyle bir şeydi. Bu mümkündü. Rock'n Roll Kralı, İki Numara'yı yaparken tahtalıköyü boyluyorsa herkesin başına gelebilirdi.</p>
<p style="text-align: justify;">"Yoo," dedi Bradley Roach hafif bir sesle. "Hayır, olamaz... olamaz, hayır!"</p>
<p style="text-align: justify;">Gazeteyi tekrar eline aldı ve sürekli bizi gözleyen uçan dairelerle ilgili bir yazıyı okumaya çalıştı ama okuduğu sözcükler, aklında tutarlı düşüncelere dönüşemiyordu. Gazeteyi bıraktı ve dışarı baktı. Buick hâlâ oradaydı, güneşin altında pırıl pırıl parlıyordu.</p>
<p style="text-align: justify;">Sürücüsünden hiçbir iz yoktu.</p>
<p style="text-align: justify;">Yarım saat... hayır, artık otuz beş dakika olmuştu. Kahretsin. Aradan beş dakika daha geçti ve kendini gazeteden minik parçalar yırtar halde buldu. Çöp sepeti, huzursuzca yırtılmış parçalarla dolmuştu.</p>
<p style="text-align: justify;">"Lanet olsun," dedi ve ayağa kalktı. Dışarı çıktı ve liseyi bıraktığından beri çalıştığı küçük, beyaz, beton binanın köşesini döndü. Tuvaletler arkada, doğu tarafındaydı. Brad nasıl bir tavır takınacağına karar verememişti. Doğrudan bir yaklaşım mı sergileseydi -Bayım, iyi misiniz?- yoksa esprili -Hey bayım, yardıma ihtiyacınız var mı?- bir yaklaşım mı? Sonunda, bu özenle düşünülmüş cümlelerin ikisini de kullanmasına gerek olmadı.</p>
<p style="text-align: justify;">Erkekler tuvaletinin kapısının mandalı gevşekti ve içeriden sıkı sıkıya kapatılmamışsa, kuvvetli bir rüzgârda ardına kadar kolaylıkla açılırdı. Bu yüzden Brad ve Hugh, tuvalet boşken kapısına katlanmış karton sıkıştırırdı. Buick'i kullanan adam içerideyse katlanmış kartonun onunla birlikte içeride (muhtemelen adamın işini görmek üzere kabine girmeden önce bıraktığı yerde, lavabonun yanında) veya kapının önündeki küçük, beton basamağın üzerinde olmalıydı. Çoğunlukla ikinci durumla karşılaştıklarını söyledi daha sonra Brad, Ennis Rafferty'ye; o ve Hugh, müşteri gittikten sonra her seferinde karton takozu yerine sıkıştırıyordu. Çoğunlukla sifonu da çekmeleri gerekiyordu. İnsanlar evlerinden uzaktayken bu konuda ihmalkâr davranıyordu. Evlerinden uzaktayken tüm kötü huylarının dizginlerini bırakıyorlardı.</p>
<p style="text-align: justify;">Karton takoz, olması gereken yerde, kapıyla pervazı arasındaki boşlukta, kapı kolunun hemen üzerinde sıkıştırılmış halde duruyordu. Brad yine de kontrol etmek için kapıyı açtı. Kartonu alışkanlıkla ustaca yakalamıştı; ileride, kendi Buick'inin şoför tarafının kapı tutamağını kullanarak bira açma konusunda da aynı şekilde ustalaşacaktı. Küçük kabin, beklediği gibi boştu. Tuvaletin kullanılmış olduğuna dair hiçbir iz yoktu ve Brad de ofiste oturup gazete okuduğu sırada sifon sesi duymamıştı. Klozetin pas lekeli kenarları üzerinde su damlacıktan da yoktu.</p>
<p style="text-align: justify;">Brad o an, adamın istasyonun arkasına tuvaleti kullanmak için değil, kuzeyinde Statler Kayalıkları, kıyısında dallarını bir denizkızının yeşil saçları gibi sarkıtmış söğütlerle (çocuğun içinde gizli bir şair olduğuna şüphe yoktu) mola veren yolcular için görülmeye (hatta fotoğrafının çekilmesine) değecek bir manzara sergileyen Redfern Deresi'ne bakmak için geçtiğini anladı. Ama arka tarafta da siyah şapkalı adamdan hiçbir iz yoktu, etrafta tek göze çarpan, atılmış oto parçaları ve yabani otlar arasında paslı kemikler gibi yatan birkaç çok eski traktör miliydi.</p>
<p style="text-align: justify;">Kabaran sular köpükler oluşturarak çağlıyordu. Derenin kabarması geçici bir durumdu elbette -batı Pennsylvania'da su taşkınları bahar aylarında olurdu, bu neredeyse bir kuraldı- ama o gün, genelde sakin akan Redfern, coşmuş gibiydi.</p>
<p style="text-align: justify;">Suyun ne kadar yükseldiğini görünce Bradley Roach'un zihninde korkunç bir olasılık belirdi. Suya kadar uzanan dik yamaca baktı. Otlar hâlâ yağmur yüzünden ıslak ve muhtemelen fena halde kaygandı, özellikle de kaygan deri tabanlı ayakkabılarıyla etrafta dolaşmaya kalkan ve hiçbir şeyden şüphelenmeyen LAS'lar için. Brad bunu düşününce zihnindeki olasılık neredeyse kesin bir gerçekliğe dönüştü. Kullanılmamış tuvaleti ve deposu dolu, gitmeye hazır halde, anahtarı kontağın üzerinde pompaların önünde bekleyen arabayı başka ne açıklayabilirdi? Bay Buick Roadmaster, Redfern'e bir göz atmak için arka tarafa gitmiş, daha iyi görebilmek için aptalca bir hareket yapmış ve dik yamaçta biraz ilerlemeyi denemiş... ve kayıp yuvarlanmıştı.</p>
<p style="text-align: justify;">Bradley, Georgia Giants'larına rağmen arada birkaç kez kayarak ama her seferinde tutunacak bir yer bulup düşmeden, dikkatli bir şekilde suyun kıyısına indi. Siyah şapkalı adamdan görünürde hiçbir iz yoktu ama Brad, iki yüz metre kadar ileride, bir dala takılmış bir şeyin suyun üzerinde dalgalandığını gördü. Suya hafifçe batıp çıkıyordu. Siyahtı. Bay Buick Roadmaster'ın trençkotu olabilirdi.</p>
<p style="text-align: justify;">"Ah, kahretsin," dedi ve yerel polis merkezinden en az üç kilometre daha yakın olan Ekip D'yi aramak için ofise döndü.</p>
<p style="text-align: justify;">Ve bu şekilde...</p>
<p></p>
</body>
</html>