<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">Başladığında Sandy oradaydı. Orada olan tek kişiydi. Sonraki yıllarda yarı şaka, yarı ciddi, bir şöhret olmak için kullanabileceği tek fırsatın bu olduğunu söylemişti. Diğerleri de kısa süre sonra koşup gelmişti ama en başta sadece ağzı açık bir şekilde benzin pompasının yanında durmuş, gözlerini kısmış, birkaç saniye içinde Amish ve Amish olmayan çiftçiler dahil civardaki herkesin, rüzgârda savrulan bir avuç radyoaktif toza dönüşeceğine inanarak olanları izleyen Sander Freemont Dearborn vardı.</p>
<p style="text-align: justify;">Buick'in B Barakası'na koyulmasından birkaç hafta sonra, 1979 yılının ağustosunun ilk haftası civarıydı. O günlerde Ennis Rafferty'nin kayboluşuna dair gazetelerde çıkan haberlerin sayısı iyice azalmıştı. Kayıp polis memuruyla ilgili en çok haber, Statler County American gazetesinde çıkmıştı ama Pittsburgh Post-Gazette temmuz sonunda bir pazar baskısında ön sayfada bir haber yapmıştı. Haberin manşeti şöyleydi: KAYIP POLİSİN ABLASI PEK ÇOK SORUYLA ORTADA KALDI. Hemen altında da, EDITH HYAMS DERİNLEMESİNE SORUŞTURMA İSTİYOR, yazıyordu.</p>
<p style="text-align: justify;">Sonuçta olaylar, tam olarak Tony Schoondist'in öngördüğü gibi gelişti. Edith, Ekip D'deki polislerin kardeşinin kayboluşu hakkında söylediklerinden fazlasını bildiklerini iddia ediyordu; her iki gazetede de buna dair sözleri yer almıştı. Satır aralarından okunan ise zavallı kadının kederden (ve elbette bir de öfkeden) neredeyse aklını kaçırmış halde olduğu ve umutsuzca, kendi suçu olabilecek bu durumun sorumluluğunu yükleyecek birilerini aradığıydı. Polislerden hiçbiri kadının sivri dilinden ve her şeye sürekli kusur bulmasından bahsetmemişti, ama Ennis ve Edith'in komşuları onlar kadar sıkı ağızlı değildi. Her iki gazetenin muhabiri de Ennis'in bağlı olduğu ekipteki meslektaşlarının suçlamalarına rağmen kadına maddi destek sağlamaya kararlı olduğunu da belirtmişti.</p>
<p style="text-align: justify;">Edith'in Post-Gazette'de çıkan sert ifadeli siyah beyaz fotoğrafının da ona pek yardımı olduğu söylenemezdi; Lizzie Borden'ın eline baltayı almadan on beş dakika önceki haline benziyordu.</p>
<p style="text-align: justify;">İlk ışık depremi günbatımında gerçekleşti. Sandy, İlçe Savcısı Mike Sanders ile sohbet etmek için saat altı gibi devriyeden dönmüştü. Önlerinde hiç de hoş olmayan bir çarpıp kaçma davası vardı. Sandy, iddia makamının en önemli görgü tanığı, kurbansa boyundan aşağısı felç kalan küçük bir çocuktu. Mike, bunun sorumlusunu içeri tıktırmaya kesinlikle kararlıydı. Öncelikli hedefi beş yıldı ama on yıl da olasıydı. Tony Schoondist, üst kattaki dinlenme odasının bir köşesinde gerçekleştirilen bu görüşmenin bir bölümünde onlarla kaldı, Mike ve Sandy sohbetlerini bitirirken de aşağı, ofisine indi. Mike ile ayrıntıları halleden Sandy, tekrar üç saatlik bir devriyeye çıkacağı için aracının deposunu doldurmaya karar verdi.</p>
<p style="text-align: justify;">Arka kapıdan çıkmak için iletişim bölümünün önünden geçerken Matt Babicki'nin kendi kendine söylendiğini duydu. "Off, seni kahrolası alet." Bir darbe sesi duyuldu. "Neden doğru düzgün çalışmıyorsun?"</p>
<p style="text-align: justify;">Sandy, başını bölmeden içeri uzatarak Matt'e muayyen günlerinde olup olmadığını sordu.</p>
<p style="text-align: justify;">Matt'in bunu komik bulmadığı yüzünden belli oluyordu. "Şunu bir dinle," dedi ve telsizin sesini açtı. Sandy, düğmenin en sona dayandığını gördü.</p>
<p style="text-align: justify;">Birim 7'den Brian Cole, Sawmill Yolu'nda olan Birim 5'ten Herb Avery ve Tanrı bilir nerde olan George Stankowski merkeze rapor verdi. Sonuncusu, parazit yüzünden neredeyse hiç anlaşılmamıştı.</p>
<p style="text-align: justify;">"Daha da kötüleşirse onlara bilgi vermek bir yana, izlerini nasıl süreceğimi bile bilmiyorum. Söylediklerini duyamazsam nerede olduklarını nasıl bileceğim?" diye yakındı Matt. Vurgulamak istercesine telsizin yan tarafına tekrar vurdu. "Ya biri herhangi bir şikâyet için ararsa? Yaklaşan bir fırtına mı var, Sandy?"</p>
<p style="text-align: justify;">"İçeri girdiğimde havada tek bir bulut bile yoktu," dedi Sandy ve pencereden dışarı baktı. "Hâlâ da öyle... başını çevirebiliyorsan sen de görebilirsin. Ben bu yeteneğe doğuştan sahibim, bak!" Sandy başını bir o tarafa bir bu tarafa çevirdi.</p>
<p style="text-align: justify;">"Aman ne komik. Tutuklayacağın masum bir adam falan yok mu senin?"</p>
<p style="text-align: justify;">"İyi cevap, Matt. Bugün sol tarafından kalktın galiba." Sandy yoluna devam ederken üst katta birinin lanet olası antenin çatıdan düşüp düşmediğini sorduğunu duydu. Anlaşıldığı kadarıyla görüntü, Uzay Yolu'nun güzel bölümlerinden birinin tekrarı sırasında aniden kaybolmuştu.</p>
<p style="text-align: justify;">Sandy dışarı çıktı. Uzaklardan gök gürültülerinin duyulduğu sıcak, puslu bir akşamdı ama rüzgâr yoktu ve gökyüzü açıktı. Günün son ışıkları, batıyı kızıla boğmuştu. Otların üzerinden, yüksekliği bir buçuk metreye varan bir sis yükseliyordu.</p>
<p style="text-align: justify;">Devriye aracına bindi (o nöbette D-14'ü, baş desteği yırtık olanı kullanıyordu) ve Amoco pompasının yanına sürdü. Araçtan indi, plakanın altındaki benzin deposunun kapağını açtı, sonra durdu. Aniden ortalığın ne kadar sessiz olduğunu fark etmişti; ne otların üzerinde öten çekirgelerin, ne etrafta cıvıldayan kuşların sesi vardı. Duyulan tek ses, yüksek gerilim hattının hemen altında duran birinin duyacağına benzer alçak, kesintisiz bir mırıltıydı.</p>
<p style="text-align: justify;">Sandy arkasına dönmek için bir hamle yaptı ve o anda tüm dünya mor-beyaz oldu. İlk aklına gelen, bulutsuz gökyüzüne rağmen bir yıldırımın onu çarptığıydı. Sonra B Barakası'nın bir...</p>
<p style="text-align: justify;">Ne gibi aydınlandığını anlatacak kelime, bu duruma uzaktan yakından benzeyen bir başka olay bilmiyordu. Buna benzer bir şeyi ömründe görmemişti.</p>
<p style="text-align: justify;">O ilk birkaç ışık patlamasına bakmış olsaydı gözlerinin kör olacağını tahmin etti; belki geçici bir körlük yaşardı, belki kalıcı. Ama şansına, barakanın raylı garaj kapısı pompalara bakmıyordu. Yine de ışığın parlaklığı gözlerini kamaştırmaya ve alacakaranlığı öğle güneşi gibi aydınlatmaya yetecek kadar fazlaydı. Yeterince sağlam ahşap bir bina olan B Barakası'nın ise tülden yapılmış bir çadır gibi dayanıksız, varla yok arası görünmesine neden olmuştu. Her bir çatlaktan ve boş çivi deliğinden, muhtemelen bir sincabın kemirmesiyle açılmış bir başka delikten, bir tahtanın yerinden düştüğü zemin seviyesinden, havanın geçebileceği her yerden ışık fışkırıyordu. Çatıda bir havalandırma bacası vardı. Buradan düzensiz aralıklarla gökyüzüne doğru fışkıran ışık, leylak rengi dumanlarla verilmiş işaretlere benziyordu. Önde ve arkadaki raylı garaj kapılarının üzerinde sıra sıra dizilmiş pencerelerden yayılan ışık, yerden yükselen sisi, tüyler ürperten elektrik yüklü buhar bulutlarına benzetiyordu.</p>
<p style="text-align: justify;">Sandy sakindi. Şaşkın ama sakin. Sonumuz geldi, lanet olası şey patlıyor, hepimiz öleceğiz, diye düşünüyordu. Kaçmayı ya da kendini arabanın içine atmayı hiç aklından geçilmemişti. Nereye kaçacaktı? Arabayı nereye sürecekti? Bir şaka gibiydi.</p>
<p style="text-align: justify;">Asıl yapmak istediği çılgınlıktı: daha da yaklaşmak. Barakadaki şey onu kendisine çekiyordu. Bu onu, Mister D'yi yaptığı gibi dehşete düşürmüyordu; büyülenmiş gibiydi ama içinde bir nebze bile korku yoktu. Çılgınca ya da değil, daha yakınına gitmek istiyordu. Neredeyse kendisini çağırdığını duyabiliyordu.</p>
<p style="text-align: justify;">Kendini rüyada gibi hissederek (bir yandan da rüya görüyor olma olasılığının çok yüksek olduğunu düşünüyordu) D-14'ün sürücü tarafına doğru yürüdü, açık olan pencereden içeri uzandı ve ön camın gerisinde duran güneş gözlüklerini aldı. Gözlükleri takıp barakaya doğru yürümeye başladı. Güneş gözlükleriyle biraz daha iyiydi ama çok da değil. Kaldırdığı elini yüzünün önünde tutuyordu. İyice kıstığı gözleri ince birer çizgi halini almıştı. Sessiz ışık patlamaları tüm dünyayı mor-beyaz renge boyuyordu. Sandy, ayaklarının dibinde bir anlığına belirip kaybolan gölgesini görebiliyordu. Garaj kapılarının üzerindeki pencerelerden yayılan parlak ışık, barakanın ön ve arka tarafını düzensiz aralıklarla mor bir alevle kaplıyordu. Sandy, polislerin en yakında duran ve dışarı ilk çıkan Matt Babicki'yi bir kenara iterek merkez binasının önünde birer ikişer belirdiklerini görebiliyordu. Barakadan yayılan ışık yüzünden hepsi sessiz filmlerdeki aktörler gibi kesik kesik hareket ediyormuş gibi görünüyordu. Ceplerinde güneş gözlükleri olanlar hemen çıkarıp taktılar. Yanlarında taşımayanlarsa almak için dönüp içeri koştular. Bir polis tabancasını bile çekti, sonra, bununla ne yapacağım ki? dercesine bakarak tekrar kılıfına yerleştirdi. Güneş gözlükleri olmayan iki polis yine de barakaya doğru ilerlemeye başladı. Başları öne eğik, gözleri kapalı, kolları bir uyurgezerinki gibi öne uzanmıştı. Onlar da Sandy gibi ışık patlamalarına ve o çıldırtan mırıltıya doğru çekiliyordu. Işığa giden pervaneler gibi.</p>
<p style="text-align: justify;">Sonra Tony Schoondist koşarak yanlarına geldi. Adamlara tokat atıp itti ve bağırarak geri çekilmelerini, merkez binasına geri dönmelerini, bunun bir emir olduğunu söyledi. Bu arada kendi güneş gözlüklerini takmaya uğraşıyor ve her seferinde yüzünü ıskalıyordu. Gözlüğün sapını bir keresinde ağzına, bir keresinde de kaşına soktuktan sonra doğru yere takabildi.</p>
<p style="text-align: justify;">Sandy tüm bu olanları ne görmüş, ne de duymuştu. Tek duyduğu, barakadan gelen mırıltıydı. Tek gördüğü, yerden yükselen sisi elektrik yüklü ejderhalara çeviren ışık patlamaları, havalandırma bacasından çıkıp kararmakta olan göğü bir bıçak gibi yaran mor ışık sütunuydu.</p>
<p style="text-align: justify;">Tony onu yakalayıp sarstı. Barakada tekrar sessiz bir ışık patlaması oldu ve Tony'nin güneş gözlüklerinin camlarını küçük, mavi ateş toplarına çevirdi. Hiç gerek olmadığı halde bağırıyordu; Sandy onu çok net duyabiliyordu. Bir mırıltı vardı ve biri, Ulu Tanrım, diye mırıldanıyordu, hepsi buydu.</p>
<p style="text-align: justify;">"Sandy! Başladığında burada mıydın?"</p>
<p style="text-align: justify;">"Evet!" Gerek olmadığını bile bile o da bağırmıştı. İçinde oldukları durum her nasılsa bağırmaları gerektiğini hissettiriyordu. Işık tekrar dilsiz bir şimşek gibi parladı. Her seferinde baraka sanki canlı bir varlıkmışçasına öne doğru zıplıyor gibi görünüyordu.</p>
<p style="text-align: justify;">"Başlatan neydi? Buna ne sebep oldu?"</p>
<p style="text-align: justify;">"Bilmiyorum!"</p>
<p style="text-align: justify;">"İçeri gir! Curtis'i ara! Ona olanları anlat! Kıçını kaldırıp hemen buraya gelmesini söyle!"</p>
<p style="text-align: justify;">Sandy, SÇ'na orada kalıp neler olacağını görmek istediğini söyleme dürtüsüne karşı koydu. Çok temel bir sebepten bu fikir zaten aptalcaydı: hiçbir şey görmek mümkün değildi. Işık fazla parlaktı. Güneş gözlükleriyle bile fazla parlaktı. Ayrıca duyduğunda bir emri tanırdı.</p>
<p style="text-align: justify;">Basamaklarda sendeleyerek içeri girdi (parlak ışık patlamaları yüzünden derinliği ve mesafeyi kestirmek güçleşmişti) ve kollarını önünde sallayarak iletişim bölmesine vardı. Kamaşmış gözleri yüzünden içeriyi sadece iç içe geçmiş gölgeler halinde görebiliyordu. O an için beynindeki en belirgin görüntü, mor ışık patlamalarıydı. Matt Babicki'nin telsizinden kesintisiz bir parazit ve gömülü adamların topraktan çıkan parmakları ve ayakları gibi belli belirsiz sesler yayılıyordu. Sandy, 911 acil yardım hattının yanındaki telefona uzanırken onun da çalışmıyor olabileceğini düşünüyordu -hatta bundan emindi- ama çevir sesini duydu. Panoya asılı duran listeden Curt'ün numarasını buldu ve çevirdi. Telefon bile her ışık patlamasında korkuyla sıçrıyor gibi görünüyordu.</p>
<p style="text-align: justify;">Telefona cevap veren Michelle'di. Karanlık çökmeden önce çimleri biçmek isteyen Curt'ün dışarıda olduğunu söyledi. Onu telefona çağırmak istemediği sesinden açıkça belli oluyordu. Ama Sandy tekrar isteyince, "Pekâlâ, bir dakika," dedi. "Hiç ara vermez misiniz siz, kuzum?"</p>
<p style="text-align: justify;">Sandy'ye bekleyişi hiç sona ermeyecek gibi geldi. B Barakası'ndaki şey mor bir kıyamet gibi parlamaya devam ediyordu ve her defasında oda dalgalanıyor, farklı bir perspektife geçiyor gibi görünüyordu. Sandy, böylesine şiddetli bir ışık patlamasına yol açan şeyin yok edici etkileri olmamasını neredeyse imkânsız olarak görüyordu ama hâlâ hayattaydı ve nefes alıyordu. Serbest olan eliyle yanaklarına dokunarak yanık veya şişme olup olmadığını kontrol etti.</p>
<p style="text-align: justify;">Hiçbir şey yoktu.</p>
<p style="text-align: justify;">En azından şimdilik, dedi kendi kendine. Eski barakada duran şeyin her an infilak etmesini, erimesini ya da bir şey doğurmasını -alev saçan elektrikli gözleri olan korkunç bir şey- ve dışarıdaki polislerin çığlıklarını duymayı bekliyordu. Bu tür fikirler, polislerin her zamanki düşünce zincirini oluşturan halkalardan çok farklıydı ama Sandy Dearborn daha önce kendini hiç bu kadar polislikten uzak hissetmemişti. Dehşete düşmüş küçük bir oğlan çocuğu gibiydi. Curt sonunda telefona geldi. Sesi hem merak dolu, hem soluk soluğaydı.</p>
<p style="text-align: justify;">"Hemen gelmen gerek," dedi Sandy ona. "Çavuş öyle istedi." Curt konunun neyle ilgili olduğunu anında anlamıştı. "O şey ne yapıyor, Sandy?"</p>
<p style="text-align: justify;">"Havai fişekler patlatıyor. Flaşlar ve kıvılcımlar. B Barakası'na bakılamıyor bile."</p>
<p style="text-align: justify;">"Baraka yanıyor mu?"</p>
<p style="text-align: justify;">"Sanmıyorum ama kesin bir şey söylemek mümkün değil. İçeriyi göremiyorsun. Işık fazla parlak. Buraya gel."</p>
<p style="text-align: justify;">Telefon tek bir söz daha edilmeksizin kapandı ve Sandy tekrar dışarı çıktı. Ölecekse arkadaşlarıyla birlikte ölmek istiyordu.</p>
<p style="text-align: justify;">Curt on dakika sonra SADECE POLİSLER tabelası olan ara yoldan, özenle toparlanıp restore edilmiş ve yirmi iki yıl sonra oğluna miras kalacak Bel Air'iyle hızla merkeze geldi. Köşeyi o kadar hızlı döndü ki Sandy, barakada olup bitenleri izlemek için sıralanmış polislerden beşine çarpıp geçeceğinden korktu. Ama Curt hemen frene asıldı (bir çocuğun reflekslerine sahipti) ve Chevy'si burnu öne doğru dalarak durdu.</p>
<p style="text-align: justify;">Kontağı kapamayı unutmadı ama farları söndürmeyi unutarak arabasından indi. Duyduğu heves ve heyecanla ayakları birbirine dolandı, neredeyse yere kapaklanıyordu. Son anda dengesini korudu ve barakaya doğru koşmaya başladı. Sandy elinde sallanan şeyi son anda gördü: elastik bandı olan bir kaynakçı gözlüğüydü. Sandy o güne dek pek çok heyecanlı adam görmüştü, ama Curt gibi içi duyduğu heyecanla yanan ve yerinde duramayanına hiç rastlamamıştı. Gözleri yuvalarından fırlamış gibiydi. Bütün saçları sanki diken diken olmuştu... gerçi bu koştuğu için ortaya çıkan bir göz yanılması olabilirdi.</p>
<p style="text-align: justify;">Tony uzanıp onu yarı yolda yakaladı, neredeyse yere düşürüyordu. Sandy önce Curt'ün boşta olan elinin bir yumruk haline gelip yükseldiğini gördü. Sonra parmakları gevşedi. Sandy, çaylağın çavuşuna yumruk atmasına ramak kaldığını bilmiyor, öğrenmek de istemiyordu. O an önemli olan, Tony'yi (ve Tony'nin otoritesini) tanımış ve boyun eğmiş olmasıydı. Tony koruyucu gözlüğe uzandı. Curt başını iki yana salladı. Tony ona bir şey söyledi.</p>
<p style="text-align: justify;">Curt başını hararetli bir şekilde iki yana sallayarak ona cevap verdi.</p>
<p style="text-align: justify;">Sandy, hâlâ çok parlak olan ışığın kör edici aydınlığında Tony Schoondist'in Curt'e gözlükleri vermesini emredip emretmemek arasında yaşadığı ikilemi ve kendisiyle verdiği mücadeleyi gördü. Tony, dönüp toplanmış, olanları izlemekte olan polislere baktı. Heyecanı ve telaşı arasında onlara iki emir vermişti: geri çekilmeleri ve merkeze geri dönmeleri. Çoğu, ilkine itaat edip ikinciyi duymazdan gelmeyi yeğlemişti. Tony derin bir nefes alıp yavaşça verdikten sonra onu dinleyen, başını sallayan ve merkez binasına giren Dicky-Duck Eliot'a bir şeyler söyledi.</p>
<p style="text-align: justify;">Geri kalanlar Curt'ün B Barakası'na doğru koşmasını, başındaki beysbol şapkasının yere düşmesini ve koruyucu gözlükleri yüzüne geçirmesini izlediler. Sandy, Ekip D'nin bu en yeni üyesini sevip saygı duyuyor olsa da bu şekilde öne atılmasında, gerçekleştiği anda bile kahramanca bir taraf görmüyordu. Kahramanlık, korkuya başkaldırıp her şeye rağmen tehlikenin üzerine gitmek demekti. Oysa Curt Wilcox o gece zerre kadar korkmuyordu. Öylesine büyük bir heyecan ve şiddetli bir merak duyuyordu ki o şekilde öne atılması adeta bir zorunluluk haline gelmişti. Sandy, çok sonraları çavuşun o gece Curt'ün gitmesine izin vermesinin sebebinin onu engelleyemeyeceğini fark etmesi olduğunu anlayacaktı.</p>
<p style="text-align: justify;">Curt, içeriden taşan fazlasıyla parlak ışıktan gözlerini korumak için ellerini suratına doğru kaldırarak raylı garaj kapısına yaklaşık üç metre kala durdu. Sandy, mor-beyaz ışığın, Curt'ün parmakları arasından süzülerek bir bisiklet tekerleğinin çubukları gibi görünmelerine yol açtığını gördü. Aynı anda Curt'ün dev gölgesi sisin üzerine düştü. Sonra ışık yok oldu ve Sandy, gözünün önünde titreşen gölgeler arasından Curt'ün tekrar ilerlemeye başladığını gördü. Kapıya ulaştı ve içeri baktı. Yeni bir ışık patlaması olana dek orada öylece durdu. Bir sonraki parlamada olduğu yerde büzüldü ama hemen tekrar pencereye döndü.</p>
<p style="text-align: justify;">Bu arada Dicky-Duck Eliot, ona verilen görev her ne ise yerine getirip dönmüştü. Sandy, yanından geçen Dicky-Duck'ın elinde ne taşıdığını gördü. Çavuş, her devriye arabasında bir Polaroid fotoğraf makinesi bulunmasında ısrar etmişti ye Dicky-Duck da bunlardan birini getirmeye gitmişti. Barakadan bir başka sessiz yaylım ateşi başlayınca isteksizce büzüldü ve makineyi Tony'ye verdi.</p>
<p style="text-align: justify;">Tony makineyi aldı ve hâlâ pencereden içeri bakmakta olan ve her yeni parlamada (veya parlama dizilerinde) olduğu yerde büzülen Curtis'e doğru koştu. Görünüşe bakılırsa kaynakçı gözlükleri bile içeride olan biten karşısında yeterli gelmiyordu.</p>
<p style="text-align: justify;">Bir şeyin burnunu eline sürttüğünü hissettiğinde Sandy neredeyse bir çığlık atacaktı ama son anda Mister D'nin yanına gelmiş olduğunu gördü. Köpek muhtemelen o ana kadar en sevdiği yer olan fırınla lavabo arasındaki muşambanın üzerinde uyumuştu. Uyanınca da kalkıp tüm bu telaşın nedenini görmeye gelmişti. Gözlerindeki parlaklığı, dikilmiş kulaklarını ve başını yüksekte tutuşunu gören Sandy, Mister D'nin bir şeyler döndüğünün farkında olduğunu anladı ama köpek daha önce olduğu gibi dehşet içinde görünmüyordu. Parlak ışıklar onu hiç mi hiç rahatsız etmiyor gibiydi.</p>
<p style="text-align: justify;">Curtis Polaroid'i almaya çalıştı ama Tony vermedi. B Barakası'nın kapısının önünde duruyor, her sessiz patlamayla oldukları yerde büzülüyorlardı. Tartışıyorlar mıydı? Sandy pek sanmıyordu. Tartışıyor gibi görünmüyorlardı. Daha çok, yeni bir olguya tanık olmuş iki bilim adamının hararetli konuşması gibiydi. Belki bu bir olgu değildir, diye düşündü Sandy. Belki bu bir deney ve biz de kobaylarız.</p>
<p style="text-align: justify;">Diğerleriyle birlikte durmuş, barakanın önündeki, biri yüzüne büyük gelen koruyucu gözlükler takmış, diğeri elinde bir Polaroid fotoğraf makinesi tutan ve lazer ışıklarıyla aydınlatılmış bir dans pistindeymiş gibi görünen iki adamı izlerken ışık patlamaları arasındaki süreyi ölçmeye başladı. Patlamalar ilk başladıktan sırada ardı ardına çakan şimşekler gibiydi ama artık araları açılmıştı. Sandy iki ışık patlaması arasında altı saniye saydı... on... on dört... yirmi.</p>
<p style="text-align: justify;">Yanında duran Buck Flanders, "Sanırım sona eriyor," dedi.</p>
<p style="text-align: justify;">Mister D havladı ve öne doğru atılacakmış gibi bir hareket yaptı. Sandy onu tasmasından tutup geri çekti. Köpek belki sadece Curt ve Tony'nin yanına gitmek istemişti, ama içerideki şey onu çağırmış da olabilirdi. Hangisi olduğu Sandy'nin umurunda değildi. Mister Dillon'ın oraya yaklaşmasını istemiyordu.</p>
<p style="text-align: justify;">Tony ve Curt, yan taraftaki normal kapıya doğru yürüdü. Kapının önünde bir başka hararetli konuşmaya başladılar. Sonunda Tony başını salladı -Sandy bu hareketin gönülsüzce yapılmış olduğunu düşündü- ve fotoğraf makinesini uzattı. Curt kapıyı açtı ve tam o anda içeride bir başka şimşek çaktı. Curt, kör edici bir aydınlığın içine gömüldü. Sandy, ışık yok olduğunda onu kapının önünde ölü bulacaklarından, bedeninin moleküllere ayrılmış ya da belki teleportasyon yoluyla hayatının geri kalanını X-wing savaş uçaklarını yağlayarak veya Darth Vader'ın parlak kıçını cilalayarak geçireceği çok uzak bir galaksiye gitmiş olacağından emindi.</p>
<p style="text-align: justify;">Gözleri iyice kamaşmadan önce Curt'ün elini kalkan gibi gözlerinin önüne kaldırmış hâlâ orada durduğunu görebildi. Hemen sağında, biraz arkasında duran Tony Schoondist de Sandy onu gördüğünde ellerini kaldırmış, sırtını ışığa dönmeye çalışıyordu. Güneş gözlükleri yeterli korumayı sağlamıyordu; kendisininkileri takmakta olan Sandy bunun farkındaydı. Tekrar doğru düzgün görebilmeye başladığında Curt barakaya girmişti.</p>
<p style="text-align: justify;">O sırada Sandy'nin tüm dikkati, tasmasını tutup onu engellemeye çalışmasına rağmen barakaya doğru hamle yapan Mister D'ye yöneldi. Köpeğin daha önceki sükûnetinin yerinde yeller esiyordu. Hırlayıp inliyordu. Kulakları iyice geriye yatmıştı. Burnunun üzeri kırışmış, beyaz, sivri dişleri ortaya çıkmıştı.</p>
<p style="text-align: justify;">"Yardım edin! Bana yardım edin!" diye bağırdı Sandy. Buck Flanders ve Phil Candleton da köpeğin tasmasına asıldılar ama önce hiçbir şey fark etmedi. Mister D hâlâ gözleri barakanın yan kapısına dikilmiş halde öksürerek, hırlayarak, salyalarını akıtarak öne fırlamaya çalışıyordu. Aslında dünyanın en yumuşak başlı yaratığıydı ama Sandy o an köpeğin bir ağızlık takıyor olmasını diledi. Dönüp ısırmaya kalksa içlerinden birinin birkaç parmağını kaybetmesi işten bile değildi.</p>
<p style="text-align: justify;">"Kapıyı kapat!" diye haykırdı Sandy, çavuşa. "D'nin içeri, onun yanına girmesini istemiyorsan kahrolası kapıyı kapa!"</p>
<p style="text-align: justify;">Tony önce şaşkınca onlara doğru baktı. Sonra neler olup bittiğini gördü ve kapıyı kapattı. Neredeyse aynı anda Mister Dillon da gevşedi. Önce hırlaması, ardından iniltisi kesildi. Onu neyin huzursuz ettiğini tam olarak hatırlamıyormuş ve kafası karışmışçasına birkaç kez havladı. Sandy köpeği bu hale getirenin kapı açıkken daha net duyulan mırıltı mı yoksa bir koku mu olduğunu merak etti. İkincisi olduğuna ihtimal verdi ama elbette emin olamazdı. Buick hakkındaki bilgileri hiçbir yargıya varmalarına yetmeyecek kadar azdı. Kahretsin, Buick hakkında hiçbir şey bilmiyorlardı ki!</p>
<p style="text-align: justify;">Tony birkaç adamının yaklaştığını gördü ve geri çekilmelerini emretti. Normal bir tonda konuştuğunu duymak rahatlatıcıydı ama yine de hâlâ bir terslik vardı. Sandy o an çığlıklar, patlamalar, filmlerdeki gibi felaket gürültüleri, hatta toprağın derinliklerinden yükselen gümbürtüler duymaları gerekiyormuş gibi bir hisse kapılmıştı.</p>
<p style="text-align: justify;">Tony tekrar garaj kapısının üzerine dizilmiş pencerelere döndü ve içeri baktı.</p>
<p style="text-align: justify;">"Ne yapıyor, çavuş?" diye sordu Matt Babicki. "Bir şeyi yok, değil mi?"</p>
<p style="text-align: justify;">"İyi," dedi Tony. "Arabanın etrafında dolaşıp resimlerini çekiyor. Tanrı aşkına, sen burada ne arıyorsun, Matt? Hemen iletişim bölmesine dön."</p>
<p style="text-align: justify;">"Telsiz bozuk, patron. Parazit."</p>
<p style="text-align: justify;">"Belki şimdi düzelmiştir. Çünkü bu sona erdi." Sandy, çavuşun sesinin yüzeyde son derece normal olduğunu ama yüzeyin hemen altında heyecanla titrediğini fark etmişti. Matt içeri girmek için arkasını dönmüştü ki, Tony ekledi: "Bu konuyla ilgili telsizde tek bir söz bile edilmesini istemiyorum, duydun, değil mi? Ne şimdi ne de başka bir zaman. Buick konusu... D Kodu. Anlaşıldı mı?"</p>
<p style="text-align: justify;">"Evet, efendim," dedi Matt ve omuzları dayak yemiş bir çocuk gibi çökmüş halde basamaklara yöneldi.</p>
<p style="text-align: justify;">"Sandy!" diye seslendi Tony. "Köpeğin nesi var?" "Artık bir şeyi yok. Araba nasıl?"</p>
<p style="text-align: justify;">"İyi görünüyor. Yanan bir şey yok ve bir patlama olduğuna dair herhangi bir işaret de yok. Termometre on iki dereceyi gösteriyor. İçerisi serin."</p>
<p style="text-align: justify;">"Arabanın bir şeyi yoksa niye fotoğrafını çekiyor?" diye sordu Buck.</p>
<p style="text-align: justify;">"Bazı şeyleri değiştirmek mümkün değildir," dedi Çavuş Schoondist söyledikleri her şeyi açıklıyormuş gibi. Arabanın etrafında bir mankenin resimlerini çeken moda fotoğrafçısı gibi dolaşarak fotoğraflar çeken, makineden çıkan her fotoğrafı eski haki şortunun beline sokuşturan Curtis'in üzerinden gözünü ayırmıyordu. Bunlar olurken Tony, etrafta biriken polislerin dörder kişilik gruplar halinde barakaya yaklaşıp içeri bakmasına izin verdi. Sırası geldiğinde Sandy, Buick'in her ışık saçışında Curtis'in bileklerinin yeşil yeşil parladığını fark etti. Radyasyon! diye düşündü. Ulu Tanrım, radyasyon yanıkları! Sonra Curtis'in daha önce ne yaptığını hatırlayıp kendi kendine güldü. Michelle, aradığında onu telefona çağırmak istememişti çünkü Curtis çimleri biçiyordu. Bileklerindeki de buydu: çim lekeleri.</p>
<p style="text-align: justify;">"Çık oradan," diye mırıldandı Sandy'nin solunda duran Phil. Mister D oldukça sakin görünmesine rağmen Phil tasmasını hâlâ sıkıca tutuyordu. "Çık dışarı, şansını fazla zorlama."</p>
<p style="text-align: justify;">Curt, Phil'i -ya da hepsini- duymuş ve aynı şeyleri düşünüyormuş gibi kapıya doğru gerilemeye başladı. Gerçek neden muhtemelen makinedeki filmin bitmiş olmasıydı.</p>
<p style="text-align: justify;">Curt kapıdan çıkar çıkmaz Tony kolunu omzuna attı ve onu kenara çekti. Ayakta durmuş konuşurlarken son bir zayıf mor parıltı oldu. Bir anlıktı. Sandy saatine baktı. Dokuzu on geçiyordu. Her şey bir saatten az sürmüştü.</p>
<p style="text-align: justify;">Tony ve Curtis, Polaroid resimlere Sandy'nin anlam veremediği bir dikkat ve yoğunlukla bakıyordu. Eğer araba ve barakadaki her şey Tony'nin söylediği gibi aynı duruyorsa resimlerde farklı bir şey görebileceklerini sanmıyordu. Sandy'ye göre de içerideki her şey tıpkı bir önceki bakışında olduğu gibi duruyordu.</p>
<p style="text-align: justify;">Sonunda Tony bir şey kararlaştırmışlar gibi başını salladı ve diğer adamların yanına döndü. Bu arada Curt, içeri son bir kez bakmak için garaj kapısına yönelmişti. Artık kullanmaya gerek duymadığı koruyucu gözlüklerini alnına doğru itmişti. Tony, George Stankowski ve Herb Avery hariç herkesin içeri girmesini emretti. Herb, ışık gösterisi hâlâ sürmekte iken, muhtemelen yüz numaraya uğramak için devriyeden dönmüştü. Herb, merkezdeki tuvaleti kullanmak için on kilometre uzakta bile olsa gözünü kırpmadan dönerdi; bu konuda ün yapmıştı ve tüm alaylara metin bir şekilde katlanıyordu. Yabancı klozetlerden hastalık kapılabileceğini, buna inanmayanların başlarına gelecekleri hak ettiklerini söylerdi. Sandy ise, Herb'ün üst kattaki tuvalete koydukları dergilere düşkün olduğunu düşünüyordu. On yıl sonra arabası bir kazada takla atarak hayatını kaybedecek olan Memur Avery, bir American Heritage düşkünüydü.</p>
<p style="text-align: justify;">"İlk nöbet ikinizin," dedi Tony. "Tuhaf bir şey görecek olursanız haber verin. Tuhaf bir şey gördüğünüzü sansanız bile bildirin.”</p>
<p style="text-align: justify;">Nöbetçi olduğunu duyan Herb homurdandı ve itiraz etmeye başladı.</p>
<p style="text-align: justify;">"Kes şunu," dedi Tony ona dönerek. "Bir kelime daha duymak istemiyorum."</p>
<p style="text-align: justify;">Sorumlu Çavuş'un yanaklarındaki kırmızı lekeleri fark eden Herb hemen sesini kesti. Sandy bunun çok sağduyulu ve akıllıca bir hareket olduğunu düşündü.</p>
<p style="text-align: justify;">Hepsi birden Çavuş Schoondist'in ardından içeri girdiği sırada Matt Babicki telsizin başındaydı. Matt, Birim 6'dan mevkiini bildirmesini istediğinde, Andy Colucci'nin sesi son derece net bir şekilde telsizden yükseldi. Parazit yok olmuştu.</p>
<p style="text-align: justify;">Üst kattaki küçük dinlenme odasında bulunan koltuklara yerleştiler, geride kalanlarsa ayakta durmaya razı olarak sırtlarını duvara yasladılar. Alt kattaki toplantı salonu daha büyüktü ve herkes için oturacak yer vardı ama Sandy, Tony'nin tüm ekibi üst kata getirmesinin iyi bir fikir olduğunu düşünüyordu. Bu polislik bir olay değil, ailevi bir olaydı.</p>
<p style="text-align: justify;">En azından tam olarak polislik bir olay değildi. Odaya en son, Polaroid resimleri bir elinde tutan, koruyucu gözlüklerini alnına itmiş, bilekleri yeşil lekeli Curtis Wilcox girdi. Tişörtünün üzerinde HORLICKS ÜNİVERSİTESİ ATLETİZM TAKIMI yazıyordu.</p>
<p style="text-align: justify;">Doğruca çavuşun yanına gitti ve diğerleri beklerken ikisi bir süre mırıldanarak baş başa konuştu. Sonra Tony diğerlerine döndü. "Bir patlama söz konusu değil. Curt de ben de herhangi bir radyoaktif sızıntı olduğunu sanmıyoruz."</p>
<p style="text-align: justify;">Bunun üzerine herkes rahatlayarak bir oh çekti, ama aralarından birkaçı hâlâ şüpheli görünüyordu. Sandy nasıl göründüğünü bilmiyordu, yakınlarda bir ayna yoktu ama şüphelerinin tamamen kaybolmadığını hissediyordu.</p>
<p style="text-align: justify;">"İsterseniz şunları elden ele geçirin," dedi Curt ve Polaroid'leri ikişer üçer dağıtmaya başladı. Bazıları parlamalar esnasında çekildiği için hiçbir şey göstermiyordu: ızgaranın silik bir görüntüsü, Buick'in üst kısmının bir parçası gibi belli belirsiz pozlardı. Diğerleri çok daha netti. Polaroid fotoğraflara özgü tuhaf, basit ama dikkat çekici görüntüye sahiptiler. Sadece sebep ve sonuçlardan ibaret bir dünya görüyorum, der gibiydiler. Her nesnenin bir ruhunun olduğu ve perde arkasında tanrıların dolaşmadığı bir dünya.</p>
<p style="text-align: justify;">"Polaroid malzeme," dedi Tony. "Bildiğimiz filmler veya radyasyonlu ortamlarda çalışan işçilerin taktıkları rozetler gibi güçlü gama radyasyon karşısında bulanıklaşır. Bu resimlerden bazıları güçlü ışığa maruz kalmış ama hiçbiri bulanıklaşmamış. Bir başka deyişle, tehlikeli bölgede değiliz."</p>
<p style="text-align: justify;">"Alınma ama çavuş," dedi Phil Candleton. "Bu söylediklerin bana pek güvenilir gelmedi."</p>
<p style="text-align: justify;">"Yarın ilk iş, The Burg'e gideceğim ve bir Geiger sayacı alacağım," dedi Curt. Sakin bir ses, mantıklı bir ifadeyle konuşuyordu ama yüzeyin hemen altında yatan heyecanı fark etmemek imkânsızdı. Sakin lütfen-arabanızdan-iner-misiniz-efendim sesinin bir aldatmaca olduğu, gerçekte heyecandan yerinde duramadığı belliydi. "Grand'daki Ordu Fazlası dükkânında satıyorlar. Sanırım fiyatı üç yüz papel kadar. Kimsenin itirazı yoksa parayı beklenmedik ihtiyaçlar için ayırdığımız fondan alacağım."</p>
<p style="text-align: justify;">Kimsenin itirazı yoktu.</p>
<p style="text-align: justify;">"Bu arada," dedi Tony. "Bu konudan hiç kimseye bahsetmeme kararımız daha bir önem kazandı. Şans mı desem, takdir-i ilahi mi desem, o şey tam da bunu yapabilecek adamların ellerine düştü. Sizce de öyle değil mi?"</p>
<p style="text-align: justify;">Herkes onaylarcasına mırıldandı.</p>
<p style="text-align: justify;">Dicky-Duck, bağdaş kurmuş yerde oturuyor, Mister Dillon'ın başını okşuyordu. D, başını patilerinin üzerine koymuş, uyuyordu. Merkezin maskotu için heyecan tamamen sona ermişti. "Geiger sayacının iğnesi yeşil alandan çıkmadıkça benim için sorun yok," dedi Dicky-Duck. "Aksi olursa oyum federalleri aramaktan yana."</p>
<p style="text-align: justify;">"Sence bu işle bizden iyi başa çıkabilirler mi?" diye sordu Curt hararetle. "Ulu Tanrım, Dicky! Federaller bunun altından kalkamaz ve..."</p>
<p style="text-align: justify;">"B Barakası'nı beklenmedik ihtiyaçlar fonundan alacağın parayla kurşunla kaplatmayacaksan elbette..." diye lafa karıştı bir başkası.</p>
<p style="text-align: justify;">"Bu çok aptalca bir..." diye başladı Curt ama Tony elini omzuna koyarak onu daha ileri gitmeden durdurdu.</p>
<p style="text-align: justify;">"Bir tehlike söz konusuysa," dedi Tony diğerlerine". "Ondan kurtulacağız. Söz veriyorum."</p>
<p style="text-align: justify;">Curt ona ihanete uğramış gibi baktı. Tony bu bakışlara sakince karşılık verdi. Radyoaktif olmadığını biliyoruz, diyordu bakışları. Polaroid'ler bunu kanıtlıyor, neden kendi kuyruğunu kovalamaya çalışıyorsun?</p>
<p style="text-align: justify;">"Bence zaten arabayı hükümete vermeliyiz," dedi Buck. "Bize yardım edebilirler... bilirsiniz... veya bazı şeyleri keşfederler... savunma konusunda..." Etrafındaki kimse tarafından onaylanmadığını fark edince sesi giderek cılızlaştı. Pennsylvania Eyalet Polisleri federal hükümet bölümleriyle her gün mutlaka bir şekilde ortak bir çalışma içine girerdi: FBI, IRS, DEA, OSHA ve en çok da Eyaletler Arası Ticaret Komisyonu ile. Buralarda görevli memurların sıradan polislerden daha zeki olmadığını görmek için yıllar geçmesi gerekmiyordu. Sandy'ye göre federaller gerçek bir zekâ pırıltısı gösterdiğinde, ya kendi amaçlarına yönelik veya kötü niyetli bir faaliyet içinde oluyorlardı. Çoğunlukla tekdüze işleyen devlet mekanizmasının birer kölesi veya Rutin Yöntem'in müritleri oldukları söylenebilirdi. Sandy, Pennsylvania eyalet polisine katılmadan önce aynı ruhsuz, belirlenmiş-yöntemler-kullan sistemini orduda da görmüştü. Kendisi de Curtis'ten fazla yaşlı sayılmazdı ve Roadmaster'ı başkalarına verme fikrinden o da nefret ediyordu. Arabayı özel sektördeki bilim adamlarına, hatta Curtis'in çim biçerken giydiği tişörtün üzerinde ismi yazan üniversiteye bağlı araştırmacılara bile teslim etmeyi yeğlerdi.</p>
<p style="text-align: justify;">Ama en iyisi Ekip D'de kalmasıydı. Gri ailede.</p>
<p style="text-align: justify;">Buck sessizliğe gömülmeden önce, "Galiba pek iyi bir fikir değildi," dedi.</p>
<p style="text-align: justify;">"Dert etme," dedi biri. "Yine de Grolier Ansiklopedisi'ni ve eğlenceli ev oyun setimizi kazandın."</p>
<p style="text-align: justify;">Tony gülüşmelerin dinmesini bekledikten sonra söze devam etti. "Bu akşam merkezde olmayan herkesin olanları öğrenmesini istiyorum, böylece tekrar olması halinde neyle karşılaşacaklarını bilirler. Görmeyenlere anlatın. Buick'le ilgili kodun ne olduğunu da söyleyin; denizin D'si. Sadece D. Anlaşıldı mı? Geiger sayacı başta olmak üzere her gelişmeyi size bildireceğim. Deneme yarın ikinci nöbetten önce yapılacak, bunu garanti ederim. Burada neyi tuttuğumuzu ne eşlerimize, ne kardeşlerimize ne de polis kuvvetlerinden olmayan en iyi dostlarımıza söyleyeceğiz, beyler. Ama birbirimize en ufak ayrıntıyı bile anlatacağız. Ben bunu yapacağıma söz veriyorum. Bunu eski yöntemlerle, sözlü raporla yapacağız. Barakadaki taşıtla -eğer bir taşıtsa elbette- doğrudan ilgili hiçbir evrak yok ve hiçbir zaman da olmayacak. Tüm söylediklerim anlaşıldı mı?"</p>
<p style="text-align: justify;">Yine anlaşıldığına dair mırıltılar duyuldu.</p>
<p style="text-align: justify;">"Ekip D'de boşboğazlığa tahammülüm yok, beyler; ne bir dedikodu ne de, gizli görüşmeler istiyorum. Ya bu anlaşıldı mı?"</p>
<p style="text-align: justify;">Görünüşe bakılırsa öyleydi.</p>
<p style="text-align: justify;">"Şuna bakın," dedi Phil aniden. Elinde Polaroid'lerden biri vardı. "Bagaj kapağı açık."</p>
<p style="text-align: justify;">Curt başını salladı. "Ama şimdi yine kapalı. Parlamalardan biri sırasında açıldı ve sanırım bir sonrakinde de kapandı."</p>
<p style="text-align: justify;">Sandy, Ennis'i düşündü ve gözünün önünde kısa, ancak çok net bir görüntü belirdi: Buick'in bagaj kapağı aç bir yaratığın ağzı gibi açılıp kapanıyordu. Canlı timsahı görün, yakından bakın ama Tanrı aşkına parmaklarınızı uzak tutun.</p>
<p style="text-align: justify;">Curt devam etti. "Gözlerim çok kamaşmıştı, bu yüzden emin olamıyorum ve resimlerden hiçbirinde de görünmüyor ama sileceklerin de kısa bir süre için çalıştığına inanıyorum."</p>
<p style="text-align: justify;">"Neden?" diye sordu Phil. "Neden böyle şeyler oluyor?"</p>
<p style="text-align: justify;">"Elektrik gerilimi," diye tahmin yürüttü Sandy. "İletişim bölmesindeki telsizi bozan şeyin aynısı."</p>
<p style="text-align: justify;">"Bu dediğin silecekler için geçerli olabilir ama arabanın bagajı elektronik bir mekanizmayla açılmıyor. Bagaj kapağını açmak için tek yapman gereken düğmesine basıp kaldırmak."</p>
<p style="text-align: justify;">Sandy'nin buna verebilecek bir cevabı yoktu.</p>
<p style="text-align: justify;">"Barakanın içinde ısı birkaç derece daha düşmüş," dedi Curt. "Isıyı iyi takip etmemiz gerek."</p>
<p style="text-align: justify;">Toplantı bitti ve Sandy tekrar devriyeye çıktı. Arada sırada merkezde telsiz başında duran Matt Babicki'ye D'de her şey tıkırında mı, diye soruyordu. Aldığı cevap hep olumlu, her şey tıkırında, oluyordu. Sonraki yıllarda bu soru ve cevabı, Statler, Pogus Kenti ve Patchin'de yaygınlaşacak, diğer polisler tarafından da kullanılmaya başlanacaktı. Ohio eyalet sınırındaki birkaç ekibe kadar bile yayılmıştı.</p>
<p style="text-align: justify;">Ertesi sabah Ekip D bünyesindeki tüm polisler merkezdeydi ama olağanüstü bir durum yoktu; her zamanki günlük işler devam ediyordu. Curt ve Tony, Pittsburgh'a, Geiger sayacı almaya gitmişti. Sandy'nin nöbeti yoktu ama yine de iki üç kez uğrayıp Buick'i kontrol etmişti. Barakanın içi sessizdi, araba sergideki bir sanat eseri gibi duruyordu ama kirişe asılı büyük, kırmızı termometrenin iğnesi giderek iniyordu. Bu gelişme herkesin tüylerini ürpertiyor, içeride bir şeyler olduğuna dair inançlarını kuvvetlendiriyordu. İçeride, eyalet polislerinin, kontrol etmek bir yana, anlamayı bile başaramadığı bir şeyler oluyordu.</p>
<p style="text-align: justify;">Curt ve Tony, Curt'ün Bel Air'iyle dönene kadar kimse barakanın içine girmedi. Sorumlu Çavuş'un emri böyleydi. İki adam merkeze geldiğinde Huddie Royer pencerelerden birinin önünde durmuş, içeri bakıyordu. Curt arabadan çıkardığı karton kutuyu arabasının üzerine koyup içinden Geiger sayacını aldığı sırada Huddie de onlara doğru yürüdü. "Andromeda Strain<a id="ds5" href="#d5"><sup>5</sup></a>&nbsp;giysileriniz nerede?"</p>
<p style="text-align: justify;">Curt ciddi bir ifadeyle ona baktı. "Hiç komik değil," dedi.</p>
<p style="text-align: justify;">Çavuş ve Curt, Geiger sayacıyla Buick'in gövdesini, içini, tuhaf direksiyonunun çevresini, motorunu ve barakanın her köşesini kontrol ederek bir saat kadar içeride kaldılar. Arabanın altını kontrol etmeyi ihmal etmediler. Bagajın içi konusunda son derece temkinli davrandılar. Bagaj kapağını, duvarda asılı olan tırmıklardan biriyle, mümkün olduğunca geride durarak açtılar. Tüm bunlar sırasında sayacın iğnesi hiç kıpırdamadı. Küçük hoparlöründen çıkan tekdüze tıktık sesi sadece bir kez arttı, onda da Tony aletin çalışıp çalışmadığını kontrol etmek için alıcıyı kol saatinin radyum kadranına yaklaştırmıştı. Sayaç çalışıyordu ama Roadmaster'da radyasyondan hiçbir iz yoktu.</p>
<p style="text-align: justify;">Sadece bir kez ara verdiler ve gidip üstlerine birer süveter aldılar. Dışarıda sıcak bir hava vardı ama B Barakası'nın içindeki termometrenin göstergesi, sekizin hemen altında duruyordu. Bu, Sandy'nin hiç hoşuna gitmemişti. İki adam dışarı çıktığında içeri biraz sıcak hava girebilmesi için raylı garaj kapılarını açmalarını önerdi. Mister Dillon mutfakta uyuyordu, köpeği oraya kapatabilirlerdi.</p>
<p style="text-align: justify;">"Olmaz," dedi Tony. Sandy, Curt'ün de çavuşla aynı fikirde olduğunu görebiliyordu.</p>
<p style="text-align: justify;">"Neden?"</p>
<p style="text-align: justify;">"Bilmiyorum. Sadece bir his."</p>
<p style="text-align: justify;">O öğleden sonra, Sandy ismini itaatkârca nöbet çizelgesindeki, 2. Nöbet/15:00-23:00 bölümüne yazıp devriyeye çıkmaya hazırlandığı sıralarda B Barakası'nda ısı, yedi buçuk dereceye düşmüştü. İçerideki sıcaklık, o ince ahşap duvarların dışındaki yaz havasından yirmi üç derece daha azdı.</p>
<p style="text-align: justify;">Saat altı civarı Sandy, Jimmy's Diner'ın yan tarafına park etmiş, önünden geçen arabaların aşırı hız yapıp yapmadıklarını kontrol ederek kahvesini içiyordu ki Roadmaster ilk doğumunu yaptı.</p>
<p style="text-align: justify;">Buick'ten çıkan şeyi ilk gören, ne gördüğünü bilmeyen Arky Arkanian'dı. Ekip D merkezinde ortalık sakindi. Huzurlu olduğu söylenemezdi ama sessizdi. Ortalığın sakinleşmesinde Curt ve Tony'nin B Barakası'nda hiçbir radyasyon izine rastlamamış olmalarının da etkisi vardı. Arky, mesai dışı birkaç saatini barakadaki tuhaf arabayı incelemekle geçirmek için kayalıkların üst tarafındaki Dreamland Park'ta duran karavanından çıkıp merkeze gelmişti. Tek başınaydı, B Barakası o an için tamamen boştu. Polisler devriyede olduğundan kırk metre kadar ilerideki merkez binası da olabildiğine sessizdi. Matt Babicki mesaisini bitirip evine gitmişti, iletişim bölmesinin sorumluluğu genç bir polisin omuzlarındaydı. Çavuş saat beş gibi eve gitmişti. Önceki akşam için karısına bir hikâye uydurmuş olan Curt ise muhtemelen yine şortunu ve tişörtünü giymiş, yarım bıraktığı çim biçme işine uslu bir çocuk gibi devam ediyordu.</p>
<p style="text-align: justify;">Ekip D bekçisi (o sırada çok solgun, çok düşünceli ve çok korkmuştu) saat yediyi beş geçe iletişim bölmesindeki genç polisin yanından hızla geçerek kimi bulabileceğini görmek için mutfağa girdi. Çaylak olmayan, durumu soğukkanlılıkla karşılayıp halledebilecek birini istiyordu. Mutfakta, peynirli makarnasının son lokmalarını midesine indiren Huddie Royer'ı buldu.</p>
<p style="text-align: justify;"><a id="d5" href="#ds5">5.Bir bilimkurgu filmi.</a></p>
<p></p>
</body>
</html>