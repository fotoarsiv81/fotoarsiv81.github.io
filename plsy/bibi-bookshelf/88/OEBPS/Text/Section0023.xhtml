<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">"Öğğ," dedi Sandy Dearborn. "Şu koku."</p>
<p style="text-align: justify;">Elini suratına doğru kaldırdı ama ağzını ve burnunu örten plastik maske -diş hekimlerinin muayeneye başlamadan önce taktıklarından- engel olduğu için yüzüne dokunamadı. Sandy, maskenin mikropları engelleyip engellemediğinden emin değildi, ama koku hususunda bir yararının olmadığı muhakkaktı. Yine o lahanamsı kokuydu. Curt yarasamsı şeyin karnını yardığında malzeme odasının havasını istila etmişti.</p>
<p style="text-align: justify;">"Kokuya alışırız," dedi Curt. Konuşurken yüzündeki maske aşağı yukarı oynuyordu. Onun ve Sandy'nin maskesi mavi, çavuşunki ise şeker pembesiydi. Curtis Wilcox, pek çok konuda haklı çıkan zeki bir adamdı ancak koku konusunda yanılıyordu. Alışamadılar. Hiç kimse alışamadı.</p>
<p style="text-align: justify;">Öte yandan Sandy, Memur Wilcox'ın yaptığı hazırlıklarda hiçbir eksiklik görememişti; kusursuz görünüyordu. Curt, vardiyası bitince eve gitmiş ve kesim takımını getirmişti. Elindeki malzemelere kaliteli bir mikroskop (üniversitedeki bir dostundan ödünç almıştı), birkaç paket cerrahi eldiven ve bir çift fazlasıyla parlak Tensor lamba eklemişti. Karısına, birinin merkez yakınlarında vurduğu bir tilkiyi inceleyeceğini söylemişti.</p>
<p style="text-align: justify;">"Dikkatli ol," demişti karısı. "Kuduz olabilir."</p>
<p style="text-align: justify;">Curt eldiven takacağına söz vermişti ve bu sözü tutmaya son derece kararlıydı. Üçü de eldivenlerini çıkarmayı düşünmüyordu. Çünkü yarasamsı şeyde kuduzdan çok daha beter, ölümden sonra bile bedende uzun süre kalabilecek bir musibet olabilirdi. Tony Schoondist ve Sandy Dearborn'un bu konuda bir uyarıya ihtiyacı yoktu, ama Curt yine de kapıyı kapatır kapatmaz onlara bu potansiyel tehlikeyi hatırlattı.</p>
<p style="text-align: justify;">"Kapı kilitli olduğu sürece ipler benim elimde," dedi Curt. Sesi kesindi ve son derece kendine güvenen bir ifadeyle konuşmuştu. Daha ziyade Tony'ye hitaben konuşmuştu, çünkü Tony'nin yaşı, onunkinin iki katıydı ve bu konuda ortağı sayılabilecek biri varsa o da çavuştu. Sandy, ikincil bir pozisyondaydı ve bunun farkındaydı. "Açıkça anlaşıldı mı? Herkes kabul ediyor mu? Çünkü etmiyorsa hemen şu an dura..."</p>
<p style="text-align: justify;">"Anlaşıldı," dedi Tony. "Burada komutan sensin. Sandy ve ben sadece emir erleriyiz. Benim için sorun değil. Tanrı aşkına, artık şu işe başlayalım."</p>
<p style="text-align: justify;">Curt neredeyse küçük ordu sandıkları kadar büyük olan takım çantasını açtı. İçi, güderiyle sarılı paslanmaz çelik aletlerle doluydu. Üstte, her biri kendi kapalı poşetinde duran dişçi maskeleri duruyordu.</p>
<p style="text-align: justify;">"Bunlar şart mı sence?" diye sordu Sandy.</p>
<p style="text-align: justify;">Curt omuz silkti. "Sonradan üzülmektense tedbirli olmak iyidir. Zaten öyle aman aman bir yararları olacağını sanmıyorum. Gaz maskesi taksak daha sağlam olurdu."</p>
<p style="text-align: justify;">"Keşke Bibi Roth da burada olsaydı," dedi Tony.</p>
<p style="text-align: justify;">Curt buna karşılık bir şey söylemedi, ama gözlerindeki öfkeli bakış, son istediği şeyin Bibi Roth'un oradaki varlığı olduğunu açıkça anlatıyordu. Buick, Ekip D'ye aitti. İçinden çıkanlar da öyle.</p>
<p style="text-align: justify;">Curt malzeme odacığının kapısını açtı ve yeşil gölgelikli lambanın zincirini çekerek içeri girdi. Tony onu takip etti. Lambanın hemen altında, bir okul sırasından fazla büyük sayılmayacak bir masa vardı. Değil üç kişi, içerde iki kişi bile zor hareket ediyordu. Sandy bu duruma memnun olmuştu; o gece eşiği geçmesi hiç gerekmedi.</p>
<p style="text-align: justify;">Duvarların üçü, dosya yığınlarıyla dolu raflarla kaplıydı. Curt, mikroskobu küçük masanın üzerine koydu ve ışık kaynağının fişini en yakın prize taktı. Bu arada Sandy de Huddie Royer'ın kamerasını sehpasının üzerine yerleştiriyordu. Bu tuhaf otopsinin kasetini izleyenler, bir elin ara sıra görüntüye girip Curt'e istediği alet hangisiyse onu uzattığını görebiliyorlardı. O, Sandy Dearborn'un eliydi. Kasetin sonunda birinin kustuğu açık seçik duyuluyordu. Kusan kişi de Sandy Dearborn'du.</p>
<p style="text-align: justify;">"Önce şu yaprakları görelim," dedi Curt bir çift eldiveni takarken.</p>
<p style="text-align: justify;">Tony'nin elinde, içinde birkaç yaprak bulunan küçük bir kanıt torbası vardı. Torbayı Curt'e uzattı. Curtis, torbanın ağzını açarak yapraklardan geriye kalanları küçük bir maşayla çıkardı. Teker teker çıkarması mümkün değildi, çünkü hepsi yarı saydam bir hal almış ve şeffaf ambalaj naylon topakları gibi birbirine yapışmıştı. Birbirine yapışmış yaprak topağından ince bir sıvı sızıyordu ve lahanayla nane karışımı acayip koku hemen kendini göstermişti. Koku pek hoş sayılmazdı ama dayanma sınırları dahilindeydi. Küçük odayı on dakika sonra saracak olan kokuysa dayanma sınırlarının çok ötesindeydi.</p>
<p style="text-align: justify;">Curt ustaca hareketlerle, yaprak bütününden küçük bir parça alırken Sandy, daha iyi bir görüntü alabilmek için yakın çekim yaptı. Curt son haftalarda bu kesim için pek çok hazırlık ve denemeler yapmıştı ve çabalarının karşılığını şimdi görüyordu.</p>
<p style="text-align: justify;">Bütünden aldığı parçacığı doğrudan mikroskop lamının üzerine koydu. Phil Candleton'ın yaprakları, onun gözünde uvertür şarkıcılardan ibaretti. Onun asıl istediği, assolisti görmekti.</p>
<p style="text-align: justify;">Yine de eğildi ve yaprağı uzunca bir süre inceledi. Sonra, Tony'nin de bakabilmesi için kenara çekildi.</p>
<p style="text-align: justify;">"ipe benzeyen siyah şeyler ne?" diye sordu Tony beş on saniyelik bir incelemenin ardından. Sesi, ağzını örten pembe maske yüzünden boğuk çıkıyordu.</p>
<p style="text-align: justify;">"Bilmiyorum," dedi Curt. "Sandy, bana bir Viewmaster'a benzeyen aleti verir misin? Üzerine kablolar dolanmış, yan tarafında da H. Ü. BlYOLOJİ BÖLÜMÜ MALIDIR yazıyor."</p>
<p style="text-align: justify;">Sandy aleti bulup kapının önünü neredeyse tamamen tıkayan video kameranın üzerinden uzattı. Curt, kablolardan birinin ucundaki fişi duvardaki prize, diğer kablonun ucunu da mikroskoba taktı. Bir şeyi kontrol etti, başını salladı ve Viewmaster'a benzeyen aletin yan tarafındaki düğmeye üç kez bastı. Muhtemelen mikroskobun lamı üzerindeki yaprak parçacığının resimlerini çekiyordu.</p>
<p style="text-align: justify;">"Siyah şeyler kıpırdamıyor," dedi Tony. Hâlâ mikroskoba bakıyordu.</p>
<p style="text-align: justify;">"Doğru."</p>
<p style="text-align: justify;">Tony sonunda başını kaldırdı. Gözlerinde şaşkın bir bakış vardı. "Sence... bunlar... bilemiyorum, DNA olabilir mi?"</p>
<p style="text-align: justify;">Curt gülümseyince maskesi hafifçe yükseldi. "Bu mikroskop çok kaliteli, çavuş ama yine de onunla DNA göremeyiz. Eğer bir gece yarısından sonra benimle Horlicks'e gelmeyi kabul edersen Evelyn Silver Fizik Binası'nda duran ve sadece tatlı yaşlı bir hanım tarafından kullanılan muhteşem elektron mikroskobunu habersizce ödünç alabilir ve..."</p>
<p style="text-align: justify;">"Beyaz madde nedir?" diye sordu Tony lafını keserek. "Siyah şeylerin içinde yüzdüğü beyaz madde?"</p>
<p style="text-align: justify;">"Belki yapı maddesidir."</p>
<p style="text-align: justify;">"Ama bunu bilmiyorsun." "Elbette bilmiyorum."</p>
<p style="text-align: justify;">"Siyah şeyler, beyaz sıvı, yaprakların erime sebebi, kokunun ne olduğu; bunların hiçbiri hakkında bir halt bildiğimiz yok."</p>
<p style="text-align: justify;">"Doğru."</p>
<p style="text-align: justify;">Tony ona baktı. "Bu işe bulaşmak düpedüz çılgınlık, değil mi?"</p>
<p style="text-align: justify;">"Hayır," dedi Curt. "Merak kediyi öldürür, tatminse diriltir, içeri gelip sen de bir göz atmak ister misin, Sandy?"</p>
<p style="text-align: justify;">"Resimlerini çektin, değil mi?"</p>
<p style="text-align: justify;">"Aleti doğru kullandıysam evet."</p>
<p style="text-align: justify;">"O halde pas geçiyorum."</p>
<p style="text-align: justify;">'Tamam, o halde asıl gündem maddesine geçelim," dedi Curt. "Belki bir şey buluruz."</p>
<p style="text-align: justify;">Yaprak kalıntıları kanıt torbasına, torba da tekrar köşedeki dosya dolabına kondu. Bu eski yeşil dolap, sonraki yirmi yıl boyunca türlü tuhaf maddenin yuvası olacaktı.</p>
<p style="text-align: justify;">Dolabın bir başka köşesinde turuncu bir buz kutusu vardı. Kutunun içinde, insanların bazen kampa giderken yanında götürdüğü iki mavi kimyasal buz torbasının altında yeşil bir çöp torbası duruyordu. Tony çöp torbasını çıkardı ve Curt'ün hazırlıklarını tamamlamasını bekledi. İki Tensor lambayı, mikroskobu ve video kamerayı fişten çıkarmadan takabilmek için bir uzatma kablosu ararken biraz vakit kaybettiler. Sandy koridorun diğer ucundaki ıvır zıvır dolabından bir uzatma kablosu alıp getirdi. Bu arada Curt, ödünç aldığı mikroskobu yakındaki bir rafın üzerine (gerçi daracık odada her şey fazlasıyla yakındı) koydu ve masanın üzerine bir çalışma sehpası yerleştirdi. Onun üzerine de kare şeklinde bir mantar pano koydu. Onun altına, bazı alengirli mangallarda bulunan ve akan yağların toplanması için ızgaranın altına yerleştirilen metal kaplara benzer küçük bir teneke hazne yerleştirdi. Panonun yan tarafına, içi raptiyelerle dolu bir kavanoz koydu.</p>
<p style="text-align: justify;">Sandy uzatma kablosuyla geri geldi. Curt, mantar panoyu iki ayrı açıdan hiçbir gölgeye yer vermeyerek son derece güçlü bir şekilde aydınlatacak iki lambanın fişini taktı. Bunların hepsini adım adım planladığı açıktı. Sandy, onun kaç gece, Michelle uyuduktan sonra saatlerce uyanık kalıp yatağında bunları düşündüğünü merak etti. Kaç gece boyunca orada öylece yatıp gözlerini tavana dikerek kafasında bu ayrıntıları planlamıştı? Kendine sürekli olarak bunun için tek bir fırsatı olacağını hatırlatmış olmalıydı. Acaba kaç öğle sonrası devriye aracını bir çiftliğe dönen yolun az ötesinde park etmiş, Genesis radar aleti bomboş uzanan otoyola çevrilmiş halde beklerken yaratığı inceleme cesaretini bulmadan önce kaç yarasa kesmesi gerektiğini düşünmüştü?</p>
<p style="text-align: justify;">"Sandy ışıkların parlaklığı görüntüyü engelliyor mu?"</p>
<p style="text-align: justify;">Kameranın vizöründen bakıp kontrol etti. "Hayır. Şu an için hiçbir sorun yok görünüyor."</p>
<p style="text-align: justify;">"Tamam."</p>
<p style="text-align: justify;">Tony çöp torbasının ağzını bağlayan sarı ipi çözdü. Torbanın ağzı açılır açılmaz koku keskinleşti. "Off, Tanrım!" dedi eldivenli elini sallayarak. Sonra kolunu içeri sokup az öncekinden daha büyük bir kanıt torbası çıkardı.</p>
<p style="text-align: justify;">Sandy kameranın üst tarafından izliyordu. Torbanın içindeki şey kalitesiz bir korku filmi malzemesine benziyordu. Koyu renkli kanatlardan biri vücudunun alt kısmını örtüyordu, diğeriyse cama bastırılan bir el gibi plastik torbaya yapışmış görünüyordu. Bazı geceler bir sarhoşu yakalayıp devriye aracının arkasına bindirdikleri olurdu. Sarhoş, ellerini arkadaki camın üzerine bastırır ve şaşkın gözlerle dışarı bakardı. Bu da biraz ona benziyordu işte.</p>
<p style="text-align: justify;">"Torbanın üzerindeki mühür biraz gevşemiş," dedi Curt ve başını onaylamaz gibi kanıt torbasına doğru salladı. "Bu, kokuyu açıklıyor."</p>
<p style="text-align: justify;">Sandy'ye göre hiçbir şey bu kokuyu açıklayamazdı. Curt torbanın ağzını tamamen açtı ve elini içine uzattı. Sandy midesinin kalktığını hissetti ve kendini zorlasa, Curt'ün yaptığını yapıp yapamayacağını merak etti. Hiç sanmıyordu, öte yandan Memur Wilcox bir an bile kararsızlık göstermedi. Eldivenli parmakları torbadaki yaratığa değdiğinde Tony hafifçe irkildi. Ayakları oldukları yerde kalmıştı, ama vücudunun üst kısmı bir yumruktan kaçarcasına istemsizce geri çekilmişti. Ve şirin, pembe maskesinin ardından iğrendiğini anlatan bir ses çıkardı. "İyi misin?" diye sordu Curt. "Evet," dedi Tony.</p>
<p style="text-align: justify;">"Güzel. Ben tutacağım. Sen raptiyele." "Tamam."</p>
<p style="text-align: justify;">"İyi olduğundan emin misin?" "Kahretsin, evet."</p>
<p style="text-align: justify;">"Çünkü benim midem de pek iyi değil." Sandy, Curt'ün yüzünden süzülen ve maskesinin elastik bandını ıslatan ter damlacıklarını görebiliyordu.</p>
<p style="text-align: justify;">"Duyarlılık eğitimi seansını daha sonraya bırakıp şu işi bir an önce bitirmeye ne dersin?"</p>
<p style="text-align: justify;">Curt yarasamsı şeyi mantar panonun üzerine koydu. Bu sırada Sandy garip ve korkunç bir ses duydu. Elbiselerle eldivenlerin hışırtısı, duyduğu stres yüzünden aşırı hassaslaşmış kulaklarının bir oyunu olabilirdi ama Sandy öyle olduğunu pek sanmıyordu, ölü derinin ölü deriye sürtünmesi sonucu ortaya çıkan ve akla bir uzaylının fısıldamasını getiren tuhaf bir sesti. Sandy'nin içinde kulaklarını kapama isteği belirmişti.</p>
<p style="text-align: justify;">O uğursuz hışırtıyı duyar duymaz gözleri de keskinleşmiş gibiydi. Tüm görüntüler birdenbire olağanüstü bir şekilde berraklaştı. Curtis'in taktığı ince eldivenler altındaki pembe tenini ve parmaklarının üzerindeki kıvrık tüyleri görebiliyordu. Yaratığın kül grisine dönmüş karın bölgesinin yanında eldivenler aşırı beyaz görünüyordu. Yarasamsı şeyin ağzı açıktı. Yüzeyi donuklaşmış ve camlaşmış olan tek gözü hiçbir yere bakmıyordu. Sandy, gözün bir çay fincanı kadar büyük olduğunu düşündü.</p>
<p style="text-align: justify;">Koku giderek kötüleşiyordu ama Sandy hiçbir şey söylemedi. Curt ve çavuş, kokunun kaynağının yanı başındaydılar. Onlar dayanabiliyorsa, o da dayanırdı.</p>
<p style="text-align: justify;">Curt, yaratığın karın bölgesini örten kanadı kaldırdı. Soluk yeşil tüyler ve muhtemelen yaratığın cinsel organlarının bulunduğu kırışık bir bölge ortaya çıktı. Curt kanadı mantar panoya bastırdı. "Raptiye," dedi.</p>
<p style="text-align: justify;">Tony kanadı mantar panoya tutturdu. Kanat, koyu gri bir zardan ibaretti. Sandy'nin görebildiği kadarıyla kemik ya da kan damarı yoktu. Curt diğer kanadı kaldırmak için elini yaratığın karın bölgesinden çekti. Sandy o berbat hışırtıyı tekrar duydu. Malzeme odası giderek ısınıyordu, içerde durum çok daha beter olmalıydı. Şu Tensor lambaları.</p>
<p style="text-align: justify;">"Raptiye, patron."</p>
<p style="text-align: justify;">Tony diğer kanadı da tutturdu. Yaratık şimdi mantar panonun üzerinde bir Bela Lugosi filminden fırlamış bir şey gibi asılı duruyordu. Ancak bütününe bakıldığında yaratık ne bir yarasaya, ne bir uçan sincaba, ne de herhangi bir kuşa benziyordu. Hiçbir şeye benzemiyordu. Söz gelişi yüzünün ortasındaki o sarı çıkıntı; bir kemik miydi? Gaga mı? Burun mu? Bir burunsa delikleri neredeydi? Sandy'ye göre bu çıkıntı bir burundan çok bir pençeye benziyordu. Bir pençeden çok da bir dikene. Ya şu tek göze ne demeliydi? Sandy dünya üzerinde yaşayıp tek gözü olan bir canlı bulmaya çalıştı ama başaramadı. Bir yerlerde böyle bir yaratık olmalıydı, değil mi? Bir yerlerde? Belki Güney Amerika'daki ormanların ya da okyanusların derinliklerinde?</p>
<p style="text-align: justify;">Ve yaratığın ayakları yoktu; vücudu yeşil-siyah başparmağa benzer bir bölümle son buluyordu. Curt bu bölümü mantar panoya kendisi iliştirmişti. Tüylerle kaplı gövdenin alt kısmını hafifçe çekmiş ve raptiyelenebilecek incelikte bir bölümü yakalayarak bastırmıştı. Yaratığın koltukaltlarını birer raptiyeyle panoya sabitleyen Tony, işin bu bölümüne son noktayı koydu. Belki de onlara kanataltı demeliyiz, diye düşündü Sandy. Maskesinin altından tiksinti dolu bir ses çıkaran bu kez Curt olmuştu. Alnında biriken teri koluyla sildi. "Keşke vantilatörü getirmeyi akıl etmiş olsaydık," dedi. Başı hafifçe dönmeye başlayan Sandy onunla aynı fikirdeydi. Koku ya daha da kötüleşmişti ya da kümülatif bir etkisi vardı.</p>
<p style="text-align: justify;">"Fişe herhangi bir şey daha takacak olursak muhtemelen sigortayı attırırız," dedi Tony. "Sonra bu çirkin bokla baş başa karanlıkta kalırız. Cecil B. Demille'in kamerayı giriş çıkışı engelleyecek şekilde yerleştirdiği düşünülürse üstüne üstlük bir de bu daracık odaya hapsoluruz. Devam et, Curt. Sen iyiysen ben de iyiyim."</p>
<p style="text-align: justify;">Curt bir adım gerileyerek nispeten daha temiz havayı içine çekti, kendini toparlamaya çalıştı ve tekrar masaya yaklaştı. "Ölçmüyorum," dedi. "Bu işi barakada halletmiştik zaten, değil mi?"</p>
<p style="text-align: justify;">"Evet," dedi Sandy. "Uzunluğu otuz altı santimetre. Bir diğer deyişle on dört inç. Gövdenin en geniş bölümü yaklaşık bir karış. Belki birazcık daha az. Tanrı aşkına, devam et de şu işi bir an önce bitirip buradan çıkalım."</p>
<p style="text-align: justify;">"Bana her iki bisturiyi ve retraktörleri<a id="ds6" href="#d6"><sup>6</sup></a>&nbsp;ver."</p>
<p style="text-align: justify;">"Kaç retraktör?"</p>
<p style="text-align: justify;">Curt ona salaklık etme, dercesine baktı. "Hepsini." Terle ıslanan alnını çabucak tekrar sildi. Sandy aletleri kameranın üzerinden uzattı ve Curt de olabilecek en iyi şekilde ayarlamaları yaptı. "Vizörden izle, tamam mı?" dedi Sandy'ye. "Olabildiğince yakın çek. Elde edebileceğimiz en iyi kayıt olsun."</p>
<p style="text-align: justify;">"Yine de insanlar bir düzmece olduğunu söyleyecek," dedi Tony ona. "Bunu biliyorsun, değil mi?"</p>
<p style="text-align: justify;">Bunun üzerine Curt, Sandy'nin asla unutamayacağı bir şey söyledi. Curtis'in ağır bir manevi gerilim ve giderek kötüleşen fiziksel şartlar altında olduğunu ve insanların böyle durumlarda akıllarından geçeni başka zaman kullanmaya cesaret edemeyecekleri kelimelerle ifade edebileceklerini biliyordu. "John Q'ları siktir et," demişti Curt. "Bu bizim için."</p>
<p style="text-align: justify;">"Çok net, yakın bir görüntü yakaladım," dedi Sandy ona. "Koku kötü olabilir ama ışık muhteşem." Kameranın küçük ekranının köşesindeki saat 19:49:01'i gösteriyordu.</p>
<p style="text-align: justify;">"Kesiyorum," dedi Curt ve daha büyük olan bisturiyi panoya mıhlanmış yaratığın karın bölgesi üzerine bastırarak yardı. Elleri titremiyordu; bir sahne korkusu yaşadıysa çoktan geçip gitmiş olmalıydı. Yoğun bir sıvının baloncuğunun patlaması gibi bir ses çıktı ve siyah sümüksü madde yarıktan süzülüp alttaki teneke hazneye dolmaya başladı.</p>
<p style="text-align: justify;">"Of, Tanrım," dedi Sandy. "Bu koku gerçekten berbat." "İğrenç," dedi Tony. Sesi duyduğu tiksintiyle cılızlaşmıştı. Curt onlara aldırmadı. Yaratığın karnını açtı ve insan otopsilerindeki Y-kesimini örnek alarak raptiyelenmiş kanat altlarına doğru standart kesimleri yaptı. Sonra kıskacını kullanarak göğüs bölgesinin üzerindeki katmanı açtı ve ince kemikten bir kemer altından görülen koyu yeşil süngerimsi bölümü gözler önüne serdi.</p>
<p style="text-align: justify;">"Ulu Tanrım, akciğerleri nerede?" diye sordu Tony. Sandy onun kesik kesik nefesler aldığını duyabiliyordu. "Yeşil şey bir akciğer olabilir," dedi Curt. "Daha çok bir..."</p>
<p style="text-align: justify;">"Beyne benziyor, evet, biliyorum. Yeşil bir beyin. Haydi bir göz atalım."</p>
<p style="text-align: justify;">Curt bisturinin kör tarafıyla yeşil organın üzerindeki beyaz kemere hafifçe vurdu. "Yeşil şey bir beyinse yaratığın evrimi onu korumak için bir kasa yerine bekâret kemeri meydana getirmiş. Bana makası ver, Sandy. Küçük olanı."</p>
<p style="text-align: justify;">Makası uzatan Sandy tekrar kameranın vizöründen bakmaya koyuldu. Curt'ün talimatları üzerine görüntüyü iyice yakınlaştırmıştı ve resim son derece netti.</p>
<p style="text-align: justify;">"Şimdi... kesiyorum."</p>
<p style="text-align: justify;">Curt yay şeklindeki ince kemik parçasını makasın bıçakları arasına aldı ve bir paket ipini keser gibi tek bir hareketle, temiz bir iş çıkardı. Kemik parçası bir kaburga gibi iki yana açıldı ve aynı anda, yaratığın göğsündeki süngerimsi yeşil şeyin yüzeyi beyazlaştı ve bir radyatör gibi tıslamaya başladı. Odayı güçlü bir nane ve karanfil kokusu sardı. Tıslama sesine köpürme sesleri eklendi. Neredeyse boşalmış bir dondurmalı süt bardağının dibini araştıran pipetin çıkardığı sese benziyordu.</p>
<p style="text-align: justify;">"Sence dışarı çıkmalı mıyız?" diye sordu Tony. "Artık çok geç." Curt yaratığın, üzerinde beyazımsı-yeşil damlacıkların belirip aşağı süzüldüğü süngerimsi şeyin bulunduğu açık göğsüne doğru eğilmişti. Gösterdiği tepki, basit bir ilgiyi çok aşmıştı; mest olmuş haldeydi. Ona bakınca Sandy kendine bilerek sarı humma bulaştıran adamı ve radyasyonlu ortamda fazla kalmaktan kanser olan Curie adlı kadını anlayabiliyordu. "Dünyaların yok edicisi oldum," diye mırıldanmıştı Robert Oppenheimer New Mexico çölünde başarıyla gerçekleştirilen atom bombası deneyi sırasında. Ve sonra bir çay molası bile vermeden hidrojen bombası üzerinde çalışmaya gitmişti. Yaptıkları şeyler onları esir alıyor, diye düşündü Sandy. Ve merak, ispatlanmış bir gerçek ama tatmin hissi her zaman bir söylentiden ibaret.</p>
<p style="text-align: justify;">"Ne oluyor böyle?" diye sordu Tony. Pembe maskesinin üzerinden göründüğü kadarıyla çavuşun kendi sorusuna verilebilecek iyi bir cevabı vardı.</p>
<p style="text-align: justify;">"Çürüyor," diye karşılık verdi Curt. "Çekimi iyi yapıyorsun, değil mi, Sandy? Başım görüntüyü engellemiyor, değil mi?"</p>
<p style="text-align: justify;">"Gayet iyi," dedi Sandy biraz boğuk bir sesle. Nane ve karanfil kokusu karışımı ilk başta rahatlatıcı gelmişti, ama artık boğazının gerisinde makine yağı tadı varmış gibi hissetmesine yol açıyordu. Lahanamsı koku da yavaşça geri dönüyordu. Sandy'nin baş dönmesi artmış, midesi iyice altüst olmuştu. "Ama şu işi bir an önce bitirelim derim, burada boğulup kalacağız." "Koridorun sonundaki kapıyı aç." "Ama demiştin ki..."</p>
<p style="text-align: justify;">"Söylediğini yap," dedi Tony ve Sandy de yaptı. Geri döndüğünde Tony, Curt'e göğsün üzerindeki kemiği kesmesinin çürüme işlemini hızlandırmış olup olamayacağını soruyordu.</p>
<p style="text-align: justify;">"Hayır," dedi Curt. "Sanırım buna yol açan, makasın ucuyla süngerimsi şeye dokunmuş olmam. Arabadan çıkan şeyler bizimle pek iyi anlaşamıyor gibiler, değil mi?"</p>
<p style="text-align: justify;">Ne Sandy, ne de Tony bu konuyu tartışmak istiyordu. Yeşil, süngerimsi şey ne bir beyne, ne akciğere, ne de bildikleri başka herhangi bir şeye benziyordu; bir yaratığın açık göğsünün içindeki eriyip çürüyen bir keseydi, hepsi bu.</p>
<p style="text-align: justify;">Curt, Sandy'ye baktı. "Bu yeşil şey beyniyse sence kafasının içinde ne var? İnsan merak ediyor." Ve diğer iki adam ne yaptığını tam olarak anlayamadan Curt elindeki küçük bisturinin ucunu yaratığın camlaşmış gözüne batırdı.</p>
<p style="text-align: justify;">Parmağını ağzının içine sokup yanağından ses çıkacak şekilde çeken birinin çıkardığına benzer bir ses duyuldu. Göz içe göçtü ve korkunç bir damla gözyaşı gibi yuvasından çıktı. Tony'nin dudakları arasından istemsiz, dehşet dolu bir haykırış fırladı. Sandy hafif bir çığlık attı. Patlak göz, yaratığın tüylü omzuna, ardından sıvı haznesine düştü. Birkaç saniye içinde tıslama sesi çıkarıp beyazlaşmaya başladı.</p>
<p style="text-align: justify;">"Yeter artık," diyen kendi sesini duydu Sandy. "Bunun hiçbir anlamı yok. Bundan bir şey öğrenemeyeceğiz, Curtis. Öğrenilecek bir şey yok."</p>
<p style="text-align: justify;">Sandy'nin görebildiği kadarıyla Curtis onu duymuyordu bile. "Lanet olsun," diye fısıldıyordu. "Lanet olsun."</p>
<p style="text-align: justify;">Boş göz yuvasından ipliksi, pembe bir madde çıkmaya başladı. Pamuk helvasına veya insanların çatılarında kullandıkları yalıtım maddesine benziyordu. Dışarı çıktı, şekilsiz bir yumru oluşturdu ve ardından yeşil şey gibi beyaza dönüp sıvılaşmaya başladı.</p>
<p style="text-align: justify;">"O bok canlı mıydı?" diye sordu Tony. "O şey dışarı çıktığında..."</p>
<p style="text-align: justify;">"Hayır, sadece basınç değişimine bağlı bir tepkiydi," dedi Curt. "Bundan eminim. Bir tüpten çıkan tıraş kremi kadar cansız. Kaydettin, değil mi, Sandy?"</p>
<p style="text-align: justify;">"Evet. Ne işe yarayacaksa artık."</p>
<p style="text-align: justify;">"Tamam. Şimdi de karnın alt kısmına bakıp şu işi bitirelim."</p>
<p style="text-align: justify;">Bir sonraki adımda gördükleri, bir ay boyunca uyku yüzü göstermeyecek türdendi. Sandy günlerce uykusuz kaldı, uyuyabildiği kısa sürelerin sonundaysa hep yutkunarak, bir yaratık göğsünün üzerine çöreklenip nefesini çalıyormuş gibi soluk soluğa uyandı.</p>
<p style="text-align: justify;">Curt tüylü katmanı karın bölgesinden çekerek panoya bastırdı Tony'den önce sol, ardından sağ tarafını raptiyelemesini istedi. Tony, kendisinden isteneni yaptı ama bu pek de kolay olmamıştı; iş çok ince bir hal almış, her iki adam da yüzünü yarığa iyice yaklaştırmıştı. Sandy o mesafeden kokunun dayanılmaz olacağını düşündü.</p>
<p style="text-align: justify;">Curt başını çevirmeden kolunu uzattı ve el yordamıyla Tensor lambaların birini bulup yarığın içi iyice aydınlanacak şekilde hafifçe çevirdi. Sandy mavimsi gri bir kese üzerine kümelenmiş koyu, karaciğerimsi kırmızı renkte, hortuma benzer şeyler -bağırsaklar-gördü.</p>
<p style="text-align: justify;">"Kesiyorum," diye mırıldandı Curt ve elindeki bisturinin ucunu kesenin yamru yumru, yumuşak yüzeyinde hafifçe gezdirdi. Kese anında yarıldı ve simsiyah irin, dosdoğru suratına fışkırarak yanaklarını boyadı ve maskesini lekeledi. Daha çoğu, Tony'nin eldivenlerine sıçradı. Sandy ağzı bir karış halde kameranın arkasında donakalmış, olanları izlerken diğer iki adam haykırarak irkildiler. Hızla sönen kesenin içinden gri bir zarla kaplı siyah topaklar dökülüyordu. Sandy, bu topakların örümcek ağlarına takılmış ve örümceğin iyice sarıp sarmaladığı böceklere benzediklerini düşündü. Sonra her topağın açık duran, camlaşmış tek bir gözünün olduğunu ve bu gözlerin ona dikilmiş gibi göründüğünü fark etti ve o anda sinirleri boşaldı. Haykırarak kameradan uzaklaştı. Hemen sonra, haykırışların yerini öğürmeler aldı. Bir an sonraysa gömleğinin önüne kustu. Sandy bunların neredeyse hiçbirini hatırlamıyordu; Curt'ün son kesimini takip eden yaklaşık beş dakikalık süre içinde olanlar hafızasından silinmişti ve Sandy bunun için minnettardı.</p>
<p style="text-align: justify;">Bu kayıp bölümün ardından ilk hatırladığı, Tony'nin, "Haydi, hemen, duymuyor musunuz?" deyişiydi. "Geri dönün ve yukarı çıkın. Burada her şey kontrol altında." Sol kulağının yakınında Curt'ün aynı şeyleri mırıldandığını duyabiliyordu. Sandy'ye her şeyin yolunda olduğunu, hiçbir şeyinin olmadığını söylüyordu.</p>
<p style="text-align: justify;">Bunun üzerine Sandy histeri dünyasına yaptığı kısa ziyaretten geri döndü. Ama her şey yolundaysa Curt niye bu kadar sık nefes alıyordu? Ve Sandy'nin kolunu tutan eli neden buz gibiydi? Ellerinin soğukluğu, eldivenlerinin (o ana dek çıkarmadığı) üzerinden bile hissediliyordu.</p>
<p style="text-align: justify;">"Kustum," dedi Sandy ve yanaklarına hücum eden kanın sıcaklığını hissetti. Hayatında hiç bu kadar utandığını ve moralinin bozulduğunu hatırlamıyordu. "Ulu Tanrım, üstüme başıma kustum."</p>
<p style="text-align: justify;">"Evet," dedi Curt. "Ne var ne yoksa bir kahraman gibi çıkardın. Boş ver."</p>
<p style="text-align: justify;">Sandy derin bir nefes aldı. Midesi tekrar düğümlenip yine ona ihanet edecek gibi olunca yüzünü buruşturdu. Koridordaydılar ama orada bile iç bulandırıcı lahanamsı koku çok güçlüydü. Koridorun tam olarak neresinde olduğunu o an fark etti: uzatma kablosunu aldığı ıvır zıvır dolabının önünde duruyordu. Dolabın kapağı açıktı. Sandy kesinlikle emin olmamakla beraber içine girmek, kapağı ardından kapamak ve karanlığın içinde kıvrılıp saklanmak için malzeme odasından oraya kadar koştuğunu sanıyordu. Bu fikir ona komik geldi ve hafifçe gülmekten kendini alamadı.</p>
<p style="text-align: justify;">"Böylesi daha iyi," dedi Curt. Sandy'nin sırtına dostça bir tavırla vurdu. Sandy dokunuşundan kaçınca da şaşırmış göründü.</p>
<p style="text-align: justify;">"Olmaz," dedi Sandy. "O yaratık..."</p>
<p style="text-align: justify;">Sözünü tamamlayamadı; boğazı düğümlenmişti. Hiçbir şey söylemeden Curt'ün elini işaret etti. Hamile yarasamsı yaratığın rahminden çıkan sümüksü madde Curt'ün eldivenlerinin her yerine bulaşmıştı ve bir kısmı şimdi Sandy'nin koluna sıvaşmıştı. Curt'ün boynuna indirdiği maskesinin üzerinde de o iğrenç maddeden vardı. Yanağına da yara kabuğuna benzer bir parça yapışmıştı.</p>
<p style="text-align: justify;">Tony koridorun diğer ucunda, malzeme odasının açık duran kapısının ötesinde, merdivenin başında duruyor, endişe ve merakla içeri bakmaya çalışan dört beş kişiyle konuşuyordu. Sakinleştirici hareketler eşliğinde onları tekrar yukarı çıkmaya ikna etmeye çalışıyordu ama diğerleri henüz buna hazır değil gibi görünüyordu.</p>
<p style="text-align: justify;">Sandy malzeme odasının kapısına kadar yürüdü ve hepsinin onu rahatça görebileceği bir yerde durdu. "Bir şeyim yok, çocuklar, iyiyim, iyisiniz, herkes iyi. Yukarı çıkın ve sakinleşin. İşi tamamladığımızda her şeyi videoda izleyebilirsiniz."</p>
<p style="text-align: justify;">"İzlemek isteyecek miyiz?" diye sordu Orville Garrett.</p>
<p style="text-align: justify;">"Muhtemelen hayır," dedi Sandy.</p>
<p style="text-align: justify;">Toplanan polisler üst kata döndüler. Yanakları bembeyaz kesilmiş olan Tony, Sandy'ye döndü ve başını hafifçe salladı. "Teşekkürler."</p>
<p style="text-align: justify;">"Yapabileceğimin en azı buydu. Paniğe kapıldım, patron. Gerçekten çok üzgünüm."</p>
<p style="text-align: justify;">Curt bu kez omzunu tutup hafifçe sıktı. Sandy bu dokunuştan kaçacaktı ki, genç meslektaşının lekeli eldivenleri çıkardığını görüp rahatladı. Eldiven olmaması iyiydi. Birazcık da olsa iyiydi.</p>
<p style="text-align: justify;">"Tek başına değildin," dedi Curt. "Tony'yle ben de tam arkandaydık. Bizi fark edemeyecek kadar korkmuştun, hepsi bu. Kaçarken Huddie'nin kamerasını devirdik. Umarım bir şey olmamıştır. Olduysa, sanırım yenisini almak için aramızda para toplamamız gerekecek. Haydi, durumuna bir bakalım."</p>
<p style="text-align: justify;">Malzeme odasına dönerken üçü de yeterince kararlıydı ama önce, hiçbiri içeri giremedi. Bunun bir nedeni, çürük çorbayı andıran berbat kokuydu. Ama en büyük sebep, yarasamsı yaratığın, kasabadan asla taşınmayacak korkunç bir tanıdık gibi karnı yarılmış halde mantar panonun üzerine sabitlenmiş, olay yerine vardıklarında kan, parçalanmış bağırsaklar, dökülmüş benzin ve kaynamış plastik kokularını aldıkları hafta sonu yol kazaları gibi temizlenmeyi bekleyerek hâlâ orada olduğunu bilmeleriydi; o kokuyu aldıklarında birinin öldüğünü ya da ölmek üzere olduğunu, bir başkasının çığlıklar attığını ve ağladığını, yolun üzerinde tek başına duran bir ayakkabı bulacaklarını -bir çocuk ayakkabısı olmamasını dilerlerdi, ama çoğunlukla öyle olurdu- anlarlardı. Sandy için böyleydi. Onları Tanrı 'nın verdiği ve işte, bununla hayatınızı mümkün olduğunca iyi bir şekilde sürdürün, dediği, işkenceyle yeni şekiller almış bedenlerinin yanında, yol üzerinde ya da yol kenarında bulurlardı; pantolonlardan veya gömleklerden fırlayan kemikler, hâlâ konuşan (ve çığlık atan) insanların yarı yarıya geriye dönmüş kafaları, yuvasından sarkan gözler, kanaması olan yavrusunu kucağında tutup yaşıyor mu? Lütfen, kontrol eder misiniz? Ben yapamam, buna cesaret edemem, diyen, kendisi de kan kaybeden bir anne. Koltuklarda her zaman kan, camlardan geri kalanların üzerinde de kanlı parmak izleri olurdu. Yolun üzerinde de rengi yanıp sönen mavi kırmızı ışıklar yüzünden mora dönüşen kan gölleri olurdu. Onları, pislikleri ve kırık camları temizlemek zorundaydılar çünkü John Q ve ailesi pazar ayini için kiliseye giderken öyle şeyler görmek istemezdi. Ve faturaları John Q ödüyordu.</p>
<p style="text-align: justify;">"Bunu halletmemiz gerekiyor," dedi çavuş. "Biliyorsunuz." Biliyorlardı. Yine de hiçbiri yerinden kıpırdamadı. Ya bazıları hâlâ yaşıyorsa? diye düşünüyordu Sandy. Aptalca bir fikirdi, yarasamsı yaratık altı haftadan uzun bir süredir kapağı kapalı bir buz kutusunun içindeki plastik torbada duruyordu ama aptalca olduğunu bilmek yetmiyordu. Mantık, en azından bir süre için gücünü kaybetmişti. Beyni (yeşil beyni) göğsünde olan, tek gözlü bir yaratık söz konusuyken mantık, komik bir kavramdan ibaret kalıyordu. Sandy, küçük masanın üzerinde duran tulumsu zarlara sarılı siyah topakların Tensor lambaların yaydığı ısının etkisiyle hayata döndüklerini, bir nabız gibi atmaya ve uyuşukça hareket etmeye başladıklarını hayal etmekte hiç zorluk çekmiyordu. Evet, bunu hayal etmek kesinlikle çok kolaydı. Ve çıkardıkları sesleri. Tiz, bebek ağlaması sesleri. Yeni doğan kuş ya da yarasa yavrularının çığlıkları. Ama kahretsin, ilk kaçan o olmuştu. Odaya ilk dönen de o olabilirdi, en azından bu kadarını yapabilirdi.</p>
<p style="text-align: justify;">"Haydi," dedi ve eşikten içeri girdi. "Şu işi bitirelim. Sonra bütün geceyi duşta geçireceğim."</p>
<p style="text-align: justify;">"Sıraya girmen gerekecek," dedi Tony.</p>
<p style="text-align: justify;">Otoyollarda pek çok kez yaptıkları gibi malzeme odasındaki karışıklığı temizlediler. Yaklaşık bir saat sürdü ve başlarken zorlanmalarına rağmen bitirirken neredeyse kendilerine gelmişlerdi. Bunda en büyük katkıyı sağlayan ise vantilatördü. Tensor lambaları söndürdükten sonra vantilatörü sigortaları attırma riski olmaksızın çalıştırabilmişlerdi. Curt bu kez malzeme odasının kapısını kapatmak üzerine tek bir laf bile etmemişti. Sandy onun artık gizlilik ve karantina için geç kalınmış olduğunu düşündüğünü tahmin etti.</p>
<p style="text-align: justify;">Vantilatör lahanamsı ve nanemsi kokuyu tamamen yok edememişti ama koridora doğru dağıtarak midelerinin biraz olsun düzelmesine yardım etmişti. Tony video kamerayı kontrol etti ve iyi durumda olduğunu söyledi.</p>
<p style="text-align: justify;">"Curt mikroskopla bakmak istediğin herhangi bir şey var mı? Varsa biraz daha kalabiliriz. Değil mi, Sandy?"</p>
<i><b></b></i><p style="text-align: justify;">Sandy pek hevesli olmamakla birlikte başı salladı. O şekilde kaçtığı ve kustuğu için hâlâ utanıyordu; kendini, bunları hâlâ telafi edememiş gibi hissediyordu.</p>
<p style="text-align: justify;">"Hayır," dedi Curt. Sesi yorgun ve bezgindi. Heyecanı kaybolmuş gibiydi. "Keseden dökülen lanet olası topaklar, yaratığın yavrularıydı. Siyah şey de muhtemelen kandı. Geri kalanına gelirsek... ne gördüğümü ben de bilmiyorum."</p>
<p style="text-align: justify;">Sesindeki sadece bezginlik değil, neredeyse umutsuzluktu, ama ne Tony, ne de Sandy bunu hemen o an fark etti. Sandy bunu, o gün satın alıp parasını ödediği uykusuz gecelerden birinde anladı. Doğu Statler Heights'taki küçük evinin yatak odasında, ellerini başının altına koymuş, açık bıraktığı başucu lambasının aydınlığında, radyonun kısık sesi eşliğinde, gözlerinde uykunun zerresi olmaksızın yatarken fark etmişti. Curt'ün, Buick'in gelmesinden sonra, hatta belki hayatında ilk kez neyle yüz yüze geldiğini anlamıştı: bilmek istediklerini, kendi kendine bilmeye ihtiyaç duyduğunu söylediklerini asla öğrenemeyecek olması çok büyük bir ihtimaldi. Onun tutkusu keşfedip gözler önüne sermekti ama ne olmuş yani? Unut bunu, Jack. Birleşik Devletler'in dört bir köşesindeki ilkokullarda okuyan çocuklara tutkunun ne olduğu sorulacak olsa, NBA'de oynamak olduğunu söylerlerdi. Hemen hemen hepsinin geleceği çok daha sıradan olacaktı. Çoğu insan gün gelir olaylara geniş bir açıdan bakar ve sandığı gibi kaderi gülümseyen dudaklarından öpmediğini, gerçekte hayatın, ağzına acı bir ilaç vermiş olduğunu anlardı. Curtis Wilcox da bu aşamaya gelmemiş miydi? Sandy öyle olduğunu düşünüyordu. Buick'e duyduğu ilgi muhtemelen devam edecekti ama aradan yıllar geçtikçe o ilgi gerçekte olduğu şeye giderek daha çok benzemeye başlayacaktı, yani sıradan polis işine. Gözetleme ve takip, rapor yazma (karısının daha sonra yakacağı günlüklere), Buick kısa bir süre debelenip sonra ölecek bir başka canavar doğurduğunda ortalığı temizlemek gibi sıradan işler.</p>
<p style="text-align: justify;">Ve arada sırada uykusuz bir gece geçirmek. Ama bunlar zaten paketin içindeydi, değil mi?</p>
<p style="text-align: justify;">Curt ve Tony yaratığı mantar panonun üzerinden kaldırdılar. Tekrar kanıt torbasına koydular. İki tanesi haricindeki tüm siyah topaklar bir parmak izi fırçasıyla kanıt torbasının içine süpürüldü. Curt bu kez torbanın ağzının sıkıca kapalı olup olmadığını iyice kontrol etti. "Arky hâlâ buralarda mı?" diye sordu.</p>
<p style="text-align: justify;">Tony, "Hayır," dedi. "Kalmak istedi ama onu eve gönderdim." "Öyleyse biriniz yukarı çıkıp Orv veya Buck'a arka taraftaki çöp yakma fırınını ateşlemesini söyler mi? Ayrıca biri fırının üzerine bir kap su koysun. Büyük bir kap."</p>
<p style="text-align: justify;">"Ben yaparım," dedi Sandy ve Huddie'nin kamerasındaki kaseti çıkarıp yukarı çıktı.</p>
<p style="text-align: justify;">O yokken Curt yaratığın karnından ve rahminden çıkan siyah, yapışkan sıvıyı bir bezle sildi; ayrıca göğsündeki organın erimesiyle ortaya çıkan beyaz, sümüksü sıvıyı da sildi. Her bir bezi ince naylonla sardı ve bir başka kanıt torbasına koydu. Küçük kanatları bedenlerine sarılmış halde duran iki doğmamış yaratığı (tüyler ürpertici tek gözleri açıktı) üçüncü bir kanıt torbasına koydu. Curt işini çok becerikli, ustaca hareketlerle yapıyordu, ama daha önceki hevesi kaybolmuştu. Herhangi bir suç mahallinde gibiydi.</p>
<p style="text-align: justify;">Örnekler ve yarasamsı yaratığın derisi yüzülmüş bedeni sonunda George Morgan'ın "Ekip D'nin Özel Hazinesi" adını verdiği eski, yeşil dolaba kondu. Fırının üzerine koyulan kaptaki su kaynayınca Tony kabı taşıyan iki polisin aşağı inmesine izin verdi. Beş adam, kalın plastikten mutfak eldivenleri takıp ulaşabildikleri her bölgeyi temizledi. İstenmeyen organik kalıntılar; temizlik için kullanılan bezler, cerrah eldivenleri, dişçi maskeleri ve gömleklerle birlikte plastik bir torbaya kondu. Torba daha sonra çöp yakma fırınına atıldı ve dumanı gökyüzüne yükseldi, Tanrı ebedidir, amin.</p>
<p style="text-align: justify;">Sandy, Curtis ve Tony duş aldılar; aşağıdaki tankı bir değil, iki kez doldurmalarını gerektirecek uzun ve sıcak duşlar. Daha sonra, yanakları pembeleşmiş, saçları düzgünce taranmış, tertemiz giysilere bürünmüş halde arka taraftaki sigara içme bankına oturdular.</p>
<p style="text-align: justify;">"O kadar temizim ki neredeyse gıcırdayacağım," dedi Sandy.</p>
<p style="text-align: justify;">Bir süre hiç konuşmadan barakaya baktılar.</p>
<p style="text-align: justify;">"O boktan şeyden üzerimize çok miktarda bulaştı," dedi Tony sonunda. "Çok miktarda." Başlarının üzerindeki ay, cilalanmış bir kaya gibi gökyüzünde parlıyordu. Sandy havada bir titreşim olduğunu hissedebiliyordu. Belki mevsim değişiminin etkisiydi. "Hastalanırsak..."</p>
<p style="text-align: justify;">"Bence hastalanacak olsaydık şimdiye kadar çoktan olmuştuk," dedi Curt. "Şanslıyız. Hem de çok şanslı. Banyodaki aynada gözlerinize iyice baktınız mı?"</p>
<p style="text-align: justify;">Bakmışlardı, elbette. Gözleri uzun bir gün boyunca çalı yangını ile mücadele etmişler gibi kanlanmış, etrafları kızarmıştı.</p>
<p style="text-align: justify;">"Sanırım bu yakında geçecek," dedi Curt. "Ama o maskeleri takmakla çok iyi ettiğimize inanıyorum. Belki mikroplara karşı bir koruma sağlamıyorlar, ama en azından o siyah şeyin ağzımıza girmesini önlediler. Bence ağzımıza girecek olsalardı çok ciddi sonuçlarla karşılaşabilirdik."</p>
<p style="text-align: justify;">Haklıydı.</p>
<p style="text-align: justify;"><a id="d6" href="#ds6">6.Yara ağzını açık tutan alet.</a></p>
<p></p>
</body>
</html>