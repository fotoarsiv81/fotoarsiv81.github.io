<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">ŞİMDİ: Sandy<br/></h2>
<p style="text-align: justify;"><span style="font-size: 1em; text-align: left; text-indent: 1em;">Barakada leylak rengi denebilecek kadar solgun bir parlama oldu. Onu karanlık takip etti... sonra bir parlama daha oldu... ve yine karanlık... bu kez kesintisiz bir karanlık.</span></p>
<p style="text-align: justify;">"Artık bitti mi?" diye sordu Huddie. Sonra kendi sorusunu kendi cevapladı. "Evet, sanırım öyle."</p>
<p style="text-align: justify;">Ned buna aldırmadı. "Ne?" diye sordu bana. "Ne demişti?"</p>
<p style="text-align: justify;">"Evinde işlerin yolunda olduğu her adamın söylediğini," dedim. "Dünyanın en şanslı adamı olduğunu."</p>
<p style="text-align: justify;">Steff mikrofonunun ve bilgisayarının başına dönmüştü ama diğerleri hâlâ bizimleydi. Ned onlarla hiç ilgilenmedi. Kızarık, şiş gözleri üzerimden bir anlığına bile ayrılmadı. "Başka bir şey söyledi mi?</p>
<p style="text-align: justify;">"Önceki hafta Rocksburg Railroad'a karşı iki sayı yaptığını ve ikinci sayıdan sonra ona el salladığını söyledi. Çok hoşuna gitmişti, anlatırken gülüyordu. En kötü gününde bile onun en iyi gününde olduğundan daha iyi oynadığını söyledi. Ayrıca oyun kurucu olmak istiyorsan pasını geliştirmen gerektiğini söyledi."</p>
<p style="text-align: justify;">Çocuk gözyaşlarıyla mücadele ederek başını eğdi. Ona biraz olsun kolaylık sağlayabilmek için hepimiz başımızı çevirdik. Sonunda, "Bana asla pes etmememi söyledi ama araba konusunda o pes etti," dedi. "O kahrolası Buick 8. O konuda pes etti işte."</p>
<p style="text-align: justify;">"Bir seçim yaptı," dedim. "Arada fark var."</p>
<p style="text-align: justify;">Bunu düşünerek bir süre sessizce oturdu. Sonra başını salladı. "Pekâlâ."</p>
<p style="text-align: justify;">Arky, "Bu kez gerçekten eve gidiyorum," dedi. Ama gitmeden önce asla unutamayacağım bir şey yaptı: eğilip Ned'in şiş yanağına bir öpücük kondurdu. Hareketindeki şefkat beni çok şaşırtmıştı, "iyi geceler, evlat."</p>
<p style="text-align: justify;">"iyi geceler, Arky."</p>
<p style="text-align: justify;">Eski kamyonetine binip uzaklaşmasını izledik. Sonra Huddie, "Ned'i Chevy'siyle evine bırakırım. Kim bizi takip edip sonra beni arabama geri getirir?"</p>
<p style="text-align: justify;">"Ben yaparım," dedi Eddie. "Ama sen onu eve bırakırken arabada bekleyeceğim. Michelle Wilcox yaylım ateşine başlarsa menzil dışında olmak istiyorum."</p>
<p style="text-align: justify;">"Sorun olmaz," dedi Ned ona. "Ona spreyi rafın üzerinde görüp ne olduğunu merak ettiğimi, elime aldığımda da yönüne dikkat etmeyip salakça suratıma sıktığımı söylerim."</p>
<p style="text-align: justify;">Hoşuma gitmişti. Basitlik, işin içine ayrı bir inandırıcılık katıyordu. Babası hayatta olsa o da tıpkı buna benzer bir hikâye uydururdu.</p>
<p style="text-align: justify;">Ned iç geçirdi. "Yarın sabah ilk iş Statler'da göz doktorunun muayenehanesinde olacağım, işin kötü yanı bu."</p>
<p style="text-align: justify;">"Canın yanmayacaktır," dedi Shirley. O da çocuğu öptü. "iyi geceler, millet. Bu kez herkes gidecek ve kimse geri dönmeyecek."</p>
<p style="text-align: justify;">"Umarım," dedi Huddie ve Shirley'nin uzaklaşmasını izledik. Kırk beş yaş civarındaydı ama hâlâ bakılmaya değer tarafları vardı. Ay ışığı altında bile. (Özellikle ay ışığında.)</p>
<p style="text-align: justify;">Bize kısaca selam verdikten sonra hızla önümüzden geçti ve arka lambalarının uzaklaştığını gördük.</p>
<p style="text-align: justify;">B Barakası karanlıktı. Orada ne stop lambaları ne de havai fişekler vardı. O gecelik hepsi sona ermişti ve bir gün, tamamen bitecekti. Ama henüz değil. Tembel nabız atışını zihnimin gerisinde hissediyor, kolaylıkla kelimelere dönüşebilecek zayıf fısıltısını duyabiliyordum.</p>
<p style="text-align: justify;">"Sen de bizimle gelmek ister misin, Sandy?" diye sordu Huddie.</p>
<p style="text-align: justify;">"Hayır, siz gidin. Ben burada biraz daha oturup eve gideceğim. Michelle herhangi bir sorun çıkaracak olursa ona beni aramasını söyleyin. Buradan ya da evden arayabilir, fark etmez."</p>
<p style="text-align: justify;">"Annem sorun çıkarmayacaktır," dedi Ned.</p>
<p style="text-align: justify;">"Ya sen?" diye sordum. "Seninle ilgili bir sorunumuz olacak mı?"</p>
<p style="text-align: justify;">Tereddüt etti. Sonra, "Bilmiyorum," dedi.</p>
<p style="text-align: justify;">Sanırım bazı yönlerden verebileceği en iyi cevap buydu. Dürüstlüğüne şapka çıkarmak gerekirdi.</p>
<p style="text-align: justify;">Huddie ile birlikte Bel Air'e doğru yürüdüler. Eddie kendi arabasına yönelmeden önce benimkinin yanına gitti ve tavandaki Kojak'i alıp içeri koydu.</p>
<p style="text-align: justify;">Ned arabanın yanına vardıklarında durup bana baktı. "Sandy."</p>
<p style="text-align: justify;">"Evet?"</p>
<p style="text-align: justify;">"Nereden gelmiş olabileceğine dair hiçbir fikri yok muydu? Ne olduğuna dair? Siyah şapkalı adamın kim olduğuna dair? Hiçbirinizin fikri yok mu?"</p>
<p style="text-align: justify;">"Hayır. Ara sıra üzerinde düşündüğümüz oldu ama hiçbirimiz elle tutulur bir fikir üretemedik. Jackie O'Hara bir keresinde Buick'in hiçbir yere uymayan bir bulmaca parçası gibi olduğunu söylemişti ve kanımca tam da üzerine basmıştı. Onu bir yere yerleştirmeye çalışır durursun, evirir çevirir, baş aşağı edersin ama hiçbir yere girmez. Sonra arkasını çevirip bakarsın ve diğer parçaların yeşil, elinde tuttuğununsa siyah olduğunu görürsün. Anlayabiliyor musun?"</p>
<p style="text-align: justify;">"Hayır," dedi.</p>
<p style="text-align: justify;">"Eh, bu konu üzerinde düşün bakalım," dedim. "Çünkü bununla yaşamak zorundasın."</p>
<p style="text-align: justify;">"Nasıl yapacağım?" Sesinde öfke yoktu. Kızgınlığı eriyip yok olmuştu. Şimdi tek istediği talimatlardı. Güzel.</p>
<p style="text-align: justify;">"Sen nereden geldiğini ve nereye gideceğini biliyor musun, peki?" diye sordum. "Ama bilmesen de bununla yaşayabiliyorsun. Kafanı bu konuya fazla takma. Yumruklarını gökyüzüne sallayıp Tanrı'ya lanet okumak için günde bir saatten fazlasını ayırma."</p>
<p style="text-align: justify;">"Ama..."</p>
<p style="text-align: justify;">"Buick'ler her yerde," dedim.</p>
<p style="text-align: justify;">Herkes gittikten sonra Steff dışarı çıkıp bana kahve içip içmeyeceğimi sordu. Ona teşekkür ettim ve istemediğimi söyledim. Bir sigarası olup olmadığını sordum. Bana neredeyse şok içinde bakıp sigara içmediğini hatırlattı. Sanki üzerinde BUICK ROADMASTER'LAR BU NOKTADAN İLERİ GEÇEMEZ yazılı bir gişe kabininde oturuyordu. Tanrım, keşke öyle bir dünyada yaşıyor olsaydık. Keşke.</p>
<p style="text-align: justify;">"Eve mi gidiyorsun?" diye sordu.</p>
<p style="text-align: justify;">"Birazdan."</p>
<p style="text-align: justify;">İçeri döndü. Bankta tek başıma oturuyordum. Arabamda sigara vardı, torpido gözünde en azından yarım paket, ama o an kalkıp arabaya gitmeye çok üşenmiştim. Ayağa kalktığımda en iyisinin banka geri dönmeyip eve gitmek olacağını düşündüm. Sigarayı yolda içebilir, eve gittiğimde televizyon karşısında yemeğimi yerdim; The Country Way büyük ihtimalle kapanmıştı ve zaten Cynthia Garris'in yüzümü bu kadar kısa bir süre sonra tekrar görmekten memnun olacağından şüpheliydim. O akşam onu fazlasıyla korkutmuştum ama hissettiği korku, sonunda jetonum düşüp Ned'in ne yapacağını anladığımda benim hissettiğim korkunun yanında hiç kalırdı. Ve bu korkum, Ned kör bir halde kucağımdayken ve nabız atışı yaklaşan ayak sesleri gibi kulaklarımda çınlıyorken şimşek gibi çakan mor ışığın içindekileri gördüğümde hissettiğim dehşet yanında devede kulak sayılırdı. Görüşüm prizmatik bir cihazla ikiye bölünmüş gibi bir kuyudan bakarcasına her iki sahneyi aynı anda görebiliyordum. Bir periskoptan, şimşeğin böldüğü bir sahneye bakıyor gibiydim. Gördüklerim son derece canlıydı -asla unutmayacağım- ve inanılmayacak kadar garipti. Uçları kahverengimsi, sarımsı otlar, önümde yükselen taşlık bir tepeyi kaplıyordu. Otların arasında yeşil sırtlı böcekler vardı ve bir tarafta, o tuhaf zambaklardan bir küme görüyordum. Tepenin ardındaki gökyüzü morun korkunç bir tonuydu. Bulutlar küme kümeydi ve şimşekler ardı ardına çakıyordu. Tarih öncesi bir gökyüzüydü. Sürüler halinde bir şeyler gökyüzünde uçuşuyordu. Belki kuştular. Ya da Curt'ün incelemeye çalıştığı yarasalardandılar. Emin olabilmem için fazla yüksekteydiler. Ve unutmayın, tüm bunlar çok kısa bir süre içinde gerçekleşmişti. Belki bir de okyanus vardı ama bundan emin değilim; olabileceğini düşünmemin sebebi, Buick'in bagajından çıkan o korkunç balıktı. Ya da belki tuz kokusuydu. Roadmaster'ın etrafındayken bu belli belirsiz tuz kokusunu her zaman hissetmek mümkündü.</p>
<p style="text-align: justify;">Görüş alanımın alt kısmına yakın bir yerde, otların üzerinde ince, gümüş bir zincir vardı: Brian Lippy'nin gamalı haçının takılı olduğu zincir. Yıllar boyu açık havada kalmak zinciri karartmıştı. Biraz ötesinde, süslü, işlemeli bir kovboy çizmesi duruyordu. Derisinin büyük kısmının üzeri, örümcek ağına benzeyen siyahımsı gri bir tür yosunla kaplıydı. Yan yatmış çizmenin içinde, kemiğin sarımsı rengini seçebiliyordum. Kemiğin üzerinde et yoktu: o yerin yakıcı atmosferinde geçirilen yirmi yılda eti çürümüş olmalıydı ama etin yokluğunun tek sebebinin çürüme olduğundan şüpheliydim. Bence Eddie J'in eski okul arkadaşını yemişlerdi. Muhtemelen hâlâ hayattayken. Ve nefes alabiliyorsa o an çığlık da atıyor olmalıydı.</p>
<p style="text-align: justify;">O anlık görüntüden iki şey daha hatırlıyorum, ilki, siyahımsı gri yosunla kaplanmış bir şapkaydı. Şimdi taktıklarımızdan değildi, Üniformamız 1970'lerden beri değişmişti ama gördüğümün bir PEP Stetson'ı olduğuna şüphe yoktu. Büyük şapka. Uçup gitmemişti, çünkü biri ya da bir şey, onu yerinde tutmak için üzerine kıymıklı bir tahta kazık saptamıştı. Sanki Ennis Rafferty'nin katili, ölümünden sonra bile bu korkunç yabancıdan korkmaya devam etmiş ve kıyafetinin en çarpıcı parçasını, geceleri aç bir vampir gibi ayaklanmasın diye bir kazıkla sabitleştirmişti.</p>
<p style="text-align: justify;">Şapkanın yanında, otlar arasında neredeyse gözden kaybolmuş olan paslı tabancası duruyordu. O günlerde kullandığımız Ruger'dı. George Morgan'ın kendi canını alırken kullandığından. Ennis de tabancasını intihar etmek için mi kullanmıştı? Yoksa bir şeyin yaklaştığını görmüş, ona ateş ederken mi ölmüştü? Tabancasını hiç ateşleyebilmiş miydi?</p>
<p style="text-align: justify;">Bunu anlamanın imkânı yoktu ve daha iyi görmeme fırsat kalmadan Arky, Steff'e yardım etmesini haykırdı ve Ned ile birlikte hızla geri savrulduk. Daha fazlasını göremedim ama en azından bir sorunun cevabı alınmış oldu. Ennis Rafferty de Brian Lippy de gerçekten oraya gitmişti.</p>
<p style="text-align: justify;">Orası neresiyse.</p>
<p style="text-align: justify;">Ayağa kalktım ve son bir kez barakaya gittim, işte, gece mavisi Buick son derece normal bir arabaymış gibi sessizce duruyordu. Siyah şapkalı adam, Bradley Roach'a yağı tamam, demiş ve ardında bu tuhaf makineyi bırakarak ortadan kaybolmuştu.</p>
<p style="text-align: justify;">Son cılız ışık depremi sırasında bir ara bagaj kapağı yine kapanmıştı. Yerde yaklaşık bir düzine ölü böcek vardı. Onları ertesi gün temizlerdik. Resimlerini çekip onları kanıt torbalarına koymamızın bir anlamı yoktu, artık böyle şeylerle uğraşmıyorduk. Birkaç kişi böcekleri alıp arka taraftaki çöp yakma fırınına atardı. Bu iş için birilerini görevlendirirdim. Görev verme de en tepedeki koltukta oturmanın bir parçası ve insan zamanla bundan hoşlanmaya başlıyor. Birine boktan, diğerineyse keyifli bir iş verebilirim. Şikâyet edebilirler mi? Hayır. Etseler de bir işe yaramaz zaten.</p>
<p style="text-align: justify;">"Sen yok olduktan sonra da biz burada olacağız," dedim barakadaki şeye. "Bunu yapabiliriz."</p>
<p style="text-align: justify;">Lüks, geniş tekerlekleri üzerinde kıpırtısızca duruyordu. Zihnimin gerisinde bir fısıltı belirdi: Belki.</p>
<p style="text-align: justify;">...ama belki de yapamazsınız.</p>
<p style="text-align: justify;">Sonra ölüm ilanları her zaman mütevazıdır, değil mi? Evet. Gömlek her zaman bele sokulmuş, etek boyu da diz altındadır. Beklenmedik bir ölümdü. Koltukta oturulurken geçirilmiş bir kalp krizinden, yatak odasında bir hırsız tarafından bıçaklanmaya dek her şey olabilirdi. Ama polisler çoğunlukla gerçeği bilir. Her zaman bilmek istemezler, özellikle de ölen aralarından biriyse ama yine de bilirler. Çünkü çoğu zaman kemerimizde John Q'ların kulağına anlamsız gelen sesler çıkaran telsizlerimiz, yanardöner ışıklarımızla olay yerine ilk ulaşan bizler oluruz. Beklenmedik şekilde ölenlerin çoğunun açık gözlerinin göremeyeceği ilk yüzler bizimkiler olur.</p>
<p style="text-align: justify;">Tony Schoondist bize emekli olacağını söylediğinde ilk düşüncem, iyi, iyi, son günlerde işini hakkıyla yapmakta zorlanıyordu, olmuştu. Artık 2006 yılındayız ve ben de emekli olmayı düşünüyorum. Muhtemelen bazı genç polisler tıpkı benim gibi düşünüyordur: Artık Sorumlu Çavuş olarak vadesini doldurmuştu, isabet oldu. Ama kendimi genelde eskisi gibi hissediyorum. Haftanın herhangi bir günü çift vardiya çalışabilecekmiş gibi. Sayıları siyahları geçen gri tellere, dökülen saçlarım yüzünden giderek genişleyen alnıma baktığımda bunun bir hata, gerekli mercilere başvurulduğunda düzeltilebilecek bir yanlışlık olduğunu düşünüyorum. Bence kendini hâlâ yirmi beşinde hisseden bir adamın böyle ellilerinde görünmesi imkânsız. Ama biliyorum ki kendimi yaşımda hissettiğim kötü anlar da olacak. Peki Ned'i Roadmaster'ın direksiyonunun gerisinde oturur gördüğüm andan daha kötüsü var mıydı? Evet. Öyle bir an vardı.</p>
<p style="text-align: justify;">Haber geldiğinde Shirley görev başındaydı: 32. Karayolu'nda, Humboldt Yolu ayrımı yakınlarında bir kaza olmuştu. Bir başka deyişle eski Jenny İstasyonu'nun olduğu yerde. Gelip ofisimin kapısında durduğu sırada Shirley'nin benzi kül gibiydi.</p>
<p style="text-align: justify;">"Ne oldu?" dedim. "Neyin var?"</p>
<p style="text-align: justify;">"Sandy... arayan adam aracın kırmızı beyaz eski bir Chevrolet olduğunu söyledi. Şoför ölmüş." Yutkundu. "Parça parça olmuş. Adam öyle söyledi."</p>
<p style="text-align: justify;">Bu bölümü umursamamıştım ama daha sonra gördüğümde umursayacaktım. Adamı yani. "Chevrolet demek, modelini öğrendin mi?"</p>
<p style="text-align: justify;">"Sormadım. Soramadım, Sandy." Gözleri yaşlarla doluydu. "Ama sence Statler'da kaç tane kırmızı beyaz Chevrolet vardır?"</p>
<p style="text-align: justify;">Kaza yapan Chevy'nin bir Malibu veya Biscayne, MY 57 plakalı bir Bel Air'den başka her şey olması için dua ederek Phil Candleton'la olay yerine gittim. Ama oydu.</p>
<p style="text-align: justify;">"Kahretsin," dedi Phil alçak, dehşet dolu bir sesle. Arabayı Redfern Deresi'nin üzerinden geçen ve Buick 8'in ilk kez ortaya çıkıp Curtis'in öldüğü yere yürüyerek beş dakika mesafede olan köprünün yanına çekti. Bel Air'in emniyet kemerleri vardı ama şoför kemerini takmamıştı.</p>
<p style="text-align: justify;">"Ulu Tanrım," dedi Phil.</p>
<p style="text-align: justify;">Olay bir kaza değildi. Ama gömleklerin düzgünce bele sokulmuş, eteklerin boyunun diz altında olduğu ölüm ilanında beklenmedik bir ölüm olduğu söylenecekti ve bu gerçekti. Tanrım, evet.</p>
<p style="text-align: justify;">O sırada meraklılar birikmeye başlamıştı, köprünün dar kaldırımında yüzüstü yatan kişiye bakmak için araçlarının hızını kesiyorlardı. Sanırım aşağılık herifin biri fotoğraf bile çekti. Peşinden koşup lanet olası makinesini boğazına tıkmak istedim.</p>
<p style="text-align: justify;">"Birkaç levha alıp yolu kapat," dedim Phil'e. "Carl ile beraber yapın. Trafiği çevre yoluna yönlendirin. Ben üzerini örterim. Tanrım! Annesine kim söyleyecek?"</p>
<p style="text-align: justify;">Phil gözlerini benden kaçırıyordu. Evladının ölümünü annesine kimin söyleyeceğini ikimiz de biliyorduk. O günün ilerleyen saatlerinde dişlerimi sıktım ve en tepedeki koltukla paket halinde gelen görevlerden en kötüsünü yerine getirdim. Daha sonra Shirley, Huddie, Phil ve George Stankowski ile The Country Way'e gittik. Hepimizin yüzü asıktı.</p>
<p style="text-align: justify;">O geceyle ilgili sadece iki belirgin anım var. İlki, Shirley'ye The Country Way'deki müzik kutularının ne kadar acayip olduğunu anlatmaya çalışmamdı. Ona listelerdeki tüm şarkıların, isimlerini görene dek asla aklımıza gelmeyen şarkılar olduğunu söyledim. Ama beni anlamadı.</p>
<p style="text-align: justify;">Diğeriyse tuvalete gidip istifra edişim. Daha sonra, yüzüme soğuk su çarparken çelik aynalardan birine baktım. Ve bana bakan yüzün yaşlanmış olduğuna dair hiçbir şüphem kalmadı. Asıl hata, beynimde yaşıyormuş gibi görünen yirmi beş yaşındaki adamın gerçek olduğuna inanmamdı.</p>
<p style="text-align: justify;">Huddie'nin, elimi tut, Sandy! diye bağırışını hatırladım. Elini tutmamla Ned'le kendimizi güvenli kaldırım üzerinde bulmamız bir olmuştu. Bunu düşününce ağlamaya başladım.</p>
<p style="text-align: justify;">Beklenmedik bir ölümdü. Bu saçmalık County American için uygun olabilirdi ama biz polisler gerçeği biliyorduk. Pislikleri temizleriz ve gerçekleri daima biliriz.</p>
<p style="text-align: justify;">Nöbeti olmayan herkes cenazeye gitti, elbette. O bizden biriydi. George Stankowski cenazenin ardından annesini ve iki kız kardeşini eve götürdü ve ben de Shirley ile birlikte merkeze döndüm. Ona cenaze sonrası resepsiyona gidip gitmeyeceğini sorduğumda başını iki yana salladı. "O tür şeylerden nefret ederim."</p>
<p style="text-align: justify;">Buick'e bakan genç polisi dalgınca izleyerek bankın üzerinde sessizce birer sigara içtik. B Barakası'na bakan herkes gibi iki bacağını hafifçe açmış, kahrolası-Demokratlar, şu-seyahat-eden-satıcıyı-duydun-mu pozunu almıştı. Yüzyıl değişmişti ama bunun dışında her şey aynı gibiydi.</p>
<p style="text-align: justify;">"Bu haksızlık," dedi Shirley. "Onun gibi genç bir adam..."</p>
<p style="text-align: justify;">"Neden bahsediyorsun sen?" diye sordum ona. "Tanrı aşkına, Eddie J kırklarının sonlarındaydı... hatta belki ellisine varmıştı. Sanırım ablalarının ikisi de altmışlarında. Annesi neredeyse seksen yaşında!"</p>
<p style="text-align: justify;">"Neden bahsettiğimi biliyorsun. Onu yapmak için fazla gençti."</p>
<p style="text-align: justify;">"George Morgan da öyle," dedim.</p>
<p style="text-align: justify;">"Sence o muydu?..." Başıyla B Barakası’nı işaret etti.</p>
<p style="text-align: justify;">"Sanmıyorum. Bu sonu getiren, yaşadığı hayat oldu. Ayılıp kurtulmak için çok çaba sarf etti. Ned'den Curt'ün Bel Air'ini satın aldıktan sonra içkiyi bırakmak için çok uğraştığını biliyorum. O arabayı her zaman beğenmişti, biliyorsun. Zaten Ned, Pitt'teki ilk yılında arabayı kullanamazdı. Araba evin önünde öylece duracaktı..."</p>
<p style="text-align: justify;">"...ve Ned'in paraya ihtiyacı vardı."</p>
<p style="text-align: justify;">"Babasız üniversiteye gitmek kolay değil, her kuruşa ihtiyacı vardı. Eddie arabayı almayı teklif ettiğinde kabul etmesi pek zor olmamıştı. Eddie üç bin beş yüz dolar verip..."</p>
<p style="text-align: justify;">"Üç bin iki yüz," dedi Shirley doğruyu biliyor olmanın verdiği özgüvenle.</p>
<p style="text-align: justify;">"Üç bin iki yüz, üç bin beş yüz, her neyse. Bence Eddie arabayı almakla hayatında yeni bir sayfa açıldığını düşünüyordu. The Tap'e gitmeyi bıraktı ve sanırım alkolikler için düzenlenen terapi toplantılarına katılmaya başladı. İyi tarafı buydu. Eddie için bu dönem iki yıl sürebildi."</p>
<p style="text-align: justify;">B Barakası'nın pencerelerinden birinden içeri bakan genç polis döndü, bizi gördü ve banka doğru yürümeye başladı. Kollarımda bir ürperti hissettim. Çocuk -gerçi artık bir çocuk değildi- üniforma içindeyken ölen babasına çok benziyordu. Sanırım bunda garip bir taraf yoktu; tamamıyla genlerin işi, kanlarında olan bir benzerlikti bu. Tüylerimi ürperten, o büyük şapkaydı. Şapkasını eline almış, evirip çeviriyordu.</p>
<p style="text-align: justify;">"Eddie mücadelesini kaybettiği sıralarda o da üniversitenin ona uygun olmadığını anlamıştı," dedim genç polisi işaret ederek.</p>
<p style="text-align: justify;">Ned Wilcox, Pitt'ten ayrılıp eve, Statler'a dönmüştü. Bir yıl için emekli olmuş ve şüphesiz herkesin onun gibi konuştuğu (korkutucu bir düşünce) Michigan'a dönüp orada yaşamaya başlamış olan Arky'nin işini yapmıştı. Yirmi bir yaşını doldurunca da gerekli başvuruyu yapıp sınavlara girmişti. Şimdi yirmi iki yaşındaydı ve işte karşımızdaydı. Merhaba çaylak.</p>
<p style="text-align: justify;">Curt'ün oğlu, otoparkın ortasına geldiğinde durup barakaya baktı. Stetson'ı hâlâ elindeydi.</p>
<p style="text-align: justify;">"iyi görünüyor, değil mi?" diye mırıldandı Shirley.</p>
<p style="text-align: justify;">Yüzüme eski çavuş ifadesini yerleştirdim: biraz ilgisiz, biraz kibirli. "Nispeten düzene girdi. Oğlunun aklından geçeni anladığında annesinin ortalığı nasıl ayağa kaldırdığını bilmiyor musun?"</p>
<p style="text-align: justify;">Shirley güldü ve sigarasını söndürdü. "Babasının Bel Air'ini Eddie Jacubois'a satmayı planladığını öğrendiğinde daha beterini yapmış; en azından Ned'in söylediği bu. Ama perşembenin gelişi çarşambadan belliydi, Sandy, bunu bilmeliydi. Tanrı aşkına, bir polisle evliydi. Ve ait olduğu yerin burası olduğunu da muhtemelen biliyordu. Ama Eddie, o nereye aitti sence? Neden içkiyi bırakamadı? Bıraktığında neden tekrar başladı?"</p>
<p style="text-align: justify;">"Bunun kanser ya da şeker gibi bir hastalık olduğunu söylüyorlar," dedim. "Belki de haklıdırlar."</p>
<p style="text-align: justify;">Eddie merkeze nefesi içki kokarak gelmeye başlamıştı ve kimse onu uzun süre korumadı; durum fazlasıyla ciddiydi. Psikolojik tedavi görmeyi ve PEP'nin sorunlu memurlar için hazırlanmış dört haftalık programına katılmayı reddedince önüne iki seçenek sunulmuştu: ya sessizce ayrıl ya da gürültülü bir şekilde kovul. Böylece Eddie, işinde üç yıl daha kalabilse hak kazanacağı yüklü emeklilik ikramiyesinin yarısı kadar bir para alıp ayrıldı. Benim de aklımda Shirley ile aynı soru vardı: neden şu mereti bırakıvermemişti? Önünde bırakması için böyle bir sebep varken neden üç yıl daha içmeyeyim, sonra istersem içinde yüzerim, diyememişti? Bilemiyordum.</p>
<p style="text-align: justify;">The Tap gerçekten de Eddie'nin ikinci adresi olmuştu. Bel Air'i saymazsak elbette. Redfern Deresi üzerindeki köprünün ayağına yaklaşık yüz otuz kilometre hızla çarptığı güne kadar arabaya gözü gibi bakmış, içini daima temiz tutmuş, boyasının cilasını eksik etmemişti. Arabayı köprünün ayağına doğru sürmek için birçok sebebi vardı -başlıcası, mutsuz olmasıydı- ama bazen, onun dışında bir sebep olup olmadığını merak ederim. Acaba beyninin içinde bir zonklama hissetmiş, zihninin gerisinde o fısıltıyı duymuş muydu?</p>
<p style="text-align: justify;">Yap şunu, Eddie, neden yapmayasın ki? Yapabilecek başka neyin kaldı? Gaza biraz daha bas ve direksiyonu sağa kır. Haydi. Bas gaza. Dostlarının temizlemek zorunda kalacağı küçük bir yaramazlık yap.</p>
<p style="text-align: justify;">Dört yıl önce aynı bankta oturup şu an karşımda duran genç adama Buick'in hikâyesini anlatışımızı hatırladım. Ned, mest olmuş bir halde Eddie'nin Brian Lippy'yi durduruşunu, Lippy'nin kız arkadaşını yüzü gözü iyice dağılmadan veya canından olmadan Brian hakkında şikâyette bulunmaya ikna etmeye çalışmasını dinliyordu. Ama elbette ölen Eddie oldu. Bildiğim kadarıyla o dört kişiden sadece dayak yiyen genç kadın hayatta. Evet, onu etrafta gördüğüm oluyor. Artık devriyeye pek çıkmıyorum ama ismini ve fotoğrafını ara sıra masamda görüyorum. Her resimde kırık burunlu bir et yığını olmaya daha çok yaklaşıyor. Alkollü araç kullanmaktan pek çok kez yakalandı, bir keresinde de alt kata düşerek kolunu ve kalçasını kırmış halde acil servise kaldırıldı. Sanırım Brian Lippy gibi biri merdivenden inmesine yardım etmişti. Bu kadınlar gerçekten de benzer türde adamları seçiyorlar. Evlatlık verdiği iki, belki üç çocuğu vardı. Evet, onu etrafta görmek mümkün ama gerçekten yaşıyor olduğu söylenebilir mi? Cevabınız evetse size George Morgan ve Eddie J'in belki de doğru düşünmüş olduklarını söylemeliyim.</p>
<p style="text-align: justify;">"Ben artık gideyim," dedi Shirley ayağa kalkarak. "Bir günde daha fazla şamata kaldıramam. Sen iyi misin?"</p>
<p style="text-align: justify;">"Evet," dedim.</p>
<p style="text-align: justify;">"Ama o gece o da geri dönmüştü, değil mi? Bu da var."</p>
<p style="text-align: justify;">Kimden bahsettiğini anlamıştım. Gülümseyerek başımı salladım.</p>
<p style="text-align: justify;">"Eddie iyi bir adamdı," dedi Shirley. "Belki içkiden uzak duramıyordu ama en iyi kalplimiz oydu."</p>
<p style="text-align: justify;">Hayır, diye düşündüm Ned'e doğru yürümesini ve ayaküstü sohbet etmelerini izleyerek. Bence en iyi kalpli olan sensin, Shirl.</p>
<p style="text-align: justify;">Parmak uçlarında yükselerek Ned'i yanağından öptü ve arabasına doğru yürümeye başladı. Ned oturduğum yere yaklaştı. "İyi misin?" diye sordu.</p>
<p style="text-align: justify;">"Evet."</p>
<p style="text-align: justify;">"Ve cenaze töreni?..."</p>
<p style="text-align: justify;">"Bildiğimiz cenaze töreniydi işte. Daha iyilerinde de bulunmuştum daha kötülerinde de. Tabutun kapalı olmasına memnunum."</p>
<p style="text-align: justify;">"Sandy sana bir şey gösterebilir miyim? Orada?" Başıyla B Barakası'nı işaret etti.</p>
<p style="text-align: justify;">"Elbette." Ayağa kalktım. "Sıcaklık düşüyor mu?" Öyleyse bu önemli bir haber demekti. Barakanın içindeki ısının, dışarıdaki ısıdan beş dereceden fazla azaldığını en son iki yıl önce görmüştük. En son ışık depreminden bu yana on altı ay geçmişti ve sadece sekiz dokuz soluk kıvılcımdan ibaretti.</p>
<p style="text-align: justify;">"Hayır," dedi.</p>
<p style="text-align: justify;">"Bagaj mı açık?"</p>
<p style="text-align: justify;">"Sıkıca kapalı."</p>
<p style="text-align: justify;">"O halde nedir?"</p>
<p style="text-align: justify;">"Göstersem daha iyi olur."</p>
<p style="text-align: justify;">Ona dikkatle bakınca ne kadar heyecanlı olduğunu anladım. Sonra karmaşık hisler duyarak -sanırım en baskınları merak ve beklentiydi- yanımda eski dostumun oğluyla otoparkın diğer ucuna doğru yürüdüm. Birer pencerenin önüne geçip her zamanki pozda durarak içeri baktık.</p>
<p style="text-align: justify;">Önce sıradışı hiçbir şey görmedim: Buick yaklaşık çeyrek yüzyıldır olduğu gibi kıpırtısızca içeride duruyordu. Ne parlak ışıklar, ne de tuhaf yaratıklar vardı. Termometrenin iğnesi, pek de etkileyici sayılmayacak yirmi iki rakamı üzerinde duruyordu.</p>
<p style="text-align: justify;">"Eee?" dedim.</p>
<p style="text-align: justify;">Ned bir kahkaha attı. "Dosdoğru ona bakıyorsun ama görmüyorsun! Mükemmel! önce ben de görememiştim. Bir şeyin değişmiş olduğunu biliyordum ama ne olduğunu çıkaramıyordum."</p>
<p style="text-align: justify;">"Neden bahsediyorsun sen?"</p>
<p style="text-align: justify;">Gülümseyerek başını iki yana salladı. "Hayır, çavuş, olmaz, efendim. Söylemeyeceğim. Patron sensin, ayrıca o zaman burada olan üç polisten birisin ve hâlâ hayattasın. Tam önünde duruyor. Bak ve gör."</p>
<p style="text-align: justify;">Tekrar içeri baktım. Önce gözlerimi kıstım, sonra her zamanki gibi ellerimi yüzümün iki yanına dayadım. Bunun yardımı olmuştu ama gördüğüm neydi? Evet haklıydı, bir değişiklik vardı. Ama neydi? Ne değişmişti?</p>
<p style="text-align: justify;">The Country Way'de, Ned'in önemli sorusunu bulmaya çalışarak bozuk müzik kutusunun sayfaları arasında ileri geri gezişimi hatırladım. Tam yakalayacakken, soru utangaçça elimden kaymıştı. Kovalamanın bir yararı yoktu. O zaman böyle düşünmüştüm, hâlâ da aynı fikirdeyim.</p>
<p style="text-align: justify;">Buick'e bir polisin gözleriyle dikkatle bakmak yerine, zihnimi boşaltarak bakışlarımın içerde öylesine dolaşmasına izin verdim. Artık hiçbir yerde çalınmayan, listelerden düştükten sonra asla hatırlamadığımız şarkıların isimleri zihnimde belirdi. "Society's Child" ve "Pictures of Matchstick Men" ve "Quick Joey Small" ve...</p>
<p style="text-align: justify;">...ve işte karşımdaydı. Ned'in dediği gibi tam önümdeydi. Bir an için nefesim kesildi.</p>
<p style="text-align: justify;">Ön camda bir çatlak vardı.</p>
<p style="text-align: justify;">Sürücü tarafında incecik bir çizgi, zikzaklar çizerek yukarıdan aşağı iniyordu.</p>
<p style="text-align: justify;">Ned, omzumu tuttu. "Aferin, Sherlock, bulacağını biliyordum. Ne de olsa tam karşındaydı."</p>
<p style="text-align: justify;">Ona döndüm, konuşmak için ağzımı açtım, sonra emin olabilmek için tekrar içeri baktım. Yanılmamıştım. Çatlak, donup kalmış cıvayı andırıyordu.</p>
<p style="text-align: justify;">"Ne zaman olmuş?" diye sordum ona. "Biliyor musun?"</p>
<p style="text-align: justify;">"Her kırk sekiz saatte bir Polaroid'ini çekiyorum," dedi. "Kontrol edip sana bildiririm ama son çektiğim resimde çatlağın olmadığına bahse girerim. Yani çarşamba akşamıyla cuma öğle sonrası arasında bir zamanda gerçekleşmiş olmalı. Tam olarak..." Kolundaki saate baktı ve bana gülümsedi. "Dört on beşte."</p>
<p style="text-align: justify;">"Eddie'nin cenaze töreni sırasında bile olmuş olabilir," dedim.</p>
<p style="text-align: justify;">"Mümkün."</p>
<p style="text-align: justify;">Hiç konuşmadan bir süre daha içeri baktık. Sonra Ned, "O dediğin şiiri okudum," dedi. '"Tek Atlı Harika Araba.'"</p>
<p style="text-align: justify;">"Sahi mi?"</p>
<p style="text-align: justify;">"Hı... hı. Çok güzel. Ve komik."</p>
<p style="text-align: justify;">Pencereden bir adım gerileyip ona baktım.</p>
<p style="text-align: justify;">"Artık şiirdeki gibi hızla ilerleyecek," dedi. "Bir bakacağız ki lastiği patlamış... veya bir susturucusu düşmüş... ya da sileceklerden biri kopmuş. Hiç mart ayında veya nisan başlarında donmuş bir gölün kıyısında durup buzun çatlamasını dinlemiş miydin?"</p>
<p style="text-align: justify;">Başımı salladım.</p>
<p style="text-align: justify;">"Bu da öyle olacak." Gözleri ışıldıyordu. Ned Wilcox'i, babasının ölümünden beri ilk kez gerçekten mutlu görüyordum.</p>
<p style="text-align: justify;">"öyle mi dersin?"</p>
<p style="text-align: justify;">"Evet. Buzun çatlama sesi yerine kopan kayışların veya kırılan camların sesleri duyulacak. Polisler eski günlerde olduğu gibi pencerelerin önüne dizilecek... ama bu kez gördükleri eğilip bükülen metal ve kopup yere düşen parçalar olacak. En sonunda tamamen parçalara ayrılacak. Finalde, Dört Temmuz'da havai fişek gösterisinin sonunda en gösterişli fişeğin parlatılması gibi bir ışık depremi olup olmayacağını merak edecekler."</p>
<p style="text-align: justify;">"Sence olacak mı?"</p>
<p style="text-align: justify;">"Bence havai fişekler sona erdi. Kanımca yere düşen son metal parçasının sesini duyacağız ve sonra ortalığı temizleyeceğiz."</p>
<p style="text-align: justify;">"Emin misin?"</p>
<p style="text-align: justify;">"Hayır," dedi ve gülümsedi. "Hiçbir zaman emin olamayız. Bunu Shirley, Phil, Arky, Huddie ve senden öğrendim." Duraksadı. "Ve Eddie J'den. Ama gözüm üzerinde olacak. Ve er ya da geç..." Bir elini kaldırdı, eline baktı, yumruk haline getirdi ve pencereye döndü. "Er ya da geç."</p>
<p style="text-align: justify;">Ellerimi yüzümün iki yanına koyup tekrar içeri, bir Buick Roadmaster 8'e benzeyen şeye baktım. Çocuk kesinlikle haklıydı.</p>
<p style="text-align: justify;">Er ya da geç.</p>
<p style="text-align: right;">Bangor, Maine</p>
<p style="text-align: right;">Boston, Massachusetts</p>
<p style="text-align: right;">Naples, Florida</p>
<p style="text-align: right;">Lovell, Maine</p>
<p style="text-align: right;">Osprey, Florida</p>
<p style="text-align: right;">3 Nisan 1999-20 Mart 2002<span style="font-size: 0.9em; text-align: left; text-indent: 1em;">&nbsp;</span></p>
</body>
</html>