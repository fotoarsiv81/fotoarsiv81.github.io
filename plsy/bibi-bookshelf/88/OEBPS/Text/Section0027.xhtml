<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center; text-indent: 0px;" id="sigil_toc_id_2">O ZAMAN:&#160;<span style="font-size: 0.9em; text-align: left; text-indent: 1em;">Eddie</span></h2>
<p style="text-align: justify;">İnsan hafızasının çalışma şekli ne tuhaf. O özel yapım Ford kamyonetten çıkan adamı önce tanımadım. Benim için sadece ters bir haç küpe takmış, boynundaki zincirin ucuna bir gamalı haç asmış, kızarık gözlü serserinin tekiydi. Kamyonetteki çıkartmaları hatırlıyorum. Araçlarına yapıştırdıkları çıkartmaları okuyarak o insanlar hakkında fikir sahibi olabilirsiniz. Bunu yolda devriyeye çıkan her polis bilir. Bu adamın aracının arka tamponunun sol tarafında MİNİK SESLER BANA NE DERSE ONU YAPARIM, sağ tarafındaysa AMISH YERİM, yazıyordu. Adam ayaklarının üzerinde doğru düzgün duramıyordu ve muhtemelen bunun tek sebebi ayağındaki süslü püslü kovboy çizmeleri değildi. Alnına düşen yağlı, siyah saçlarının altından bakan kıpkırmızı olmuş gözlerine bakılırsa adam iyice kafayı bulmuştu. Sağ eline ve tişörtünün sağ koluna sıçramış olan kanı görünce aldığı maddenin şiddet eğilimi yaratan bir türden olduğunu düşündüm. Belki melek tozuydu. O günlerde bizim oralarda oldukça yaygındı. Bugünlerdeyse extacy yaygın ve bıraksalar o boku kendim dağıtırım. En azından etkisi yumuşak. Sanırım adamın ot içiyor olması da muhtemeldi. Ama, "Hey, şuraya bakın, Şişko Eddie," diyene kadar onu tanımadığımı sanıyordum.</p>
<p style="text-align: justify;">Ve o an hatırladım. Brian Lippy. Onu benden bir üst sınıfta olduğu Statler Lisesi'nden tanıyordum. O zamanlar bile Uyuşturucu Satışı &amp; Hizmetleri alanında uzmandı. Onca yıldan sonra tekrar karşımdaydı. Kulağından baş aşağı duran bir İsa sarkan, boynuna doladığı zincirin ucundan bir Nazi hacı sallanan, aracının tamponuna saçma sapan çıkartmalar yapıştıran sevgili Brian Lippy, otoyolun kenarında, süslü püslü, yüksek topuklu kovboy çizmeleri üzerinde salınarak yürüyordu.</p>
<p style="text-align: justify;">"Selam, Brian. Kamyonetinden biraz uzaklaşmaya ne dersin?"</p>
<p style="text-align: justify;">Özel yapım derken şu koca lastikli olanları kastediyordum. Humboldt Yolu üzerinde, Jenny İstasyonu'na yaklaşık iki kilometre uzaklıktaki bir cebe park edilmişti... ama Jenny İstasyonu iki üç yıl önce kapanmıştı. İşin aslı, kamyonet neredeyse hendeğin içindeydi. Eski dostum Brian Lippy, George sireni çalıştırdığında aracını yolun biraz fazla kenarına çekmişti.</p>
<p style="text-align: justify;">O gün yanımda George Morgan olduğu için memnundum. Devriyede yalnız olmak benim için genellikle sorun değildir, ama yan tarafındaki yolcunun üzerine çullanırken yolda zikzaklar çizen bir adamla karşılaştığında yanında birinin olması iyidir. Adamın yanında oturanı yumrukladığını görmüştük. Brian Lippy bulunduğumuz yerin önünden hızla geçince peşine düşmüştük. Sağ kolunu uzatıp yanındakine defalarca yumruk attığını arka camından görebiliyorduk. Lippy yanındakini dövmekle öyle meşguldü ki George sireni açıncaya dek peşinde olduğumuzu fark etmedi. Fark ettiğindeyse direksiyonu öyle şiddetle kırdı ki hendeğin içine yuvarlanmasına ramak kaldı.</p>
<p style="text-align: justify;">Ot falan içmişse pek endişelenmem. Extacy gibidir. "Hey, ahbap, naber? Yanlış bir şey mi yaptım? Seni seviyorum." gibi bir şeyler söylerler ve zararsızdırlar. Ama melek tozu ve PCP gibi maddeler insanları çıldırtıyor. En mülayim tipler bile şiddete başvurabiliyor. Buna kendi gözlerimle tanık oldum. Ve bir de kamyonetteki yolcu meselesi vardı. Bir kadındı ve bu, durumu daha da kötüleştirebilirdi. Lippy ağzını burnunu dağıtmış olabilirdi ama yine de kadın, yanındaki adamı kelepçelediğimizi görünce tehlikeli bir işe kalkışabilirdi.</p>
<p style="text-align: justify;">Bu arada eski dostum Brian, kamyonetin yanından uzaklaşması talebime pek kulak asmamış gibiydi. Süslü çizmeleri üzerinde dikilmiş, sırıtarak bana bakıyordu ve onu ilk görüşte tanıyamamış olmam bir muammaydı, çünkü Statler Lisesi'nde birini fark edecek olursa hayatını cehenneme çeviren tiplerden biriydi, özellikle de biraz kilolu ya da sivilceliyse ki ben her iki durumdan da muzdariptim. Ordudayken fazla kilolarımı atmıştım -uygulamak için para aldığın, bildiğim tek diyet programı bu- ve sivilceler de çoğunlukla olduğu gibi zamanla azalıp yok oldu ama Statler Lisesi'ndeyken bu adamın şamar oğlanıydım. George'un yanımda oluşuna duyduğum memnuniyetin bir sebebi de buydu. Tek başıma olsaydım eski dostum Brian beni yine tek bakışıyla sindireceğini sanabilirdi. Kafayı ne kadar bulmuşsa bu şekilde düşünme ihtimali o kadar artardı.</p>
<p style="text-align: justify;">"Kamyonetten uzaklaşın, efendim," dedi George o ifadesiz polis sesiyle. Onun yol kenarında bir John Q ile konuştuğunu duyan biri, bir Küçükler Ligi maçı oynanırken sahada nasıl boğazını patlatırcasına bağırdığını, ciğerlerinin tüm gücüyle çocuklara topa hafif vurmalarını ve kaleye koşarken başlarını öne eğmelerini haykırdığını asla tahmin edemezdi. Ya da maç başlamadan önce çocukların gerginliğini yatıştırmak için onlarla nasıl şakalaştığını.</p>
<p style="text-align: justify;">Brian Lippy'nin lise koridorlarında George ile dalga geçtiği hiç olmamıştı, belki bu yüzden o söylediğinde kamyonetten biraz uzaklaştı. Bunu yaparken başını öne eğmişti ve yüzündeki sırıtış silinmişti. Brian Lippy gibilerin yüzündeki sırıtış silinirse yerini uyuşmuş somurtkanlık alırdı.</p>
<p style="text-align: justify;">"Sorun çıkaracak mısınız, efendim?" diye sordu George. Silahını çekmemişti ama eli, tabancanın kabzasının üzerindeydi. "Herhangi bir sorun yaratmaya niyetliyseniz şimdi söyleyin. İkimizi de zahmetten kurtarmış olursunuz."</p>
<p style="text-align: justify;">Lippy hiçbir şey söylemedi. Çizmelerine bakmaya devam ediyordu.</p>
<p style="text-align: justify;">"Adı Brian mı?" diye sordu George bana.</p>
<p style="text-align: justify;">"Brian Lippy." Kamyonete bakıyordum. Arka camdan yolcunun hâlâ ortada oturduğunu görebiliyordum. Bize bakmıyordu. Başı öne düşmüştü. Lippy'nin onu bayıltana dek dövmüş olabileceğini düşündüm. Sonra kadının bir eli ağzına yöneldi ve hemen ardından dudaklarının arasından bir sigara dumanı bulutu çıktı.</p>
<p style="text-align: justify;">"Brian, bize sorun çıkarıp çıkarmayacağını bilmek istiyorum. Uslu bir çocuk gibi yüksek sesle cevap ver ki seni iyice duyabileyim."</p>
<p style="text-align: justify;">"Duruma bağlı," dedi Brian üst dudağını kaldırıp dişlerini göstererek. Üzerime düşen görevi yapmak için kamyonete doğru yürümeye başladım. Gölgem çizmelerinin ucuna düştüğünde Brian ayaklarının dibinde bir yılan varmışçasına büzülerek bir adım geriledi. Kafasının iyi olduğu belliydi ve bana melek tozu veya PCP almış gibi geliyordu.</p>
<p style="text-align: justify;">"Ehliyet ve ruhsatını göreyim," dedi George.</p>
<p style="text-align: justify;">Brian önce ona aldırmadı. Yine bana bakıyordu. "Şişko patates Eddie," dedi lisede arkadaşlarıyla beraber yaptığı gibi dalga geçerek. Ama o günlerde kulağında ters haç küpesi ya da boynunda Nazi gamalı haçı yoktu elbette, takmaya kalkacak olsa doğruca eve gönderilirdi. Her neyse, bana lisedeyken yaptığı gibi hitap etmesi tepemi artırmıştı. Bir kapının ardında unutulmuş, örümcek ağları arasında kalmış, tozlu ama hâlâ çalışan bir elektrik düğmesi bulmuş gibiydi. Evet, düğme işlevini kaybetmemişti.</p>
<p style="text-align: justify;">Ve o da bunun farkındaydı. Yarattığı etkiyi gördü ve sırıtmaya başladı. "Şişko patates Eddie Jacubois. Duştayken midemiz bulandığı için sana bakmazdık. Ama sana bakmamızı isterdin, değil mi? Belki o şişko ellerinle aletlerimizi tutup emmek de isterdin? Senden beklenirdi, şişko Eddie."</p>
<p style="text-align: justify;">"Çeneni kapamaya ne dersin, Brian?" diye sordu George. "Ağzına sinek kaçacak." Kemerinden kelepçelerini çıkardı.</p>
<p style="text-align: justify;">Brian Lippy kelepçeleri gördü ve sırıtışı yine silinmeye başladı. "Onlarla ne yapacağını sanıyorsun?"</p>
<p style="text-align: justify;">"Bana hemen evraklarını göstermezsen seni kelepçeleyeceğim, Brian. Ve karşı koyacak olursan sana iki şeyi garanti edebilirim: kırık bir burun ve tutuklamaya karşı koymaktan Castlemora'da on sekiz ay hapis. Bu süre, karşına çıkacak hakime bağlı olarak daha da fazla olabilir. Şimdi ne düşünüyorsun?"</p>
<p style="text-align: justify;">Brian arka cebinden cüzdanını çıkardı. Üzerine bir rock grubunun -galiba Judas Priest idi- logosunun beceriksizce işlendiği yağlı, eski bir cüzdandı. Muhtemelen kızgın bir demirin ucuyla yapılmıştı. Cüzdanın bölümlerini araştırmaya başladı.</p>
<p style="text-align: justify;">"Brian," dedim.</p>
<p style="text-align: justify;">Başını kaldırıp bana baktı.</p>
<p style="text-align: justify;">"Lisedeyken herhangi bir duş fantezim olmadı ve fazla kilolarımdan uzun süre önce kurtuldum."</p>
<p style="text-align: justify;">"Yine alırsın," dedi. "Şişkolar hep kilolarını geri alır."</p>
<p style="text-align: justify;">Kahkahalara boğuldum. Kendimi tutamıyordum. Bir sohbet programına katılmış, önemsiz bir konuk gibiydi. Ters ters bana baktı, ama gözlerinde hafif bir tereddüt vardı. Avantajını kaybetmişti ve bunun farkındaydı.</p>
<p style="text-align: justify;">"Sana küçük bir sır vereyim," dedim. "Lise günleri mazide kaldı, dostum. Bu gerçek hayat. Buna inanmanın senin için ne kadar zor olduğunu biliyorum ama alışmaya çalışsan iyi olur. Artık uzaklaştırma cezasıyla paçayı sıyıramazsın. Gerçek hayatta çok daha ciddi sonuçlarla karşılaşabilirsin."</p>
<p style="text-align: justify;">Bana boş boş baktı. Anlamamıştı. Zaten nadiren anlarlar.</p>
<p style="text-align: justify;">"Brian evraklarını hemen görmek istiyorum," dedi George. Elini uzatıp bekledi. Avucu yukarı dönüktü. Bunun pek akıllıca bir davranış olmadığını düşünebilirsiniz, ama George Morgan çok uzun bir süredir eyalet polisiydi ve ona göre karşı karşıya oldukları durumun gidişatı doğru yöndeydi. En azından ona patronun kim olduğunu göstermek için eski dostum Brian'ı kelepçelemesine gerek olmadığını düşündürecek kadar doğru yöndeydi.</p>
<p style="text-align: justify;">Kamyonete doğru ilerledim ve bu arada saatime bir göz attım. Saat daha bir buçuktu. Hava çok sıcaktı. Yol kenarında bitmiş otların arasındaki çekirgeler, şarkılarına durmamacasına devam ediyordu. Arada sırada bir araba geçiyor, şoförü olanları iyice görebilmek için şöyle bir yavaşlıyordu. Polislerin birini yol kenarına çekmesi ve bu kişinin kendileri olmaması insanları daima neşelendirir. Kenarda duran adam olmamak hoşlarına gider.</p>
<p style="text-align: justify;">Kamyonetteki kadın, dizini Brian'ın Hurst vitesinin krom başlığına dayamış, oturuyordu. Bence Brian gibiler onları sırf cama bir Hurst çıkartması yapıştırabilmek için koyduruyorlar. Fram ve Pennzoil çıkartmalarının hemen yanına. Yirmi yaşlarında görünen kadının, pek de temiz sayılmayacak kahverengi düz saçları omuzlarına dökülüyordu. Üzerinde kot pantolon ve kısa, beyaz bir bluz vardı. Sutyen takmamıştı. Omuzlarında şişkin, kırmızı sivilceler vardı. Bir kolunda AC/DC, diğerinde AŞKIM, BRIAN dövmesi vardı. Şeker pembesi ojelerin yer yer döküldüğü tırnaklarının uçları kemirilmişti. Ve evet, kan da vardı. Burnundan kan boşanıyordu. Yanaklarına sıçramış küçük kan damlacıkları doğum lekelerine benziyordu. Yarılmış dudakları, çenesi ve bluzu da kanla kaplıydı. Başı öne eğik olduğu için yanlardan sarkan saçlar yüzünü gizlemişti. Bir Marlboro ya da Winston olması muhtemel sigarası, aralıklarla ağzına yükselip iniyordu. O günlerde sigara fiyatları henüz artmamıştı ve serseriler ucuz markalara rağbet ediyordu. Ve eğer Marlboro içiyorlarsa mutlaka kutuda olurdu. Buna öyle çok rastladım ki. Bazen bir bebek söz konusu olur ve içmeyi bırakırlar ama çoğunlukla bebek şanssız olduğuyla kalır.</p>
<p style="text-align: justify;">"işte," dedi kadın sağ bacağını biraz kaldırarak. Altında kanarya sarısı bir kâğıt vardı. "Ruhsat. Ona ruhsatı cüzdanına ya da torpido gözüne koymasını söylüyorum ama her seferinde Mickey Dee poşetleri ve diğer çöpler arasında buluyorum."</p>
<p style="text-align: justify;">Sarhoş gibi konuşmuyordu ve kamyonetin içinde boş bira kutuları ya da içki şişeleri görünmüyordu. Elbette bu ayık olduğu anlamına gelmezdi ama doğru yönde atılmış bir adım olduğu söylenebilirdi. Saldırgan bir tavrı da yoktu ama elbette bu da her an değişebilecek bir durumdu.</p>
<p style="text-align: justify;">"Adınız nedir, efendim?"</p>
<p style="text-align: justify;">"Sandra?"</p>
<p style="text-align: justify;">"Sandra ne?"</p>
<p style="text-align: justify;">"McCracken?"</p>
<p style="text-align: justify;">"Kimliğiniz var mı. Bayan McCracken?"</p>
<p style="text-align: justify;">"Var."</p>
<p style="text-align: justify;">"Görebilir miyim, lütfen?"</p>
<p style="text-align: justify;">Hemen yanında, koltuğun üzerinde küçük bir deri çanta vardı. Açıp içinde kimliğini aramaya başladı. Çok yavaş hareket ediyordu. Başı öne eğik olduğu ve saçları perdelediği için yüzü iyice görünmez olmuştu. Bluzundaki kanlar hâlâ görülebiliyordu ama saçları, yarılmış bir kırmızı eriğe benzeyen ağzını ve bir gözünün etrafındaki morluğu örtüyordu.</p>
<p style="text-align: justify;">Arkamdan Brian'ın sesini duydum. "Kesinlikle olmaz, oraya girmeyeceğim. Beni oraya tıkma hakkın olduğu fikrine de nereden kapıldın?"</p>
<p style="text-align: justify;">Dönüp baktım. George devriye aracının arka kapısını açmış, bekliyordu. Bir limuzin şoförü bile bu işi bu kadar kibarca yapamazdı. Elbette bir limuzinin içeriden açılmayan kapıları, indirilemeyen camları ya da ön ve arka koltuklar arasında metal bir ağı olmazdı. Ve tabii bir de hafif bir kusmuk kokusu. Bu kokunun olmadığı bir devriye aracı kullanmadım desem yalan olmaz (şey, yeni Caprice'lerin geldiği ilk hafta hariç).</p>
<p style="text-align: justify;">"Bu hakka sahibim çünkü tutuklandın, Brian. Sana az önce haklarını okudum, değil mi?"</p>
<p style="text-align: justify;">"Peki kahrolası sebep nedir, dostum? Süratli gitmiyordum!"</p>
<p style="text-align: justify;">"Doğru, kız arkadaşını benzetmekle çok meşgul olduğun için pedalı kökleyememiştin, ama kamyoneti dikkatsizce, başkalarını tehlikeye atacak şekilde kullanıyordun. Bir de saldırı var. Bunu unutmayalım. Şimdi gir şu arabaya."</p>
<p style="text-align: justify;">"Yapamaz..."</p>
<p style="text-align: justify;">"İçeri gir, yoksa seni araca dayayıp kelepçeleyeceğim, Brian. Hem de bunu hiç de nazik olmayan bir biçimde yapacağım."</p>
<p style="text-align: justify;">"Dene de görelim."</p>
<p style="text-align: justify;">"Gerçekten görmek istiyor musun?" diye sordu George. Sesi öyle alçaktı ki o sessizlikte bile zor duyuluyordu.</p>
<p style="text-align: justify;">Brian Lippy iki şeyi fark etti. ilki, George'un söylediğini gerçekten yapabileceğiydi, ikincisiyse George'un bunu yapmayı istediğiydi. Ve Sandra McCracken olanları görecekti. Kız arkadaşının kelepçelendiğini görmesi hiç iyi bir şey değildi. Tutuklandığını görmesi zaten yeterince kötüydü.</p>
<p style="text-align: justify;">"Avukatım canınıza okuyacak," dedi Brian Lippy devriye aracına binerken.</p>
<p style="text-align: justify;">George kapıyı çarparak kapattı ve bana baktı. "Avukatı canımıza okuyacakmış."</p>
<p style="text-align: justify;">"Ne kötü, değil mi?" dedim.</p>
<p style="text-align: justify;">Kadın kolumu bir şeyle dürttü. Dönüp baktığımda ehliyetinin köşesi olduğunu gördüm. "Alın," dedi. Bana bakıyordu. Tekrar çantasına eğilip kâğıt mendil aramaya başlamadan önce onunla ayık olduğunu anlamama yetecek kadar bir süreliğine göz göze gelmiştim, içi ölüydü ama aklı başındaydı.</p>
<p style="text-align: justify;">"Memur Jacubois, aracın sürücüsü ruhsatın kamyonetinde olduğunu ifade ediyor," dedi George. "Evet, elimde."</p>
<p style="text-align: justify;">George ile kamyonetin aptalca yazılarla kaplı arka tamponunun önünde buluştuk -MİNİK SESLER BANA NE DERSE ONU YAPARIM, AMISH YERİM- ve ruhsatı ona uzattım.</p>
<p style="text-align: justify;">"Kadın yapacak mı?" diye sordu alçak sesle. "Hayır," dedim. "Emin misin?" "Oldukça."</p>
<p style="text-align: justify;">"Dene," dedi George ve devriye aracına geri döndü. Eski okul arkadaşım, George telsizi almak için sürücü tarafındaki camdan içeri uzandığı an bağırmaya başladı. George onu duymazdan geldi ve telsizin kordonunu iyice gererek güneşin altında doğruldu. "Merkez, burası 6, beni duyuyor musun?"</p>
<p style="text-align: justify;">Tekrar kamyonetin açık kapısına döndüm. Kadın sigarasını ağzına kadar dolu olan küllükte söndürmüş, yeni bir tane yakmıştı. Yeni sigara az önceki gibi ağzına doğru yükselip iniyordu, içine çektiği dumanı, yüzünü perdeleyen saçlarının arasından üflüyordu.</p>
<p style="text-align: justify;">"Bayan McCracken, Bay Lippy'yi merkeze götüreceğiz; tepenin eteğindeki Ekip D merkezi. Bizi izlemenizi istiyoruz."</p>
<p style="text-align: justify;">Kadın başını iki yana salladı ve bir Kleenex ile burnunu sildi. Mendili yüzüne kaldırmak yerine başını öne eğiyor, saçları yüzünü iyice örtüyordu. Sigarayı tutan eli bir bacağının üzerinde duruyor, sigaranın dumanı kamyonetin tavanına doğru süzülüyordu.</p>
<p style="text-align: justify;">"Bizi takip etmenizi istiyoruz, Bayan McCracken." Elimden geldiğince yumuşak sesle konuşuyordum, ilgili ve anlayışlı bir tavır takınmış, aramızda kalacağını vaat eder gibi konuşmuştum. Deli doktorları ve aile terapistleri böyle yapmamızı söylüyorlardı, ama onlar ne bilirdi ki? O orospu çocuklarından nefret ediyordum, çirkin olduğunu kabul ediyorum ama gerçek bu. Buram buram saç spreyi ve deodorant kokarak orta sınıftan çıkagelirler, bize eşlerin birbirlerini taciz etmelerinden, özgüven eksikliğinden bahsederlerdi ama Lassburg hakkında hiçbir şey bilmezlerdi. Sandra McCracken gibi bir kadın yumuşak, anlayışlı, tehdit içermeyen bir yaklaşımdan anlar mıydı? Bir zamanlar belki. Artık bunun işe yarayacağını sanmıyordum, öte yandan, onu saçlarından yakalayıp bana baktığından emin olduktan sonra, "GELECEKSİN! GELECEKSİN VE SANA FİZİKSEL ŞiDDET UYGULADIĞI İÇİN ONDAN ŞİKÂYETÇİ OLACAKSIN! GELECEKSİN DEDİM, ANLADIN MI SENİ KALIN KAFALI SÜRTÜK! SENİ EZİK PİSLİK! EZİK KALTAĞIN TEKİSİN!" diye bağırsaydım elde edeceğim sonuç farklı olabilirdi. Bu işe yarayabilirdi. Onların dilinden konuşmayı bilmeniz gerek. Deli doktorları ve terapistler bundan anlamaz. Kendi konuştuktan dilden başka bir dilin varlığına inanmak istemezler.</p>
<p style="text-align: justify;">Başını tekrar iki yana salladı. Bana bakmıyordu. Bana hiç bakmadan sigara içmeye devam ediyordu.</p>
<p style="text-align: justify;">"Gelip size fiziksel saldırıda bulunduğu için Bay Lippy'den şikâyetçi olmanızı istiyorum. Bir yerde bunu yapmaya mecbursunuz. Yani, ortağımla size vurduğunu gördük, tam arkanızdan geliyorduk ve size ne yaptığını net bir şekilde gördük."</p>
<p style="text-align: justify;">"Mecbur değilim," dedi. "Ve beni buna zorlayamazsınız." Yüzü hâlâ o yağlı, karışık saç kümesinin ardında gizliydi ama sesi oldukça kararlıydı. Onu şikâyetçi olmaya zorlayamayacağımızı biliyordu, çünkü bu yoldan daha önce geçmişliği vardı.</p>
<p style="text-align: justify;">"Peki buna daha ne kadar katlanacaksınız?" diye sordum.</p>
<p style="text-align: justify;">Hiçbir şey söylemedi. Başı öne eğik, yüzü saçlarının ardına saklıydı. Öğretmeninin çok zor bir soru sorduğu ya da göğüsleri erken geliştiği için diğer kızların alay ettiği on iki yaşında bir kız çocuğu gibiydi. Onun gibilerin saçlarını uzatma sebebi buydu; saçlarının ardına saklanmak. Ama bunu bilmek ona karşı sabrımı arttırmıyordu. Hatta daha da azalttığı söylenebilirdi. Çünkü bu dünyada herkes başının çaresine bakabilmek zorundadır. Özellikle de güzel değilse.</p>
<p style="text-align: justify;">"Sandra."</p>
<p style="text-align: justify;">İlk adını söylediğimde omuzları hafifçe kıpırdadı. Ama hepsi buydu. Ve Tanrım, bu beni iyice sinirlendirdi. Pes etmeleri işte bu kadar kolaydı. Yere konmuş kuşlar gibiydiler.</p>
<p style="text-align: justify;">"Sandra, bana bak."</p>
<p style="text-align: justify;">İstemiyordu ama bakacaktı. Erkeklerin söylediklerini yapmaya alışkındı. Hatta tüm hayatını erkeklerin emirleri ve istekleri doğrultusunda yaşamıştı.</p>
<p style="text-align: justify;">"Başını çevir ve bana bak."</p>
<p style="text-align: justify;">Başını çevirdi ama bakışlarını kaldırmamıştı. Kanın çoğu hâlâ yüzündeydi. Kötü bir yüz değildi. Muhtemelen dayak yemediği zamanlarda güzel bir kadındı. Onun durumundaki bir kadının pek akıllı olmayacağı düşünülebilirdi ama aptal biri gibi de görünmüyordu. Görünmek istediği kadar aptal değildi.</p>
<p style="text-align: justify;">"Eve gitmek istiyorum," dedi çocuksu bir sesle. "Burnum kanıyor, yüzümü yıkamak istiyorum."</p>
<p style="text-align: justify;">"Evet, istediğini biliyorum. Ne oldu? Burnunu kapıya mı çarptın? Bahse girerim öyledir, değil mi?"</p>
<p style="text-align: justify;">"Öyle. Kapıya çarptım." Yüzünde bir meydan okuma ifadesi bile yoktu. Erkek arkadaşının AMISH YERİM tavrı onda görülmüyordu. Sadece oturmuş, bitmesini bekliyordu. Yol kenarında yapılan bu konuşma onun hayatının bir parçası değildi. Yumruk yemek, işte bu, hayatının bir parçasıydı. Sümüklerini, kanı ve gözyaşlarını bir araya getirip öksürük şurubuymuş gibi yutacaktı. "Banyoya girmeye niyetlenmiştim ve koridorda yürüyordum. Bri'nin içerde olduğunu bilmiyordum. Tam ben girecekken kapıyı açtı ve..."</p>
<p style="text-align: justify;">"Ne kadar, Sandra?"</p>
<p style="text-align: justify;">"Ne ne kadar?"</p>
<p style="text-align: justify;">"Bu boku yemeye daha ne kadar devam edeceksin?"</p>
<p style="text-align: justify;">Gözleri hafifçe irileşti. Hepsi buydu.</p>
<p style="text-align: justify;">"Tüm dişlerini dökene kadar mı?"</p>
<p style="text-align: justify;">"Eve gitmek istiyorum."</p>
<p style="text-align: justify;">"Statler Memorial Hastanesi'ndeki kayıtları kontrol edecek olsam ismine kaç kez rastlayacağım? Sürekli kapılara çarpıyorsun, değil mi?"</p>
<p style="text-align: justify;">"Neden beni rahat bırakmıyorsun? Sana sorun çıkarıyor değilim."</p>
<p style="text-align: justify;">"Ne kadar sürecek? Kafatasını çatlatıncaya kadar m? Sonunda seni öldürene kadar mı?"</p>
<p style="text-align: justify;">"Eve gitmek istiyorum, memur bey."</p>
<p style="text-align: justify;">İşte bu noktada onu kaybettim, demek isterdim ama yalan söylemiş olurdum zira hiç etkileyemediğiniz birini kaybedemezsiniz. Cehennemi buzlar kaplayana ya da ben daha sonra başımı belaya sokacak bir şey yapıp öfkelenene kadar orada öylece oturacaktı. Ona vurmak gibi bir şey. Çünkü ona vurmayı gerçekten istiyordum. Ona vurursam en azından orada olduğumu bilecekti.</p>
<p style="text-align: justify;">Arka cebimde bir kartvizit kutusu taşıyordum. Kutuyu çıkardım, kartvizitlerin üzerinden şöyle bir geçtim ve sonunda aradığımı bulup çıkardım. "Bu kadın Statler Village'da. Senin gibi yüzlerce genç kadınla konuştu ve pek çoğuna da yardım etti. Ücretsiz danışma hizmetinden yararlanabilirsin. Seninle konuşacaktır, tamam mı?"</p>
<p style="text-align: justify;">Kartviziti sağ elimin iki parmağı arasında tutmuş, kadının suratına doğru uzatmıştım. Almak için hiçbir girişimde bulunmayınca koltuğun üzerine bıraktım. Sonra ruhsatı almak için devriye aracına geri döndüm. Brian Lippy arka koltuğun ortasına oturup başını önüne eğmiş, kaşlarının altından dik dik bana bakıyordu. Oyuncağı elinden alınmış bir çocuk gibi somurtuyordu.</p>
<p style="text-align: justify;">"Hiç şans yok mu?" diye sordu George.</p>
<p style="text-align: justify;">"Yok," dedim. "Henüz yeterince eğlenmemiş."</p>
<p style="text-align: justify;">Ruhsatı kamyonete geri götürdüm. Kadın direksiyonun arkasına geçmişti. Kamyonetin büyük motoru homurdanıyordu. Debriyaja basmıştı ve sağ eli vites kolunun üzerindeydi. Uçları yenmiş pembe tırnakları krom kaplamaya değiyordu. Pennsylvania'nın kırsal bölgelerinin bir bayrağı olsaydı üzerine bu görüntü konabilirdi. Ya da belki altılık bir Iron City birasıyla bir paket Winston.</p>
<p style="text-align: justify;">"Dikkatli kullanın, Bayan McCracken," dedim ruhsatı uzatırken.</p>
<p style="text-align: justify;">"Tamam," dedi ve geri çekildi. Sanki bana bir öpücük vermek istemiş ama iyi eğitilmiş olduğu için vazgeçmişti. Kamyonet önce biraz sarsılarak ilerledi -düz vitesi idare etmekte sandığı kadar iyi olmadığı belliydi- ve o da direksiyon başında sarsıldı. Saçları uçuşarak öne arkaya gidip geldi. O sırada Brian'ın bir eliyle sahibi olduğu kamyoneti kullanırken diğer eliyle öteki malını yumruklayışı tüm canlılığıyla gözlerimin önünde canlandı ve midem bulanmaya başladı. Kamyonetin ikinci vitese geçirilmesinden hemen önce sürücü tarafındaki pencereden dışarı beyaz bir şey uçtu. Ona verdiğim kartvizitti.</p>
<p style="text-align: justify;">Devriye aracına döndüm. Brian hâlâ başı önüne eğik oturuyor, somurtarak bana kaşlarının altından bakıyordu. Sıcaktan bunalmış ve yorgun bir halde yolcu koltuğuna oturdum. Bir o eksikmiş gibi Brian arkamda şarkı söylemeye başladı. "ŞİŞKO DA PATATA EDDIE..."</p>
<p style="text-align: justify;">"Of, kes sesini," dedim.</p>
<p style="text-align: justify;">"Buraya gel ve sesimi sen kes, şişko Eddie. Neden arkaya gelip denemiyorsun?"</p>
<p style="text-align: justify;">Bir başka deyişle biz, PEP'leri bir başka harika gün yaşıyorduk. Bu herif ev dediği o bok çukuruna akşam yediden önce dönmüş olacak, Vanna Çark-ı Felek'teki çarkı çevirirken bir bira içecekti. Saatime baktım -13:44- ve telsizi aldım. "Merkez, burası 6."</p>
<p style="text-align: justify;">"Evet, 6." Shirley, serin bir esinti kadar sakin sesiyle hemen cevap vermişti. Islington ve Avery'den çiçeklerini almak üzere olan Shirley. Poteenville'deki 46. Karayolu'nda, bulunduğumuz yerden yaklaşık otuz iki kilometre uzaklıkta, bir Norco West tankeri az önce bir okul otobüsüyle çarpışmış, otobüsün şoförü, Bayan Esther Mayhew kaza anında ölmüştü. George Stankowski çarpışma sesini duyacak kadar yakındaydı. İhtiyaç anında etrafta hiç polis olmadığını kim söylemiş?</p>
<p style="text-align: justify;">"Kod 15 ve 17-merkez durumundayız, anlaşıldı mı?" Bir diğer deyişle yanımızda tutuklu bir serseri var ve eve dönüyoruz.</p>
<p style="text-align: justify;">"Anlaşıldı, 6, gözaltında bir kişi mi var, tamam?"</p>
<p style="text-align: justify;">"Bir kişi, tamam."</p>
<p style="text-align: justify;">"Burası Şişko Bok Bir, anlaşıldı tamam," dedi Brian arka koltuktan. Uyuşturucu müptelalarının tiz, yüksek sesli kahkahasıyla gülmeye başladı. Kovboy çizmeleriyle de aracın tabanına vuruyordu. Merkeze daha yarım saatlik yolumuz vardı. Görünüşe bakılırsa bu yarım saat çok zor geçecekti.</p>
</body>
</html>