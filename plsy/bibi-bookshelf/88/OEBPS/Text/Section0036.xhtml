<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center; text-indent: 0px;" id="sigil_toc_id_11">O ZAMAN:&#160;<span style="font-size: 0.9em; text-align: center; text-indent: 0em;">Eddie</span></h2>
<p style="text-align: justify;">Dışarısı içeriye göre öyle iyiydi, kendimi bir anda öyle muhteşem hissetmiştim ki, bir anlığına B Barakası'nda olanların bir rüya olduğu duygusuna kapıldım. Kafasından pembe uzantılar sarkan, üzerinde gözler olan gri hortumu ve tüylü pençeleri olan bir canavarı sanki hiç görmemiştim. Gerçek olan, alkışlarınızla bayanlar baylar, Birim 6'nın arka koltuğundaki kız arkadaşını yumruklayan, uyuşturucu müptelası kusmuk herif, tutuklumuz Brian Lippy'ydi. Buick'ten hâlâ korkuyordum -ondan daha önce hiç bu kadar korkmamıştım- ve bu şekilde hissetmem için çok iyi bir sebebim olduğunu biliyordum ama nedenin ne olduğunu hatırlamıyordum. Ve bu çok rahatlatıcıydı.</p>
<p style="text-align: justify;">George'a yetişmek için adımlarımı hızlandırdım. "Dostum, içeride ipin ucunu biraz kaçırmış olabilirim. Eğer öyleyse..."</p>
<p style="text-align: justify;">"Lanet olsun," dedi tiksinti dolu bir sesle ve öyle ani durdu ki neredeyse duramayıp ona çarpacaktım. Yumruklarını kalçasına koymuş, otoparkın hemen kenarında duruyordu. "Şuraya bak." Sonra seslendi. "Shirley! İyi misin?"</p>
<p style="text-align: justify;">"İyiyim," dedi Shirley. "Ama Mister D... off, kahretsin, telsizin başında durmam gerek."</p>
<p style="text-align: justify;">"Bir bu eksikti," dedi George alçak sesle.</p>
<p style="text-align: justify;">Yanına gidince öfkesinin sebebini anladım. Birim 6'nın arka camı kırılmıştı. Bir çift süslü kovboy çizmesinin marifeti olduğuna hiç şüphe yoktu. O camı indirmeye iki üç darbe yetmezdi, bir düzinenin bile yeteceğini sanmıyordum, ama eski dostum Brian'a bol bol zaman vermiştik. Güneşin ışıkları, yere saçılmış yüzlerce kırık cam parçasından yansıyordu. Mösyö Brian Lippy'den ise hiçbir iz yoktu. "KAHRETSİN!" diye bağırdım ve yumruklarımı Birim 6'ya doğru savurdum.</p>
<p style="text-align: justify;">Pogus İlçesi'nde alevler içinde kalmış bir tanker ve B Barakası'nda çürümekte olan ölü yaratık yetmezmiş gibi şimdi bir de kaçak bir Neo-Nazi piçiyle uğraşmak zorundaydık. Kırık cam da tuzu biberi olmuştu. Bu sonuncunun diğerleri yanında çok önemsiz olduğunu düşünebilirsin, evlat. Bunun sebebi, 24-A-24 ile başlayıp Tahrip Olmuş Mal ve PEP ile devam ederek Ayrıntılı Olay Raporu (Tüm Gerekli Boşluktan Doldurun) ile son bulan formlarla uğraşmak zorunda kalmamış olman. Bir şeyi çok merak ediyorum, neden hiçbir terslikle karşılaşmadığımız günler asla olmaz? Tecrübelerime göre böyle bir şey mümkün değil. Ama bunun aksine terslikler birikir, birikir ve bir gün hepsi kendini gösteriverir. işte o gün de böyle olmuştu. Hayatımdaki en kötü gündü.</p>
<p style="text-align: justify;">George, 6'ya doğru yürümeye başladı. Ben de hemen yanında ilerliyordum. Sırtını kamburlaştırdı. küçük telsizi kalçasındaki kılıfından çıkardı ve plastik antenle cam kırıklarını şöyle bir karıştırdı. Sonra bir şeyi aldı. Sevgili dostumuzun haç kupesiydi. Kırık camın arasından dışarı sürünürken düşürmüş olmalıydı.</p>
<p style="text-align: justify;">"Kahretsin," dedim yine ama bu kez sesim daha alçaktı. "Sence nereye gitmiş olabilir?"</p>
<p style="text-align: justify;">"Eh, içerde Shirley ile değil ve bu iyi bir şey. Başka hangi seçenekler var? Yolun her iki yönü, yolun karşısı, arka tarlanın gerisindeki ağaçlık bölge. Seç birini. Başka ihtimal yok." Doğrulup boş koltuğa baktı. "Bunun sonu kötü olabilir, Eddie. Başımıza büyük bir bela açılabilir. Bunun farkındasın, değil mi?"</p>
<p style="text-align: justify;">Bir tutukluyu kaybetmek kötüydü ama Brian Lippy'nin de John Dillinger olduğu söylenemezdi. George'a ne düşündüğümü belirttim.</p>
<p style="text-align: justify;">George, anlamamışım gibi başını iki yana salladı. "Ne gördüğünü bilmiyoruz. Değil mi?"</p>
<p style="text-align: justify;">"Hu?"</p>
<p style="text-align: justify;">"Belki hiçbir şey görmemiştir," diye devam etti ve ayakkabısının burnunu cam parçalarına sürttü. Küçük kırık parçalar çıtırdadı. Üzerlerinde kan damlaları vardı. "Belki barakaya değil, tam tersi yöne doğru kaçtı ama bu, yola doğru gittiği anlamına gelir ki, kafası pembe filler görecek kadar iyi bile olsa merkeze dönen polislerin onu görebileceği riskini göze almaz. Kanlar içinde, saçları cam kırıklarıyla kaplı bir adam çok ilgi çeker. Bir polis onu görecek olursa tekrar tutuklayacaktır ve onun da bunu adı gibi bildiğinden eminim."</p>
<p style="text-align: justify;">O gün kafam biraz yavaş işliyordu, bunu kabul ediyorum. Ya da belki hâlâ şoktaydım. "Ne anlatmaya çalışıyor..."</p>
<p style="text-align: justify;">George kollarını göğsünde kavuşturmuş, başını öne eğmişti. Hâlâ ayakkabısının burnuyla cam parçalarını karıştırıyordu. "Ben olsam arkadaki tarlaya doğru kaçardım. Ağaçların arasından geçip otoyola çıkmaya çalışırdım. Ağaçların arasındaki derelerden birinde elimi yüzümü yıkayıp otostop yapmayı denerdim. Ama ya kaçarken dikkatimi bir şey çektiyse? Ya barakanın içinden gelen çığlıkları duymuşsam?"</p>
<p style="text-align: justify;">"Ah," dedim. "Aman Tanrım. Gerçekten kaçarken durup yaptığımız şeyi görmüş olabileceğini düşünmüyorsun, değil mi?"</p>
<p style="text-align: justify;">"Muhtemelen görmemiştir. Ama böyle bir olasılık var mı? Kahretsin ki evet. Merak çok güçlü bir duygudur."</p>
<p style="text-align: justify;">Bunun üzerine aklıma Curt'ün merak ve kedilerle ilgili meşhur sözü geldi. "Evet ama ona kim inanır ki?"</p>
<p style="text-align: justify;">"American bu haberin üzerine atlayabilir," dedi George son derece ciddi bir ifadeyle. "Ennis'in ablası da öyle. Ve bunlar da bir başlangıç olur. Değil mi?"</p>
<p style="text-align: justify;">"O zaman hapı yutarız," dedim. Bir süre düşündüm. "Shirley'ye söyleyelim de tüm birimleri Brian Lippy konusunda uyarsın."</p>
<p style="text-align: justify;">"Bırakalım da önce Poteenville'deki kargaşayı halletsinler. Merkeze döndüğünde çavuşa her şeyi -Lippy'nin görmüş olabilecekleri de dahil- anlatır, B Barakası'ndaki kalıntıyı gösteririz. Huddie net sayılabilecek resimler çekmişse..." Omzu üzerinden geriye baktı. "Huddie nerede? Şimdiye kadar çıkmış olmalıydı. Tanrım, umarım..."</p>
<p style="text-align: justify;">Sözleri, Shirley'nin çığlığıyla kesildi. "İmdat! Lütfen! Yardım edin! Lütfen, lütfen bana yardım edin!"</p>
<p style="text-align: justify;">Merkeze doğru bir adım bile atamamıştık ki Mister Dillon kapıda daha önce açmış olduğu delikten dışarı fırladı. Bir sarhoş gibi sendeliyordu ve başı öne eğikti. Tüylerinden duman tütüyordu. Önce nereden çıktığını anlamadım, her yerinden duman tütüyor gibiydi ama başından tüten dumanın daha yoğun olduğunu gördüm. Ön patilerini, otoparka inen üç basamaktan birincisine koydu, sonra dengesini kaybetti ve yanlamasına düştü. Düştüğü sırada başı kısa aralıklarla şiddetle sarsıldı. Eski siyah beyaz filmlerdeki aktörlerin hareketlerine benziyordu. Mister Dillon'ın burun deliklerinden duman çıktığını gördüm. O an, Lippy'nin kamyonetindeki kadının içtiği sigarayı ve tavana yükselirken yok oluyormuş gibi görünen dumanları hatırladım. D'nin tuhaf bir şekilde beyazlaşmış gözlerinden de duman tütüyordu. Dumanlı kan, yarı erimiş et parçacıktan ve üçgen şeklinde beyaz şeyler kustu. Bir süre sonra beyaz şeylerin D'nin dişleri olduğunu anladım.</p>
</body>
</html>