<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">O ZAMAN</h2>
<p style="text-align: justify;">Ennis Rafferty, balık avlama sezonu boyunca bindiği her arabaya taşıdığı takım çantasından dürbününü çıkardı. Curt Wilcox ile ikisi, neler görebileceklerine bakmak için Redfern Deresi'nin kıyısına indiler.</p>
<p style="text-align: justify;">"Benim ne yapmamı istiyorsunuz?" diye sordu Brad, iki adam onun yanından uzaklaşırken.</p>
<p style="text-align: justify;">"Arabanın yanında bekle ve hikâyen üzerine düşün," dedi Ennis.</p>
<p style="text-align: justify;">"Hikâye mi? Neden bir hikâyeye ihtiyaç duyayım?" diye huzursuzca sordu Bradley Roach. Ne Ennis cevap verdi, ne de Curt.&nbsp;</p>
<p style="text-align: justify;">Diğeri kayacak olursa tutmak için hazır halde yan yana dik yamaçtan aşağı inerlerken Ennis, "O arabada bir gariplik var," dedi. "Pek zeki sayılmayacak Bradley Roach bile bunun farkında."</p>
<p style="text-align: justify;">Curt, yaşlı adam daha lafını bitirmeden onaylarcasına başını sallamaya başlamıştı. "Küçükken çocuk dergilerinde görüp çözmeye çalıştığımız bulmacalara benziyor. RESİMDEKİ ON YANLIŞI BULUN."</p>
<p style="text-align: justify;">"Evet, tam olarak öyle!" Ennis, bu tanımlamayı çok tutmuştu. Ortağı olan bu genç adamdan hoşlanıyor ve biraz piştikten sonra çok iyi bir polis olacağına inanıyordu.</p>
<p style="text-align: justify;">O arada dere boyuna varmışlardı. Ennis, boynunda asılı duran dürbünü göz hizasına kaldırdı. "Taşıt pulu yok. Lanet olası plakalar yok. Ve direksiyonu! Curtis, o şeyin ne kadar büyük olduğunu fark ettin mi?"</p>
<p style="text-align: justify;">Curt başını salladı.</p>
<p style="text-align: justify;">"Radyo için anten yok," diye devam etti Ennis. "Arabanın gövdesinde hiç çamur yok. Üzeri çamurlanmadan 32. Karayolu'ndan nasıl geçmiş olabilir? Gelirken etrafa su sıçratıp durduk, su birikintileri hâlâ kurumamış. Ön camımızda çöp bile var."</p>
<p style="text-align: justify;">"Bilmiyorum. Peki ya havalandırma deliklerini gördün mü?"</p>
<p style="text-align: justify;">"Ha? Elbette, ama tüm eski Buick'lerde havalandırma delikleri vardır."</p>
<p style="text-align: justify;">"Evet ama bunlarda bir yanlışlık var. Yolcu tarafında dört, şoför tarafında üç tane var. Sence Buick, iki yanında farklı sayılarda havalandırma deliği olan bir model üretmiş midir? Ben hiç duymadım."</p>
<p style="text-align: justify;">Ennis, ortağına nasıl bir tepki vereceğini bilemezmiş gibi baktı, sonra dürbününü kaldırdı ve derenin ilerisini görmeye çalıştı. Brad'in aceleyle telefona koşmasına neden olan siyah nesneyi buldu ve dikkatini odakladı.</p>
<p style="text-align: justify;">"Neymiş? Bir palto mu?" Curt eliyle, Bradley Roach'unkilerden çok daha keskin olan gözlerini gölgeledi. "Değil, değil mi?"</p>
<p style="text-align: justify;">"Hayır," dedi Ennis, dürbünü hâlâ siyah nesnenin üzerinde tutarak. "Bir... çöp torbasına benziyor. Tru-Value'da satılan büyük, plastik, siyah çöp torbalarından. Ya da tamamen yanılıyorum. Al. Sen de bir bak."</p>
<p style="text-align: justify;">Dürbünü Curt'e uzattı. Hayır, yanılmıyordu. Siyah nesne gerçekten de bir çöp torbasıydı. Muhtemelen önceki gece yağan şiddetli yağmur onu kayalıkların üst tarafındaki karavan parkından aşağı sürüklemişti. Siyah bir trençkot değildi ve siyah trençkot asla bulunmadı. Siyah şapka ve beyaz suratlı, tuhaf kulaklı, siyah saçlı adam da öyle. Ekipteki polisler, adamın gerçekte var olup olmadığından şüphelenebilirlerdi -Ennis Rafferty, ifadesini almak için Bradley Roach'la ofise geçtiğinde masanın üzerindeki Inside View gözünden kaçmamıştı- ama Buick'in varlığı inkâr edilemezdi. Garip Buick oradaydı işte. Lanet olası manzaranın bir parçası olarak benzin pompalarının önünde duruyordu. Ama çekici onu götürmek için geldiğinde ne Ennis Rafferty ne de, Curtis Wilcox onun bir Buick olduğuna inanıyordu.</p>
<p style="text-align: justify;">O sırada, ne olduğunu bilmiyorlardı.</p>
<p style="text-align: justify;">Eski polislerin önsezilerinin daha güçlü olduğu söylenirdi. Ortağıyla birlikte Brad Roach'un yanına dönerken Ennis'in kafasında bir düşünce belirmişti. Brad, bir tarafında üç, diğerinde dört krom havalandırma deliği olan Roadmaster'ın yanında duruyordu. Ennis'in içindeki ses, o ana kadar karşılaştıkları tuhaflıkların buzdağının görünen ucu olduğunu söylüyordu. Eğer bu doğruysa, Bay Roach ne kadar azını görürse daha sonra o kadar azını anlatabilirdi. Bu yüzden terk edilmiş arabayı incelemek için büyük bir istek duymasına rağmen bu işi Curt'e bıraktı ve Bradley'yi, ifadesini almak için ofise çağırdı. İçeri girince telefon edip arabayı Ekip D'ye götürmesi için çekiciyi çağırdı. Buick'i bir süre arkadaki otoparkta tutabilirlerdi. Ayrıca Brad'i hafızasındakiler henüz tazeyken sorguya çekmek istiyordu. Ennis, garip arabayı daha sonra iyice incelemeye kararlıydı.</p>
<p style="text-align: justify;">"Biri üzerinde değişiklikler yapmıştır, başka bir şey olduğunu sanmıyorum," demişti Curt'e Bradley'nin yanına dönmeden önce. Curt bundan şüpheliydi. Değişiklik yapmak bir yere kadar olurdu, bu tamamen çılgıncaydı. Havalandırma deliklerinden birini kapatıp boyayı hiçbir şey belli olmayacak şekilde düzeltmek? Buick direksiyonunu bir dümene benzer koca bir şeyle değiştirmek? Bunlar yapılması normal değişiklikler değildi.</p>
<p style="text-align: justify;">"Tamam, ben işimi yaparken sen de bir göz at," dedi Ennis.</p>
<p style="text-align: justify;">"Motora bakabilir miyim?"</p>
<p style="text-align: justify;">"İstediğin yere bak ama ellerini direksiyondan uzak tut, parmak izi araştırması yapmamız gerekebilir. Ve akıllı ol, hiçbir yerde izini bırakma."</p>
<p style="text-align: justify;">Tekrar pompaların yanına varmışlardı. Brad Roach hevesle iki polise baktı. Karşısındaki polislerden birini yirmi birinci yüzyılda öldürecekti. Diğer polis ise o akşam ardında hiçbir iz bırakmadan ortadan kaybolacaktı.</p>
<p style="text-align: justify;">"Ne düşünüyorsunuz?" diye sordu Brad. "Dereye düşüp ölmüş mü? Boğulmuş, değil mi? Değil mi?"</p>
<p style="text-align: justify;">"Ağaç dalına takılmış bir çöp torbasının içine girmediyse hayır," dedi Ennis.</p>
<p style="text-align: justify;">Brad'in yüzü asıldı. "Tüh be. Sadece bir çöp torbası mıymış?"</p>
<p style="text-align: justify;">"Korkarım öyle. Ve yetişkin bir adamın o torbanın içine sığması pek kolay değil. Memur Wilcox? Bu genç adama soracağın bir şey var mı?"</p>
<p style="text-align: justify;">Curt, hâlâ öğrenme aşamasında, Ennis de hâlâ öğretiyor pozisyonunda olduğu için birkaç soru sordu. Sorularının çoğu, Bradley'nin alkollü olmadığını ve zihninin açık olduğunu görebilmek içindi. Sonra Bradley'nin omzuna eski dostlarmış gibi vuran Ennis'e doğru başını salladı.</p>
<p style="text-align: justify;">"Benimle içeri gel bakalım," dedi Ennis. "Bana bir fincan çamur kahvesi doldur ve şu konuyu açıklığa kavuşturmaya çalışalım." Ve Brad ile birlikte uzaklaştılar. Ennis, kolunu Bradley Roach'un omzuna dostça atmış, ofise doğru belli belirsiz sürüklüyor, bir yandan da sürekli konuşuyordu.</p>
<p style="text-align: justify;">Memur Wilcox, tepesinde turuncu ışığı yanan çekici gelmeden önce arabayı yaklaşık kırk beş dakika inceleme fırsatı buldu. Kırk beş dakika fazla uzun bir süre olmamasına rağmen Curtis'in hayat boyu bir Roadmaster uzmanı olmasına yetmişti. Gerçek aşkın bir çırpıda ortaya çıktığı söylenirdi.</p>
<p style="text-align: justify;">Çekici kamyon ve burnu havada, arkası neredeyse yere sürtecek şekilde asılı duran Buick'i takip ederek merkeze döndükleri sırada arabayı Ennis kullanıyordu. Curt, duyduğu heyecanla tuvalete gitmesi gereken küçük bir çocuk gibi yerinde kıvranıyordu. Aralarında duran Motorola polis telsizinden kim bilir kaç doz kahve ve kola içmiş ama hâlâ tam kapasiteyle görev başında olan Matt Babicki ve diğer Ekip D memurlarının 23. kanaldaki olağan konuşmaları duyuluyordu. Konuşmalar sürüyordu ama kendi numaraları söylenmedikçe ne Curt ne de Ennis onları duyuyordu.</p>
<p style="text-align: justify;">"İlk konu motor," dedi Curt. "Hayır, ilki kaportayı açan kol. Sürücü tarafının çok üst kısmında ve çekmek yerine itiyorsun..."</p>
<p style="text-align: justify;">"Daha önce böylesini hiç duymamıştım," diye homurdandı Ennis.</p>
<p style="text-align: justify;">"Bekle, bekle," dedi genç ortağı. "Bir şekilde mekanizmayı çözdüm ve kaportayı açtım. Motor... Tanrım o motor..."</p>
<p style="text-align: justify;">Ennis ona aklına inkâr edilemeyecek kadar korkunç derecede makul bir fikir gelmiş bir adamın ifadesiyle baktı. Çekicinin tepesinde yanıp sönen turuncu ışık, yüzünde yansıyor, benzini doğal olmayacak bir şekilde sarartıyordu. "Sakın bana bir motoru olmadığını söyleme," dedi. "Sakın bana içinde sadece radyoaktif bir kristal ya da lanet olası uçan dairelerdeki gibi bir şey olduğunu söyleyeyim deme."</p>
<p style="text-align: justify;">Curtis güldü. Kahkahası hem neşeli, hem vahşiydi. "Hayır, hayır, bir motoru var ama kesinlikle olması gerektiği gibi değil. Motor blokunun her iki tarafında da yapan her kimse kahrolası şeyin ne olduğunu unutmaktan korkuyormuş gibi büyük harflerle BUICK 8 yazıyor. Sekiz buji var, her iki tarafta dörder tane, bu gerçek -sekiz silindir, sekiz buji- ama ne distribütör kapağı, ne de distribütör var, en azından ben göremedim. Jeneratör veya alternatör de yok."</p>
<p style="text-align: justify;">"Daha neler!"</p>
<p style="text-align: justify;">"Ennis, yemin ederim doğru söylüyorum."</p>
<p style="text-align: justify;">"Buji kabloları nereye gidiyor?"</p>
<p style="text-align: justify;">"Görebildiğim kadarıyla bir halka oluşturup tekrar motor blokuna dönüyorlar."</p>
<p style="text-align: justify;">"Olamaz!"</p>
<p style="text-align: justify;">"Evet! Ama dinle, Ennis, daha bitmedi!" Bir diğer deyişle sözümü kesme de devam edeyim. Curtis Wilcox yerinde duramıyor ama gözlerini bir an için bile olsa önlerindeki Buick'ten çekmiyordu.</p>
<p style="text-align: justify;">"Tamam, Curt. Seni dinliyorum."</p>
<p style="text-align: justify;">"Bir radyatörü var ama gördüğüm kadarıyla içinde hiçbir şey yok. Ne su, ne antifriz. Bir fan kayışı yok ama bu pek şaşırtıcı değil çünkü fan da yok."</p>
<p style="text-align: justify;">"Peki ya yağ?"</p>
<p style="text-align: justify;">"Yağ karteri ve çubuğu var ama çubuğun üzerinde hiçbir işaret yok. Bir aküsü var, Delco marka ama Ennis, şunu bir dinle, akü hiçbir yere bağlı değil. Akü kablosu yok."</p>
<p style="text-align: justify;">"Kendi kendine bir santim bile ilerleyemeyecek bir arabanın tarifini yapıyorsun," dedi Ennis kesin bir sesle.</p>
<p style="text-align: justify;">"Buna hiç şüphe yok. Anahtarı kontaktan çıkardım. Sıradan bir zinciri var, ucunda bir anahtarlık yok."</p>
<p style="text-align: justify;">"Ya diğer anahtarlar?"</p>
<p style="text-align: justify;">"Başka anahtar yok. Ve kontak anahtarı da gerçek bir anahtar değil. Şu uzunlukta, düz bir metal parçası." Curt, başparmağı ve işaret parmağını bir anahtar boyu açtı.</p>
<p style="text-align: justify;">"Ucu küt bir anahtar mı yani?"</p>
<p style="text-align: justify;">"Hayır. Bir anahtar bile değil. Sadece çelik bir çubuk."</p>
<p style="text-align: justify;">"Sokup denedin mi?"</p>
<p style="text-align: justify;">Coşkuyla, durmamacasına konuşan Curt, ilk önce soruyu cevaplamadı.</p>
<p style="text-align: justify;">"Devam et," dedi Ennis. "Tanrı aşkına, ben ortağınım. Seni ısıracak falan değilim."</p>
<p style="text-align: justify;">"Tamam, pekâlâ, denedim. O çılgın motorun çalışıp çalışmayacağını görmek istiyordum."</p>
<p style="text-align: justify;">"Elbette çalışıyor. Biri onu oraya kadar sürdü, değil mi?"</p>
<p style="text-align: justify;">"Roach'un söylediklerine bakılırsa öyle ama motora baktığımda kendimi, ya yalan söylüyor veya hipnotize edilmiş diye düşünmekten alamadım. Her neyse, bence bu hâlâ cevabı belli olmayan bir soru. Anahtara benzeyen şey dönmedi. Kilitlenmiş gibiydi."</p>
<p style="text-align: justify;">"Anahtar şimdi nerede?"</p>
<p style="text-align: justify;">"Tekrar kontağa taktım."</p>
<p style="text-align: justify;">Ennis başını salladı. "Güzel. Kapıyı açtığında iç ışık yandı mı? Yoksa içeride ışığı yok mu?"</p>
<p style="text-align: justify;">Curt hatırlamaya çalışarak duraksadı. "Vardı. Tavandaydı ve kapıyı açınca yandı. Bunu belirtmeliydim. Ama nasıl yanabildi? Akü bağlı değilken bu nasıl olabilir?"</p>
<p style="text-align: justify;">"Tavandaki lamba birkaç pil ile çalışıyor olabilir." Ama söylediklerine kendisinin de inanmadığı sesinden belliydi. "Başka ne var?"</p>
<p style="text-align: justify;">"En iyisini en sona sakladım," dedi Curtis, "içerde birkaç yere dokundum ama merak etme, bir mendil kullandım."</p>
<p style="text-align: justify;">Ennis bir şey söylemedi ama Curt'e, gerektiği takdirde lafını sakınmayacağını belirten bir bakış fırlattı.</p>
<p style="text-align: justify;">"Arabanın ön panelindeki kontrol düğmelerinin hepsi sahte, sadece göz boyamak için konmuşlar. Radyonun düğmeleri dönmüyor, kaloriferinkiler de öyle. Buzlanmayı önlemek için yana itilen kol yerinden oynamıyor. Hepsi betondan yapılmış gibi kaskatı."</p>
<p style="text-align: justify;">Ennis, çekicinin ardından Ekip D merkezinin arkasındaki otoparka girdi. "Başka bir şey var mı? Herhangi bir şey?"</p>
<p>"Arabanın her şeyi acayip. Bu boktan durumun hiçbir kahrolası normal tarafı yok." Bunu duymak Ennis'i etkilemişti, çünkü Curt genelde ağzı bozuk biri değildi, "O büyük direksiyonu gördün, değil mi? Bana kalırsa o da büyük ihtimalle sahte. Oynatmaya çalıştım -kriz geçirmene gerek yok, ellerimin yan taraflarını kullandım- ve azıcık da olsa döndüğünü gördüm ama sadece çok az. Belki kontak gibi o da kilitlenmiştir ama..."</p>
<p style="text-align: justify;">"Sen öyle olduğuna inanmıyorsun."</p>
<p style="text-align: justify;">"Evet."</p>
<p style="text-align: justify;">Çekici, B Barakası'nın önüne park etti. Buick'in önü, hidrolik bir tıslama eşliğinde yere indi. Beyaz yanaklı lastiklerinin dördü de yerdeydi. Çekicinin o günlerdeki şoförü Johnny Parker, dudakları arasından sarkan Pall Mall'dan derin bir nefes çekerek kancayı çıkarmak için arka tarafa geçti. Ennis ve Curt bu sırada birbirlerine bakarak devriye arabası D-19'un içinde oturuyorlardı.</p>
<p style="text-align: justify;">"Bu ne biçim bir şeydir böyle?" diye sordu Ennis sonunda. "Yol alması mümkün olmayan, direksiyonu dönmeyen bir araba 32. Karayolu'ndaki Jenny Istasyonu'na girip benzin pompalarının önünde duruyor. Ne plakası var, ne de üzerinde herhangi bir çıkartma..." Aniden aklına bir fikir geldi. "Ya ruhsat? Ruhsatı olup olmadığına baktın mı?"</p>
<p style="text-align: justify;">"Hiçbir yerde göremedim," dedi Curt inmek için sabırsızlanarak kapısını açmadan önce. Sabırsızlık, gençliğin doğasında vardır. "Gölgeliğin arkasında yoktu. Torpido gözünde de. Çünkü zaten torpido gözü yok. Görünürde bir tutamağı ve açma düğmesi var ama düğmeye basılamıyor ve tutamak çekilemiyor, kapak da açılmıyor. Hepsi tıpkı paneldeki diğer her şey gibi sahte. Panelin kendisi de bir göz boyamadan ibaret. Ellilerde arabaların ahşap panelleri olmazdı. En azından Amerikan arabalarının."</p>
<p style="text-align: justify;">Devriye aracından indiler ve Buick'in arkasına baktılar. "Ya bagaj?" diye sordu Ennis. "O açılıyor mu?"</p>
<p style="text-align: justify;">"Evet. Kilitli değil. Düğmesine basılınca her arabada olduğu gibi açılıyor. Ama içi berbat kokuyor."</p>
<p style="text-align: justify;">"Nasıl berbat?"</p>
<p style="text-align: justify;">"Bataklık gibi."</p>
<p style="text-align: justify;">"içinde ceset var mı?"</p>
<p style="text-align: justify;">"Yok. Hiçbir şey yok."</p>
<p style="text-align: justify;">"Bir stepne? Kriko bile yok mu?"</p>
<p style="text-align: justify;">Curtis başını iki yana salladı. Johnny Parker, iş eldivenlerini çıkararak yanlarına geldi. "Başka bir şey var mı?"</p>
<p style="text-align: justify;">Ennis ve Curt başlarını iki yana salladılar.</p>
<p style="text-align: justify;">Johnny çekiciye doğru yürümeye başladı ama birkaç adım sonra durdu. "Bu nedir böyle? Biri bir şaka yapmaya mı çalışıyor?"</p>
<p style="text-align: justify;">"Henüz biz de bilmiyoruz," dedi Ennis.</p>
<p style="text-align: justify;">Johnny başını salladı. "Öğrenirseniz bana da söyleyin. Bilirsiniz, merak kediyi öldürmüş, tatmin diriltmiş."</p>
<p style="text-align: justify;">"Kesinlikle," dedi Curtis. Merak ve kediyle ilgili bu deyim, Ekip D'nin memurları arasında sıkça söylenirdi. Bir şaka gibi söylenmekten çıkmış, neredeyse günlük hayatın bir parçası olmuştu.</p>
<p style="text-align: justify;">Ennis ve Curt yaşlı adamın uzaklaşmasını izledi. "Çavuş Schoondist'le konuşmamızdan önce söyleyeceğin bir şey var mı?" diye sordu Ennis.</p>
<p style="text-align: justify;">"Evet," dedi Curtis. "Arabanın içi deprem bölgesi."</p>
<p style="text-align: justify;">"Deprem bölgesi mi? Bu da ne demek oluyor?"</p>
<p style="text-align: justify;">Curtis, Ennis'e önceki hafta Pittsburgh PBS kanalında izlediği programı anlattı. O arada arabanın etrafında küçük bir kalabalık toplanmıştı. Aralarında Phil Candleton, Arky Arkanian, Sandy Dearborn ve Çavuş Schoondist vardı.</p>
<p style="text-align: justify;">Program, depremleri tahmin etmek üzerineydi. Curtis, bilim adamlarının kesin bir tahmin yapmaktan henüz çok uzak olduğunu, ama çoğunun bunun mümkün olduğuna inandığını anlattı, inanıyorlardı, çünkü önceden birtakım uyarılara rastlanıyordu. Felaket habercileri. Hayvanlar ve sık sık da insanlar bunları hissedebiliyordu. Köpekler huzursuzlanıyor ve dışarıya çıkarılmak için havlıyorlardı. Sığırlar bölmelerinde huzursuzca kıpırdanıyorlar, çitleri deviriyorlardı. Kümeslerdeki tavuklar bazen öyle panik içinde kanat çırpıyordu ki kanatları kırılıyordu. Bazı insanlar, büyük bir depremin on beş, yirmi dakika öncesinde topraktan bir uğultu yükseldiğini duyduklarını iddia ediyordu (ve eğer bazı insanlar bunu duyuyorsa hayvanların çok daha belirgin bir şekilde duyuyor olacağı açıktı). Ayrıca hava soğuyordu. Büyük depremler öncesi ortaya çıkan bu soğuk hava ceplerini herkes hissetmiyordu ama pek çok insan hissettiğini söylemişti. Bireysel bildirimleri destekleyen meteorolojik veriler de vardı.</p>
<p style="text-align: justify;">"Bizimle kafa mı buluyorsun?" diye sordu Tony Schoondist.</p>
<p style="text-align: justify;">"Hayır," dedi Curtis. 1906 San Francisco depreminden iki saat önce hava sıcaklığı on dört derece birden düşmüştü ve bu, kaydedilmiş bir gerçekti. Bununla birlikte diğer hava koşullarında hiçbir değişim görülmemişti.</p>
<p style="text-align: justify;">"İnanılmaz," dedi Ennis. "Ama bunların Buick'le ne ilgisi var?"</p>
<p style="text-align: justify;">O sırada etraflarında küçük bir dinleyici grubu toplanmıştı. Curtis, kendisine sonraki altı ay boyunca Deprem Delisi ya da buna benzer bir lakapla hitap edileceğini bilerek onlara baktı ama umursamayacak kadar heyecanlıydı. Ennis, ofiste Bradley Roach'un ifadesini alırken, hiçbir yere dokunmamaya özen göstererek o tuhaf, fazla büyük direksiyonun arkasında oturduğunu anlattı. Orada otururken, güçlü bir mırıltı duymaya başlamıştı. Etrafındakilere bu mırıltıyı aynı zamanda hissettiğini söyledi.</p>
<p style="text-align: justify;">"Bu yüksek, monoton mırıltının nereden geldiği belli değildi. Yarattığı titreşimi vücudumda hissedebiliyordum. Daha şiddetli olsaydı cebimdeki bozuklukları şıngırdatabilirdi. Bunu anlatmak için bir terim var, sanırım fizik dersinde öğrenmiştik ama şimdi hatırlayamıyorum."</p>
<p style="text-align: justify;">"Armonik," dedi Tony Schoondist. "İki şeyin birlikte titreşmeye başlaması, şarap kadehleri gibi."</p>
<p style="text-align: justify;">Curtis başını sallıyordu. "Evet, o. Nedeninin ne olduğunu bilmiyorum ama çok güçlüydü. Başımın tam ortasından yayılıyor gibiydi. Kayalıkların üzerindeki yüksek gerilim hattının altında dururken hissettiğiniz gibi. Bu size çılgınca gelebilir ama bir dakika kadar sonra mırıltı, neredeyse konuşma halini aldı."</p>
<p style="text-align: justify;">"Bir keresinde o kayalıkların üzerinde bir kızla yatmıştım," dedi Arky duygulanmış bir ifadeyle. Konuşması, Lawrence Welk'e her zamankinden çok benziyordu. "O gece oldukça fazla titreşim olduğunu söyleyebilirim."</p>
<p style="text-align: justify;">"Anılarını biyografine sakla, ahbap," dedi Tony. "Devam et, Curtis."</p>
<p style="text-align: justify;">"Önce radyo olduğunu sandım," dedi Curt. "Çünkü antika bir radyonun yaptığı uğultulu, kötü yayına benziyordu. Bunun üzerine mendilimi aldım ve radyonun kapama düğmesine uzandım. Gördüm ki hiçbir düğmeyi oynatmak mümkün değil. Phil Candleton ne kadar gerçek bir polis memuruysa o da o kadar gerçek bir radyoydu."</p>
<p style="text-align: justify;">"Aman ne komik," dedi Phil. "Espri anlayışına hayranım..."</p>
<p style="text-align: justify;">"Kesin dalgayı, bunu dinlemek istiyorum," dedi Tony. "Devam et, Curtis ve espriyi bir kenara bırak."</p>
<p style="text-align: justify;">"Tamam, efendim. Radyo düğmelerini kontrol ederken içerisinin soğuk olduğunu fark ettim. Sıcak bir gündü ve araba güneşin altında duruyordu ama içerisi soğuktu. Biraz da rutubetli gibiydi. O zaman aklıma izlediğim program geldi." Curt başını yavaşça salladı. "Arabadan hemen çıkmam gerektiğine dair bir hisse kapıldım. Mırıltı hafiflemeye yüz tutmuştu ama içerisi iyice soğumuştu. Bir buz kutusu gibiydi."</p>
<p style="text-align: justify;">Bunun üzerine, Ekip D'nin Sorumlu Çavuş'u Tony Schoondist, Buick'e doğru yürüdü. Dokunmadı, sadece camına doğru eğildi. Yaklaşık bir dakika boyunca koyu mavi arabanın önünde, öne eğilmiş ama sırtı dimdik, ellerini arkasında birleştirmiş bir halde kıpırdamadan durdu. Ennis onun arkasındaydı. Diğer memurlar Curtis'in etrafında toplanmış, Tony'nin yaptığı her neyse onu bitirmesini bekliyordu. Çoğunun gözünde Tony Schoondist, Pennsylvania grilerini giydikleri süre içinde gördükleri en iyi çavuştu. Çetin ceviz, cesur, adil ve gerektiği anlarda son derece becerikliydi. Bir memur, Sorumlu Çavuş rütbesine eriştiğinde politika devreye girerdi. Aylık toplantılar. Scranton'dan gelen telefonlar. Sorumlu Çavuş'luk, merdivenin en üst basamağının epey altındaydı ama bürokrasinin dişlileri arasına girecek kadar yüksek bir rütbeydi. Schoondist, oyunu koltuğunu elinde tutabilecek kadar iyi oynuyordu, ama daha fazla yükselemeyeceğini ve zaten bunu istemediğini hem o, hem de adamları çok iyi biliyordu. Çünkü Tony için adamları her zaman ilk sırada gelmişti... ve Shirley, Matt Babicki'nin yerini alınca adamlarının arasına bir de kadın eklenmişti. Bir başka deyişle, onun için en önemlisi ekibiydi. Ekip D. O hiçbir şey söylemese de diğerleri bunun böyle olduğunu biliyordu, hissediyordu.</p>
<p style="text-align: justify;">Tony sonunda bekleyen adamlarının yanına döndü. Şapkasını çıkardı, parmaklarını kısa kesilmiş saçlarının arasından geçirdi ve şapkasını tekrar taktı, ipi, yaz kurallarına uygun olarak gerideydi. Kışın, ipi çenelerinin altına geçirmeleri gerekiyordu. Bu bir gelenekti ve bütün köklü kuruluşlarda olduğu gibi Pennsylvania Eyalet Polisi'nde de pek çok gelenek vardı. Örneğin 1962 yılına dek memurlar evlenmek için Sorumlu Çavuş'un iznini almak zorundaydı (ve çavuşlar da bu gücü, görev için yeterli olmadığını düşündükleri çaylakları elimine etmek için kullanırdı).</p>
<p style="text-align: justify;">"Mırıltı yok," dedi Tony. "Ayrıca içerdeki ısının da gayet normal olduğunu söyleyebilirim. Belki dışardaki havadan birazcık daha serin ama..." Omuz silkti.</p>
<p style="text-align: justify;">Curtis'in yüzü kıpkırmızı oldu. "Çavuş, yemin ederim ki..."</p>
<p style="text-align: justify;">"Söylediklerinden şüphe etmiyorum," dedi Tony. "Mırıldandığını söylüyorsan öyledir. Peki sence bu mırıltı nereden geliyordu? Motordan olabilir mi?"</p>
<p style="text-align: justify;">Curtis başını iki yana salladı.</p>
<p style="text-align: justify;">"Bagaj bölümünden?"</p>
<p style="text-align: justify;">Yine olumsuz.</p>
<p style="text-align: justify;">"Altından?"</p>
<p style="text-align: justify;">Curtis yine başını salladı ve yüzünün rengi iyice koyulaşıp neredeyse bordoya döndü.</p>
<p style="text-align: justify;">"O halde nereden?"</p>
<p style="text-align: justify;">"Boşluktan," dedi Curt isteksizce. "Kulağa çılgınca geldiğini biliyorum ama öyle. Sesin bir kaynağı yoktu." Gülmelerini beklercesine diğerlerine baktı. Hiçbiri gülmüyordu.</p>
<p style="text-align: justify;">Tam o sırada Orville Garrett gruba katıldı. Bir gece önce birkaç ağır iş makinesinin tahrip edildiği bir inşaat alanından geliyordu. Ekip D'nin maskotu Mister Dillon hemen arkasından sallana sallana yürüyordu. Araya belki biraz collie kanı karışmış bir Alman kurduydu. Orville ve Huddie Royer onu bir yavruyken, Sawmill Yolu üzerinde terk edilmiş bir çiftliğin sığ kuyusunda bulmuşlardı. Yavru köpek oraya kazara düşmüş de olabilirdi ama muhtemelen düşmemişti.</p>
<p style="text-align: justify;">Mister D, özel bir K-9 köpeği değildi ama bunun yegâne sebebi, o şekilde eğitilmemiş oluşuydu. Çok zeki ve koruma güdüsü çok gelişmiş bir köpekti. Eğer bir kötü adam Mister Dillon civardayken herhangi bir Ekip D memuruna karşı sesini yükseltecek ya da parmağını sallayacak olsa burnunu karıştırmak için ömrünün sonuna kadar bir kurşun kalem arkası kullanması gerekebilirdi.</p>
<p style="text-align: justify;">"Ne yapıyorsunuz, millet?" diye sordu Orville ama kimse cevap veremeden Mister Dillon ulumaya başladı. Köpeğin hemen yanında duran Sandy Dearborn, daha önce hiç böyle bir uluma duymamıştı. Mister D geriledi ve Buick'e dönerek olduğu yerde büzüldü. Başı yukarıda, kalça kısmı aşağıdaydı. Tüyleri hariç, pisleyen bir köpek gibi görünüyordu. Kuyruğunun ucuna dek bütün tüyleri kabarmıştı. Sandy'nin teni birden buz kesti.</p>
<p style="text-align: justify;">"Ulu Tanrım, nesi var böyle?" diye sordu Phil alçak, şaşkın bir sesle ve tam o sırada Mister D tekrar uzun uzun uludu. Duruşunu bozmayarak Buick'e doğru çekingen üç dört adım attı. Bu süre içinde burnu sürekli havadaydı. Seyretmek için fazlasıyla korkunç bir görüntüydü. O tuhaf hareketleri birkaç kez daha tekrarladı ve inleyerek yere düştü. Soluk soluğa kalmıştı ve sürekli inliyordu.</p>
<p style="text-align: justify;">"Neler oluyor?" dedi Orv.</p>
<p style="text-align: justify;">"Tasmasını tak," dedi Tony. "Onu içeri götür."</p>
<p style="text-align: justify;">Orv, Tony'nin söylediğini yaptı. Koşarak Mister Dillon'ın tasmasını almaya gitti. Köpeğe her zaman fazlasıyla düşkün olan Phil Candleton da tasması takılınca Mister D ile beraber gitti. Hemen yanında yürüyor, arada sırada onu okşuyor ve sakinleştirmek istercesine birkaç kelime söylüyordu. Daha sonra diğerlerine köpeğin baştan ayağa titrediğini söyleyecekti.</p>
<p style="text-align: justify;">Kimse bir şey söylemedi. Buna gerek yoktu. Hepsi aynı şeyi düşünüyordu; Mister Dillon, Curt'ün anlattıklarını doğrulamıştı. Yer sarsılmıyordu ve Tony başını Buick'in camına uzattığında hiçbir şey duymamıştı ama arabada bir gariplik olduğu muhakkaktı. Dümdüz kontak anahtarından ya da fazlasıyla büyük direksiyonundan daha büyük gariplikler. Ve daha korkunç.</p>
<p style="text-align: justify;">Pennsylvania Eyalet Polisi adli dedektifleri yetmişlerde ve seksenlerde sabit bir yere bağlı değillerdi, ihtiyaç duyulduklarında, Bölge Müdürlüğü tarafından belirtilen ekibin merkezine giderlerdi. Ekip D'nin bağlı olduğu bölgenin merkezi, Butler'dı. Adli dedektiflerin özel donanımlı minibüsleri yoktu; büyük şehirlere özgü bu lüksler, Pennsylvania'nın kırsal bölgelerine ancak yüzyıl sonuna doğru gelebilmişti. Adli dedektifler, armasız polis arabaları kullanıyor, ekipmanlarını bagajda ve arka koltuklarda taşıyor, suç mahalline taşırken de yan taraflarında PEP<a id="ds1" href="#d1"><sup>1</sup></a>&nbsp;logosu bulunan çadır bezinden çantalar kullanıyorlardı. Adli ekipler çoğunlukla üç kişiden oluşurdu: şef ve iki teknisyen. Bazen yanlarında bir de stajyer bulunurdu. Bu stajyerlerin çoğu, içki alabilecek yaşa gelmemiş gibi görünürdü.</p>
<p style="text-align: justify;">O gün öğleden sonra bu ekiplerden biri Ekip D'ye geldi. Tony Schoondist'in şahsi ricası üzerine Shippenville'den oraya geçmişlerdi. Komik bir gayri resmi ziyaretti, görev dışı bir araç muayenesi. Ekibin şefi, eskilerden biri, Bibi Roth'du (insanlar Bibi'nin mesleği Sherlock Holmes ve Dr. Watson'ın dizlerinin dibinde öğrendiğini söyleyerek dalga geçerdi). Tony Schoondist ve Bibi Roth'un arası iyiydi ve Bibi, Ekip D için bir iyilik yapmaktan kaçınmazdı. Elbette bir sır olarak tutulduğu sürece.</p>
<p style="text-align: justify;"><a id="d1" href="#ds1">1.Pennsylvania Eyalet Polisi.</a></p>
<p></p>
</body>
</html>