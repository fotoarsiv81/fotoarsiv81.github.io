<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>

<link href="../Styles/StyleM.CSS" type="text/css" rel="stylesheet"/>
</head>
<body>
<h2 style="text-align: center;">ŞİMDİ: Sandy<br/></h2>
<p style="text-align: justify;"><span style="font-size: 1em; text-align: left; text-indent: 1em;">Sandviçler bitmişti. Buzlu çay da öyle. Arky'ye beklenmedik durumlar için ayırdığımız bütçeden (üst kattaki dolabın içine koyduğumuz bir kavanozda saklıyorduk) on papel alıp Finn's Cash and Carry'ye gitmesini söyledim. Bir düzine kola ve altılık bir paket kök birasının bize sonuna kadar yeteceğini düşündüm.</span></p>
<p style="text-align: justify;">"Gidersem balıklı bölümü kaçırırım," dedi Arky.</p>
<p style="text-align: justify;">"Arky balıklı bölümü biliyorsun zaten. Bu hikâyenin her parçasını biliyorsun. Haydi git de bize boğazımızı ıslatacak bir şeyler al. Lütfen."</p>
<p style="text-align: justify;">Arky eski kamyonetine atlayıp hızla otoparktan çıktı. O şekilde kullanan birinin ceza almaması işten değildi. "Devam edin," dedi Ned. "Sonra ne oldu?" "Şey," dedim. "Bir bakalım. Eski çavuş, büyükbaba oldu, bu bir tanesi. Sanırım umduğundan çabuk oldu, küçük kız evliliklerinin ilk gecesinde rahme düşmüş, ailede büyük bir tezahürat oldu elbette ama bir süre sonra herkes sakinleşti ve küçük kız da büyüdüğünde kanımca bir genç bayanın diploma alması için pek de fena olmayan bir okula, Smith'e gitti. George Morgan'ın oğlu şampiyonluk maçında sayı yaptı ve George uzunca bir süre gururundan bir horoz gibi kabararak dolaştı. Sanırım bu yaşlı kadına çarpıp onu öldürmesinden ve sonra intihar etmesinden iki yıl önceydi. Orvie Garrett'in karısı, ayağında kan zehirlenmesi olduğu için birkaç parmağını kaybetti. Shirley Pasternak 1984'te bizimle çalışmaya başladı..."</p>
<p style="text-align: justify;">"1986," diye mırıldandı Shirley.</p>
<p style="text-align: justify;">"Doğru, 1986'ydı," dedim ve dizine hafifçe vurdum. "Aynı dönemde bir apartmanın bodrumunda oynayan çocuklar Lassburg civarında büyük bir yangına sebep olmuştu. Kendi hallerine bırakılmışlar. Başlarında bir yetişkin yokmuş. Biri Amish'lerin o şekilde yaşamasının çılgınlık olduğunu söylediğinde hep Lassburg'daki yangını düşünürüm. Biri dışında bodrumdaki çocuklar da dâhil olmak üzere dokuz kişi ölmüştü. Kurtulan da muhtemelen kurtulamamış olmayı diliyordur. Şimdi on altı yaşında, tam da kızlara ilgi duymaya başladıkları yaş ama Güzel ve Çirkin'in yangınlı bir versiyonunun başrol oyuncusu gibi görünüyor. Ülke çapında bir haber olmadı -teorime göre çok ölümlü apartman yangını haberleri, olay sadece Noel zamanı gerçekleşmişse televizyonlarda gösteriliyorlar-ama bu bölge için yeterince kötü bir haberdi doğrusu ve yardım etmeye çalışan Jackie O'Hara'nın elleri de feci şekilde yanmıştı. O zamanlar aramızda James Dockery adında bir polis vardı."</p>
<p style="text-align: justify;">"Dockerty," dedi Phil Candleton. "Arada t var ama affedildin, çavuş, adam burada sadece bir iki ay kalmış, sonra Lycoming'e transfer olmuştu."</p>
<p style="text-align: justify;">Başımı salladım. "Her neyse, bu Dockerty, Betty Crocker Yemek Yarışması'nda, Pofuduk Altın Sosisler isimli tarifiyle üçüncülüğü kazanmıştı. Sonradan çok dalga geçildi, her ortamda alay konusu oldu ama bu durumu yine de iyi karşıladı."</p>
<p style="text-align: justify;">"Hem de çok iyi," diye onayladı Eddie J. "Kalmalıydı. Bize kolayca uyum sağlayabilirdi."</p>
<p style="text-align: justify;">"O yılki Dört Temmuz pikniğinde halat çekme yarışmasını kazandık ve..."</p>
<p style="text-align: justify;">Çocuğun yüzündeki ifadeyi gördüm ve gülümsedim.</p>
<p style="text-align: justify;">"Sana takıldığımı sanıyorsun ama yanılıyorsun, Ned. Gerçekten. Anlamanı sağlamaya çalışıyorum. Buick buralarda olan tek şey değildi, tamam mı? Değildi. Aslında bazen tamamen aklımızdan çıkıyordu. En azından çoğumuzun. Uzun dönemler için unutmak kolay oluyordu. Bu uzun sürelerde barakanın içinde öylece, hiçbir olay çıkarmaksızın duruyordu. Bu dönemler içinde polisler gelip gittiler. Dockerty, ancak Şef Prudhomme takma adını alacak kadar uzun süre kaldı. İşçi Bayramı'nda dizini inciten genç Paul Loving başka bir bölgeye transfer olduktan üç yıl sonra aramıza geri döndü. Bu iş, bazıları gibi bir döner kapıya benzemiyor ama geri dönüldüğü de olmuyor değil hani. 1979 yazından beri yaklaşık yetmiş polis geldi geçti..."</p>
<p style="text-align: justify;">"Ah bu çok az oldu," dedi Huddie. "Transferleri ve şu an görevde olan polisleri katarsan sayı yüzü bulur. Birkaç da çürük yumurta var."</p>
<p style="text-align: justify;">"Doğru, birkaç çürük yumurta oldu ama çoğumuz işimizi iyi yaptık. Ve dinle, Ned, baban ve Tony Schoondist, yarasamsı şeyi kestikleri gece bir ders aldılar. Ben de öyle. Bazen öğrenilecek bir şey yoktur, bazen öğrenebilmenin yolu yoktur, bazen de denemek için bile bir sebep yoktur. Bir keresinde bir film izlemiştim. Adam, artık iyi bir Katolik olmadığı halde kilisede mum yakmasının sebebini şöyle açıklıyordu: 'Sonsuzlukla dalga geçmeye gelmez.' Belki bizim öğrendiğimiz ders de buydu.</p>
<p style="text-align: justify;">"B Barakası'nda ara sıra başka ışık depremleri olurdu. Bazen cılız bir pırıltı, bazen de haşmetli bir gösteri halinde gerçekleşirdi. Ama insanların alışabilme kapasiteleri, alıştıktan şeye bir anlam veremeseler de inanılmayacak kadar büyük. Gökyüzünde bir kuyrukluyıldız görülünce dünyanın yarısı Kıyamet Günü'nden ve Mahşerin Dört Atlısı'ndan bahsetmeye başlar, ama o kuyrukluyıldız gökyüzünde altı ay boyunca kalacak olsa sonunda kimse fark etmez bile. Aynı şey yirminci yüzyılın sonunda da olmuştu, hatırlıyor musun? Herkes gökyüzünün tepemize ineceğini, bütün bilgisayarların kilitleneceğini söylüyordu ama ne oldu? Bir hafta sonra her şey unutuldu, herkes günlük hayatına döndü. Benim burada yapmaya çalıştığım, durumu sana geniş bir açıdan gösterebilmek. Seni..."</p>
<p style="text-align: justify;">"Bana balığı anlat," dedi ve içimde yine o öfkeyi hissettim. Anlamasını ne kadar isteyip uğraşsam da anlattıklarım bir kulağından girecek, diğerinden çıkacaktı. Sadece kendi istediği bölümleri duyacaktı. Buna Gençlik Hastalığı diyebilirsiniz. Gözlerindeki ifade, eldivenli elinde tuttuğu bisturi ile yarasamsı yaratığın üzerine eğildiğinde Curt'ün gözlerinde olana benziyordu. (Kesiyorum: Bazen rüyalarımda Curtis'in bunu söylediğini hâlâ duyabiliyorum.) Ancak aynısı değildi. Çünkü karşımdaki çocuk için sadece meraklı denemezdi. Aynı zamanda öfkeliydi. Hem de yaralı bir ayı gibi öfkeli.</p>
<p style="text-align: justify;">Benim kızgınlığım, anlattıklarımın tümünü kavramayı reddetmesi, sadece istediği bölümleri seçmesiydi. Ama bu özelliği nereden gelmişti? Nereden almıştı bunu? Kaynağı neydi? Annesine bir kere de değil, yıllar boyunca defalarca yalan söylenmemiş miydi? Ned'e de aynı yalanlar söylenmemiş miydi? Böyle bir sırrı sakladığı için babasına kızgın mıydı? Peki ya bize? Bize? Babasını Buick'in öldürdüğüne inanıyor olamazdı elbette, değil mi? Neden öyle düşünsündü ki? Bunun sorumluluğunun onu kenara çekilmiş bir on sekiz tekerlekli tırın yan tarafında sıkıştıran, ardında üç metre uzunluğunda ve bir eyalet polisi boyu, yani Memur Wilcox'ın boyu olan bir metre seksen yedi santim yüksekliğinde kanlı bir iz bırakarak giysilerini çıkarmakla kalmayıp, aynı zamanda tersine çeviren, fren çığlıklarına kansan WPND radyosunun yayınını dinleyen Bradley Roach'a ait olduğu son derece açıktı. Curt Wilcox'ın pantolonunun cebindeki bozukluklar sökülürcesine yerlerinden alınır, penisi bir yabani ot gibi koparılır, yumurtalıktan çilek jölesine döner, tarağıyla cüzdanı sarı yol şeridinin üzerine düşerken radyodan nağmeler yayılıyordu; tüm bunların suçlusu Bradley Roach'tu ya da belki suçun bir kısmı ona bira satan, Statler'daki Dicky Convenience'a aitti ya da belki reklamlarında bağırsaktan dışarı fırlamış halde yol kenarında yatan ölü adamlar yerine konuşan sevimli kurbağalar ve bira içen komik görünümlü adamlar bulunan bira firmasındaydı suç, belki de asıl suçlu, Bradley'ye ilk yudumundan beri daha fazla iç, daha fazla iç, diyen, hücresel bir ipin kıvrımları, Bradley'nin DNA'sıydı (çünkü bu, bazı insanların yapısına işlenmiştir, ama bunu söylemenin ne ölenlere ne de geride kalanlara bir yararı vardır). Ya da belki asıl suçlanması gereken Tanrı'ydı; O'nu suçlamak her zaman en kolayıdır, çünkü O asla cevap vermez, Op-Ed sayfasına bir sütun yazmazdı. Ama suçlu Buick olamazdı. Değil mi? Ne kadar iz sürse de Buick'in bu olaydan sorumlu olduğuna dair herhangi bir ipucu bulamazdı. Buick o sırada kilometrelerce uzaktaki B Barakası'nın içinde, üzerinde hiçbir kir ya da taş parçası, hatta bir kum tanesi bile barındırmayan geniş, lüks, beyaz yanaklı lastiklerinin üzerinde her zaman olduğu gibi kıpırtısızca duruyordu. Memur Wilcox, Pennsylvania 32. Karayolu kenarında kan kaybından ölürken o barakada sessizce duruyor, kendi işine bakıyordu. Peki orada lahana kokuları yayarak duruyorsa ne olmuştu? Yoksa Ned'in düşündüğü…</p>
<p style="text-align: justify;">"Ned eğer düşündüğün buysa arabanın herhangi bir müdahalesi olmadı," dedim. "Öyle bir müdahale yapmıyor." Son derece emin çıkan sesim bir an için komik gelmişti. Sanki elle tutulur bir şey biliyordum da. Aslında söz konusu Roadmaster iken hiçbir halt bildiğim yoktu. "Bir çekimi, hatta belirli zamanlarda... yani..."</p>
<p style="text-align: justify;">"Aktif anlarında," dedi Shirley fikir vermek istercesine.</p>
<p style="text-align: justify;">"Evet. Aktif anlarında duyulabilen bir tür sesi, bir mırıltısı vardı ve bazen bunu kafamızın içinde duyabiliyorduk... bir tür çağrı gibi... ama 32. Karayolu üzerindeki Jenny İstasyonu'na ulaşabilir miydi? Kesinlikle hayır."</p>
<p style="text-align: justify;">Shirley bana biraz abartmışım gibi baktı, ben de abarttığım hissine kapılmıştım. Tam olarak ne yapıyordum ben? Bu babasız, şanssız çocuğa duyduğum öfkeyi ortadan kaldırmak için kendimi ikna etmeye mi çalışıyordum?</p>
<p style="text-align: justify;">"Sandy? Ben sadece balık hikâyesini dinlemek istiyorum."</p>
<p style="text-align: justify;">Huddie'ye, sonra Phil'e ve Eddie'ye baktım. Üçü de benzer bir anlamda omuz silkti. Gençler! Hepsi de aynı.</p>
<p style="text-align: justify;">Bitirecektim. Evet, hikâyeyi sonuna kadar anlatacaktım. Öfkemi bir kenara bırakıp bitirecektim. Madem bunu ben başlatmıştım (itiraf edeyim ki en başta anlatılacak bu kadar fazla şey olduğunu düşünememiştim), bitiren de ben olacaktım. Söylenmedik hiçbir şey kalmayacaktı.</p>
<p style="text-align: justify;">"Pekâlâ, Ned. Sana duymak istediğin her şeyi anlatacağım. Ama hiç olmazsa burasının bir polis merkezi olduğu gerçeğini aklının bir köşesinde tut, olur mu? İnansan da inanmasan da, hoşuna gitse de gitmese de Buick'in rapor yazmak, mahkemede tanıklık etmek, bir devriye aracının zemininden kusmuk temizlemek ya da Steve Devoe'nun şakaları gibi günlük hayatın sıradan bir parçası haline geldiğini hatırında tutacaksın. Çünkü bu çok önemli."</p>
<p style="text-align: justify;">"Tabii. Bana balıktan bahset."</p>
<p style="text-align: justify;">Arkama yaslandım ve gözlerimi aya çevirdim. Ona hayatını geri verebilmeyi diledim. Ya da kâğıt bir bardakta yıldızlar. Bir sürü şairane istek. Ama onun tek istediği kahrolası balığın hikâyesini dinlemekti.</p>
<p style="text-align: justify;">Ve ben de anlattım.</p>
<p></p>
</body>
</html>