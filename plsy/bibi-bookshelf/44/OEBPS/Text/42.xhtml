<html xmlns="http://www.w3.org/1999/xhtml">
<head>
  <title>42.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x42">
    <h1 class="bolum-ismi" id="toc-anchor" xml:lang="tr"><span class="bolum-ismi">42</span></h1>

    <p class="duz" xml:lang="tr"><span class="duz">İçeri giren ilk polis kitaplara basarak sendeledi. İkincisi onu tutmaya çalıştı ve çıplak elleriyle kapı koluna yapıştı. Sonuçta ikisi birden cesede doğru devrildi –Manzarena’nın cesedini yerinden kıpırdatmak için çok daha fazlası gerekliydi. Polislerden biri, devrilmiş rafa çarptı ve zaten yere saçılmış olan kitaplara bir tekme savurdu.</span></p>

    <p class="duz" xml:lang="tr"><span class="duz">–</span> <span class="italik">Que mierda</span><span class="duz">!<a class="footnote-link" href="#footnote-231-1" id="footnote-231-1-backlink">[1]</a> diye bağırdı adam.</span></p>

    <p class="duz" xml:lang="tr"><span class="duz">Jeanne gülmemek için kendini tuttu. Sinirleri bozulmuştu. Bir cinayet mahallinde hiçbir zaman böyle bir kaos görmemişti. Herkes sokak ayakkabılarıyla kanların içine bata çıka dolanıyordu. Tek bir polis bile eldiven takmamıştı. Çevre güvenliği alındığına dair en ufak bir işaret yoktu. Ve bu korkunç görüntü karşısında herkesin suratında gülünç bir ifade vardı.</span></p>

    <p class="duz" xml:lang="tr"><span class="duz">Beyaz gömlekli bir adam –kuşkusuz Fransız polisinin olay yeri araştırma teknisyenine eşdeğer bir görevi vardı– kilitli bir krom sandığı açmaya çalışıyordu. Bir yandan da söyleniyordu.</span></p>

    <p class="duz" xml:lang="tr"><span class="duz">–</span> <span class="italik">Donde esta la llave? Tienes la Ilave</span><span class="duz">?<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">Jeanne, bu Orta Amerika ülkelerinde, polisin olayları aydınlatma oranının sıfıra yakın olduğunu hatırladı. Burada polislerin bildiği tek bir soruşturma yöntemi vardı: suçüstü.</span></p>

    <p class="duz" xml:lang="tr"><span class="duz">Jeanne, sanki kadavra her an ayağa kalkacakmış gibi büyük bir dikkatle cesedin çevresinde dolanan fotoğrafçının arkasında, Eva Arias’ın uzun boyunu fark etti. Öfkeli, bir hali vardı. Polislerin beceriksizliğinden dolayı öfkeliydi. Bu olayın en önemli tanığı olarak bir Fransız yargıcın burada bulunmasından dolayı öfkeliydi. Hatta onu, bu vahşetten bizzat sorumlu tutuyor gibi bir hali vardı.</span></p>

    <p class="duz" xml:lang="tr"><span class="duz">– Sizinle konuşmamız gerekiyor, yalnız.</span></p>

    <p class="duz" xml:lang="tr"><span class="duz">Jeanne yerli kadını yan odaya kadar takip etti. Onun soru sormasını beklemedi. Öğleden sonra, yaptığı araştırmadan bahsetti. Eduardo Manzarena’nın olaydaki rolünden. Arada diğer olaylardan da söz etmek zorunda kaldı. François Taine’in canlı canlı yakılarak öldürülmesinden. Olaya karışan bir psikiyatrdan –şüphesiz o da Managua’ya gelmişti. Sonra şüphelinin, yani hem insanlığa hizmet eden bir avukat, hem de ilkel dürtülere sahip otistik bir yaratık olan Joachim’in ayrıntılı bir portresini çizdi...</span></p>

    <p class="duz" xml:lang="tr"><span class="duz">Kadın susuyordu. Yüzü, bir</span> <span class="italik">chilamate</span> <span class="duz">ağacının gövdesi kadar anlamlıydı.</span></p>

    <p class="duz" xml:lang="tr"><span class="duz">– Neden bu öğleden sonra bana tüm bunlardan bahsetmediniz?</span></p>

    <p class="duz" xml:lang="tr"><span class="duz">– Başvurum zaten çok tuhaftı. Daha da tuhaflaştırmak istemedim.</span></p>

    <p class="duz" xml:lang="tr"><span class="duz">Yeniden bir sessizlik oldu.</span></p>

    <p class="duz" xml:lang="tr"><span class="duz">– Eduardo Manzarena hakkında ne biliyorsunuz? diye sordu sonunda yerli kadın.</span></p>

    <p class="duz" xml:lang="tr"><span class="duz">–</span> <span class="italik">La Prensa</span><span class="duz">’nın arşivlerinde okuduğum kadarını. Kan ticaretinde büyük başarı kazanmış. Sandinistaların iktidara gelişiyle ortadan kaybolmuş. Doksanlı yıllarda yeniden ortaya çıkmış.</span></p>

    <p class="duz" xml:lang="tr"><span class="duz">– Sağın iktidara gelmesiyle.</span></p>

    <p class="duz" xml:lang="tr"><span class="duz">Sorgu yargıcı bu yorumu soğukkanlı bir öfkeyle yapmıştı. O dönemki seçimleri kaybetmiş olmanın kızgınlığı hâlâ hissediliyordu. Pencerenin yanında, ayakta duruyordu. Dışarıdaki polis arabalarının tepe ışıkları ara ara yüzünü aydınlatıyordu.</span></p>

    <p class="duz" xml:lang="tr"><span class="duz">– Nikaragua halkı savaşa karşı oy kullandı, dedi Eva Arias alçak sesle. Bize karşı değil.</span></p>

    <p class="duz" xml:lang="tr"><span class="duz">– Elbette, diye karşılık verdi Jeanne, ona karşı çıkmak niyetinde değildi.</span></p>

    <p class="duz" xml:lang="tr"><span class="duz">– Manzarena’nın tehdit edildiğini biliyor muydunuz?</span></p>

    <p class="duz" xml:lang="tr"><span class="duz">– Tehdit mi? Kim tarafından?</span></p>

    <p class="duz" xml:lang="tr"><span class="duz">Eva Arias anlaşılmaz bir harekette bulundu. Anlaşılan bir açıklamada bulunmayacaktı.</span></p>

    <p class="duz" xml:lang="tr"><span class="duz">– Daha tuhaf olansa, diye devam etti, son haftalarda hep korumalarıyla birlikteydi. Evinden dışarı çıkmıyordu. Karısı yoktu, çocuğu da. Bekârdı. Korku içinde yaşayan bir adamdı.</span></p>

    <p class="duz" xml:lang="tr"><span class="duz">Jeanne’ın aklına bir ayrıntı geldi: Pekinli, yani Plasma Inc.’in sevimli sekreteri, gün içinde Manzarena’nın ofise uğrayacağını söylemişti. Sadece resmi bir söylem. Halbuki uzun süreden beri ofisine gelmiyordu.</span></p>

    <p class="duz" xml:lang="tr"><span class="duz">– Korumalarını bulmam gerekiyor, diye mırıldandı Eva Arias. Hizmetçileri. Muhakkak bir şeyler biliyorlardır.</span></p>

    <p class="duz" xml:lang="tr"><span class="duz">– Manzarena neden korkuyordu? diye üsteledi Jeanne. Onu kim tehdit ediyordu?</span></p>

    <p class="duz" xml:lang="tr"><span class="duz">Eva Arias stor şeritlerinin arasından dışarı bakıyordu.</span></p>

    <p class="duz" xml:lang="tr"><span class="duz">– Şu andan itibaren, dedi soruyu duymazdan gelerek, bu soruşturmaya karışmanızı yasaklıyorum. Yerinizden kıpırdamayın. Aksi takdirde sizi otel odanızda gözaltında tutarım. Bırakın polisimiz görevini yapsın.</span></p>

    <p class="duz" xml:lang="tr"><span class="duz">– Ne denli başarılı olacaklarını kestiremiyorum.</span></p>

    <p class="duz" xml:lang="tr"><span class="duz">Eva Arias ona öfkeyle baktı.</span></p>

    <p class="duz" xml:lang="tr"><span class="duz">– Adli tıp uzmanlarınız var mı?</span></p>

    <p class="duz" xml:lang="tr"><span class="duz">Yerli kadının gözlerinde şimşekler çakıyordu.</span></p>

    <p class="duz" xml:lang="tr"><span class="duz">– Bu katili tanıyorum, diye devam etti Jeanne. Hiçbir önlem almıyor. Her ne olursa olsun iz bırakmaktan çekinmiyor. Cinayet mahallinden parmak izleri alın. Her yerde katilin izleriyle karşılaşacaksınız. Tabii, adamlarınızın parmak izleriyle de.</span></p>

    <p class="duz" xml:lang="tr"><span class="duz">İriyarı kadın hâlâ sessizliğini koruyordu. Her an patlamaya hazır gibiydi.</span></p>

    <p class="duz" xml:lang="tr"><span class="duz">– Joachim Nikaragua asıllı, bundan şüphem yok. Eğer bir kez, sadece bir kez bile fişlendiyse, bu akşamki parmak izleriyle karşılaştırarak kimliğini saptayabiliriz.</span></p>

    <p class="duz" xml:lang="tr"><span class="duz">– Benimle gelin.</span></p>

    <p class="duz" xml:lang="tr"><span class="duz">Jeanne emre itaat etti.</span></p>

    <p class="duz" xml:lang="tr"><span class="duz">– Bakın, diye fısıldadı Eva Arias.</span></p>

    <p class="duz" xml:lang="tr"><span class="duz">Mahallede büyük bir kalabalık toplanmıştı. Polis arabalarının soluk ışığının aydınlattığı insanların, zombiler gibi sabit gözlerle parmaklıklara yapışmış olduğu görülüyordu.</span></p>

    <p class="duz" xml:lang="tr"><span class="duz">– Ne olduğunu anlamıyorlar, diye fısıldar gibi konuştu yargıç, pes sesiyle. Bugüne kadar, seri katiller üniformalıydı ve komandolar gibi topluca hareket ediyorlardı. Oysa bu yalnız bir katil. Tek bir kurbana saldırıyor. Bu çok fazla veya oldukça az, anlıyor musunuz? Bir lüks.</span></p>

    <p class="duz" xml:lang="tr"><span class="duz">Buz gibi bir ifadeyle gülümseyerek ekledi:</span></p>

    <p class="duz" xml:lang="tr"><span class="duz">– Avrupa’ya veya Kuzey Amerika’ya özgü bir lüks.</span></p>

    <p class="duz" xml:lang="tr"><span class="duz">– Katil Nikaragua asıllı.</span></p>

    <p class="duz" xml:lang="tr"><span class="duz">– Bunun fazla bir önemi yok.</span></p>

    <p class="duz" xml:lang="tr"><span class="duz">Eva Arias Jeanne’a doğru döndü. Yüzü, Kolomböncesinin taş bloklarını andırıyordu.</span></p>

    <p class="duz" xml:lang="tr"><span class="duz">– Adli bilim laboratuvarlarımız yok. Parmak izi kayıtlarımız da. Hiçbir şeyimiz yok, anlıyor musunuz?</span></p>

    <p class="duz" xml:lang="tr"><span class="duz">– Size yardım edebilirim.</span></p>

    <p class="duz" xml:lang="tr"><span class="duz">– Yardıma da ihtiyacımız yok. Sizi karakola götürmelerini söyleyeceğim. İfadenizi imzalayacak ve otelinize gideceksiniz. Bırakın, kendi yöntemimizle çalışalım.</span></p>

    <p class="duz" xml:lang="tr"><span class="duz">– Sizin yönteminiz ne?</span></p>

    <p class="duz" xml:lang="tr"><span class="duz">Bir kez daha, Eva Arias’ın gülümsemesi onu şaşırtıyordu. Bir saniye öncesinden yüz ifadesini tahmin etmek imkânsızdı.</span></p>

    <p class="duz" xml:lang="tr"><span class="duz">– Polis şefimiz eski bir Sandinista. León şehrini ele geçirenlerden biri. Çatışmanın tam ortasında merkez garnizonunda kendini havaya uçurmak için gönüllü oldu. Ama bomba patlamadı ve paçasını kurtardı. İşte soruşturmalarımızı bu tür insanlar yürütüyor, Bayan Fransız.</span></p>

    <p class="duz" xml:lang="tr"><span class="duz">– Bu tür bir eylemin polis soruşturmalarında ne gibi bir önemi olabilir, anlamıyorum.</span></p>

    <p class="duz" xml:lang="tr"><span class="duz">– Çünkü siz bu ülkeden değilsiniz. Size karakola kadar eşlik etsinler.</span></p>

    <p class="duz" xml:lang="tr"><span class="duz">Jeanne geriledi. Odanın kapısında silahlı bir adam belirmişti. Adamın peşinden giderken Eva Arias ona seslendi:</span></p>

    <p class="duz" xml:lang="tr"><span class="duz">– Manzarena’nın ölümünün biraz ironik olduğunu biliyor musunuz?</span></p>

    <p class="duz" xml:lang="tr"><span class="duz">– Neden ironik? Bu kadar çok kanlı olmasından dolayı mı?</span></p>

    <p class="duz" xml:lang="tr"><span class="duz">– Bugün onunla ilgili bir şeyler öğrendim.</span></p>

    <p class="duz" xml:lang="tr"><span class="duz">Jeanne geri döndü.</span></p>

    <p class="duz" xml:lang="tr"><span class="duz">– Manzarena da sizin gibiydi, dedi yerli kadın.</span></p>

    <p class="duz" xml:lang="tr"><span class="duz">– Benim gibi mi?</span></p>

    <p class="duz" xml:lang="tr"><span class="duz">– Kanibalizmle ilgileniyordu. Bu öğleden sonra, birkaç telefon görüşmesi yaptım. Size hemen şunu söyleyebilirim: Nikaragua’da hiç yamyam cinayeti olmamış. Ama diğer yargıçlarla konuşurken, Manzarena’nın onları daha önce aramış olduğunu öğrendim. Ve sizinle aynı soruları sorduğunu. Kesin olan bir şey var: 1982 yılında bu tür başka bir cinayet olup olmadığını araştırıyormuş.</span></p>

    <p class="duz" xml:lang="tr"><span class="duz">Demek hematolog da Jeanne’la aynı şeyi araştırıyordu. Ama, Jeanne’ın bilmediği bazı bilgilere sahipti. Joachim’in hikâyesinden haberdar mıydı? Otistik katilin, onu ortadan kaldırmasından mı korkuyordu? Manzarena’nın Nelly Barjac’a yolladığı paketle ilişkisi neydi?</span></p>

    <p class="duz" xml:lang="tr"><span class="duz">Eva Arias evrak çantasını açtı ve içinden bir kitap çıkardı. Manzarena’nın masasının üstündeki gümüşi kapaklı kitaplardan biriydi. Jeanne, kendisinin de çantasına bir kopya koyduğunu düşündü...</span></p>

    <p class="duz" xml:lang="tr"><span class="duz">– Kütüphanesinde sadece tek tip ve aynı kitapların bulunduğu dikkatinizi çekti, değil mi?</span></p>

    <p class="duz" xml:lang="tr"><span class="duz">– Freud’un</span> <span class="italik">Totem ve Tabu</span><span class="duz">’su.</span></p>

    <p class="duz" xml:lang="tr"><span class="duz">– Orta ve Latin Amerika ülkelerinde, psikanalize karşı büyük bir ilgi olduğunu biliyor muydunuz?</span></p>

    <p class="duz" xml:lang="tr"><span class="duz">– Bilmiyordum, ama bu durum kütüphanesinde neden aynı kitabın bunca kopyasını bulundurduğunu açıklamıyor.</span></p>

    <p class="duz" xml:lang="tr"><span class="duz">– Açıklamıyor, evet. Ama bu, halkayı tamamlıyor.</span></p>

    <p class="duz" xml:lang="tr"><span class="duz">Eva Arias polis arabalarının tepe ışıklarıyla parlayan kitabına baktı.</span></p>

    <p class="duz" xml:lang="tr"><span class="duz">– Öğrenciyken, devrim sonrası, ben de psikanalizle ilgilenmiştim. Ülkemizde demokrasinin gelişmesi için bu yöntemin önemi hakkında bir yazı yazmayı bile düşünüyordum. Genç bir kızın hayalleri. (Kitabı uzattı.) Okudunuz mu? Neden söz ettiğini biliyor musunuz?</span></p>

    <p class="duz" xml:lang="tr"><span class="duz">Jeanne, Féraud’nun söylediklerini hatırlamaya çalıştı. Aklına hiçbir şey gelmedi.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz-son-paragraf-2" xml:lang="tr"><span class="duz">– Kanibalizmle ilgili. Freud’a göre, insanlık tarihinin başlangıcı babanın öldürülmesiydi. Klanın erkekleri babalarını öldürdüler ve yediler. Kötü biten her şey kötüdür.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Kahretsin!” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “Anahtar nerede? Anahtar sende mi?” (ç.n.)</span></p>
      </div>
    </div>
  </div>
</body>
</html>