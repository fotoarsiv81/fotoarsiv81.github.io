<html xmlns="http://www.w3.org/1999/xhtml">
<head>
  <title>36.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x36">
    <h1 class="bolum-ismi" id="toc-anchor" xml:lang="tr"><span class="bolum-ismi">36</span></h1>

    <p class="duz" xml:lang="tr"><span class="duz">– Uyandırdım mı?</span></p>

    <p class="duz" xml:lang="tr"><span class="duz">– Saatten haberin var mı?</span></p>

    <p class="duz" xml:lang="tr"><span class="duz">– Sana hoşça kal demek istiyorum.</span></p>

    <p class="duz" xml:lang="tr"><span class="duz">– Gidiyor musun?</span></p>

    <p class="duz" xml:lang="tr"><span class="duz">– Managua. Nikaragua.</span></p>

    <p class="duz" xml:lang="tr"><span class="duz">Reischenbach telefonun diğer ucunda derin iç çekti.</span></p>

    <p class="duz" xml:lang="tr"><span class="duz">– Katilin orada olduğunu mu düşünüyorsun?</span></p>

    <p class="duz" xml:lang="tr"><span class="duz">– Katilin ve cinayet sebebinin.</span></p>

    <p class="duz" xml:lang="tr"><span class="duz">– Taine ve senin psikiyatr aynı herifi aradı diye mi?</span></p>

    <p class="duz" xml:lang="tr"><span class="duz">– Sadece o değil. Nelly Barjac, ölümünden beş gün önce Manzarena’nın UPS’yle yolladığı bir paket veya bir koli almış.</span></p>

    <p class="duz" xml:lang="tr"><span class="duz">– İçinde ne varmış?</span></p>

    <p class="duz" xml:lang="tr"><span class="duz">– Tam olarak bilmiyorum. Ama sanırım kan örnekleri.</span></p>

    <p class="duz" xml:lang="tr"><span class="duz">– Hepsi bu mu?</span></p>

    <p class="duz" xml:lang="tr"><span class="duz">– Hayır. Hatırlarsan, benim psikiyatr, Antoine Féraud da Managua’ya gitti. Önce katilden, hastasının oğlundan kaçtığını düşündüm. Ama tam tersine, katilin peşinden gitti. Şu veya bu sebepten, onun Managua’ya gitmiş olabileceğini biliyordu. Onu durdurmak için peşinden gitmeye karar verdi. Eğer bazı olayları yanlış değerlendirmiyorsam, Managua’ya ondan önce bile gitmiş olabilir.</span></p>

    <p class="duz" xml:lang="tr"><span class="duz">– Sonraki kurban kim olacak? Manzarena mı?</span></p>

    <p class="duz" xml:lang="tr"><span class="duz">– Yüksek bir olasılıkla.</span></p>

    <p class="duz" xml:lang="tr"><span class="duz">– Neden o?</span></p>

    <p class="duz" xml:lang="tr"><span class="duz">– Bilmiyorum. Tüm bunların merkezinde bir kan meselesi olduğunu düşünüyorum. Bulaşıcı bir hastalık. Ya da henüz tahmin edemediğim çok daha özel bir şey.</span></p>

    <p class="duz" xml:lang="tr"><span class="duz">– Şu senin hikâye romandan farksız.</span></p>

    <p class="duz" xml:lang="tr"><span class="duz">– Göreceğiz.</span></p>

    <p class="duz" xml:lang="tr"><span class="duz">– Tam olarak beni neden aradın?</span></p>

    <p class="duz" xml:lang="tr"><span class="duz">– Telefon numaraları için. Bana Manzarena’nın cep numarasını ver. Ve Arjantin Tucumán’daki enstitünün numaralarını.</span></p>

    <p class="duz" xml:lang="tr"><span class="duz">– Bundan vazgeçmeyeceksin değil mi? Numaralar artık bende değil. Ayrıca kendin de onları bulabilirsin.</span></p>

    <p class="duz" xml:lang="tr"><span class="duz">– Managua’da rehberde kayıtlı olmayan bir cep numarasını mı?</span></p>

    <p class="duz" xml:lang="tr"><span class="duz">– Kan bankasının adını biliyorsun. Tarım enstitüsüne gelince, şehirde gizlenmiş değildir herhalde. Başının çaresine bak.</span></p>

    <p class="duz" xml:lang="tr"><span class="duz">Jeanne bu cevabı bekliyordu.</span></p>

    <p class="duz" xml:lang="tr"><span class="duz">– Temasta olalım istiyorum, diye bitirdi Jeanne.</span></p>

    <p class="duz" xml:lang="tr"><span class="duz">Reischenbach yeniden derin bir iç çekti, bu kez daha sevecendi.</span></p>

    <p class="duz" xml:lang="tr"><span class="duz">– Dosyamı Batiz’e teslim ettim. Davayı en başından ele alacaklar. Taine’in telefon görüşmelerini saptayacaklar. Tıpkı bizim yaptığımız gibi. Ve bizimle aynı ipuçlarını araştıracaklar.</span></p>

    <p class="duz" xml:lang="tr"><span class="duz">– Resmi prosedürü takip edecekler. Paris’teki Orta Amerika’nın irtibat görevlisiyle temasa geçecekler. Ve tabii Arjantin’inkiyle de. Katilin de, onlar herhangi bir bilgi elde edene kadar, bir orduyu ortadan kaldıracak zamanı olacak.</span></p>

    <p class="duz" xml:lang="tr"><span class="duz">– Yapacak bir şey yok.</span></p>

    <p class="duz" xml:lang="tr"><span class="duz">– Benim yapacağım dışında. Seni oradan ararım.</span></p>

    <p class="duz" xml:lang="tr"><span class="duz">– İyi şanslar.</span></p>

    <p class="duz" xml:lang="tr"><span class="duz">Salonunda oturmakta olan Jeanne dizüstü bilgisayarını açtı ve Iberia Lineas Aereas şirketinin sitesine bağlandı. İspanyolca olarak bilet rezervasyonu yaptırma düşüncesi bile onu ürpertiyordu. O denli çok sevdiği bu dili konuşmayalı ne kadar zaman olmuştu?</span></p>

    <p class="duz" xml:lang="tr"><span class="duz">Ertesi sabahki Madrid uçuşu için tek bir yer vardı. IB 6347 numaralı uçuş. Saat 12.40’ta Madrid’e iniyordu. Sonra 15.10’daki Managua uçuşu için aktarma yapacaktı. Ardından yedi saatlik bir uçuşla, yedi saat geriye gidecekti. Demek ki öğleden sonranın ilk saatlerinde Managua’ya inmiş olacaktı. Yeniden ürperdi. Buna inanamıyordu.</span></p>

    <p class="duz" xml:lang="tr"><span class="duz">Elektronik bileti onaylamadan önce verdiği bilgileri teyit etmesi gerekiyordu. Soyadı. Adı. Doğum tarihi. Paris adresi. Gideceği yer. Saat çizelgesi. Banka kartı numarası...</span></p>

    <p class="duz" xml:lang="tr"><span class="duz">Son bir kez daha, bilgisayar programı ona aynı soruyu sordu: Managua için tek bir gidiş bileti almak istediğinden emin miydi?</span></p>

    <p class="duz" xml:lang="tr"><span class="duz">Onay tuşuna basıyordu ki durdu. Hızlandırılmış görüntüler halinde son iki haftada yaşadıkları gözünün önüne geldi. Thomas. Dinlemeler. Kurban edilmiş Venüsler. Görür görmez Féraud’ya vurulması. Taine’in dairesindeki yangın. Joachim’le karşılaşması. Şeytani bir teslis hakkında peş peşe yaptığı görüşmeler. Baba, Oğul ve Kötü Ruh teslisi.</span></p>

    <p class="duz" xml:lang="tr"><span class="duz">“OK” üzerine tıkladı ve geleceği düşünmeye başladı.</span></p>

    <p class="duz" xml:lang="tr"><span class="duz">Manzarena’yla temas kuracaktı.</span> <span class="italik">Diğerleri</span> <span class="duz">bulmadan önce Féraud’yu bulacaktı. Ona rağmen onu koruyacaktı. Sonra, yeniden kan akmaması için Joachim ile babasının yerlerini saptayacaktı. Artık bu ikilinin de Nikaragua’ya gittiğine inanıyordu.</span></p>

    <p class="duz" xml:lang="tr"><span class="duz">Claire’e, zabıt kâtibesine, bazı talimatlar vermek için e-mail yolladı. Sonra oturumu kapattı ve yüzünü kuruladı. Sıcak, gecenin ortasında bile etkili olmaya devam ediyordu. Yaz mevsiminden hiç bu denli bıkkınlık duymamıştı.</span></p>

    <p class="duz" xml:lang="tr"><span class="duz">Seyahat için çantasını hazırladı. En ufak bir yorgunluk hissetmiyordu. Onu hem yatağa atmayı isteyen, hem de Asliye Ceza Mahkemesi’nde ayağını kaydıran Başkan’ı düşündü. Jeanne’ı seven ancak –erkekler arasındaki– işler gerçekten rayına oturana kadar da onu büyük bir zevkle dolaba kaldırmış olan Reischenbach’ı düşündü. François Taine’i, onu tavlamak için seri cinayetleri kullanmış olan zavallı François’yı düşündü.</span></p>

    <p class="duz" xml:lang="tr"><span class="duz">Aklına, gençliğinin kahramanı olan Rosa Luxemburg’un sözleri geldi: “Özgür insan, başka türlü karar verme imkânı olan insandır.”</span></p>

    <p class="duz" xml:lang="tr"><span class="duz">Gülümsedi.</span></p>

    <p class="duz" xml:lang="tr"><span class="duz">Bu beylerin hoşuna gitmese de, o diğerleri arasında özgür bir insandı.</span></p>
  </div>
</body>
</html>