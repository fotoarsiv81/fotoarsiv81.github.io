<html xmlns="http://www.w3.org/1999/xhtml">
<head>
  <title>35.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x35">
    <h1 class="bolum-ismi" id="toc-anchor" xml:lang="tr"><span class="bolum-ismi">35</span></h1>

    <p class="duz" xml:lang="tr"><span class="duz">Galerinin kabul salonunun kapasitesinin çok üstündeki davetliler, Seine Sokağı’ndaki kaldırımda şampanyalarını yudumluyordu. Jeanne biraz uzağa park etti. Günün sonunda şans yüzüne gülmüştü. Isabelle Vioti’den birkaç saat önce numarasını ve adresini aldığı, mağara resimleri uzmanını telefonla aramıştı. Adam, Jean-Pierre Fromental adında bir galericiydi, tam da o gece bir sergi açılışı için kokteyl düzenliyordu. Küçük bir gece ziyareti yapmak için bulunmaz bir fırsattı...</span></p>

    <p class="duz" xml:lang="tr"><span class="duz">Arabasından çıktı, üstünü düzeltti ve bir sergi açılışına giden, sözümona sergilenen eserlerle ilgilenen, ama her şeyden önce hayatının erkeğini arayan Parisli bir kadın hüviyetine büründü.</span></p>

    <p class="duz" xml:lang="tr"><span class="duz">Çekici bir kadın rolünü nasıl oynayacağını çok iyi biliyordu.</span></p>

    <p class="duz" xml:lang="tr"><span class="duz">Omzunda çantası, kalabalığın içinde kendine yol açtı ve galeriye girdi. Görebildiği kadarıyla –daracık mekânı tıka basa doldurmuş kalabalık nedeniyle eserler neredeyse hiç görünmüyordu– Afrika sanatıyla ilgili bir sergiydi. Veya Okyanusya sanatı.</span></p>

    <p class="duz" xml:lang="tr"><span class="duz">Jeanne kime danışacağını düşünüyordu ki, doğrudan bir defile podyumundan inip gelmiş gibi bir intiba yaratan siyahi, genç bir kadını fark etti. Davranışlarından mekânın yabancısı olmadığı anlaşılıyordu. Bir ihtimal Fromental’in asistanı bile olabilirdi.</span></p>

    <p class="duz" xml:lang="tr"><span class="duz">Jeanne ona seslendi ve galerinin sahibini nerede bulabileceğini sordu. Genç siyahi kadın, ona “Böyle sıradan bir adamla kim konuşmak isteyebilir?” dercesine acıyarak baktı. Şaşırtıcı bir güzelliği vardı. Yüzünde doğallıktan uzak hiçbir şey yoktu. Sadece insanın nefesini kesen bir çekicilik, bir uyum, bir gerçeklik dışında. Hem doğal hem gizemli. Meşale gibi parlayan siyah ve beyaz iri gözleri gerçeğe, siyah kayaları andıran elmacıkkemiklerinin ve ipeksi omuzlarının altına saklanmış bir hazineye giden yolu aydınlatıyordu.</span></p>

    <p class="duz" xml:lang="tr"><span class="duz">Kendisini takip etmesini işaret etti. Küçük bir odanın kapısına ulaşana kadar davetliler arasında slalom yaparak ilerlediler, Afrikalı kadın kapıya vurma gereği duymadan açtı. Altmışlı yaşlarda bir adam, karton kutuların ve tahta sandıklarının arasında ayakta duruyordu, arkası dönüktü.</span></p>

    <p class="duz" xml:lang="tr"><span class="duz">Cep telefonuyla konuşuyordu:</span></p>

    <p class="duz" xml:lang="tr"><span class="duz">– Aïcha mı? Ama onu kapı dışarı ettiğimi gayet iyi biliyorsun, tatlı kedim. KAPI DIŞARI ETTİM! Benden istediğin gibi... Ben... Evet... Elbette...</span></p>

    <p class="duz" xml:lang="tr"><span class="duz">Jeanne siyahi genç kadına baktı. Durumu anlamak için Saint-Cyr’de<a class="footnote-link" href="#footnote-231-1" id="footnote-231-1-backlink">[1]</a> öğrenim görmüş olmak gerekmiyordu. Galerici döndü ve kendisine bakan iki kadını görünce irkildi.</span></p>

    <p class="duz" xml:lang="tr"><span class="duz">Anında telefonu kapattı ve yalvaran bir ses tonuyla konuştu:</span></p>

    <p class="duz" xml:lang="tr"><span class="duz">– Aïcha...</span></p>

    <p class="duz" xml:lang="tr"><span class="duz">– Git kendini becert.</span></p>

    <p class="duz" xml:lang="tr"><span class="duz">Siyahi prenses gözden kayboldu. Fromental, zoraki bir gülümsemeyle Jeanne’ın karşısında saygıyla hafifçe eğildi. Üzerinde Parisli yaşlı playboyların standart üniforması vardı. Lacivert kruvaze bir ceket. Açık mavi çizgili ve beyaz yakalı Charvet gömlek. Püsküllü mokasenler. Arkaya doğru taranmış, seyrelmiş saçlar. Esmerleşmiş bir ten –yat bronzluğu...</span></p>

    <p class="duz" xml:lang="tr"><span class="duz">– İyi akşamlar... Küstah tavrını takınmış, boğuk bir sesle konuşmaya başlamıştı. Tanışmıyoruz, sanırım. İlgilendiğiniz bir parça mı var?</span></p>

    <p class="duz" xml:lang="tr"><span class="duz">Jeanne’ın keyfi yoktu.</span></p>

    <p class="duz" xml:lang="tr"><span class="duz">– Jeanne Korowa, dedi üç renkli hüviyetini uzatırken. Nanterre Asliye Ceza Mahkemesi sorgu yargıcı.</span></p>

    <p class="duz" xml:lang="tr"><span class="duz">Fromental şaşırdı.</span></p>

    <p class="duz" xml:lang="tr"><span class="duz">– Ama bütün eserlerin sertifikaları var. Ben...</span></p>

    <p class="duz" xml:lang="tr"><span class="duz">– Buraya onun için gelmedim. Size bazı fotoğraflar göstereceğim. Siz de bana fikrinizi söyleyeceksiniz. Hepsi on dakika içinde biter. Tamam mı?</span></p>

    <p class="duz" xml:lang="tr"><span class="duz">– Ben... dedikten sonra odanın kapısını kapattı. İyi. Tamam...</span></p>

    <p class="duz" xml:lang="tr"><span class="duz">Jeanne çantasından resimleri çıkardı. Cinayet mahallerinin duvarları üzerindeki kanlı motifler. Galerici gözlüğünü taktı ve fotoğraflara baktı. Kapı kapanmasına rağmen arkadaki gürültü patırtıda azalma olmamıştı.</span></p>

    <p class="duz" xml:lang="tr"><span class="duz">– Bana... bana neyle ilgili olduklarını açıklayabilir misiniz?</span></p>

    <p class="duz" xml:lang="tr"><span class="duz">– Cinayet mahalleri.</span></p>

    <p class="duz" xml:lang="tr"><span class="duz">Fromental gözlüğünün üstünden baktı.</span></p>

    <p class="duz" xml:lang="tr"><span class="duz">– Şu son cinayetler mi?</span></p>

    <p class="duz" xml:lang="tr"><span class="duz">– Daha fazla bir açıklama yapamam. Üzgünüm.</span></p>

    <p class="duz" xml:lang="tr"><span class="duz">Adam başını salladı. Sabahtan beri konuştuğu herkesin bu cinayetlerin acımasızlığı ve barbarlığı karşısındaki soğukkanlı duruşu Jeanne’ı şaşırtmıştı. Sanki kurgu dünyası –sinema, televizyon, kitaplar– ve bu dünyanın yaptığı şiddet bombardımanı, herkesi en çılgın vahşeti bile kanıksar hale getirmişti.</span></p>

    <p class="duz" xml:lang="tr"><span class="duz">– Isabelle Vioti’yi tanıyor musunuz?</span></p>

    <p class="duz" xml:lang="tr"><span class="duz">Bu durum adamın kaygılarını biraz olsun gidermişti.</span></p>

    <p class="duz" xml:lang="tr"><span class="duz">– Bu soruşturma bağlamında kendisinden görüş aldım. Hepsi o kadar.</span></p>

    <p class="duz" xml:lang="tr"><span class="duz">Galerici yeniden fotoğraflara baktı.</span></p>

    <p class="duz" xml:lang="tr"><span class="duz">– Bu kan mı?</span></p>

    <p class="duz" xml:lang="tr"><span class="duz">– Kan. Tükürük. Dışkı. Ve pigment.</span></p>

    <p class="duz" xml:lang="tr"><span class="duz">– Ne tür bir pigment?</span></p>

    <p class="duz" xml:lang="tr"><span class="duz">Jeanne bu konuyu hiç eşelemediğini düşündü, tamamen unutmuştu. Urucum. Amazon ormanlarından gelmiş bir bitki. Paris’te bulmak pek kolay olmasa gerekti.</span></p>

    <p class="duz" xml:lang="tr"><span class="duz">– Urucum. Amazon yerlilerinin kullandığı bir bitki...</span></p>

    <p class="duz" xml:lang="tr"><span class="duz">– Biliyorum.</span></p>

    <p class="duz" xml:lang="tr"><span class="duz">Fromental gördüğü şeye kendini kaptırmış gibiydi. Playboyluğu bırakmış, bir fakülte profesörüne dönüşmüştü.</span></p>

    <p class="duz" xml:lang="tr"><span class="duz">– Bu desenler, mağara resimlerini çağrıştırıyor olabilir mi?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– Açıklar mısınız?</span></p>

    <p class="duz" xml:lang="tr"><span class="duz">– Pekâlâ, önceleri urucum vardı. Aşıboyasına yakın bir pigment. Aşıboyası Neolitik Çağ boyunca çok önemli bir maddeydi. Derileri tabaklamada kullanılıyordu. Ama gömme törenlerinde de. Tam olarak o dönemdeki rolünü bilmiyoruz. Belki de bu maddeye sihirli bir güç atfediyorlardı... Ayrıca mağara resimlerinde kullanılan temel pigmentlerden biriydi.</span></p>

    <p class="duz" xml:lang="tr"><span class="duz">– Bana bu işaretlerle ilgili olarak özellikle söyleyebileceğiniz ne var? Bilinen fresklere benziyorlar mı?</span></p>

    <p class="duz" xml:lang="tr"><span class="duz">Fromental kararsızca dudak büktü.</span></p>

    <p class="duz" xml:lang="tr"><span class="duz">– Az çok. Paleolitik mağaraların bazılarında bu tür çizimler bulundu. Bazıları, geometrik şekillerle doluydu: genellikle ortalarından dikey bir çizgi geçen çemberler, ovaller, kareler, dikdörtgenler. Bazen de sadece düz çizgiler, X’ler, haçlar. Biraz bu fotoğraflardaki gibi.</span></p>

    <p class="duz" xml:lang="tr"><span class="duz">Jeanne, Fromental’in aralarında on binlerce yıl olmasına rağmen Neolitik ve Paleolitik çağlardan ardışık olarak bahsettiğini fark etti. Bu da onun düşüncesini doğruluyordu: Katil, ya bilmediğinden ya da –daha çok bu çözümü benimsiyordu– kendini dönemler arası bir sentez olarak gördüğünden her şeyi karıştırıyor, yüzyılları atlayarak gidiyordu.</span></p>

    <p class="duz" xml:lang="tr"><span class="duz">– Tarihöncesi insanları için bunlar ne ifade ediyordu?</span></p>

    <p class="duz" xml:lang="tr"><span class="duz">– Bu konuda hiçbir şey bilmiyoruz. Mağara yazılarının, çözüm anahtarını bilmediğimiz şifreli bir sanat olduğu düşünülüyor. Hâlâ Champollion’unu<a class="footnote-link" href="#footnote-231-2" id="footnote-231-2-backlink">[2]</a> bekleyen bir ifade biçimi.</span></p>

    <p class="duz" xml:lang="tr"><span class="duz">– İlkel insanların resim tekniklerine dönersek, nasıl yapıyorlardı?</span></p>

    <p class="duz" xml:lang="tr"><span class="duz">Fromental gözlüğünü çıkardı ve cebine koydu. Esaslı bir ders vermekten kaçış olmayacağını anlamış gibiydi. Kapının diğer tarafında kokteyl doludizgin devam ediyordu, ama onunla fazla ilgilenmediği belliydi. Jeanne, Aïcha’nın gidişiyle Fromental’in biraz canının sıkılmış olduğunu tahmin etti...</span></p>

    <p class="duz" xml:lang="tr"><span class="duz">– En baştan başlayalım, dedi. Duvar fresklerinin altın çağı yaklaşık 40 000 yıl önce başlar ve 10 000 yıl önce de biter. Bir yığın eğilim, motif, üslup vardır, ama durumu sizin için karmaşık bir hale getirmek istemiyorum. Sadece bu resimlerin daima mağaraların derinliklerine yapıldığını bilin yeter. Bu da oldukça tuhaftır.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü insanlar, düşünüldüğü gibi, mağaralarda yaşamıyorlardı. Mağaraların önlerinde yaşıyorlardı. Veya yaptıkları çadırlarda. Buna karşılık, resim yapmak için hep girilmesi zor yerleri tercih ediyorlardı. Fresklerini koruyorlardı. Belki de buraları aynı zamanda onların ibadet yerleriydi... Katedraller gibi.</span></p>

    <p class="duz" xml:lang="tr"><span class="duz">– Resimleri nasıl yapıyorlardı?</span></p>

    <p class="duz" xml:lang="tr"><span class="duz">– Teknikleri hakkında oldukça bilgi sahibiyiz. Kalemleri, fırçaları bulundu. Sanatçı, pigmentleri, kömürü, manganezi hazırlayan bir veya iki yardımcıyla birlikte çalışıyordu. Bir tür merdivene oturuyordu. Bir elinde fırçasını, diğerinde ise içyağından yapılma mumunu tutuyordu.</span></p>

    <p class="duz" xml:lang="tr"><span class="duz">– İçyağı mı?</span></p>

    <p class="duz" xml:lang="tr"><span class="duz">Rasgele zapladığı bir ayrıntı daha. Cinayet mahallerinde içyağı kalıntıları vardı.</span></p>

    <p class="duz" xml:lang="tr"><span class="duz">– Ona bir ışık kaynağı gerekiyordu. Bu şekilde “tuval”ini aydınlatıyordu. Hayvansal yağla.</span></p>

    <p class="duz" xml:lang="tr"><span class="duz">Katil de kendi kurban töreninde, aynı hareketleri yineleyerek, aynı aletleri kullanarak, aynı mağaralarda –eski inlerin yerini alan modern otoparklar– sanatını icra ederek ilkel insanlar gibi davranmıştı.</span></p>

    <p class="duz" xml:lang="tr"><span class="duz">Jeanne alnını ve ensesini kuruladı. Ter içinde kalmıştı. Fromental durumun farkında değildi.</span></p>

    <p class="duz" xml:lang="tr"><span class="duz">– Bu freskler özellikle neyi tasvir ediyordu?</span></p>

    <p class="duz" xml:lang="tr"><span class="duz">– Genel olarak hayvanları.</span></p>

    <p class="duz" xml:lang="tr"><span class="duz">– Nedenini biliyor muyuz?</span></p>

    <p class="duz" xml:lang="tr"><span class="duz">– Hayır. Bu konuda da elimizde bir ipucu yok. Bazıları Cro-Magnonların hayvanları kutsal yaratıklar olarak gördüğünü düşünüyor. Bazıları ise, fresklerin sadece av konusunda üstün meziyetler kazanmak için çizildiğini söylüyor. Bazılarına göre de, bu freskler cinsel anlam taşıyor. Erkek için at, kadın için bizon... Ama dünya üzerinde milyonlarca duvar resmi var ve bunlara benzer birçok şey söylenebilir. Bana göre, resimlerin anlamı çok daha basit.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Basit bir akıl yürütme.</span> <span class="italik">Homo sapiens sapiens</span><span class="duz">’ler günlük yaşamda ne görüyorlarsa onu tasvir ediyorlardı, yani hayvanları. Hepsi bu.</span></p>

    <p class="duz" xml:lang="tr"><span class="duz">– Bu fazla hayal gücü gerektirmiyor.</span></p>

    <p class="duz" xml:lang="tr"><span class="duz">– Bu, tasvir edilen hayvana göre değişir.</span></p>

    <p class="duz" xml:lang="tr"><span class="duz">Fromental, ambalaj kutularının arkasında kaldığından Jeanne’ın dikkatini çekmemiş olan kitaplıktan bir kitap aldı. Hiç duraksamadan yeniden gözlüğünü taktı ve kitabı açtı:</span></p>

    <p class="duz" xml:lang="tr"><span class="duz">– Duvar resim sanatında yarı hayvan, yarı insan yaratıklara da rastlanır. Bunun gibi, mesela.</span></p>

    <p class="duz" xml:lang="tr"><span class="duz">İşaretparmağıyla, rengeyiği boynuzları olan, cinsel organı kedigillere benzeyen, at kuyruklu bir insan resmini gösterdi.</span></p>

    <p class="duz" xml:lang="tr"><span class="duz">– Ya da bu heykel. Mamut dişinden yontulmuş...</span></p>

    <p class="duz" xml:lang="tr"><span class="duz">Aslan başlı bir insanı tasvir eden küçük bir heykelin bulunduğu sayfayı açmıştı.</span></p>

    <p class="duz" xml:lang="tr"><span class="duz">– Bunlar gerçek olabilir mi?</span></p>

    <p class="duz" xml:lang="tr"><span class="duz">– Neden olmasın? dedi Fromental büyük bir ciddiyetle. Bir an, bu yaratıkların, çok eski zamanlarda yaşadıklarını hayal edin. Ne de olsa, Antikçağ efsaneleri durduk yerde ortaya çıkmadı. Eski Yunan mitolojisi belki de karakterlerini, binlerce yıl önce yaşamış gerçek varlıklardan aldı. Bu resimlerin, bizden önceki büyülü bir gerçekliğin bir tür fotoğrafları olabileceğini düşünmek bile büyüleyici bir şey değil mi? Mesela bir mağarada, flüt veya benzeri bir müzik aleti çalıyormuş gibi görünen bizon başlı bir insan tasviri bulundu. Neden Faunus’un atası olmasın? Veya Pan’ın? Kim bize böyle bir yaratığın asla var olmadığını söyleyebilir?</span></p>

    <p class="duz" xml:lang="tr"><span class="duz">Alnında ter damlalarıyla galerici, kaçık bir bilimadamına benzemeye başlamıştı. Onu olayın içine iyice çekmek için Jeanne adamı kışkırtmaya karar verdi.</span></p>

    <p class="duz" xml:lang="tr"><span class="duz">– Yaratıklarımı gösterme sırası bende.</span></p>

    <p class="duz" xml:lang="tr"><span class="duz">Diğer fotoğrafları çıkardı. Kolları ve bacakları kopartılmış, içleri boşaltılmış, yenmiş kurbanlar. Jeanne, Jean-François Fromental’in bu resimlere bakabilecek gücü olduğundan şüpheliydi. Ama adamın kılı bile kıpırdamamıştı.</span></p>

    <p class="duz" xml:lang="tr"><span class="duz">– Üç kurban, dedi Jeanne. Bu barbarlıklar ile tarihöncesi çağların alışkanlıkları arasında bir bağ görüyor musunuz?</span></p>

    <p class="duz" xml:lang="tr"><span class="duz">– Onları yemiş mi?</span></p>

    <p class="duz" xml:lang="tr"><span class="duz">– Kısmen. Ama ben özellikle, bu kurbanlar ile eski çağ insanlarının ritüelleri arasında estetik... benzerlikler arıyorum. Anlıyor musunuz?</span></p>

    <p class="duz" xml:lang="tr"><span class="duz">– Bunlar Venüsler, dedi. Fromental kesin bir tavırla.</span></p>

    <p class="duz" xml:lang="tr"><span class="duz">– Venüsler mi? Ne demek istiyorsunuz?</span></p>

    <p class="duz" xml:lang="tr"><span class="duz">Fromental cebinden bir mendil çıkardı ve alnını sildi.</span></p>

    <p class="duz" xml:lang="tr"><span class="duz">– İlkel insan doğaya hükmetmeye başlayınca, kendisinin de üstün güçlerin egemenliği altında olduğunu düşündü... Hayalindeki tanrılara, ruhlara saygı göstermeye başladı. Ve ilk tanrılar tanrıçalardı. İri memeli, geniş kalçalı, ilkel Venüsler. Doğurganlığın simgeleri. Ve ayrıca yüzü olmayan kadınlar. Birçok heykelcik bulduk. Bu tanrıçaların asla belirgin yüz hatları yoktur. Sıradandır. Sanırım sizin katil de, kurbanlarının yüzlerini parçalayarak aynı etkiyi yaratmaya çalışmış.</span></p>

    <p class="duz" xml:lang="tr"><span class="duz">Jeanne da resimlere dikkatle baktı. Bu yeni bir düşünceydi, ama Fromental haklıydı. Yüze indirilen darbeler belki de sadece bir şiddet krizine bağlı değildi. Katil, kurbanlarını kişiliksizleştirmek istemişti.</span></p>

    <p class="duz" xml:lang="tr"><span class="duz">Tuhaf bir şekilde onlardan tanrıçalar yaratmıştı...</span></p>

    <p class="duz" xml:lang="tr"><span class="duz">– Ayrıca eşkenar dörtgen kuralı da var, diye devam etti Fromental.</span></p>

    <p class="duz" xml:lang="tr"><span class="duz">– Hangi eşkenar dörtgen?</span></p>

    <p class="duz" xml:lang="tr"><span class="duz">Uzman işaretparmağını cesetlerin etrafında dolaştırdı.</span></p>

    <p class="duz" xml:lang="tr"><span class="duz">– Sizin kurbanların bedenleri eşkenar dörtgen biçiminde. Küçük bir kafa. Abartılı memeler ve kalçalar. Bacaklar yok... Bu bedenler, çok bilinen arkaik Venüs heykelciklerini çağrıştırıyor. Size başka fotoğraflar da gösterebilirim...</span></p>

    <p class="duz" xml:lang="tr"><span class="duz">Bu, Jeanne’a gülünç bir anıyı hatırlattı. François Taine’in restoranda ironik bir tonda söylediği cümleyi:</span> <span class="italik">Erkekler tombul kadınları tercih eder.</span></p>

    <p class="duz" xml:lang="tr"><span class="duz">– Bu tanrıçaların ne tür güçleri vardı?</span></p>

    <p class="duz" xml:lang="tr"><span class="duz">– Doğurganlık elbette. İlkel insanlar ölümün bilincine varınca, tüm umutları, tüm inançları doğuma yöneldi. Ve kadına da tabii.</span></p>

    <p class="duz" xml:lang="tr"><span class="duz">Jeanne bu konuda yeterince bilgi sahibiydi. Bu hikâyede her şey doğurganlığın çevresinde dolanıyordu. Kanibalizm. Amniyon sıvısı. Şişman kurbanların seçilmesi...</span></p>

    <p class="duz" xml:lang="tr"><span class="duz">Odanın kapısı açıldı. Aïcha, elleri kalçalarında eşikte duruyordu.</span></p>

    <p class="duz" xml:lang="tr"><span class="duz">– Hâlâ tatlı kedinle mi konuşuyorsun?</span></p>

    <p class="duz-son-paragraf-2" xml:lang="tr"><span class="duz">Fromental bu sarakayı duymazdan geldi, prensesini yeniden görmekten çok mutluydu. Kollarını uzattı. Jeanne dışarı sıvışmak ve temiz hava almak için bu fırsattan yararlandı.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Fransız kara ordusuna subay yetiştiren askeri okul. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Jean-François Champollion: Fransız Mısırbilimci. Mısır hiyegrofliflerinin çözümü konusunda çalışmalar yaptı. (ç.n.)</span></p>
      </div>
    </div>
  </div>
</body>
</html>