<html xmlns="http://www.w3.org/1999/xhtml">
<head>
  <title>60.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x60">
    <h1 class="bolum-ismi" id="toc-anchor" xml:lang="tr"><span class="bolum-ismi">60</span></h1>

    <p class="duz" xml:lang="tr"><span class="duz">Jeanne irkilerek uyandı, kafasının içinde bir uluyan maymunun korkunç çığlıkları yankılanıyordu. Doğruldu ve homurtunun başucuna bıraktığı cep telefonunun zili olduğunu fark etti.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Reischenbach. Uyandırdım mı?</span></p>

    <p class="duz" xml:lang="tr"><span class="duz">– Evet. Hayır.</span></p>

    <p class="duz" xml:lang="tr"><span class="duz">Kalbinin göğsünün içinde çarptığını hissediyordu. Ama bu, tersine bir çarpmaydı. Geriye doğru dönük. Sanki yüreği göğüs kafesinin içine gömülüyormuş gibi. Rüyasında Joachim’i görmüştü. Çığlıklarını. Ellerini. Gece karanlığında gören gözlerini...</span></p>

    <p class="duz" xml:lang="tr"><span class="duz">– Ne istiyorsun?</span></p>

    <p class="duz" xml:lang="tr"><span class="duz">– Tamam, diye güldü polis. Seni uyandırdım. Fedex’le gelen koli hakkında yeni şeyler öğrendim.</span></p>

    <p class="duz" xml:lang="tr"><span class="duz">Jeanne yatak örtüsünü tuttu ve yüzünü kuruladı. Soğuğa rağmen terlemişti. Hava aydınlanıyordu. Çevresindeki her şey tanıdıktı. Bir televizyon. Bir koltuk. Duvarlardaki ahşap kaplama...</span></p>

    <p class="duz" xml:lang="tr"><span class="duz">Gizli korkusunu, yaşadığı şiddeti azaltmak ister gibi, aklına “kâbus” kelimesinin İspanyolcası –</span><span class="italik">pesadilla</span><span class="duz">– geldi. Bu kelimenin yumuşak bir ses uyumu vardı.</span></p>

    <p class="duz" xml:lang="tr"><span class="duz">– Seni dinliyorum. Kolinin içinde ne olduğunu biliyor musun?</span></p>

    <p class="duz" xml:lang="tr"><span class="duz">– Bir kafatası.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bir kafatası kalıbı.</span></p>

    <p class="duz" xml:lang="tr"><span class="duz">Jeanne parçalar, topladığı bilgiler, kelimeler arasında bir bağ kurmaya çalışıyordu. Ama hiçbir anlamı yoktu.</span></p>

    <p class="duz" xml:lang="tr"><span class="duz">– Bu kadar mı?</span></p>

    <p class="duz" xml:lang="tr"><span class="duz">– De Almeida’yı o şeyi paketlerken gören enstitüdeki bir herifle konuştuk. Hepsi bu. Antropoloğun bu kalıbı Francesca Tercia’ya göndermeye can atar bir hali varmış. Ama ne amaçla, bilinmiyor. Bunun, antropoloğun Arjantin’in kuzeydoğusunda gerçekleştirdiği kazılarla bir ilişkisi olabilir. Ama kimseye bundan bahsetmemiş. Bize yardımcı olabilecek tek kişi... diyen Reischenbah notlarını karıştırdı. Daniel Taïeb. Tucumán’daki paleoantropoloji laboratuvarının müdürü. Ama şu sıralarda bir sergi hazırlığı içinde olduğundan laboratuvara hiç gelmiyormuş.</span></p>

    <p class="duz" xml:lang="tr"><span class="duz">– Şu kafatası hakkında, başka bir şey bilmiyor musun?</span></p>

    <p class="duz" xml:lang="tr"><span class="duz">–</span> <span class="italik">Nada</span><span class="duz">. Konuştuğumuz herif, bunun bir çocuk kafatası olduğunu düşünüyor. Doğuştan kusurları olan bir kafatası.</span></p>

    <p class="duz" xml:lang="tr"><span class="duz">– Ne tür kusurlar?</span></p>

    <p class="duz" xml:lang="tr"><span class="duz">– Hiçbir fikrim yok. Bir şey anlamadım. Benim ekipteki herif Brezilya asıllı ve İspanyolcası pek iyi değil...</span></p>

    <p class="duz" xml:lang="tr"><span class="duz">Jeanne Juan-Joachim’i düşünüyordu. Onun kafatası olabilir miydi? Hayır. Çocuk Arjantin’den</span> <span class="italik">sonra</span> <span class="duz">Guatemala’ya gelmişti. Daha sonra Arjantin’in kuzeydoğu bölgesine geri mi dönmüştü? Orada da ölmüş müydü? Hayır. Joachim hâlâ hayattaydı. Paris’te ve Managua’da cinayetler işlemişti.</span></p>

    <p class="duz" xml:lang="tr"><span class="duz">– Bana enstitünün numarasını ver, dedi.</span></p>

    <p class="duz" xml:lang="tr"><span class="duz">– Seni uyarayım, onlar Fransızca...</span></p>

    <p class="duz" xml:lang="tr"><span class="duz">– İspanyolca biliyorum. Gırtlağıma kadar bu hikâyenin içine battım. Bana numarayı ver!</span></p>

    <p class="duz" xml:lang="tr"><span class="duz">Reischenbach isteği yerine getirdi. Jeanne numarayı not etti. Kafasının içinde bir sürü soru vardı. Bu kafatası tam olarak nereden geliyordu? Neden Francesca’ya yollanmıştı? Jeanne, Isabelle Vioti’nin atölyesindeki sanatçıların fosil kafataslarından hareketle yeni yüzler oluşturduklarını hatırlıyordu. Francesca, kendi atölyesinde de aynı yöntemi mi uyguluyordu? Hangi yüzü yeniden oluşturmuştu? Bu kalıntıyı kullanarak tasvir ettiği sahne neydi?</span></p>

    <p class="duz" xml:lang="tr"><span class="duz">– Başka bilgi var mı?</span></p>

    <p class="duz" xml:lang="tr"><span class="duz">– Jorge de Almeida’yı araştırdım. Tam olarak neyin üstünde çalıştığını anlamak zor. Kendi laboratuvarında herkesten farklı takılıyormuş. Kendi heyecanları doğrultusunda hareket ediyormuş gibi bir hali var.</span></p>

    <p class="duz" xml:lang="tr"><span class="duz">– Ne tür heyecanlar?</span></p>

    <p class="duz" xml:lang="tr"><span class="duz">– Anlamadım. Benden istediğin gibi adamın fotoğrafını da buldum.</span></p>

    <p class="duz" xml:lang="tr"><span class="duz">– Bana mail’le yollayabilir misin?</span></p>

    <p class="duz" xml:lang="tr"><span class="duz">– Sorun değil. Ya sen, sen ne durumdasın?</span></p>

    <p class="duz" xml:lang="tr"><span class="duz">Anlatmak istemedi. Çok olay vardı. Çok tutarsızlık. Çok çılgınlık... Basmakalıp, belli belirsiz birkaç cümle söyledi ve onu arayacağına dair söz verdi. Reischenbach üstelemedi.</span></p>

    <p class="duz" xml:lang="tr"><span class="duz">Yeniden çay hazırladı. Artık saatin farkında değildi. Sadece sel suları gibi odasına yayılan gri gün ışığı vardı... Yeniden Eduardo Manzarena’nın gündeme getirdiği hastalığı düşündü. Juan da mı bu hastalığa yakalanmıştı? Yoksa tam tersi miydi? Hastalığın kaynağı o muydu? Kafatasındaki doğumsal kusurlarla bir bağ var mıydı?</span></p>

    <p class="duz" xml:lang="tr"><span class="duz">Elinde fincanı, camlı balkon kapısının önüne dikildi. Bu soruları düşünmeye bir son vermeliydi. Pierre Roberge’in günlüğünü bitirmeliydi. Ya sonra? Otelin bahçesine baktı. Yığınlar halinde bitkiler. Muz ağacı yaprakları, kırılmış palmiye dalları... Yağmur hüznü...</span></p>

    <p class="duz" xml:lang="tr"><span class="duz">Bir hüzün bir diğerini davet ediyordu, buna emindi. Gerçekten de kafasının içinde tonlarca şey vardı. Antoine Féraud ölmüştü. Eduardo Manzarena gibi. Paris’teki üç kurban gibi.</span></p>

    <p class="duz" xml:lang="tr"><span class="duz">Féraud, baba ile oğulun peşine düşmek istemiş, ama sadece Kötü Ruh’la karşılaşmıştı.</span></p>

    <p class="duz" xml:lang="tr"><span class="duz">Yeniden okumaya başladı.</span></p>

    <p class="duz" xml:lang="tr"><span class="duz">Juan-Joachim’in hikâyesini bitirmeliydi...</span></p>

    <p class="duz" xml:lang="tr"><span class="duz">Gerçek, belki de o sayfaların devamındaydı.</span></p>
  </div>
</body>
</html>