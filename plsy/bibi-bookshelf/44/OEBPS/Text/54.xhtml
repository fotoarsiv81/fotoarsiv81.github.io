<html xmlns="http://www.w3.org/1999/xhtml">
<head>
  <title>54.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x54">
    <h1 class="bolum-ismi" id="toc-anchor" xml:lang="tr"><span class="bolum-ismi">54</span></h1>

    <p class="duz" xml:lang="tr"><span class="duz">Hansel, Panajachel’de, Atitlán Gölü’nün kenarında yaşıyordu. Burası Sololá’dan daha küçük, yamaçta kurulmuş bir şehirdi. Çimentodan, killi tuğladan, sac damlı küçük evlerden oluşan bir labirent. Son derece dar sokaklara girebilecek bir</span> <span class="italik">tuk-tuk</span><span class="duz">’a –gürültülü bir triportör– binmek için arabayı şehrin girişinde bırakmak zorunda kaldılar. Nicolás Mitsubishi’yi park alanına bıraktıkları için huzursuzdu. Arabaya göz kulak olmaları için birilerine birkaç quetzal verdi, ancak onlara güvenmediği de belli oluyordu. Buradaki her şeyi küçümsüyor, her şeyden tiksiniyordu.</span></p>

    <p class="duz" xml:lang="tr"><span class="duz">Kötü aydınlatılmış şehrin tepelerine doğru yola çıktılar. Tropikal bir şehrin bütün özellikleri burada mevcuttu. Cansız ampuller, havadaki kabloların yarattığı karmaşa. Pişmiş topraktan tepsilerin arkasında ayakta durmuş, bir saat düzeni içinde tortillalarını çeviren şişman, siyah kadınlar. Evlerin önündeki sekilerde gruplar halinde oturmuş, hiç konuşmadan düşünen, kırış kırış, koyu renkli erkekler. Sıcak dışında her şey tamamdı. Bu gece, hemen her şeyden buhar çıkacak kadar soğuktu. Şehir, nemli bir ateş gibi tütüyordu...</span></p>

    <p class="duz" xml:lang="tr"><span class="italik">Tuk-tuk</span> <span class="duz">daracık sokaklarda yoluna devam ediyordu. Köyün tepelerine varınca, yeni bir yoldan aşağıya doğru inmeye başladılar. Jeanne aşağıda gölün yüzeyini gördüğünü sandı. Yıldızlarını aydan yansıyan ışıkların oluşturduğu sıvı bir gökyüzü...</span></p>

    <p class="duz" xml:lang="tr"><span class="duz">Nicolás dişlerini sıkıyordu. Müşkülpesent yüz ifadesi daha ciddi bir hal almıştı; tedirgindi. Şimdi bir</span> <span class="italik">población</span><span class="duz">’da<a class="footnote-link" href="#footnote-231-1" id="footnote-231-1-backlink">[1]</a> ilerliyorlardı. Bir gecekondu mahallesi. Çimentonun ve kilin yerini taşlar, brandalar, çamurdan sıvalar almıştı. Barakalar yıkılmamaları için bitişik nizam yapılmıştı. Dar sokaklar çöpten ve pis sulardan geçilmiyordu; her yerde köpekler, domuzlar ve çocuklar vardı. Sıkıştırılmış topraktan avlularda sökülmüş motorlar, yarısına kadar su birikintilerine batmış lastikler göze çarpıyordu. Her yer kıpkırmızıydı. Her yer kanıyordu. Canlı canlı derisi yüzülmüş bir mahalle. Bağırsaklarını sokakların oluşturduğu, kanalları ishalle dolu organik bir yer...</span></p>

    <p class="duz" xml:lang="tr"><span class="duz">Ara sıra Nicolás, alçak sesle konuşan</span> <span class="italik">pobladores’</span><span class="duz">lere<a class="footnote-link" href="#footnote-231-2" id="footnote-231-2-backlink">[2]</a> yolu sormak için şoförden yavaşlamasını istiyordu. Jeanne ne konuştuklarını anlamıyordu –aksanları, gece ve soğuk algılamasını etkilemişti. Bu duraklamalar sadece birkaç saniye sürüyordu, ama bu, bir yığın çocuğun yarasalar gibi ortaya çıkması, ellerini uzatması, arabaya asılması, yalvarması veya küfretmesi için yeterli oluyordu. Nicolás’ın korkusu Jeanne’a da bulaşmaya başlıyordu. Sonra</span> <span class="italik">tuk-tuk</span><span class="duz">, korkularını boşa çıkararak yeniden yola koyuluyordu Ta ki bir daha durana dek.</span></p>

    <p class="duz" xml:lang="tr"><span class="duz">Sonunda vardılar. Hansel’in ini, az önce gördükleri yerlere benzeyen, birçok eski parçanın bulunduğu bir garajdı. Dip tarafta yanan çıplak bir ampul, kir pas içindeki eski eşyaların satıldığı bu yerin Ali Baba’nın mağarası gibi görünmesini sağlıyordu. Jeanne, Maya tapınaklarını yağmalayan birinin inini başka türlü hayal etmişti.</span></p>

    <p class="duz" xml:lang="tr"><span class="duz">Nicolás triportörden indi.</span></p>

    <p class="duz" xml:lang="tr"><span class="duz">– Beni burada bekle.</span></p>

    <p class="duz" xml:lang="tr"><span class="duz">Atölyeye doğru ilerledi. Jeanne yalnız kaldı. Etrafta ne dilenci ne de ayaktakımı vardı. Şu anda o kadar da kötü değildi. Lambaların ölü ışığında sadece dar sokaktaki iç karartıcı ayrıntıları fark edebiliyordu. Simsiyah bir çamur birikintisinde oynayan bir çocuk. Kemirecek bir leş arayan, kadidi çıkmış köpekler. Üzerinde, yarısı donmuş, çürümeye yüz tutmuş et karkasları bulunan dört ayaklı destekler. Jeanne’ın dişleri takırdıyordu. Korku. Soğuk. Açlık. Hâlâ bir kazak alamamıştı.</span></p>

    <p class="duz" xml:lang="tr"><span class="italik">Tuk-tuk’</span><span class="duz">tan indi ve garajın kapısına kadar gitme tehlikesini göze aldı. Nicolás arkası dönük, tıknaz ufak tefek bir adamla konuşuyordu. Tek duyduğu garaj sahibinin yarı tiz, yarı kısık sesiydi.</span></p>

    <p class="italik" xml:lang="tr"><span class="italik">– No me gustan los gringos...<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">İyi başlamıştı. Maço herifin yürürlükteki kurallarının tersine güçlü bir giriş yapmaya karar verdi.</span></p>

    <p class="italik" xml:lang="tr"><span class="italik">– Y el dinero? Te gusta?<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Jeanne Guatemala aksanıyla konuşmuştu. Hansel bir an durdu, sonra döndü. Ampulün halesi içinde, eni boyuna denk, çok esmer, saf görünümlü bir adam duruyordu; üzerinde kir pas içinde bir salopet ile tarazlanmış bir kazak vardı. Ellerini ceplerine sokmuştu. Bacakları iki parantez gibi eğriydi.</span></p>

    <p class="duz" xml:lang="tr"><span class="duz">Hiçbir şey söylemeden Jeanne’a yaklaştı. Genç kadın çok daha yaşlı bir adam bekliyordu, ama elli yaşında bile yoktu. Suratında tümsekler, ezikler, bereler vardı. Sanki esmer teninin altındaki bütün kemikleri kırılmıştı. Tüm yüzü parçalanmış ve sonradan az çok onarılmıştı. Tek düzgün yeri bakışlarıydı. Bir maket bıçağı gibi insanı delip geçen çekik, yerli gözleri.</span></p>

    <p class="duz" xml:lang="tr"><span class="duz">–</span> <span class="italik">Chela</span><span class="duz">,<a class="footnote-link" href="#footnote-231-5" id="footnote-231-5-backlink">[5]</a> senin gibi bir pilici ısmarlayabilmem için bir parça heykel satmaktan başka çarem yok.</span></p>

    <p class="duz" xml:lang="tr"><span class="duz">Bu hakaret karşısında Jeanne kızardı. Nicolás yumruklarını sıkarak yaklaştı. Hansel bir anda gülümsedi.</span></p>

    <p class="duz" xml:lang="tr"><span class="duz">– Şaka yapıyorum</span> <span class="italik">companera<a class="footnote-link" href="#footnote-231-6" id="footnote-231-6-backlink">[6]</a></span> <span class="duz">(Ustalıkla tükürdü, tükürüğü yerdeki lastik yığınının tam ortasına geldi.)</span> <span class="italik">Mea culpa</span><span class="duz">.<a class="footnote-link" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz">Ne karşılık vereceğini bilemeyen Jeanne söylenenleri yuttu.</span></p>

    <p class="duz" xml:lang="tr"><span class="duz">– Yani? diye sordu.</span></p>

    <p class="duz" xml:lang="tr"><span class="duz">– Yanisi, ne öğrenmek istiyorsan sor. Senin gibi güzel kadınlara dayanamıyorum.</span></p>

    <p class="duz" xml:lang="tr"><span class="duz">Jeanne’a bir öpücük yolladı. Nicolás ona doğru bir adım daha attı, ama Jeanne bir el hareketiyle onu durdurdu.</span></p>

    <p class="duz" xml:lang="tr"><span class="duz">– Pierre Roberge hakkında bilgi topluyorum.</span></p>

    <p class="duz" xml:lang="tr"><span class="duz">Hansel ıslık çaldı.</span></p>

    <p class="duz" xml:lang="tr"><span class="duz">– Çok eski bir hikâye.</span></p>

    <p class="duz" xml:lang="tr"><span class="duz">– O sizin için ne ifade ediyordu?</span></p>

    <p class="duz" xml:lang="tr"><span class="duz">– Bir dost, diyerek elini kalbinin üstüne götürdü. Gerçek bir dost.</span></p>

    <p class="duz" xml:lang="tr"><span class="duz">– Nasıl tanıştınız?</span></p>

    <p class="duz" xml:lang="tr"><span class="duz">– Karışık iş. 1982’de, G2’nin adamları garajımda alçak kabartmalar buldu, beni hapse attılar ve bayağı hırpaladılar. Eğer Roberge müdahale etmeseydi beni geberteceklerdi.</span></p>

    <p class="duz" xml:lang="tr"><span class="duz">– Bunu neden yaptı?</span></p>

    <p class="duz" xml:lang="tr"><span class="duz">– Çünkü tanışıyorduk. Zaman zaman bir tek atıyorduk. Ve Roberge, ne olursa olsun, kan akmasına tahammül edemiyordu.</span></p>

    <p class="duz" xml:lang="tr"><span class="duz">– Onlara ne söyledi?</span></p>

    <p class="duz" xml:lang="tr"><span class="duz">– Tapınaktaki parçaların bir Cizvit arkeoloji misyonunun sorumluluğu altında olduğunu. O dönemde Tikal’de bir sürü misyon vardı. Ne olduğunu bilmediğim bazı izin belgeleri gösterdi. Parçaları bana kendisinin verdiğini, çünkü dispanserde çalınmalarından korktuğunu ifade etti. Milisler tek kelimesine bile inanmamıştı, ama Roberge onlara reddedemeyecekleri bir teklifte bulundu –alçak kabartmaları onlar muhafaza edebilirlerdi. Her şey, yanında kaldığı rahibin evini soyan bir zindan mahkûmunun anlatıldığı o Fransız romanındaki gibi gelişti.</span></p>

    <p class="duz" xml:lang="tr"><span class="duz">–</span> <span class="italik">Sefiller</span><span class="duz">.</span></p>

    <p class="duz" xml:lang="tr"><span class="duz">–</span> <span class="italik">Sefiller</span><span class="duz">, evet o.</span></p>

    <p class="duz" xml:lang="tr"><span class="duz">– Sonra?</span></p>

    <p class="duz" xml:lang="tr"><span class="duz">– Sonra, bir elin iki parmağı gibi olduk.</span></p>

    <p class="duz" xml:lang="tr"><span class="duz">– Çocuğu hatırlıyor musunuz?</span></p>

    <p class="duz" xml:lang="tr"><span class="duz">– Hem de nasıl. Karanlık ruhunu. Gerçek bir iblis.</span></p>

    <p class="duz" xml:lang="tr"><span class="duz">– Çocuğun otistik olduğunu söylemek istiyorsunuz herhalde.</span></p>

    <p class="duz" xml:lang="tr"><span class="duz">Hansel yeniden lastiklerin arasına tükürdü.</span></p>

    <p class="duz" xml:lang="tr"><span class="duz">– Otistikmiş, kıçımın otistiği. O, şeytanın ete kemiğe bürünmüş haliydi.</span></p>

    <p class="duz" xml:lang="tr"><span class="duz">Yeniden batıl itikatlar ortaya çıkmıştı.</span></p>

    <p class="duz" xml:lang="tr"><span class="duz">– Onun yüzüne asla bakamazdınız, diye devam etti mezar soyucu. Gerçek bir riyakâr. Roberge bile ondan çekinirdi. Sanki her an korkunç bir şey yapacakmış gibi hep korkardı. Bazen ondan söz ederdi. Bu çocuğun ona Tanrı tarafından yollandığını söylerdi. Ben ise tam tersini düşünürdüm: Bu piç, ona emanet edilmiş şeytanın ta kendisiydi.</span></p>

    <p class="duz" xml:lang="tr"><span class="duz">Kaçakçının ses tonu acayipti. Tiz, ancak paslanmış gibi cılız, tozlu.</span></p>

    <p class="duz" xml:lang="tr"><span class="duz">– Çocuğun soyu sopu hakkında hiç açıklama yapmadı mı?</span></p>

    <p class="duz" xml:lang="tr"><span class="duz">– Hayır, dedikten sonra eliyle sakallı çenesinin altını sıvazladı. Ama çok tuhaftı...</span></p>

    <p class="duz" xml:lang="tr"><span class="duz">– Tuhaf olan neydi?</span></p>

    <p class="duz" xml:lang="tr"><span class="duz">– Roberge çocuğun kendisinden alınmasından korkuyordu. Hep tetikteydi. Böyle bir pisliği ondan kim çalmak isteyebilir, anlamıyorum...</span></p>

    <p class="duz" xml:lang="tr"><span class="duz">Jeanne bloknotunu çıkarmaya cesaret edemedi.</span></p>

    <p class="duz" xml:lang="tr"><span class="duz">– Onun uğursuz taraflarından söz eder misiniz, bana örnek verin.</span></p>

    <p class="duz" xml:lang="tr"><span class="duz">Adam omuzlarını silkti; ellerini hâlâ ceplerinden çıkarmamıştı.</span></p>

    <p class="duz" xml:lang="tr"><span class="duz">– Hep odasında otururdu. Sadece geceleri çıkardı. Gerçek bir vampir. Bir gün Roberge bana onun karanlıkta görebildiğini söylemişti.</span></p>

    <p class="duz" xml:lang="tr"><span class="duz">– Ellerinde bir sorun var mıydı, hatırlıyor musunuz?</span></p>

    <p class="duz" xml:lang="tr"><span class="duz">– Elbette! Bir gün geçirdiği krizlerden birine tanık oldum. Yerlerde yuvarlanıyordu. Bir jaguar gibi kükrüyordu. Birden bir barakanın kazık temellerinin altına kaçtı. Elleri tamamen içe dönük bir şekilde, son hızla emekleyerek gidiyordu. Kahrolası bir makak!</span></p>

    <p class="duz" xml:lang="tr"><span class="duz">Geçmişi bugüne bağlayan ilk somut bulgu. 1982 yılının uğursuz çocuğu. Bugünün yamyam katili.</span></p>

    <p class="duz" xml:lang="tr"><span class="duz">– Bana genç yerli kızın öldürülmesinden bahsedin.</span></p>

    <p class="duz" xml:lang="tr"><span class="duz">– Tarihini hatırlamıyorum.</span></p>

    <p class="duz" xml:lang="tr"><span class="duz">– Tarihleri boş verin.</span></p>

    <p class="duz" xml:lang="tr"><span class="duz">– Kız göl kenarında, Santa Catarina Palopó yakınlarında yaşıyordu. Tam olarak neler olduğunu hiçbir zaman öğrenemedim, ama kız bulunduğunda parçalanmıştı. Ve bazı organları yenmişti.</span></p>

    <p class="duz" xml:lang="tr"><span class="duz">– Pierre Roberge size cinayetten bahsetti mi?</span></p>

    <p class="duz" xml:lang="tr"><span class="duz">– Hayır. Cinayeti itiraf ettiğini öğrendim, sonradan.</span></p>

    <p class="duz" xml:lang="tr"><span class="duz">– Peki siz cinayetle ilgili olarak ne düşünüyorsunuz?</span></p>

    <p class="duz" xml:lang="tr"><span class="duz">Hansel yeniden tükürdü. Etrafında tavana asılı veya raflara yerleştirilmiş demir parçaları, tamponlar, araba plakaları vardı. Ampul bu parlak şeylerin üzerinde altın rengi bir film katmanı oluşturuyordu; insan bunların değerli ve eşsiz parçalar olduğunu düşünebilirdi.</span></p>

    <p class="duz" xml:lang="tr"><span class="duz">– Saçmalık. Roberge karıncayı bile incitemezdi.</span></p>

    <p class="duz" xml:lang="tr"><span class="duz">– Neden cinayeti itiraf etti?</span></p>

    <p class="duz" xml:lang="tr"><span class="duz">– İblisini korumak için.</span></p>

    <p class="duz" xml:lang="tr"><span class="duz">– Joachim kızı öldürmüş olabilir mi?</span></p>

    <p class="duz" xml:lang="tr"><span class="duz">– Ne Joachim’i? Oğlanın adı Juan’dı.</span></p>

    <p class="duz" xml:lang="tr"><span class="duz">Jeanne farkında olmadan iki ismi karıştırmıştı. Bu isim farklılığına rağmen, onun aynı çocuk olduğunu biliyordu –</span><span class="italik">hissediyordu</span><span class="duz">.</span></p>

    <p class="duz" xml:lang="tr"><span class="duz">– Juan, diye fısıldadı, özür dilerim. Katilin o olduğundan nasıl bu kadar eminsiniz?</span></p>

    <p class="duz" xml:lang="tr"><span class="duz">– Korkunç şeyler yapıyordu. Bir keresinde, kümeste tavukların kanını içerken yakalandı. Onları çiğ çiğ yerken. Bir canavar.</span></p>

    <p class="duz" xml:lang="tr"><span class="duz">Jeanne katile yaklaşıyordu. Fiziksel olarak onun yakınında olduğunu hissedebiliyordu... Daha sonraki evreleri hızla kafasında canlandırdı. Roberge’in serbest bırakılması. İntiharı. Bir ayrıntı kafasını kurcalıyordu.</span></p>

    <p class="duz" xml:lang="tr"><span class="duz">– Bana onun ateşli bir silahla intihar ettiğini söylediler. Silahı nereden bulmuştu?</span></p>

    <p class="duz" xml:lang="tr"><span class="duz">Hansel bir kahkaha patlattı.</span></p>

    <p class="duz" xml:lang="tr"><span class="duz">– Dönemin koşullarını kafanızda canlandıramıyorsunuz. Savaştaydık</span> <span class="italik">se-ño-ri-ta.</span> <span class="duz">(Jeanne’ın saflığını vurgulamak için son kelimeyi heceleyerek söylemişti.) Roberge yaralı gerillaları dispanserinde saklıyordu. Bahçesine gömülü gerçek bir cephaneliği vardı.</span></p>

    <p class="duz" xml:lang="tr"><span class="duz">– Öyle olsun. Hayatına son vermeden önce onunla konuşma imkânı buldunuz mu?</span></p>

    <p class="duz" xml:lang="tr"><span class="duz">– Hayır. Ama bana bir mektup bırakmıştı.</span></p>

    <p class="duz" xml:lang="tr"><span class="duz">– Mektubu sakladınız mı?</span></p>

    <p class="duz" xml:lang="tr"><span class="duz">– Hayır. Benden cenazesiyle ilgilenmemi istiyordu. Zaten başka hiç kimse cenazesiyle alakadar olmadı. Öyle bir dönemde bile bir Cizvit’in kafasını uçurması karmaşık bir durumdu. Nasıl gömülmek istediğini bana yazmıştı. Mezarının üstüne ne yazılması gerektiğini.</span></p>

    <p class="duz" xml:lang="tr"><span class="duz">– Bir mezar taşı yazısı mı?</span></p>

    <p class="duz" xml:lang="tr"><span class="duz">– Latince bir şey, evet. Ama hatırlamıyorum.</span></p>

    <p class="duz" xml:lang="tr"><span class="duz">– Mezarı nerede?</span></p>

    <p class="duz" xml:lang="tr"><span class="duz">– Sololá Mezarlığı’nda. Yani mezarlığın yan tarafında. Köylüler, intihar etmiş bir din adamını kendi ölülerinin arasında istemediler. Bu uğursuzluk getirirdi.</span></p>

    <p class="duz" xml:lang="tr"><span class="duz">– Hepsi bu mu?</span></p>

    <p class="duz" xml:lang="tr"><span class="duz">– Hayır. Benden çok tuhaf bir şey daha yapmamı istemişti.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Yanından hiç ayırmadığı günlüğüyle gömülmek. Günlük için “her şeyin anahtarı” diyordu. Onu ensesinin altına yerleştirdim.</span></p>

    <p class="duz" xml:lang="tr"><span class="duz">Jeanne hiç tereddüt etmeden sordu:</span></p>

    <p class="duz" xml:lang="tr"><span class="duz">– Bu günlüğü mezardan kaça çıkarırsın?</span></p>

    <p class="duz" xml:lang="tr"><span class="duz">–</span> <span class="italik">Chella,</span> <span class="duz">anlamadın. Sana günlüğün onunla birlikte gömüldüğünü söyledim.</span></p>

    <p class="duz" xml:lang="tr"><span class="duz">– Rahibi mezarından çıkarmak için ne kadar istersin?</span></p>

    <p class="duz" xml:lang="tr"><span class="duz">Hansel şaşırdı. Nicolás gerildi.</span></p>

    <p class="duz" xml:lang="tr"><span class="duz">– Mayalar bu tür şeyler yapmaz.</span></p>

    <p class="duz" xml:lang="tr"><span class="duz">İlk kez Nicolás da bu eciş bücüş herifle aynı fikirdeydi. Hansel öfkeden titriyordu. Sağ bacağı kasılıp duruyordu. Jeanne herifin bir bıçak kapıp kafasını yarmasından korkuyordu. Ama adam gülümsemeye başladı. Yüzüne kurnaz bir ifade geldi.</span></p>

    <p class="duz" xml:lang="tr"><span class="duz">– Bu sana 1 000 dolara patlar,</span> <span class="italik">neña</span><span class="duz">.<a class="footnote-link" href="#footnote-231-8" id="footnote-231-8-backlink">[8]</a> Mezar açmak benim işim.</span></p>

    <p class="duz" xml:lang="tr"><span class="duz">– 500.</span></p>

    <p class="duz" xml:lang="tr"><span class="duz">– 800.</span></p>

    <p class="duz" xml:lang="tr"><span class="duz">– 600.</span></p>

    <p class="duz" xml:lang="tr"><span class="duz">– 700. Ve senin sahte beyaz da bizimle geliyor. Yardıma ihtiyacım olacak.</span></p>

    <p class="duz" xml:lang="tr"><span class="duz">Jeanne soran gözlerle Nicolás’a baktı. Adam gözleriyle “evet” dedi. Hansel’in önünde korktuğunu göstermesi söz konusu olamazdı. Jeanne ceplerini boşalttı. 300 dolar.</span></p>

    <p class="duz" xml:lang="tr"><span class="duz">– Kalanı defteri aldığımda.</span></p>

    <p class="duz" xml:lang="tr"><span class="duz">– Geceyarısı gelip beni alın.</span></p>

    <p class="duz" xml:lang="tr"><span class="duz">– Teşekkür ederim, diye mırıldandı Jeanne. Çok cesursunuz.</span></p>

    <p class="duz" xml:lang="tr"><span class="duz">Hansel yeniden güldü. Umulanın aksine bembeyaz dişleri vardı.</span></p>

    <p class="duz" xml:lang="tr"><span class="duz">– Buralarda yeşim taşı nasıl tanınır biliyor musun?</span></p>

    <p class="duz" xml:lang="tr"><span class="duz">– Yeşil bir taş, öyle değil mi?</span></p>

    <p class="duz" xml:lang="tr"><span class="duz">– Bölgede yeşil renkli çok taş vardır. Bıçağını alırsın. Taşı kazırsın. Eğer iz bırakırsa, o yeşim taşı değildir. Bıçak hiç iz bırakmazsa, işte o yeşim taşıdır.</span></p>

    <p class="duz" xml:lang="tr"><span class="duz">– Hiçbir şey sizde iz bırakmıyor, öyle mi?</span></p>

    <p class="duz" xml:lang="tr"><span class="duz">– Burada değerli olan her şey gibi.</span></p>

    <p class="duz-son-paragraf-2" xml:lang="tr"><span class="duz">Dışarı çıktıklarında, Jeanne yeniden Nicolás’a baktı. Öfkeli bir hali vardı. Ve haksızlığa uğramış. Jeanne mesajı aldı. Eğer şoförün de bu macerada yer almasını istiyorsa, bu ona bir 700 dolara daha patlayacaktı.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “topluluk.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “mahalle sakini.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanyolca, “Gringolordan hoşlanmam.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">İspanyolca, “Ya para? Hoşuna gider mi?” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">İspanyolca, “sarışın kadın.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">İspanyolca, “arkadaş.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">İspanyolca, “benim suçum.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">İspanyolca, “Yavrum, küçüğüm.” (ç.n.)</span></p>
      </div>
    </div>
  </div>
</body>
</html>