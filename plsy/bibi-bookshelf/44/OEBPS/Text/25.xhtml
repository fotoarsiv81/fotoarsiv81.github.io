<html xmlns="http://www.w3.org/1999/xhtml">
<head>
  <title>25.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x25">
    <h1 class="bolum-ismi" id="toc-anchor" xml:lang="tr"><span class="bolum-ismi">25</span></h1>

    <p class="duz" xml:lang="tr"><span class="duz">Apartmana giriş için kullanılan dijital kod gün içinde devre dışı bırakılıyordu. Holde, posta kutularının üzerinde bina sakinlerinin isimleri ve hangi katta oturdukları yazılıydı. Doktor Antoine Féraud. Üçüncü kat, sağdaki daire. Jeanne asansöre bindi. Binanın içi toz ve soğuk mermer kokuyordu. Bir kilise gibi.</span></p>

    <p class="duz" xml:lang="tr"><span class="duz">Taksi şoförüne beklemesini söylemişti. Psikiyatra ne söyleyeceğini, hatta onun orada olup olmadığını bile bilmiyordu. Kapıyı çaldı. Cevap yoktu. Bir daha çaldı. Sonuç alamadı. Kapıya vurdu. Boşuna. Bir anda içini bir sıkıntı kapladı.</span></p>

    <p class="duz" xml:lang="tr"><span class="duz">Jeanne cep telefonunu çıkardı ve bilinmeyen numaralardan Antoine Féraud’nun randevularını ayarlayan sekreteryanın numarasını istedi. Birkaç saniye sonra hatta bir sekreter vardı. Randevusu olan bir hastayı oynadı.</span></p>

    <p class="duz" xml:lang="tr"><span class="duz">Cevap gecikmedi:</span></p>

    <p class="duz" xml:lang="tr"><span class="duz">– Doktor Féraud bugün randevu kabul etmiyor.</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Açıklama yapmaya yetkili değilim.</span></p>

    <p class="duz" xml:lang="tr"><span class="duz">Jeanne kapının üzerindeki bakır levhaya bakıyordu: “ANTOINE FÉRAUD. PSİKİYATR. PSİKANALİST.” Yüreği ağzına gelmişti.</span></p>

    <p class="duz" xml:lang="tr"><span class="duz">– Rahatsız mı?</span></p>

    <p class="duz" xml:lang="tr"><span class="duz">– Açıklama yapma konusunda yetki...</span></p>

    <p class="duz" xml:lang="tr"><span class="duz">– Tamam, dedi Jeanne ses tonunu değiştirerek. Başka türlü oynayalım. Adım Jeanne Korowa. Nanterre Asliye Ceza Mahkemesi’nde sorgu yargıcıyım. Bana ya şimdi cevap verirsiniz ya da bu dosya üzerinde benimle birlikte çalışan polisleri yollarım. Sevimli çocuklardır. Ama uysal olduklarını söyleyemem.</span></p>

    <p class="duz" xml:lang="tr"><span class="duz">Sessizlik.</span></p>

    <p class="duz" xml:lang="tr"><span class="duz">– Antoine Féraud size şahsen telefon edip bugün hiç randevu kabul edemeyeceğini mi söyledi?</span></p>

    <p class="duz" xml:lang="tr"><span class="duz">– Evet. Bu sabah.</span></p>

    <p class="duz" xml:lang="tr"><span class="duz">Birden rahatladı.</span></p>

    <p class="duz" xml:lang="tr"><span class="duz">– Kaçta?</span></p>

    <p class="duz" xml:lang="tr"><span class="duz">– 9.00’da.</span></p>

    <p class="duz" xml:lang="tr"><span class="duz">– Sesinde şüphe uyandıracak herhangi bir şey?</span></p>

    <p class="duz" xml:lang="tr"><span class="duz">– Hayır. Sanmıyorum. Ben...</span></p>

    <p class="duz" xml:lang="tr"><span class="duz">– Size tam olarak ne dedi?</span></p>

    <p class="duz" xml:lang="tr"><span class="duz">– Her şeyi iptal etti. Hiçbir randevuyu kabul etmek istemediğini belirtti.</span></p>

    <p class="duz" xml:lang="tr"><span class="duz">– Size bir açıklamada bulundu mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Acil bir durumda ona ulaşabileceğiniz bir numara bıraktı mı?</span></p>

    <p class="duz" xml:lang="tr"><span class="duz">– Hayır. Bizde sadece cep numarası var.</span></p>

    <p class="duz" xml:lang="tr"><span class="duz">– Sizi ne zaman arayacağını söyledi mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Jeanne telefonu kapadı. Bir çilingir talebinde bulunmayı ve muayenehaneye cebren girmeyi düşündü. Doktorun hasta kayıtlarına bakmak için. Baba ile oğlunun adres ve telefonlarını bulmak için... Hayır. Şimdi sırası değildi. Bu şekilde olmazdı.</span></p>

    <p class="duz" xml:lang="tr"><span class="duz">Taksiye geri döndü. Binmeden önce, bir gazete bayii gördü. Birkaç gazete almak için koştu.</span> <span class="italik">Le Figaro</span><span class="duz">.</span> <span class="italik">Le Parisien</span><span class="duz">.</span> <span class="italik">Libération</span><span class="duz">. Trafiğin gürültüsü arasında, ayakta, gazetelerin baş sayfalarına göz gezdirdi, sonra diğer sayfalara baktı. 9 haziran pazartesi günkü baskıların hepsi Francesca Tercia cinayetinden bahsediyordu, ancak internetteki</span> <span class="italik">Le Journal du Dimanche</span><span class="duz">’ta yazılanlardan farklı bir şey yoktu. Durumda değişiklik olmamıştı. Basın açıklaması iptal edilmişti –sebep bu olmalıydı. Olaya yeni bir sorgu yargıcı atanmadan ve yeni bir ekip görevlendirilmeden önce hiçbir açıklama yapılmayacaktı.</span></p>

    <p class="duz" xml:lang="tr"><span class="duz">Taksiye bindi ve Milan Sokağı’nın adresini verdi. Yolda kronolojik bir değerlendirme yapmaya çalıştı. Féraud hiç kuşkusuz sabah gazetelerinden birini okumuştu. Ya da bir önceki günün</span> <span class="italik">Le Journal du Dimanche</span><span class="duz">’ını. Gerçeği anlamış, ama İspanyol ve oğluyla temas kurmaya çalışmamıştı. Korkmuş ve ortadan kaybolmuştu. Kimsenin ona kızmaya hakkı yoktu. Öte yandan yangından ve François Taine’in ölümünden haberdar olduğunu düşünmek de yersizdi.</span></p>

    <p class="duz" xml:lang="tr"><span class="duz">Milan Sokağı’na varınca, Jeanne hâlâ kaldırım kenarındaki cepte duran Twingo’sunu gördü. Bir an yangın mahalline gitmeyi düşündü. Ama kapkara olmuş binayla karşılaşmak ve gecenin küllerini solumak fikri, onu bu düşüncesinden vazgeçirdi.</span></p>

    <p class="duz" xml:lang="tr"><span class="duz">Hızla hareket etti. Quai des Orfèvres yönüne. Yirmi dakika sonra arabasını 36 Numara’nın avlusunda park ediyordu. Basamakları güçlükle tırmandı. Her polis ona kaçamak bir bakış atıyordu. Burada bir yargıç görmek pek sık rastlanan bir şey değildi, özellikle yanmış saçlarıyla ve bir baca temizleyicisi gibi simsiyah olmuş elbiseleriyle.</span></p>

    <p class="duz" xml:lang="tr"><span class="duz">– Bana dosyanın fotokopisini aldın mı?</span></p>

    <p class="duz" xml:lang="tr"><span class="duz">– Bunun akıllıca olup olmadığını...</span></p>

    <p class="duz" xml:lang="tr"><span class="duz">Reischenbach ofisinde, ağırlığını bir ayağından diğerine vererek sallanıyordu, yine pis sakallı ve saçları jöleliydi. “Yamyam” soruşturmasına ait iki kalın dosya masasının üzerindeydi.</span></p>

    <p class="duz" xml:lang="tr"><span class="duz">– Sadece en önemli tutanaklar.</span></p>

    <p class="duz" xml:lang="tr"><span class="duz">Polis hâlâ yerinden kıpırdamamıştı. Jeanne öne doğru eğildi.</span></p>

    <p class="duz" xml:lang="tr"><span class="duz">– Ya şimdi ya da asla Patrick. Her şey orada. Katil François’ya saldırdı, diyerek masaya yumruğuyla vurdu. Uzakta değil. Dava elimizden alınmadan önce şu kahrolası dosyaların fotokopilerini çıkart! Birkaç saat içinde başka bir sorgu yargıcı atanacak ve Merkez Büro gelip her şeyi alıp götürecek. Bu da bizim için her şeyin sonu demek.</span></p>

    <p class="duz" xml:lang="tr"><span class="duz">Reischenbach’ın alnı düşünceli bir şekilde kırıştı. Bu poliste kibar, gönül okşayıcı bir şeyler vardı. Ama tehlikeli bir taraf da: Glock’u belindeydi, elleri çamaşır tokacı gibi iriydi. Jeanne, operasyonlar sırasında en az üç kere silahını kullandığını biliyordu.</span></p>

    <p class="duz" xml:lang="tr"><span class="duz">– Bekle, dedi Reischenbach dosyaları alırken. Kâğıt bulacağım.</span></p>

    <p class="duz" xml:lang="tr"><span class="duz">36 Numara’nın fotokopi makinelerindeki bütün kâğıtlarda Emniyet Müdürdüğü’nün anteti vardı. Bu tür özel fotokopilerde tamamen boş kâğıt kullanmak gerekiyordu. Bunu bütün polis muhabirleri bilirdi. Ve Jeanne gibi davayla doğrudan ilgisi olmayan yargıçlar da.</span></p>

    <p class="duz" xml:lang="tr"><span class="duz">Çok geçmeden başkomiser, kollarında iki dosyayla geri döndü... Orijinal dosyalar ve kopyaları. Jeanne sayfaları şöyle bir karıştırdı. Her şey tamamdı. Tanık tutanakları. Otopsi raporları. Olay yeri inceleme tetkikleri. Her cinayetle ilgili olarak çevrede yapılan soruşturmaların sentezleri. Cinayet mahallerinin ve özellikle de duvarlardaki garip işaretlerin fotoğrafları. Tüm öğleden sonra çalışması için her şey. Bürosunda tek başına.</span></p>

    <p class="duz" xml:lang="tr"><span class="duz">Saatine baktı. Öğlen olmuştu. Her şeyden önce, Taine’in üç kurban arasında kurduğu bağı bulmalıydı.</span> <span class="italik">Onları rasgele seçmiyor. Hayır. Bir planı var!</span></p>

    <p class="duz" xml:lang="tr"><span class="duz">– Sana iki cep numarası versem, bana son yapılan konuşmaların bir listesini çıkartabilir misin?</span></p>

    <p class="duz" xml:lang="tr"><span class="duz">– Mahkeme kararı gerekiyor.</span></p>

    <p class="duz" xml:lang="tr"><span class="duz">– Kırtasiye işini başka bir soruşturmaya bırak. Bir yolunu bul.</span></p>

    <p class="duz" xml:lang="tr"><span class="duz">– Tamam, sinirlenme.</span></p>

    <p class="duz" xml:lang="tr"><span class="duz">Jeanne ilk numarayı bir Post-it’in üzerine yazdı. Reischenbach yüzünü buruşturdu.</span></p>

    <p class="duz" xml:lang="tr"><span class="duz">– Bu numarayı biliyorum. Bu...</span></p>

    <p class="duz" xml:lang="tr"><span class="duz">– François Taine’in numarası.</span></p>

    <p class="duz" xml:lang="tr"><span class="duz">– Hasta mısın, nesin? Yapamam...</span></p>

    <p class="duz" xml:lang="tr"><span class="duz">– Beni dinle. Dün, François önemli bir şey buldu. Ancak her şey dairesiyle birlikte yandı. Elimizde bir tek bu telefon görüşmeleri var, anlıyor musun?</span></p>

    <p class="duz" xml:lang="tr"><span class="duz">– Dosdoğru duvara tosluyoruz. Diğer numara ne?</span></p>

    <p class="duz" xml:lang="tr"><span class="duz">Jeanne, Antoine Féraud’nun ismini ve telefon numarasını verdi.</span></p>

    <p class="duz" xml:lang="tr"><span class="duz">– Bu kim?</span></p>

    <p class="duz" xml:lang="tr"><span class="duz">– Sana sonra açıklayacağım. Şimdilik listeyi talep et ve Fé- raud’nun cep telefonunun yerini belirle.</span></p>

    <p class="duz" xml:lang="tr"><span class="duz">– İşimi tehlikeye atıyorum, dedi polis iki Post-it’i cebine yerleştirirken.</span></p>

    <p class="duz" xml:lang="tr"><span class="duz">– Ama, canını değil. François’yı düşün. Son bir şey daha: Paris’te çalışan ve ismi “Joachim” olan, İspanyol kökenli bir avukat arıyorum.</span></p>

    <p class="duz" xml:lang="tr"><span class="duz">– Joachim ne?</span></p>

    <p class="duz" xml:lang="tr"><span class="duz">– Soyadını bilmiyorum. Bu iş için birini görevlendirebilir misin?</span></p>

    <p class="duz" xml:lang="tr"><span class="duz">Reischenbach önündeki bir kâğıt parçasına birkaç kelime yazdı. Jeanne fotokopileri koltukaltına yerleştirdi.</span></p>

    <p class="duz" xml:lang="tr"><span class="duz">– Ben Asliye Ceza Mahkemesi’ne geçiyorum. Yeni bir şeyler bulur bulmaz değerlendirme yaparız.</span></p>

    <p class="duz" xml:lang="tr"><span class="duz">Tercihli yolda, Jeanne, saatte 50 km’yi geçmeme kuralına riayet eden arabaların arasında slalom yapıyordu. Alma Köprüsü’ne çıktı. Étoile. Porte Maillot. Charles-de-Gaulle Caddesi. Dönel bulvar... Jeanne Twingo’sunun gazına köküne kadar basıyordu. Motorun hırıltısı zamana karşı verdiği mücadelenin yarattığı gerilimin dışavurumuydu. Eşelemek. Araştırmak. Saate karşı yarışmak. Gün sonuna kadar bir ipucu bulmalıydı. Üç kurbanın ortak noktasını. Katilin planını.</span></p>

    <p class="duz" xml:lang="tr"><span class="duz">Asliye Ceza Mahkemesi’nin otoparkı. Jeanne, omzunda çantası, koltukaltında dosyaları, asansöre doğru koştu. Hâlâ duş almamıştı. Yangın, korku ve ter kokuyordu. Asansör kabininde kimse yoktu. Bir meslektaşıyla karşılaşmaktan ve âdet yerini bulsun diye söylenen teselli sözlerine, kaderci yargılara ve diğer standart aptallıklara maruz kalmaktan korkuyordu. Burada bile, suç ve şiddet uzmanlarının felsefi düzeyleri bir kafedeki insanlardan farklı değildi.</span></p>

    <p class="duz" xml:lang="tr"><span class="duz">Duvarlara sürtünerek ofisine doğru ilerledi. Kapıyı açtı, hiç kimseyle karşılaşmamış olmaktan mutluydu. Claire’i fark edince irkildi. Onu unutmuştu. Genç kadın elinde kâğıt mendili, iki gözü iki çeşme ağlıyordu. Çünkü Taine ölmüştü. Çünkü Jeanne hayattaydı. Haber daha ilk andan itibaren Asliye Ceza Mahkemesi’ne ulaşmış olmalıydı.</span></p>

    <p class="duz" xml:lang="tr"><span class="duz">Claire kollarına atıldı. Birkaç saniye içinde, Jeanne’ın omzu gözyaşlarından ıslanmıştı.</span></p>

    <p class="duz" xml:lang="tr"><span class="duz">Jeanne tatlılıkla zabıt kâtibesini itti ve mırıldandı:</span></p>

    <p class="duz" xml:lang="tr"><span class="duz">– Sakin ol...</span></p>

    <p class="duz" xml:lang="tr"><span class="duz">– Bu çok çılgınca... Bu...</span></p>

    <p class="duz" xml:lang="tr"><span class="duz">– Evine git. Sana bugün için izin veriyorum.</span></p>

    <p class="duz" xml:lang="tr"><span class="duz">– Ama... tanık dinlemeler?</span></p>

    <p class="duz" xml:lang="tr"><span class="duz">– Hepsini iptal et. Soruşturmaya yoğunlaşmam gerekiyor.</span></p>

    <p class="duz" xml:lang="tr"><span class="duz">– Davayı aldık mı?</span></p>

    <p class="duz" xml:lang="tr"><span class="duz">– Henüz değil, diye blöf yaptı Jeanne. Ama çok gecikmez.</span></p>

    <p class="duz" xml:lang="tr"><span class="duz">Claire burnunu sildi, gerekli birkaç telefon görüşmesi yaptı ve nihayet Jeanne’dan ertesi gün her şeyi anlatacağına dair söz aldıktan sonra ceketini giydi. Jeanne kibarca onu dışarı doğru itti. Hiç vakit kaybetmeden odasında tuttuğu yedek kıyafetlerini aldı ve kattaki tuvalete gitti. Tek bir sırt çantasıyla ve çok az parayla gezen ve otoyollardaki tuvaletlerde temizlenen bir turist gibi muslukta elini yüzünü yıkadı, sonra yeni giysilerini giydi.</span></p>

    <p class="duz" xml:lang="tr"><span class="duz">Ofisine geri döndü. Kapısını kilitledi. Storu indirdi. Masasına oturdu, fotokopiler önündeydi. Dosyayı bir sonuç alana kadar bir an önce, en ince ayrıntılarına kadar incelemeye başlamalıydı.</span></p>

    <p class="duz" xml:lang="tr"><span class="duz">Ama önce birkaç telefon görüşmesi yapmalıydı.</span></p>
  </div>
</body>
</html>