<html xmlns="http://www.w3.org/1999/xhtml">
<head>
  <title>5.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x5">
    <h1 class="bolum-ismi" id="toc-anchor" xml:lang="tr"><span class="bolum-ismi">5</span></h1>

    <p class="duz" xml:lang="tr"><span class="duz">– Şu an neyim var bilmiyorum, olan biten her şeyi siktir etmek istiyorum.</span></p>

    <p class="duz" xml:lang="tr"><span class="duz">– Ne güzel.</span></p>

    <p class="duz" xml:lang="tr"><span class="duz">Jeanne çok şaşırdığını belli etmemek için çaba gösterdi. François Taine, uzaklaşmakta olan garson kızın kalçalarına hayranlıkla bakıyordu. Sonra gözlerini kızın küçük kıçından ayırdı ve gülümseyerek Jeanne’a baktı. Bu gülümseme, Taine’in bu iştahlı bakışlarının Jeanne tarafından anlaşıldığının açık bir ifadesiydi. Zaten Jeanne da bunu saklamamıştı. Arkadaşlıkları, on yıl önce Bordeaux’daki yargıçlık okulunun sıralarında başlamıştı. Taine, okuldayken bir kere şansını denemişti. Ardından, birkaç yıl sonra, bir kez de boşandıktan sonra. Jeanne her seferinde teklifi geri çevirmişti.</span></p>

    <p class="duz" xml:lang="tr"><span class="duz">– Ne yiyeceksin? diye sordu.</span></p>

    <p class="duz" xml:lang="tr"><span class="duz">– Bakalım.</span></p>

    <p class="duz" xml:lang="tr"><span class="duz">Bütün Parisli kadınlar gibi, buluğ çağından beri, yemek yiyormuş gibi yapıyordu. Mönüye hızla bir göz attı, seçimini yaptı, sonra çevresine göz gezdirdi. Usine, Étoile Meydanı yakınlarında, çok revaçta bir restorandı. Gözenekleri reçineyle doldurulmuş açık renk ahşap kaplı duvarlar. Cilalı taş bir zemin. Öğle yemeğinin her zamanki gürültü patırtısına rağmen insana huzur veren bir mekân. Jeanne’ın en çok beğendiği şey, restoranın iki farklı çehresinin olmasıydı. Öğlenleri genellikle kravatlı işadamları geliyordu. Akşamları ise mekân, moda ve sinema dünyasından insanlarla doluyordu. Bu çifte görünüm hali Jeanne’a benziyordu.</span></p>

    <p class="duz" xml:lang="tr"><span class="duz">Bakışlarını yeniden, önemli bir iddianameyi inceliyormuşçasına kaşlarını çatmış, mönüye bakan Taine’e çevirdi. Fiziksel olarak, teleskobik bir anten kadar dimdik bir adamdı. Saman rengi saçları ve belirgin yüz hatlarıyla, deneyimli bir yargıcın saygınlığıyla bağdaşmayan ebedi bir üniversite öğrencisi havasına sahipti. Otuz sekiz yaşındaki François Taine de Nanterre’de sorgu yargıcıydı –ofisi, Jeanne’ınkiyle yan yanaydı– ve Jacques Chirac’ın cumhurbaşkanlığının bitiminde göreve getirilen yargıçlardan biriydi.</span></p>

    <p class="duz" xml:lang="tr"><span class="duz">Karısını terk ettikten sonra, hem genç görünümüyle, hem de doğal sertliğiyle bir nebze olsun mücadele edebilmek için gösterişli bir şıklık benimsemişti. Ermenegildo Zegna marka, ısmarlama takım elbiseler. Vücuda yapışan Prada gömlekler. Martin Margiela ayakkabılar. Jeanne onun bu kılık kıyafetlerin parasını aylık taksitler halinde ödediğini düşünüyordu. Tıpkı kumar borcu gibi.</span></p>

    <p class="duz" xml:lang="tr"><span class="duz">Ayrıca sınıf birincisi görünümüne de, kasten kaba bir dil kullanarak karşı koyuyordu. Fiyaka yaptığını düşünüyordu. Bu yöntem, Paris’te, ikinci derece bir başkentte geçerli olabilirdi, ama Taine’de, kullandığı sözcüklerle gizliden gizliye tutarlılık içinde olan kaba bir şeyler vardı. Tüm gayretine rağmen, Taine çoğunlukla olduğu şeye benziyordu. Amiens kökenli, bayramlıklarını giymiş bir köylü. Ne çok fiyakalı, ne de çok zarif.</span></p>

    <p class="duz" xml:lang="tr"><span class="duz">Kuşkusuz Jeanne onu başka bir sebepten dolayı seviyordu. Gücünün, gösterişçi kibarlığının, kabalığının altında, kendini kabul ettirmek için çabalayan ürkek, utangaç bir insan vardı. İki ayrıntı bu kırılganlığı açığa vuruyordu. Suyun yüzeyinde kayan bir çakıl taşı gibi, bir çene hareketiyle gelen kırılgan bir gülümseme. Ve Jeanne’ı görüntüsüyle hem rahatsız eden, hem de ona çekici gelen çıkıntılı âdemelması.</span></p>

    <p class="duz" xml:lang="tr"><span class="duz">Yemeklerini sipariş ettiler, sonra Taine Jeanne’a doğru eğildi.</span></p>

    <p class="duz" xml:lang="tr"><span class="duz">– Audrey’yi tanıyor musun, ceza mahkemesinde çalışan stajyer.</span></p>

    <p class="duz" xml:lang="tr"><span class="duz">– Şu tombul mu?</span></p>

    <p class="duz" xml:lang="tr"><span class="duz">– Nasıl istersen öyle adlandır, dedi sorgu yargıcı, alıngan bir tavırla.</span></p>

    <p class="duz" xml:lang="tr"><span class="duz">– Aranızda bir şey mi var?</span></p>

    <p class="duz" xml:lang="tr"><span class="duz">Taine alaycı bir gülümsemeyle onu onayladı.</span></p>

    <p class="duz" xml:lang="tr"><span class="duz">– Asla anlayamayacağım, diye iç geçirdi Jeanne.</span></p>

    <p class="duz" xml:lang="tr"><span class="duz">Taine ellerini birleştirdi. Bir suçluyu hapse göndermeden önce, ona son bir şans verircesine yapılan bir sabır göstergesi.</span></p>

    <p class="duz" xml:lang="tr"><span class="duz">– Jeanne, bir gerçeği anlamalısın. Erkeklerde arzunun doğası bu.</span></p>

    <p class="duz" xml:lang="tr"><span class="duz">– Sabırsızlanıyorum.</span></p>

    <p class="duz" xml:lang="tr"><span class="duz">– Erkeklerin çoğu güzelliğin, zarafetin, inceliğin peşinden koşar. Manken tarzı. Ama bu sadece fiyaka içindir. Zevk almak söz konusu olduğunda, hiç kimse bize bakmadığında yuvarlak hatlı, kilolu kadınlara yöneliriz. Erkekler tombul kadınları tercih eder. Anlıyor musun?</span></p>

    <p class="duz" xml:lang="tr"><span class="duz">– Her halükârda, hangi gruba ait olduğumu biliyorum.</span></p>

    <p class="duz" xml:lang="tr"><span class="duz">Jeanne’ın boyu 1,73’tü, kilosu ise 50 ila 52 arasında değişiyordu.</span></p>

    <p class="duz" xml:lang="tr"><span class="duz">– İstediğin kadar şikâyet et. Sen evlenilecek kadınlar grubundansın.</span></p>

    <p class="duz" xml:lang="tr"><span class="duz">– Farkında değilim.</span></p>

    <p class="duz" xml:lang="tr"><span class="duz">– Koluna takılıp dolaşmaktan gurur duyulacak bir kadınsın. Birlikte restorana gitmekle, ondan çocuk sahibi olmakla iftihar edilecek bir kadın.</span></p>

    <p class="duz" xml:lang="tr"><span class="duz">– Anne, yani.</span></p>

    <p class="duz" xml:lang="tr"><span class="duz">Taine bir kahkaha patlattı.</span></p>

    <p class="duz" xml:lang="tr"><span class="duz">– Ayrıca fahişe olmayı da mı isterdin? Çok açgözlüsün.</span></p>

    <p class="duz" xml:lang="tr"><span class="duz">Jeanne, yarı gururu okşanmış, yarı alınmış bir tavırla sordu:</span></p>

    <p class="duz" xml:lang="tr"><span class="duz">– Demek öyle. Evet, şu senin hikâye ne?</span></p>

    <p class="duz" xml:lang="tr"><span class="duz">– Geçen pazar, öğleden sonra, şu meşhur Audrey’yle buluştum. Benim evde. O günkü sıcağı hatırlıyorsun, değil mi? Panjurları kapatmıştık. Çarşaflar su içindeydi. Ortam gerçekten de... Her neyse anlıyorsun.</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Saat 17.00’de kapı çaldı, düofonda eski karım Nathalie. Bana çocukları getirmiş. Her pazar akşamı çocuklarla yemek yerim ve onları ertesi gün okula ben bırakırım. Normalde hep saat 19.00’da gelirdi. Ama nedenini bilmediğim bir sebepten dolayı bu kez iki saat önce gelmişti. Audrey’yle yataktaydım, paniklemiştim.</span></p>

    <p class="duz" xml:lang="tr"><span class="duz">– Sen boşanmadın mı?</span></p>

    <p class="duz" xml:lang="tr"><span class="duz">– Her şey daha çok yeni. Nathalie bana her gelişinde birkaç dakikalığına içeri girer, etrafı şöyle bir kolaçan eder, kadın kokusu var mı diye. Yatak odamda birinin olup olmadığını anlaması için ona üç saniye yeter.</span></p>

    <p class="duz" xml:lang="tr"><span class="duz">– Sen ne yaptın?</span></p>

    <p class="duz" xml:lang="tr"><span class="duz">– Kıçıma külotumu geçirdim ve Audrey’ye de hemen giyinmesini söyledim. Beşinci, yani son katta oturuyorum. Ve asansör yok. Merdiven sahanlığımda küçük bir servis odası var. Audrey’yi oraya tıktım.</span></p>

    <p class="duz" xml:lang="tr"><span class="duz">– İşe yaradı mı?</span></p>

    <p class="duz" xml:lang="tr"><span class="duz">– Kıl payıyla. Eşikte dururken, bir an, görüş alanımın içine, Audrey’nin servis odasında kaybolan çıplak ayakları ile aşağıdan yukarı doğru çıkmakta olan çocuklarımın kafaları aynı anda girdi.</span></p>

    <p class="duz" xml:lang="tr"><span class="duz">Taine bir an için sustu, gerilimin dozunu ayarlamayı iyi biliyordu. Jeanne oyunun kurallarına uydu:</span></p>

    <p class="duz" xml:lang="tr"><span class="duz">– Ya sonra?</span></p>

    <p class="duz" xml:lang="tr"><span class="duz">– Sonra, çocuklar odalarına gitti, Nathalie çevresine meraklı, kaçamak bakışlar atarak içeri girdi. Çocukların giysileriyle ilgili bir iki açıklama yaptı, sonra lafı okulun yemek ücretine getirdi. Her zamanki hikâyeler. Benim için her şey yolunda gidiyordu. Audrey’nin, holdeki kitaplıkta duran güneş gözlüğünü fark ettiğim ana kadar.</span></p>

    <p class="duz" xml:lang="tr"><span class="duz">– Nathalie de gözlüğü gördü mü?</span></p>

    <p class="duz" xml:lang="tr"><span class="duz">– Hayır. Saatine bakmasını fırsat bilerek gözlüğü cebime koydum.</span></p>

    <p class="duz" xml:lang="tr"><span class="duz">– Eğer görmediyse, sorun ne?</span></p>

    <p class="duz" xml:lang="tr"><span class="duz">– Onu kapıya kadar geçirdim. Tam kapıyı kapatıyordum, “Güneş gözlüğümü gördün mü?” diye sordu. “Buralarda bir yere bırakmış olmalıyım” dedi.</span></p>

    <p class="duz" xml:lang="tr"><span class="duz">Jeanne gülümsedi.</span></p>

    <p class="duz" xml:lang="tr"><span class="duz">– Gerçek bir düzenbaz hayatı. İşin içinden nasıl sıyrıldın?</span></p>

    <p class="duz" xml:lang="tr"><span class="duz">– Beş dakika boyunca, cebimdeki gözlüğü aradık. Sonra çaktırmadan cebimden çıkardım ve bir etajerin üstünde bulmuş gibi yaptım.</span></p>

    <p class="duz" xml:lang="tr"><span class="duz">Başlangıçlar geldi. Jeanne için marul salatası. Taine için tonbalıklı suşi. Birkaç saniye boyunca, sadece çatal bıçak tıkırtılarının ön plana çıktığı bir sessizlik yaşandı. Çevrelerinde, işadamlarının uğultusu kıyafetleriyle uyum içindeydi: donuk, düz, kimliksiz.</span></p>

    <p class="duz" xml:lang="tr"><span class="duz">– Şu an ne üzerinde çalışıyorsun? diye sordu Taine.</span></p>

    <p class="duz" xml:lang="tr"><span class="duz">– Özel bir şey yok. Ya sen?</span></p>

    <p class="duz" xml:lang="tr"><span class="duz">– Ben, önemli bir davayla ilgileniyorum.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Bir cinayet. Üç gün önce bir ceset bulundu. Son derece kanlı bir olay. Garches’ta, kapalı bir otoparkta. Kurbanın kolları, bacakları koparılmış. Bir tür kanibalizm. Duvarlar kanlı işaretlerle kaplıydı. Kimse bir şey anlamadı.</span></p>

    <p class="duz" xml:lang="tr"><span class="duz">Jeanne çatalını bıraktı. Dirseklerini masaya dayadı, ellerini kavuşturdu.</span></p>

    <p class="duz" xml:lang="tr"><span class="duz">– Anlat.</span></p>

    <p class="duz" xml:lang="tr"><span class="duz">– Savcı beni aradı. Olay mahallindeydi. Hemen gelmemi istedi.</span></p>

    <p class="duz" xml:lang="tr"><span class="duz">– Ya suç mahallinin araştırılması için gerekli süre?</span></p>

    <p class="duz" xml:lang="tr"><span class="duz">– Ceza kanunu, madde 74. “Ölüm sebeplerini araştırma.” Cinayet şeklini gören savcılık, olay mahallindeki çalışmaları koordine etmesi için, derhal bir sorgu yargıcı isteyebilir.</span></p>

    <p class="duz" xml:lang="tr"><span class="duz">Jeanne gitgide daha fazla ilgilenmeye başlamıştı.</span></p>

    <p class="duz" xml:lang="tr"><span class="duz">– Bana ayrıntılardan bahsetsene.</span></p>

    <p class="duz" xml:lang="tr"><span class="duz">– Ceset en alt bodrumda bulunmuş. Bir hemşire.</span></p>

    <p class="duz" xml:lang="tr"><span class="duz">– Kaç yaşında?</span></p>

    <p class="duz" xml:lang="tr"><span class="duz">– Yirmi iki.</span></p>

    <p class="duz" xml:lang="tr"><span class="duz">– Nerede hemşirelik yapıyormuş?</span></p>

    <p class="duz" xml:lang="tr"><span class="duz">– Bir zihinsel özürlüler merkezinde. Zaten otopark da bu merkeze ait.</span></p>

    <p class="duz" xml:lang="tr"><span class="duz">– Çevre soruşturması?</span></p>

    <p class="duz" xml:lang="tr"><span class="duz">– Hiç tanık yok. Ne dışarıda, ne de içeride.</span></p>

    <p class="duz" xml:lang="tr"><span class="duz">– Güvenlik kameraları?</span></p>

    <p class="duz" xml:lang="tr"><span class="duz">– Kamera yok. Herhalde o katta gerek görmemişler.</span></p>

    <p class="duz" xml:lang="tr"><span class="duz">– Kızın arkadaşları, eşi dostu?</span></p>

    <p class="duz" xml:lang="tr"><span class="duz">– Maalesef, bir şey yok.</span></p>

    <p class="duz" xml:lang="tr"><span class="duz">– Zihinsel özürlüler için bir merkezden bahsediyorsun. Hastalardan biri tarafından öldürülmüş olamaz mı?</span></p>

    <p class="duz" xml:lang="tr"><span class="duz">– Çocukların tedavi gördüğü bir merkez.</span></p>

    <p class="duz" xml:lang="tr"><span class="duz">– Başka ipucu?</span></p>

    <p class="duz" xml:lang="tr"><span class="duz">– Yok. Soruşturmayı yürütenler kızın bilgisayarını inceliyor. Bazı arkadaşlık sitelerine girip girmediğine bakıyorlar. Ama tüm bunlar bizi bir yere götürmez. Bana göre, bu bir seri katilin işi. Kaçığın teki, onu görüp seçmiş. Ve hiç beklemediği bir anda da üzerine çullanmış.</span></p>

    <p class="duz" xml:lang="tr"><span class="duz">– Fiziksel bir özelliği var mı?</span></p>

    <p class="duz" xml:lang="tr"><span class="duz">Taine tereddütlü bir ifadeyle dudak büktü.</span></p>

    <p class="duz" xml:lang="tr"><span class="duz">– Güzel bir kız. Tombul. Hatları belki herhangi biriyle benzerlik arz ediyordur. Ama bu tür vakalarda, her zamanki gibi, ancak başka bir kurban olduğunda daha fazla şey öğrenilir.</span></p>

    <p class="duz" xml:lang="tr"><span class="duz">– Başka ayrıntı?</span></p>

    <p class="duz" xml:lang="tr"><span class="duz">Jeanne salatasını unutmuştu. Restoranın gürültüsünü de, klimadan yayılan serin havayı da.</span></p>

    <p class="duz" xml:lang="tr"><span class="duz">– Şimdilik, hepsi bu. Otopsi sonuçlarını ve ilk soruşturma analizlerini bekliyorum. Yanılgıya düşmemek lazım. Cinayet mahallinde, yoğun bir vahşet ve sofistike bir hazırlık göze çarpıyordu. Herifin her türlü önlemi aldığından eminim. Bu işin en tuhaf yanı da, ayak izleriydi.</span></p>

    <p class="duz" xml:lang="tr"><span class="duz">– Ayakkabılar mı?</span></p>

    <p class="duz" xml:lang="tr"><span class="duz">– Hayır. Çıplak ayak izleri. Polisler herifin tamamen çıplak olduğunu düşünüyor. Kendini ritüeline daha iyi verebilmek için.</span></p>

    <p class="duz" xml:lang="tr"><span class="duz">– Neden “ritüel” diyorsun?</span></p>

    <p class="duz" xml:lang="tr"><span class="duz">– Duvarlarda işaretler vardı. Tarihöncesi çağlara aitmiş izlenimi uyandıran işaretler. Ve sonra şu kanibalizm hikâyesi...</span></p>

    <p class="duz" xml:lang="tr"><span class="duz">– Bundan ne kadar eminsin?</span></p>

    <p class="duz" xml:lang="tr"><span class="duz">– Kollar ve bacaklar koparılmış, sonra kemiklerine kadar yenmişti. Yerde organ kalıntıları vardı. Vücudun hemen her yerinde ise insan dişi izleri. Gerçekten boktan bir durum. Fransız hukukunda yamyamlıkla ilgili bir suç olduğundan bile emin değilim.</span></p>

    <p class="duz" xml:lang="tr"><span class="duz">Jeanne salona bakıyor, ama hiçbir şey görmüyordu. Cinayet mahallinin tasviri ona bazı anılarını hatırlatmıştı. Toprağa gömdüğü, gösterişli yargıçlık mesleğinin altına özenle sakladığı, kendine ait bölük pörçük parçalar.</span></p>

    <p class="duz" xml:lang="tr"><span class="duz">– Şu duvarlardaki işaretler, neyi tasvir ediyor?</span></p>

    <p class="duz" xml:lang="tr"><span class="duz">– Acayip şekiller, ilkel siluetler. Katil, kan ile aşı boyasını karıştırmış.</span></p>

    <p class="duz" xml:lang="tr"><span class="duz">– Aşı boyası mı?</span></p>

    <p class="duz" xml:lang="tr"><span class="duz">– Evet. Boyayı yanında getirmiş olmalı. Gerçek bir hastayla karşı karşıyayız. Eğer istersen sana fotoğraflarını gösterebilirim.</span></p>

    <p class="duz" xml:lang="tr"><span class="duz">– Bu çizimleri antropologlara gösterdin mi?</span></p>

    <p class="duz" xml:lang="tr"><span class="duz">– Polisler bu konuyla ilgileniyor, evet.</span></p>

    <p class="duz" xml:lang="tr"><span class="duz">– Soruşturma ekibinin başında kim var?</span></p>

    <p class="duz" xml:lang="tr"><span class="duz">– Onları aramanın sana bir yararı olmaz, ben...</span></p>

    <p class="duz" xml:lang="tr"><span class="duz">– İsim.</span></p>

    <p class="duz" xml:lang="tr"><span class="duz">– Patrick Reischenbach.</span></p>

    <p class="duz" xml:lang="tr"><span class="duz">Jeanne onu tanıyordu. 36 Numara’nın önemli heriflerinden biriydi. Sert. Başarılı. Az ve öz konuşan. Aynı zamanda da ehlikeyif. Bir ayrıntıyı çok iyi hatırlıyordu: Kirli bir sakal, jöleyle yapıştırılmış saçlar. Jeanne bunu iğrenç buluyordu.</span></p>

    <p class="duz" xml:lang="tr"><span class="duz">– Neden basın bundan hiç bahsetmedi?</span></p>

    <p class="duz" xml:lang="tr"><span class="duz">– Çünkü işimizi yapıyoruz.</span></p>

    <p class="duz" xml:lang="tr"><span class="duz">– Soruşturmanın gizliliği, diye gülümsedi Jeanne. Yükselen bir değer...</span></p>

    <p class="duz" xml:lang="tr"><span class="duz">– Bence de. Böyle bir olayda gereken şey, sükûnet. Tamamen dingin bir şekilde çalışmak, her ayrıntıyı incelemek gerekiyor. Bu olayda bir profil uzmanım bile var.</span></p>

    <p class="duz" xml:lang="tr"><span class="duz">– Resmi olarak mı?</span></p>

    <p class="duz" xml:lang="tr"><span class="duz">– Onu bu olaya ben dahil ettim. Amerikan usulü.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Bernard Level. Aslında elimizdeki tek profil uzmanı... Kriminal arşivinde de araştırma yapıyoruz. Bu olayla uzaktan veya yakından benzerliği olan cinayetleri araştırıyoruz. Ama bir şey çıkacağını sanmıyorum. Bu cinayet diğerlerinden tamamen farklı.</span></p>

    <p class="duz" xml:lang="tr"><span class="duz">Jeanne, kendini böyle bir dosyayla ilgilenirken hayal ediyordu. Eski suç kayıtlarına geri dönecekti. Gazete kupürlerini inceleyecekti. Ofisinin duvarlarına cinayet mahallinin fotoğraflarını raptiyeleyecekti. Kafasını öne eğdi. Farkında olmadan ekmeğini ufalamaya başlamıştı. Restorandaki havalandırmaya rağmen terliyordu.</span></p>

    <p class="duz" xml:lang="tr"><span class="duz">Taine bir kahkaha attı. Jeanne boş bulunup irkildi.</span></p>

    <p class="duz" xml:lang="tr"><span class="duz">– Neye gülüyorsun?</span></p>

    <p class="duz" xml:lang="tr"><span class="duz">– Langleber’i tanıyor musun, şu adli tabip?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Tam bir entel. Her seferinde, beklenmedik bir şeyler bulur.</span></p>

    <p class="duz" xml:lang="tr"><span class="duz">Jeanne ekmeğini ufalamayı bıraktı ve Taine’in sözlerine yoğunlaştı. Bir panik atak krizine girmekten korkuyordu. Tıpkı depresyon zamanlarında olduğu gibi. Arabasını tünelde bırakıp çıktığı zamanlardaki gibi. Veya öğle yemeği saatlerini restoranın tuvaletinde ağlayarak geçirdiği günlerdeki gibi.</span></p>

    <p class="duz" xml:lang="tr"><span class="duz">– Cinayet mahallinde, bana yanına gitmemi işaret etti. Önemli bir şey söylemesini bekliyordum. Yanına gittiğimde bana alçak sesle “İnsan, hayvan ile üstinsan arasındaki gerilmiş bir iptir” dedi. “Nasıl yani?” diye sordum. “Uçurum üzerinde bir ip” diye devam etti.</span></p>

    <p class="duz" xml:lang="tr"><span class="duz">– Bu Nietzsche’den.</span> <span class="italik">Böyle Buyurdu Zerdüşt.</span></p>

    <p class="duz" xml:lang="tr"><span class="duz">– O da bana öyle söyledi, evet. O enayiden başka Nietzsche’yi kim okumuştur?</span></p>

    <p class="duz" xml:lang="tr"><span class="duz">Sonra gülümseyerek ekledi:</span></p>

    <p class="duz" xml:lang="tr"><span class="duz">– Ve tabii, bir de sen.</span></p>

    <p class="duz" xml:lang="tr"><span class="duz">Jeanne da gülümsedi. Sıkıntısı geçiyordu.</span></p>

    <p class="duz" xml:lang="tr"><span class="duz">– Sen de ona “İnsanın büyüklüğü onun bir son değil de, bir köprü olmasıdır” diye cevap vermeliydin. Bir önceki cümlenin devamı. Ama seni uyarayım Nietzsche’nin soruşturmana büyük bir yararı olmaz.</span></p>

    <p class="duz" xml:lang="tr"><span class="duz">– Bu hareketi yapman çok hoşuma gidiyor.</span></p>

    <p class="duz" xml:lang="tr"><span class="duz">– Hangi hareketi?</span></p>

    <p class="duz" xml:lang="tr"><span class="duz">– Parmaklarını saçlarının arasından geçirip enseni ovuşturman.</span></p>

    <p class="duz" xml:lang="tr"><span class="duz">Jeanne kızardı. Taine, birileri dinliyor mu diye çevresine bakındı, sonra Jeanne’a doğru eğildi.</span></p>

    <p class="duz" xml:lang="tr"><span class="duz">– Belki de bir akşam birlikte yemek yemeyi düşünmeliyiz, öyle değil mi?</span></p>

    <p class="duz" xml:lang="tr"><span class="duz">– Mumlar ve şampanya, sanırım?</span></p>

    <p class="duz" xml:lang="tr"><span class="duz">– Neden olmasın?</span></p>

    <p class="duz" xml:lang="tr"><span class="duz">Yemekleri geldi. Taine için Rossini usulü dana fileto. Jeanne için ton carpaccio. Jeanne tabağını itti.</span></p>

    <p class="duz" xml:lang="tr"><span class="duz">– Doğrudan çaya geçmeyi düşünüyorum.</span></p>

    <p class="duz" xml:lang="tr"><span class="duz">– Ya bizim şu akşam yemeği?</span></p>

    <p class="duz" xml:lang="tr"><span class="duz">– Sanırım daha önce de şansını denedin. Hem de birkaç defa, öyle değil mi?</span></p>

    <p class="duz" xml:lang="tr"><span class="duz">– Audrey’nin dediği gibi: “Geçmişi unutalım.”</span></p>

    <p class="duz" xml:lang="tr"><span class="duz">Jeanne kahkahalarla güldü. Bu herifi gerçekten seviyordu. Onun askıntılığında, diğer asalakların alışılagelmiş kurnazlığı, “ikiyüzlü” tavrı yoktu. Tam tersine, gülümsemesinin ardında gerçek cömertlik hissediliyordu. Bu adamın verecek bir şeyleri vardı. Bu düşünce Jeanne’ın aklına başka bir düşünceyi getirdi.</span></p>

    <p class="duz" xml:lang="tr"><span class="duz">– Özür dilerim.</span></p>

    <p class="duz" xml:lang="tr"><span class="duz">Çantasını karıştırdı. Cep telefonunu çıkardı. Mesaj yoktu.</span> <span class="italik">Lanet olsun.</span> <span class="duz">Gırtlağında belli belirsiz bir acılık hissetti. Asıl sorulması gereken soru, neden hâlâ ondan telefon beklediğiydi. Her şey bitmişti. Bunu biliyordu. Ama bir türlü buna inanamıyordu. Çocukların dediği gibi “kafası basmıyordu.”</span></p>
  </div>
</body>
</html>