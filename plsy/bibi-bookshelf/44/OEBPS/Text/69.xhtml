<html xmlns="http://www.w3.org/1999/xhtml">
<head>
  <title>69.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x69">
    <h1 class="bolum-ismi" id="toc-anchor" xml:lang="tr"><span class="bolum-ismi">69</span></h1>

    <p class="italik" xml:lang="tr"><span class="italik">– Señora Constanza? Me llamo Jeanne Korowa.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Otele döndükten ve Féraud’ya heyecanının yatışması için siesta yapmasını önerdikten sonra Jeanne odasına kapanmıştı. Soruşturmanın diğer ayağını kurcalamak istiyordu. Kafatasını. İlkel halkı. Jorge de Almeida’yı... Pellegrini’ye Manes Ormanı’ndan ve orada yaşayan gizemli halktan bahsetmek istememişti; içgüdüsel olarak onun bu konuda hiçbir şey bilmediğini hissediyordu.</span></p>

    <p class="duz" xml:lang="tr"><span class="duz">Saat 16.00’da Tucumán’daki tarım enstitüsünü aramıştı. Mühendislerden hiç kimse yoktu. Çünkü pazar günüydü. Sadece güvenlikten birisiyle konuşabilmişti. Adam ona, Daniel Taïeb’in ve asistanının –Reischenbach’ın konuştuğu kişi– özel telefon numaralarını vermeyi kabul etmemişti. Ama Jeanne, Tucumán’dan 600 kilometre uzakta yer alan Jujuy bölgesindeki kazı şantiyesinin uydu telefonunun numarasını almayı başarmıştı. Kazı alanının sorumlusu, Penelope Constanza adında bir paleoantropologdu.</span></p>

    <p class="duz" xml:lang="tr"><span class="duz">Sonuçsuz birkaç denemeden sonra Jeanne onunla konuşmayı başardı. Bağlantı kötüydü. Rüzgâr telefon ahizesinin içine üflüyordu. Uzman, arazide olmalıydı. Jeanne bir çöl hayal ediyordu. Toz bulutları. Güneşte kavrulmuş kemikler...</span></p>

    <p class="duz" xml:lang="tr"><span class="duz">Birkaç kelimeyle kendini tanıttı, sonra sorularına geçti:</span></p>

    <p class="duz" xml:lang="tr"><span class="duz">– Jorge de Almeida’yı tanıyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">İyi başlangıç. Kadın, şiddetle esen rüzgârda konuşmasına devam etti:</span></p>

    <p class="duz" xml:lang="tr"><span class="duz">– Onunla sadece birkaç kez karşılaştım. (Oldukça yaşlı olmalıydı, sesi titriyordu. Tabii bu titreklik bağlantının kötülüğünden kaynaklanmıyorsa.) Sürekli görevdeydim. O ise hep arazide.</span></p>

    <p class="duz" xml:lang="tr"><span class="duz">– Çalıştığı yeri biliyor musunuz?</span></p>

    <p class="duz" xml:lang="tr"><span class="duz">– Hayır. Kuzeydoğuda. Benim bölgemle alakası yok.</span></p>

    <p class="duz" xml:lang="tr"><span class="duz">Jeanne gözünde Arjantin’in haritasını canlandırdı. Tucumán kuzeybatıdaydı. Buenos Aires’e 1 000 km uzakta. Jujuy bölgesi ise 600 km daha yukarıdaydı. Kuzeydoğuya gelince 1 000 km daha ötedeydi, ama doğuya doğru. Bu mesafeler Arjantin için son derece normaldi.</span></p>

    <p class="duz" xml:lang="tr"><span class="duz">– Son görevlerinin tarihlerini hatırlıyor musunuz?</span></p>

    <p class="duz" xml:lang="tr"><span class="duz">– Sanırım üç kez gitti. 2006. 2007. 2008. Oradaki kazı alanının çevre sınırlarını belirlemek istiyordu. Ama bunu başardığına inanmıyorum.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Orası bir lagündür. Suyun altında kalmış bir yer.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Paleontolojiden söz ediyoruz. Her şeyin birkaç gün içinde çürüdüğü bir alanda fosil bulmayı ummak saçmalık. Zamanı saptamak için en önemli müttefiklerimiz kuruluk, tortulaşma ve kireçleşmedir.</span></p>

    <p class="duz" xml:lang="tr"><span class="duz">Jeanne bunu düşünmemişti. Yatağının üzerine bağdaş kurmuş, kendisini çevreleyen duvarlara bakıyordu. Krem rengi oda. Gri oda. Burası ona, içinde hiçbir eşyanın olmadığı bazı sorgu odalarını hatırlatıyordu.</span> <span class="italik">Bana gereken de tam olarak bu.</span></p>

    <p class="duz" xml:lang="tr"><span class="italik">–</span> <span class="duz">Bana Jorge de Almeida kaybolmuş gibi geliyor.</span></p>

    <p class="duz" xml:lang="tr"><span class="duz">– Hiçbir yaşam belirtisi göstermiyor, ama değişik biriymiş. Laboratuvardan söylediklerine göre orijinal biri.</span></p>

    <p class="duz" xml:lang="tr"><span class="duz">– Hangi anlamda?</span></p>

    <p class="duz" xml:lang="tr"><span class="duz">– Kazılarını yalnız sürdürürmüş. Bu da kaybolma ve kaza geçirme riskini artırıyor tabii. Ama şimdilik onun başına bir şey geldiğine dair hiçbir kanıt yok. Onun bulunduğu yerde herhangi bir iletişim imkânı yok. Bölgenin “</span><span class="italik">El Impenetrable</span><span class="duz">”<a class="footnote-link" href="#footnote-231-2" id="footnote-231-2-backlink">[2]</a> olarak adlandırıldığını biliyor musunuz?</span></p>

    <p class="duz" xml:lang="tr"><span class="duz">Jeanne cevap vermek yerine, kendi sorusunu sordu:</span></p>

    <p class="duz" xml:lang="tr"><span class="duz">– Uydu telefonu yok mu?</span></p>

    <p class="duz" xml:lang="tr"><span class="duz">– Yanında malzeme olarak ne götürdüğünü bilmiyorum.</span></p>

    <p class="duz" xml:lang="tr"><span class="duz">– Bulguları hakkında ne biliyorsunuz?</span></p>

    <p class="duz" xml:lang="tr"><span class="duz">– Koridor söylentileri. Kolomböncesi tarih kuramlarımızı altüst edecek kemikler bulduğunu ileri sürüyormuş. Yüz binlerce yıldan beri Amerika kıtasında insanın var olduğunu ispatlayacak şeyler. Bir sürü aptallık. İnsanın Asya’dan Kuzey Amerika’ya sadece 30 000 yıl önce geldiğini biliyoruz. Ve Güney’e ise yaklaşık 10 000 yıl önce. Bizim meslekte, her zaman önemli ipuçlarına açık olmamız gerekir, ama bu çok büyük bir iddia. Laboratuvarda ona kimse inanmadı. Bu yüzden yeniden oraya gitti. Öfkeli bir şekilde. Çürütülemeyecek kanıtlar bulmak için.</span></p>

    <p class="duz" xml:lang="tr"><span class="duz">Sesi yumuşak ve yıpranmıştı. Jeanne, kısa kollu bir Sahra ceketi giymiş yaşlı bir kadın hayal ediyordu. Şu anda onu çevreleyen kayalar ve kaktüslerle uyumlu bir ceket. Sadece fosillerin ve dikenlerin olduğu mineral, kireçleşmiş, aşınmış bir dünyayla.</span></p>

    <p class="duz" xml:lang="tr"><span class="duz">– Francesca Tercia adı size bir şey ifade ediyor mu?</span></p>

    <p class="duz" xml:lang="tr"><span class="duz">– Hayır. O kim?</span></p>

    <p class="duz" xml:lang="tr"><span class="duz">Jeanne soruyu duymazdan geldi. Soruları sadece Jeanne sorabilirdi.</span></p>

    <p class="duz" xml:lang="tr"><span class="duz">– De Almeida gideli ne kadar oluyor?</span></p>

    <p class="duz" xml:lang="tr"><span class="duz">– İki ay. Ama bizim meslekte bu o kadar uzun bir süre değil.</span></p>

    <p class="duz" xml:lang="tr"><span class="duz">– Ama laboratuvardakiler endişeleniyor.</span></p>

    <p class="duz" xml:lang="tr"><span class="duz">– Pek de öyle değil, hayır...</span></p>

    <p class="duz" xml:lang="tr"><span class="duz">Penelope sorguya çekiliyormuş gibi bir izlenime kapılmıştı sanki.</span></p>

    <p class="duz" xml:lang="tr"><span class="duz">– Tüm bunlardaki rolünüzü tam olarak anlayamadım, dedi sonunda. Siz Fransa’da sorgu yargıcı değil misiniz?</span></p>

    <p class="duz" xml:lang="tr"><span class="duz">– Evet. Jorge de Almeida’nın kaybolması Paris’te üzerinde çalıştığım bir davayla ilgili.</span></p>

    <p class="duz" xml:lang="tr"><span class="duz">– Paris... diye dalgın dalgın yineledi kadın.</span></p>

    <p class="duz" xml:lang="tr"><span class="duz">Sesi birden daha yakından geldi.</span></p>

    <p class="duz" xml:lang="tr"><span class="duz">– Size müdürümüz Daniel Taïeb’le temas kurmanızı öneririm. Jorge’un araştırmaları onun denetiminde.</span></p>

    <p class="duz" xml:lang="tr"><span class="duz">– Cep numarası var mı?</span></p>

    <p class="duz" xml:lang="tr"><span class="duz">Paleoantropolog tereddüt etmeden numarayı verdi. Jeanne sonunda Hayalet Taïeb’in özel numarasını elde etmeyi başarmıştı. Kadına içtenlikle teşekkür etti ve telefonu kapattı. Hemen antropoloğu aradı. Telesekreter çıktı. Mesaj bırakmadı.</span></p>

    <p class="duz" xml:lang="tr"><span class="duz">Saat 17.00 olmuştu. Birden omuzlarında son günlerin yorgunluğunu hissetti. O da siesta moduna mı geçmeliydi? Hayır. Harekete geçmeliydi. Biraz daha yol almalıydı. Yapacak daha iyi bir şey bulamadığından dosyasını düzene koymaya karar verdi.</span></p>

    <p class="duz" xml:lang="tr"><span class="duz">Ama önce, havalimanında değiştirdiği pezolarını saydı. Bir servet değildi, ama Arjantin’de hayat oldukça ucuzdu. Zaten, vadeli hesabının cari hesabına aktarılması için bankasına talimat vermişti. Diğer harcamalar da belliydi... Soruşturması belki de maddi imkânsızlıklar nedeniyle yarım kalacaktı.</span></p>

    <p class="duz" xml:lang="tr"><span class="duz">E-mail kutusunu açtı –odalarda kablosuz bağlantı sistemi vardı– ve Reischenbach’ın mesajını gördü. Ekteki dokümana tıkladı. Jorge de Almeida’nın resmi karşısına çıktı. Kıvırcık saçlardan oluşan bir halenin altında, Rönesans dönemine ait bir meleğin, güleç yüzü. Jeanne bu suratı tanıyordu. Dosyasını karıştırdı ve Francesca Tercia’nın evinden çaldığı grup fotoğrafını buldu. BAÜ paleoantropoloji sınıfı, 1998 mezunları. Tahmini doğru çıkmıştı. Jorge de Almeida, fotoğrafta kendi kafasını daire içine alarak üstüne “</span><span class="italik">Te quiero!</span><span class="duz">” yazan neşeli tipti.</span></p>

    <p class="duz" xml:lang="tr"><span class="duz">Her şey yerine oturuyordu. Keşfinin doğruluğunu ispatlamak için Jorge de Almeida, Francesca Tercia’ya, gençlik aşkına, Manes Ormanı’nda bulduğu kafatasının kalıbını yollamıştı. Francesca’nın heykelinin etkisi büyük olacaktı. Arjantin’e 300 000 yıl önce gelmiş –ve hâlâ yaşayan!– bu insan türünü gören herkes şaşkına dönecekti. Ve Jorge de Almeida da paleoantropoloji dünyasında bir yıldız olacaktı.</span></p>

    <p class="duz" xml:lang="tr"><span class="duz">Kurt çocuk hiç hesapta yoktu... Ama ortada hep aynı soru vardı: Joachim bu gizli projeden nasıl haberdar olmuştu? Francesca onu tanıyor muydu? Ona projesinden mi bahsetmişti?</span></p>

    <p class="duz" xml:lang="tr"><span class="duz">Jeanne yeni notlar aldı. Hepsini USB’ye kopyaladı ve cebine koydu.</span></p>

    <p class="duz" xml:lang="tr"><span class="duz">Saat 18.00 olmuştu.</span></p>

    <p class="duz" xml:lang="tr"><span class="duz">Siesta fikri ağırlık kazanmıştı. Kolları, bacakları tutulmuştu. Gözkapakları ağırlaşmıştı. Kalktı ve gidip kapısını kontrol etti. Kilitliydi. Perdeleri kapattı. Yatağa uzandı. Tuhaf bir şekilde burada kendini güvende hissediyordu. Bunda, bu macerada hiçbir ağırlığı olmayan Féraud’nun etkisi olduğu söylenemezdi. Daha çok Buenos Aires sayesinde. Buranın büyüklüğü, gücü sayesinde.</span></p>

    <p class="duz" xml:lang="tr"><span class="duz">Evet. Şehrin uğultusu, gücü, kalabalığı onu koruyordu...</span></p>

    <p class="duz-son-paragraf-2" xml:lang="tr"><span class="duz">Yüreğindeki bu sıcaklıkla uykuya daldı.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Senyora Constanza? Adım Jeanne Korowa.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “Girilemez.” (ç.n.)</span></p>
      </div>
    </div>
  </div>
</body>
</html>