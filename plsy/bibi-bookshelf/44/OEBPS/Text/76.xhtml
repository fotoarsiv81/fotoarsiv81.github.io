<html xmlns="http://www.w3.org/1999/xhtml">
<head>
  <title>76.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x76">
    <h1 class="bolum-ismi" id="toc-anchor" xml:lang="tr"><span class="bolum-ismi">76</span></h1>

    <p class="duz" xml:lang="tr"><span class="duz">Campo Alegre bir hayalet şehirdi.</span></p>

    <p class="duz" xml:lang="tr"><span class="duz">Ya da daha çok bir şehrin hayaleti.</span></p>

    <p class="duz" xml:lang="tr"><span class="duz">Şehre geceyarısına doğru vardılar. Sıkıştırılmış toprak yollar toz içindeydi. Taştan veya çimentodan kulübeler. Gündüzün sıcağıyla sersemlemiş, yan gelip yatmış, şimdi ise gecenin soğuğunda titreyen raşitik köpekler. Bir türlü gelmeyen nöbet değişimini bekleyen, köpeklerden daha az uyuşuk, hırpani kılıklı askerler.</span></p>

    <p class="duz" xml:lang="tr"><span class="duz">Tüm bunlar, kapı eşiklerine bırakılmış fırtına lambalarının cılız ışığında görülen şeylerdi. Ama karanlıktan çok, buraya hâkim olan yaygın, güçlü, korkutucu bir ıssızlıktı. Campo Alegre, hiç oturanı olmayan bir şehri andırıyordu. Var olması için herhangi bir sebebi bulunmayan bir şehir. Bir rüzgârda yok olup gidecekmiş gibi. Ya da bir çamur deryasında.</span></p>

    <p class="duz" xml:lang="tr"><span class="duz">Anayolun ucunda bir motel vardı.</span></p>

    <p class="duz" xml:lang="tr"><span class="duz">Boyalı tuğlalardan inşa edilmiş art arda sıralı bir dizi oda. Gecenin öksürüp tükürdüğü ara sıra çıkan hoyrat rüzgâr, palmiyeleri ve yaprakları silkeleyerek tozları havalandırıyordu.</span></p>

    <p class="duz" xml:lang="tr"><span class="duz">– Müthiş bir görüntüsü yok, dedi Beto arabayı park ederken. Ama içerisi konforludur.</span></p>

    <p class="duz" xml:lang="tr"><span class="duz">Cipten indiler. Hava sıcaklığı biraz daha düşmüştü. Sıfır dereceye yakındı. Gecenin her parçacığı insanı ısırıyordu. Otelin karşısında, kalın giysiler giymiş bir grup kadın bir maltızın çevresinde toplanmıştı. Şüphesiz onların sosyal faaliyetleriydi bu. Ağızlarından çıkan duman bulutunun ardında, aşırı makyajları boyalı bir kil maskeyi andırıyordu.</span></p>

    <p class="duz" xml:lang="tr"><span class="duz">Rehber, buradan fazla uzak olmayan bir yerde, kuzeninin evinde uyuyacağını söyledi. Ertesi sabah, saat 07.45’te buluşmayı kararlaştırdılar. Paraguay’a gidecek barça saat 08.30’da hareket ediyordu.</span></p>

    <p class="duz" xml:lang="tr"><span class="duz">Jeanne, yarı uykulu bir halde kayıt işlemlerini tamamladı. Otel kayıt defteri. Pasaportlar. Peşin ödeme. Anahtarlar. Hareketleri mekanikti. Afallamış bir haldeydi. Féraud’yla akşam yemeği yeme düşüncesinden vazgeçti. İyi geceler diledi ve odasına gitti.</span></p>

    <p class="duz" xml:lang="tr"><span class="duz">Gri renkli dört duvar. Bel vermiş bir yatak. Yıpranmış bir yatak örtüsü. Düşük voltajlı bir tavan ışığı. Plastik bir duş kabininden ibaret bir banyo.</span></p>

    <p class="duz" xml:lang="tr"><span class="duz">Cep telefonunu kontrol etti. Mesaj yoktu, ama hâlâ şebeke vardı. Uygar dünyadan daha kopmamıştı.</span> <span class="italik">Tamamen.</span></p>

    <p class="duz" xml:lang="tr"><span class="duz">İp gibi aksa da tozlardan kurtulmasına izin veren su için minnet duydu. Işığı kapattı ve kendini yatağa attı. Gözlerini kapatır kapatmaz yeniden palmiyeleri, dikenli çalıları, ağaçları gördü... İç tutarlılığı ateş, kuraklık, acımasızlık olan bir yapı. Cipin sarsıntısından dolayı bütün bedeni hâlâ titriyordu. Bu uçsuz bucaksız savana, içine işlemişti...</span></p>

    <p class="duz" xml:lang="tr"><span class="duz">Bununla birlikte kendini iyi hissediyordu. Yorgun. Uyuşuk. Esrik. Her şey ona uzaktaymış gibi geliyordu. Yakınındaki tehlike. Joachim’in varlığı. Ormanın gizemi... Bu iç karartıcı konular ruhunu hiç etkilemiyordu. Nereye, neye doğru gittiğini bile bilmiyordu... Emin olduğu tek şey, bu yolculuğun onun hayatını değiştirdiğiydi. Ruhunu biçimlendiriyordu. Carl Jung “Nevroz, anlamını arayan ruhun acı çekmesidir” diye yazmıştı. Belki, o da ruhunun anlamını keşfediyordu... Bugüne kadar, tüm çabası Eros’a yönelik olmuştu. Aşkın peşinde koşmuştu. Çoğunlukla da ölümü bulmuştu. Şiddeti. Thanatos’u. İşte bu nedenle yargıç olduğunda çok daha</span> <span class="italik">tutarlıydı.</span></p>

    <p class="duz" xml:lang="tr"><span class="duz">Yatak örtüsünün altına girdi. Düşünceler peş peşe geliyordu. Paris’teki son yalnız gecelerini düşündü. Dijital kayıtları dinlediği zamanları. Karanlıkta mastürbasyon yaptığı anları... Bir kez daha utandığını hissetti, o saatlerin acısını yeniden yaşadı... Ama artık o durumda değildi. Günlerden beri kendine dokunmamıştı. Derin bilinci artık bu tür çirkeflere takılıp kalmıyordu. Kâbusun tam ortasında temizlendiğini hissediyordu. Arındığını. Kötülüğün ardından giderken yeniden doğduğunu.</span></p>

    <p class="duz" xml:lang="tr"><span class="duz">Şimdi Joachim orada.</span></p>

    <p class="italik" xml:lang="tr"><span class="italik">Odada.</span></p>

    <p class="duz" xml:lang="tr"><span class="duz">Siyah. Hareketsiz. Yatağın ayakucuna doğru eğilmiş. Bir kez daha fotoğraftaki görüntüsüne benziyor. Bedeni ağaç kabukları, yapraklar ve kıllarla kaplı. Ağzı kan içinde. Acımasız, delice bakan gözleri hiçbir şey görmeden, dönüyor. Yeniyetme, soğuktan üşümüş gibi, olduğu yerde titriyor.</span></p>

    <p class="duz" xml:lang="tr"><span class="duz">Yalnız değil.</span></p>

    <p class="duz" xml:lang="tr"><span class="duz">Arkasında, babasının silueti. Uzun boylu, zayıf. Hareketsiz. Saçı karanlığın içinde, açık renkli bir leke gibi parlıyor. Rüyasında –çünkü rüya görüyor– Jeanne, babanın saldırması için oğluna emir vermesinden korkuyor.</span></p>

    <p class="duz" xml:lang="tr"><span class="duz">Ama kurt çocuk usulca yaklaşıyor. Onun iğrenç suratını ayrıntılı olarak görüyor. Nefesini duyuyor. Bir hırıltı. Bir sürtünme sesi. Sanki her gün attığı çığlıklar solunum sisteminin derinliklerindeki bir şeyleri parçalamış gibi. Jeanne’ın kanı çekiliyor. Tepkisiz. Kımıldayamıyor...</span></p>

    <p class="duz" xml:lang="tr"><span class="duz">Joachim içe dönük elini uzatıyor. Kıvrık uzun tırnaklarıyla Jeanne’ın yüzüne dokunuyor. Nefesi toprak, yolunmuş kök, kan kokuyor. Jeanne’ı kokluyor. Onun kokusunu içine çekiyor. Jeanne hâlâ derin uykusunda. Sakin. Dingin. Huzurlu. Kendisine kötülük yapmayacağını anlıyor. Ona zarar vermiyor. Ona saygı gösteriyor...</span></p>

    <p class="duz" xml:lang="tr"><span class="duz">Jeanne onun tanrıçası. Venüsü.</span></p>

    <p class="duz" xml:lang="tr"><span class="duz">Ve bu yüzden dokunulmaz...</span></p>
  </div>
</body>
</html>