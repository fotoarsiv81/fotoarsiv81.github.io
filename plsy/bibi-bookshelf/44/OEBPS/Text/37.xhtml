<html xmlns="http://www.w3.org/1999/xhtml">
<head>
  <title>37.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x37">
    <h1 class="bolum-ismi" id="toc-anchor" xml:lang="tr"><span class="bolum-ismi">37</span></h1>

    <p class="duz" xml:lang="tr"><span class="duz">Bir otobüsün arkasındaki İsa yüzü.</span></p>

    <p class="duz" xml:lang="tr"><span class="duz">Managua’dan ilk görüntü. Veya daha doğrusu varoşlarından bir görüntü. Araba kaportalarının, klaksonların, güneşin, reklam panolarının oluşturduğu bir kaos... Jeanne devasa bir ticaret bölgesinde dolaşıyormuş gibi bir izlenime kapılmıştı. Markalar. Mağazalar. Yine markalar. Logolar. Ve otobüsler. Taksiler. 4x4’ler. Pikaplar... Ve her yerde, beyaz ve gök mavisi renkleriyle dalgalanan Nikaragua bayrakları; buradaki gürültü patırtıya rağmen ona bir hafiflik, dinginlik hissi veren bayraklar...</span></p>

    <p class="duz" xml:lang="tr"><span class="duz">Taksinin içinde, Jeanne midesi altüst olmuş bir haldeydi. 14 saatlik bir yolculuktan sonra Managua’ya ulaşmıştı, ama onun biyosistemi için, bu 21 saat demekti. Midesi Paris saatinde kalmıştı ve güneş ışınları sanki canlı canlı derisini yüzüyordu.</span></p>

    <p class="duz" xml:lang="tr"><span class="duz">Şehir merkezi daha sakindi. Managua, güneşin altında pişen, bir avuç içi kadar düz, boydan boya uzanan bir şehirdi, çok katlı tek bir bina bile yoktu –insanlar burada, sürekli meydana gelen siklonlardan ve depremlerden korkarak yaşıyorlardı. Ağaçlandırılmış geniş caddeler insana bir ormandaymış hissini veriyordu. Çok yakınmış gibi görünen mavi gökyüzü, sanki rüzgârla, havayla, binalarla bütünleşmişti.</span></p>

    <p class="duz" xml:lang="tr"><span class="duz">Bu dinginliğe, insanların güleçliği de ekleniyordu, altın sarısı esmer denebilecek bakır tenli insanların. Bu ülkenin XX. yüzyılın sonlarında aşırı şiddet olaylarına sahne olduğunu tahmin etmek imkânsızdı. Diktatörlük, devrim, karşıdevrim son derece karmaşık bir ölüm ve zulüm makinesinde yoğrulmuştu.</span></p>

    <p class="duz" xml:lang="tr"><span class="duz">Şoför tam olarak nereye gitmek istediğini sordu. Jeanne rasgele cevapladı.</span></p>

    <p class="duz" xml:lang="tr"><span class="duz">– Intercontinental Oteli.</span></p>

    <p class="duz" xml:lang="tr"><span class="duz">– Yenisi mi, eskisi mi?</span></p>

    <p class="duz" xml:lang="tr"><span class="duz">Jeanne iki tane olduğunu bilmiyordu.</span></p>

    <p class="duz" xml:lang="tr"><span class="duz">– Yenisi.</span></p>

    <p class="duz" xml:lang="tr"><span class="duz">Eğer zengini oynamak istiyorsa sonuna kadar devam etmeliydi. Şoför uzun uzun açıklamalar yapmaya başladı. Eski Intercontinental, Metrocentro, gölün kenarındaydı. “Revolución” döneminde gazetecilerin karargâhı olmuştu.</span> <span class="italik">El nuevo<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">ise şehir merkezinde, Tiscapa Parkı’nın yanındaydı. İşadamlarının tercih ettiği bir oteldi. Bu iki otel şehrin gelişimini özetliyordu.</span></p>

    <p class="duz" xml:lang="tr"><span class="duz">– Managua gelişiyor!</span></p>

    <p class="duz" xml:lang="tr"><span class="duz">Jeanne adamı dinlemiyordu. Güneş gözlüğünün ardına gizlenmiş, şehri seyrediyordu. Caddelerini. Palmiyelerini. Gülkurusu rengindeki binalarını. Beyaz-gri üniformalarıyla okullu kızlarını. İnsanın ruhunu kapatmaktan ziyade açan, rengârenk boyanmış duvarlarını. Fethetmiş olduğu bu topraklarda kendini pek de güvende hissetmediği belli olan, kale görünümlü ABD Elçiliği’ni...</span></p>

    <p class="duz" xml:lang="tr"><span class="duz">Anılara daldı. Latin Amerika gezisine bu ülkeden başlamıştı. O dönemde sürekli Clash’ın efsanevi albümü</span> <span class="italik">Sandinista!</span><span class="duz">’yı dinliyordu –annesinden yürüttüğü bir albümdü bu. İngiliz “</span><span class="italik">rude boys</span><span class="duz">”<a class="footnote-link" href="#footnote-231-2" id="footnote-231-2-backlink">[2]</a> Nikaragua ve Sandinista devrimine bir saygı göstergesi olarak albümlerine bu adı vermişlerdi. Kulağında walkman’iyle buraya geldiğinde, sosyalizmin cennetini keşfetmeyi bekliyordu. Diktatörlüğün devrilmesinden beri bayağı şeyler olmuştu. Görev süresi sona eren Başkan Arnoldo Alemán’ın, ülkenin gayri safi milli hasılasının yüzde altmışını yurtdışına kaçırdığından şüphe ediliyordu. Sandinistaların efsanevi lideri Daniel Ortega ise üvey kızına tecavüzle suçlanmıştı... Jeanne acı gerçeğin hayallerini yıkmasına izin vermemişti. “Magnificent Seven”ın sesini biraz daha yükseltmiş, ütopyalarıyla ülkeyi dolaşmıştı.</span></p>

    <p class="duz" xml:lang="tr"><span class="duz">Taksi durdu. Intercontinental, lüksün ve kişiliksizliğin doruk noktasıydı. Büyük otellerin insana güven veren, evrensel özellikler taşıyan, ama insanı bulunduğu ülkeden uzaklaştıran ve her türlü egzotizmden koparan havasına sahipti... Ancak bu otelde, mimarlar yine de İspanya’ya özgü bazı ufak tefek özellikleri yansıtmışlardı. Kastilya süslemeleri. Mağribi ülkeleri anımsatan mozaikler. Yalancı mermerden çeşmeler. Ama hiçbir olumlu etkisi yoktu: İnsan kendini standart bir turizm kalesinde hissediyordu. Büyük otellerin olmazsa olmazı klimaların etkisiyle Jeanne titremeye başlamıştı bile.</span></p>

    <p class="duz" xml:lang="tr"><span class="duz">Odası otelin standartlarıyla uyumluydu. Beyaz. Duygusuz. Konforlu. Belirgin en ufak bir özelliği yoktu. Jeanne duş aldı. Cep telefonunu açtı. Bir ses ona İspanyolca olarak operatör değiştirmiş olduğunu söyledi. Gülümsedi. Bu tek ayrıntı bile onun durumunu anlatıyordu: Gerçekten hat değiştirmişti. Herhangi bir mesaj yoktu.</span></p>

    <p class="duz" xml:lang="tr"><span class="duz">Otelin santralı ona Plasma Inc. Laboratuvarı’nı bağladı. Eduardo Manzarena orada değildi. Öğleden sonra gelmesi bekleniyordu. Jeanne telefonu kapattı ve resepsiyondan şehrin en iyi yirmi otelinin listesini istedi. Antoine Féraud büyük bir ihtimalle onlardan birinde kalıyordu.</span></p>

    <p class="duz" xml:lang="tr"><span class="duz">Duş, klimanın serin havası, İspanyolca konuşmak –kelimeler tuhaf bir doğallıkla gırtlağından çıkıvermişti– kendisini iyi hissetmesine neden olmuştu. Listeyi alınca bütün otelleri tek tek aramaya koyuldu. Bu aramalar yaklaşık yarım saat sürdü.</span> <span class="italik">Nada</span><span class="duz">. Féraud başka bir yerdeydi. Arkadaşlarında kalıyor olabilir miydi? Ya da sahte bir isim vermişti –böyle bir şey yapmaya neden gerek görmüştü anlamıyordu. Joachim’den mi korkuyordu? İzlendiğini mi hissediyordu?</span></p>

    <p class="duz" xml:lang="tr"><span class="duz">Uçuş sırasında aklına gelen bazı şeyleri Mac’ine not almıştı –neredeyse on saat boyunca uyumuştu, ama yine de araştırması gereken bazı ipuçları, ayrıntılar aklına takılmıştı. Sonra ceketini, çantasını aldı ve Manzarena’nın ofisinin kapısını çalmadan önce bazı araştırmalarda bulunmaya karar verdi.</span></p>

    <p class="duz" xml:lang="tr"><span class="duz">Kafasında iki şey vardı.</span></p>

    <p class="duz" xml:lang="tr"><span class="duz">Önce, sınırların ötesinde, yargıçlar arasındaki dayanışmayı test edecekti.</span></p>

    <p class="duz-son-paragraf-2" xml:lang="tr"><span class="duz">Sonra, Nikaragua’nın en önemli gazetesi</span> <span class="italik">La Prensa</span><span class="duz">’nın arşivinde, Managua Vampiri’nin hikâyesini ve profilini daha iyi öğrenmek için kısa bir tur atacaktı.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Yenisi.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İngilizce, “sert delikanlılar” anlamında. (ç.n.)</span></p>
      </div>
    </div>
  </div>
</body>
</html>