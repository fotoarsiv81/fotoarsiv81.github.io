<html xmlns="http://www.w3.org/1999/xhtml">
<head>
  <title>78.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x78">
    <h1 class="bolum-ismi" id="toc-anchor" xml:lang="tr"><span class="bolum-ismi">78</span></h1>

    <p class="duz" xml:lang="tr"><span class="duz">Antik Yunan’da Cehennemlerin Irmakları, yüzeydeki dünyayla bağlantılıydı. Styks çağlayanı Peloponisos’un kuzeyindeki Arkhadia’da dar bir boğaza dökülüyordu. Akheron, Epir bölgesinde akıyordu ve İonia Denizi’ne kavuşuyordu. Lakonia Irmağı aynı adı taşıyan bölgede akıyordu ve Tenare Burnu yakınlarında, cehennemin girişi sayılan bir yerde yok oluyordu.</span></p>

    <p class="duz" xml:lang="tr"><span class="duz">Jeanne barçanın bordasında, Bermejo Nehri’nin hangi cehenneme doğru aktığını düşünüyordu. Manes Ormanı’na mı? Thanatos halkına mı? Belki soruşturması cehennemin kendisiydi. Kim ona yaklaşırsa orada kalıyordu. Bir acımasızlık ve şiddet sarmalı içinde hemen ölüyordu.</span></p>

    <p class="duz" xml:lang="tr"><span class="duz">Jeanne içinde Beto’ya karşı azıcık acıma duygusu aradı. Tek talihsizliği onlarla karşılaşmak olan bir adam. Bulamadı. Cesedi orada bırakmışlardı. Kaçmışlardı. Yanılmamış olmayı umuyordu. Kimsenin onlar ile şoför arasında bir bağ kurmamasını. Ya da en azından polisler gelmeden ormanda ve bataklıkta kaybolacak zamanı bulmayı.</span></p>

    <p class="duz" xml:lang="tr"><span class="duz">Marion Cantelau’yu da düşündü. Nelly Barjac’ı. Francesca Tercia’yı. François Taine’i. Eduardo Manzarena’yı. Jorge de Almei-da’yı... Uzaktan da olsa,</span> <span class="italik">embalsado</span> <span class="duz">halkına yaklaşmış diğer şanssız insanları. Halkın gerçeğine veya</span> <span class="italik">hayaletine</span> <span class="duz">yaklaşan insanları. Bu ölüler için ağlamak gerekmiyordu. Jeanne’ın şimdi onlar için yapabileceği tek şey yolculuğu sonuçlandırmaktı. Joachim’i bulmak ve şu veya bu şekilde onu durdurmaktı. Pavois’nın sesi kulaklarındaydı: “</span><span class="italik">Bu sizin karmanız.</span><span class="duz">”</span></p>

    <p class="duz" xml:lang="tr"><span class="duz">Pruvanın ucuna oturmuştu, başını çevirip barçaya baktı. Manzara görülmeye değerdi. Üzerinde yüzlerce yerlinin, hayvanın, erzak çantasının, benzin bidonunun, köpeğin, odun kömürünün, ipin, kuruması için asılmış çamaşırın, mate otunun, mangalın, tencerenin tıkış tıkış istiflendiği, paslanmış, yıpranmış, üstünkörü onarılmış, altmış metre boyunda, metalden hurda bir mavna... Böyle olduğu gibi, sadece ne olacağını görmek için suyun üzerine bırakılmış, uğultulu, sıkış tıkış, yüzer bir köy...</span></p>

    <p class="duz" xml:lang="tr"><span class="duz">Barça, nehrin üzerine yansıyan dorukların gölgesi altında homurdanarak, sallanarak ağır ağır kayıyordu. Tropiklere özgü bir cangıl onları çevreliyordu. Palmiye okyanusundan hiçbir şey görmek mümkün değildi. Jeanne bunun nedenini biliyordu. Nehrin nemli ortamı buraya özgü bir bitki örtüsünün ortaya çıkmasına sebep oluyordu. Yoğun. Sıkışık. Karmaşık. Arjantinliler bunu</span> <span class="italik">Selva en galeria</span> <span class="duz">olarak adlandırıyordu. Bir dehliz ormanı.</span></p>

    <p class="duz" xml:lang="tr"><span class="duz">Jeanne, yanlarından geçen, siyah ve yeşil renkli bitki duvarlarına bakıyordu. Bir yaprak patlaması. Dallardan sarkan çiçeklerin oluşturduğu bir derya. Ve özellikle de, ucu bucağı olmayan bir ağaç denizi. Yine palmiyeler, ama ayrıca keçiboynuzu ağaçları, sakızağaçları, muz ağaçları...</span> <span class="italik">El Impenetrable</span><span class="duz">, ama aynı zamanda da</span> <span class="italik">El Innombrable...<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Jeanne gözlerini nehre çevirdi. İsminin aksine rengi kırmızı değildi. Daha çok bronz yeşiliydi. Ya da bazen turuncuya çalan bakır sarısı. Veya kurşun grisi. Metal rengi sular.</span></p>

    <p class="duz" xml:lang="tr"><span class="duz">Saatler geçiyordu. Mavna ormanın içine girdikçe tekneye sessizlik hâkim oluyordu. Sadece cangılın gürültüsü devam ediyordu. Yaprakların hışırtısı. Kuş sesleri. Ağustosböceklerinin cayırtıları. Sonra, birden her şey kesiliyordu. Görünür bir sebep olmaksızın. O zaman suyun üzerinde ilerleyen metal teknenin ağır uğultusu yankılanıyordu etrafta. Birlikte akıp giden, balçıkla yoğrulmuş zaman ve mekân bir anda somutluk kazanıyordu...</span></p>

    <p class="duz" xml:lang="tr"><span class="duz">Öğle yemeği hazırlıkları başladı. Paslı bir varilde sığır parçaları pişiriliyordu. Yerliler Jeanne ile Féraud’yu, güneşten korunmak için gerilmiş tentenin altına davet ettiler. Jeanne, pembe ve gri bir et parçası aldı. Psikiyatr birkaç çiğ sebzeyle yetindi.</span></p>

    <p class="duz" xml:lang="tr"><span class="duz">Daha sonra, yolcular uyuşuk uyuşuk pineklerken bağırtılar duyuldu. Kaptan kumanda kabininden kafasını çıkarmış, bağırıyordu. Yüzü ve kafası tamamen tüysüz, ellili yaşlarda bir yerliydi. Ne kirpiği, ne de kaşı vardı. Jeanne tekneye binerken, onu görünce şaşırmıştı. Jeanne’a böceklerin, kıllarının arasına yuvalanmasını önlemek için her tarafını tıraş ettiğini söylemişti...</span></p>

    <p class="duz" xml:lang="tr"><span class="duz">Kahkahalarla gülen, ama bir yandan da korkmuş gibi yapan genç kadınlara bağırıyordu.</span></p>

    <p class="duz" xml:lang="tr"><span class="duz">Keten çuvallarının üzerinde oturan Féraud kafasını kaldırmadan sordu:</span></p>

    <p class="duz" xml:lang="tr"><span class="duz">– Ne diyor?</span></p>

    <p class="duz" xml:lang="tr"><span class="duz">– Eğer bu kadınlar canını sıkmaya devam ederse, hepsini becereceğini söylüyor. Ayrıca bu tür böceklerden kurtulmak için de tıraş olmak gerektiğini belirtiyor.</span></p>

    <p class="duz" xml:lang="tr"><span class="duz">Psikiyatr yorum yapmadı. Yerli mizahına karşı duyarsızdı. Yüklerin arasına büzülmüştü ve hâlâ yaşadığı şoku atlatamamışa benziyordu.</span></p>

    <p class="duz" xml:lang="tr"><span class="duz">Jeanne bir kez daha cangılın aşılamaz surlarına baktı. Beto’nun sözlerini hatırlıyordu. Bermejo, ormanının ve bataklıkların çevresini dolandıktan sonra, yüzlerce kilometre ötede Paraguay sınırına ulaşıyordu. Uygar dünyaya.</span></p>

    <p class="duz" xml:lang="tr"><span class="duz">Jeanne’ın ve Féraud’nun ana güzergâhı olan bu “doğmamış orman”da kimse inmiyordu. Onlar bu tekneyi nasıl durduracaklardı? Ve bu cangılın içine nasıl girebileceklerdi?</span></p>

    <p class="duz" xml:lang="tr"><span class="duz">Bu düşünceyle cep telefonunun ekranına baktı. Artık şebeke yoktu. Demek ki çizgiyi aşmışlardı... Telefonunu çantasının dibine yerleştirdi, boğazı düğümlenmişti. Aynı anda, akıp giden tepelerin arasında bir anormallik hissetti. Sarmaşanların ve yaprakların tekdüze tonlarıyla karışan gri bir köşe; bitki dünyasına uyum sağlayamayacak denli dik ve düzenli yatay bir uzantı.</span></p>

    <p class="duz" xml:lang="tr"><span class="duz">Jeanne başını kaldırdı ve beyaz ışıkta gözlerini kıstı. Ormanın üstünde ağaçların arasında gri beton bir yapı vardı. Doğanın içinde kaybolmuş gibi duran bir blok. İlk halini koruyan bir uygarlık kalıntısı –kaba ve basit bir kütle.</span></p>

    <p class="duz" xml:lang="tr"><span class="duz">Jeanne hemen anlamıştı. Tentenin altında iki büklüm ilerleyerek, leğenlerin, keçilerin, yerlilerin arasından geçti ve kaptanın sıcaktan piştiği metal kulübeye ulaştı.</span></p>

    <p class="duz" xml:lang="tr"><span class="duz">– Oradaki nedir?</span></p>

    <p class="duz" xml:lang="tr"><span class="duz">Ellerini dümenden ayırmayan kaptan kafasını bile çevirmedi.</span></p>

    <p class="duz" xml:lang="tr"><span class="duz">– Karşıdaki bina, diye yineledi Jeanne. Nedir?</span></p>

    <p class="duz" xml:lang="tr"><span class="duz">– Campo Alegre. Toplama kampı.</span></p>

    <p class="duz" xml:lang="tr"><span class="duz">Jeanne doğru tahmin etmişti. Her şeyin başlangıcı olan yer. Joachim’in doğum yeri... Daha şimdiden Jeanne orayı kutsal bir mekân olarak düşünüyordu. Mitolojik bir yer. İçgüdüsel olarak, orada keşfedilecek bir şeyler olduğunu biliyordu.</span></p>

    <p class="duz" xml:lang="tr"><span class="duz">– Orada durmak için ne kadar istersiniz?</span></p>

    <p class="duz" xml:lang="tr"><span class="duz">– İmkânsız. İskele yok.</span></p>

    <p class="duz" xml:lang="tr"><span class="duz">Jeanne ceplerini karıştırdı. Formosa’da çektiği nakit paranın bulunduğu zarfı çıkardı. Tüm parası. Saydı ve tomarın içinden 200 pezo çıkardı. Gösterge tablolarının –camı çatlak üç kadran, zamkla yapıştırılmış düğmeler– yanına bıraktı.</span></p>

    <p class="duz" xml:lang="tr"><span class="duz">– Teknede yalnız olduğunuzu mu sanıyorsunuz?</span></p>

    <p class="duz" xml:lang="tr"><span class="duz">Kaptan, üzerinde Kristof Kolomb’un resminin bulunduğu bir tişört giymişti. Başında ise “WANTED” yazan bir şapka vardı. Yazının altında da ödül miktarı: 5 000 dolar. Açık artırma başlamıştı.</span></p>

    <p class="duz" xml:lang="tr"><span class="duz">– Ne kadar? diye yineledi Jeanne. Kabinin içinde sıcaktan bunalmıştı.</span></p>

    <p class="duz" xml:lang="tr"><span class="duz">Kel kafalı adam cevap vermedi. Tekne, gri kaleyi geride bırakmış, yoluna devam ediyordu. Jeanne kirli camdan, kamptan gitgide uzaklaştıklarını görüyordu.</span></p>

    <p class="duz" xml:lang="tr"><span class="duz">– NE KADAR?</span></p>

    <p class="duz" xml:lang="tr"><span class="duz">Yarısına kadar suya gömülmüş barakaları, çökmüş bir iskeleyi fark etti.</span></p>

    <p class="duz" xml:lang="tr"><span class="duz">– Şurada, dedi işaretparmağını uzatarak. Bir saat demirleyelim. Üssü ziyaret edip geri döneceğim.</span></p>

    <p class="duz" xml:lang="tr"><span class="duz">– Kıyıya yanaşamayız. Yeterince derin değil.</span></p>

    <p class="duz" xml:lang="tr"><span class="duz">Jeanne, barçanın bordasına bir botun bağlı olduğunu hatırladı. Halatlarla ve lastik parçalarıyla üstünkörü sağlamlaştırılmış derme çatma bir tekne.</span></p>

    <p class="duz" xml:lang="tr"><span class="duz">Gösterge tablolarının yanına 300 pezo daha bıraktı.</span></p>

    <p class="duz" xml:lang="tr"><span class="duz">– Yedek tekneyi alacağım. Bana onu kullanacak bir oğlan bulun.</span></p>

    <p class="duz" xml:lang="tr"><span class="duz">– Ona ayrıca ödeme yapmanız gerekir.</span></p>

    <p class="duz" xml:lang="tr"><span class="duz">– Tamam.</span></p>

    <p class="duz" xml:lang="tr"><span class="duz">– Ve teknedeki diğer yolculara da içki ısmarlamanız lazım. Verdiğiniz rahatsızlık için.</span></p>

    <p class="duz" xml:lang="tr"><span class="duz">– Nereden içki buluruz?</span></p>

    <p class="duz" xml:lang="tr"><span class="duz">Kaptan çenesiyle yarısına kadar suya batmış köyü işaret etti.</span></p>

    <p class="duz-son-paragraf-2" xml:lang="tr"><span class="duz">– Haydi o zaman, dedi Jeanne alnındaki terleri silerken. Manevra yapın.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Adlandırılamaz.” (ç.n.)</span></p>
    </div>
  </div>
</body>
</html>