<html xmlns="http://www.w3.org/1999/xhtml">
<head>
  <title>75.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x75">
    <h1 class="bolum-ismi" id="toc-anchor" xml:lang="tr"><span class="bolum-ismi">75</span></h1>

    <p class="duz" xml:lang="tr"><span class="duz">Bir palmiye cehennemi.</span></p>

    <p class="duz" xml:lang="tr"><span class="duz">Manzaranın artık tek perspektifi vardı.</span></p>

    <p class="duz" xml:lang="tr"><span class="duz">Yüzlerce, binlerce, milyonlarca palmiye. Göz alabildiğine. Süngü gibi sivri, sonsuz sayıda dal. Kurumuş. Yanmış. Kömürleşmiş. İnsanın gözünü çıkarabilecek kadar sivri iğneyapraklar. İnsanın bedenini parçalayacak kadar keskin yapraklar. Damarları parçalayacak kadar. Kanın mutlak efendiye, yani güneşe ulaşmasını sağlayacak kadar...</span></p>

    <p class="duz" xml:lang="tr"><span class="duz">Bu bitki zenginliğinin dibinde çalılardan, dallardan, sarmaşanlardan oluşan karmaşık bir ağ uzanıyordu. Arasından gözle görünmeyen, yakıcı bir yelin geçtiği, örümcek ağı kadar ince ve gri bir örtü. Toprak kiremit rengindeydi. XVII. ve XVIII. yüzyıl tablolarındaki gibi çok belirgin bulut kümeleriyle gökyüzü, duru bir mavilikteydi. Watteau’nun, Poussin’in, Gainsborough’un tablolarındaki gibi... Orijinalleri burada muhafaza altına alınmış, Arjantin maviliğinde arşivlenmiş bulut kopyaları.</span></p>

    <p class="duz" xml:lang="tr"><span class="duz">Jeanne, büyülenmiş bir halde, insana veya hayvana ait hayat belirtileri arıyordu. Etrafa bırakılmış, herhangi bir bağlantısı olmayan elektrik direkleri. Çit yapımında kullanılan kazıklar. Çalılıkların arasında dolanan nandular, Arjantin devekuşları. Ya da dar toprak yoldaki, sıcaktan şişmiş kertenkele leşleri.</span></p>

    <p class="duz" xml:lang="tr"><span class="duz">Para durumunu ayarlamak Jeanne’ın birkaç saatini almıştı. Bu arada Beto arabasını –bir Jeep Land Cruiser– hazırlamıştı. Bu arabanın ilk seferi değildi, ama sonuncusu için hazırlamak gerekiyordu. Beto, cangılda kamp kurmak için gerekli malzemeleri almıştı. Çadır. Büyük bir sandık. Budama bıçakları. Kurutulmuş et. Suyu alınmış sebze. Yerfıstığı...</span></p>

    <p class="duz" xml:lang="tr"><span class="duz">Saat 16.00’da, arkalarına bakmadan Formosa’dan ayrılmışlardı.</span></p>

    <p class="duz" xml:lang="tr"><span class="duz">Toprak yol gitgide kötüleşiyordu. Sarsılıyordu. Çukurlaşıyordu. Engebeleniyordu. Sanki kendine özgü bir yaşamla hareket ediyordu. Cip yoldaki engebelere uyum sağlama niyetinde değildi. Onlara meydan okuyordu. Sarsılıyordu. Sesler çıkarıyordu. Bagajdaki malzemelerin tangırtısıyla karşılık veriyordu.</span></p>

    <p class="duz" xml:lang="tr"><span class="duz">Beto manzaranın monotonluğuna, gürültüye, sıcağa aldırmadan sürekli konuşuyordu. Bölgenin nadir çekiciliklerini tanımlıyordu. Eyaletin siyasi sorunlarından bahsediyordu. Yerlilerin zanaatsal faaliyetlerini anlatıyordu...</span></p>

    <p class="duz" xml:lang="tr"><span class="duz">Beto yerlilerden bahsedince Jeanne onun lafını kesti. Bir ayrıntıyı teyit etmek istiyordu:</span></p>

    <p class="duz" xml:lang="tr"><span class="duz">– Bölgede yaşayan etnik grup Mataco’lar, değil mi?</span></p>

    <p class="duz" xml:lang="tr"><span class="duz">– Onlar için asla bu kelimeyi kullanmayın. Bu onlara İspanyollar tarafından verilmiş aşağılayıcı bir ad.</span> <span class="italik">Mataco,</span> <span class="duz">çalılıklarda yaşayan küçük bir hayvan. Onlar kendilerini kavimlerine bağlı olarak farklı şekilde adlandırırlar. Tobalar, Pilagalar, Viçiler...</span></p>

    <p class="duz" xml:lang="tr"><span class="duz">– Nasıl insanlardır?</span></p>

    <p class="duz" xml:lang="tr"><span class="duz">– Tehlikeli. Onlar İspanyolları asla kabul etmediler. Formosa en son fethedilmiş eyalettir. Başkent bile henüz bir asır...</span></p>

    <p class="duz" xml:lang="tr"><span class="duz">– Nasıl yaşıyorlar?</span></p>

    <p class="duz" xml:lang="tr"><span class="duz">– Geleneksel yöntemlerle. Avcılık. Balıkçılık. Toplayıcılık.</span></p>

    <p class="duz" xml:lang="tr"><span class="duz">– Urucum kullanıyorlar mı?</span></p>

    <p class="duz" xml:lang="tr"><span class="duz">– Ne kullanıyor mı?</span></p>

    <p class="duz" xml:lang="tr"><span class="duz">– Vücudu boyamak için kırmızı tohum çıkartılan bir bitki.</span></p>

    <p class="duz" xml:lang="tr"><span class="duz">Şapkasının altında izcinin gözleri parladı.</span></p>

    <p class="duz" xml:lang="tr"><span class="duz">– Elbette. Burada başka türlü adlandırılır, ama onu törenlerde kullanıyorlar, evet.</span></p>

    <p class="duz" xml:lang="tr"><span class="duz">Her şey artık yerli yerine oturuyordu. Bükülürken daha da sıkılaşan bir halat gibi.</span></p>

    <p class="duz" xml:lang="tr"><span class="duz">– Yerliler, dedi yeniden Jeanne, ara sıra Manes Ormanı’na gidiyorlar mı?</span></p>

    <p class="duz" xml:lang="tr"><span class="duz">– Sadece kenarına kadar. Ormandan korkuyorlar.</span></p>

    <p class="duz" xml:lang="tr"><span class="duz">– Hayaletler yüzünden mi?</span></p>

    <p class="duz" xml:lang="tr"><span class="duz">Beto, durumun daha karmaşık olduğunu ifade etmek ister gibi hafifçe yüzünü buruşturdu.</span></p>

    <p class="duz" xml:lang="tr"><span class="duz">– Korkudan ziyade sembolik bir şey. Onlara göre, orman</span> <span class="italik">embalsado</span><span class="duz">’larıyla dünyanın bir imgesi.</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">Beto meramını anlatmak için direksiyonu tutan ellerini gevşetti; Land Cruiser yoldan çıkmak üzereyken, son anda yeniden sımsıkı kavradı.</span></p>

    <p class="duz" xml:lang="tr"><span class="duz">– Bir deneme yapın. Bir sabah yerlilere bir soru sorun. Bir cevap alacaksınız. Ertesi gün aynı soruyu sorun. Başka bir cevap alacaksınız. Dünyayı algılamaları sürekli değişir, anlıyor musunuz? Sürekli biçim ve yer değiştiren orman ve topraklar gibi.</span></p>

    <p class="duz" xml:lang="tr"><span class="duz">Saat 19.00 olmak üzereydi, hava kararmıştı. Jeanne Beto’dan durmasını istedi, sıkışmıştı. Akşamla birlikte hava da soğumuştu. El Chaco’nun, kuzeydeki Sahra’yla ekvatora aynı mesafede, güneyde olduğunu hatırladı. Bu da, kış mevsiminde gün içinde yaşanan ikiliği açıklıyordu: Gündüzleri çok sıcak, geceleri buz gibi soğuk.</span></p>

    <p class="duz" xml:lang="tr"><span class="duz">Gördüğü ilk ağaçların arkasına gitmeye karar verdi. Tir tir titriyordu. Çalıların arasına çömelmişti ki duyduğu bir çığlıkla kanı dondu. Boğuk, tiz, ürkütücü bir ses. Çalılıkların içinden her yana yankılanıyormuş gibi yayılan hem yakın hem de uzak bir çığlık.</span></p>

    <p class="duz" xml:lang="tr"><span class="duz">Jeanne yüksek otların arasından hemen toparlanıp kalktı. Bu Féraud’nun muayenehanesinde duyduğu çığlıktı. Etolog Estevez’in Pierre Roberge’e bahsettiği çığlık. Uluyan maymunların çığlığı. Burada bundan daha normal bir şey olamazdı, ama sanki Joachim peşlerindeymiş gibi bir hisse kapılmıştı.</span></p>

    <p class="duz" xml:lang="tr"><span class="duz">Hızlı adımlarla arabaya doğru yaklaştı. Hâlâ şortlu, ama üzerine bir parka giymiş olan Beto, arabanın kaportasına yaslanmış matesini içiyordu. Féraud geriniyor, bacaklarını hareket ettiriyordu. Suratları kırmızı tozla kaplıydı. Jeanne kendisinin de aynı durumda olduğunu tahmin ediyordu.</span></p>

    <p class="duz" xml:lang="tr"><span class="duz">– Duydunuz mu?</span></p>

    <p class="duz" xml:lang="tr"><span class="duz">– Elbette, dedi Beto dişlerinin arasındaki ince kamışla.</span></p>

    <p class="duz" xml:lang="tr"><span class="duz">– Uluyan maymunlar mı?</span></p>

    <p class="duz" xml:lang="tr"><span class="duz">– Bölgede çoktur.</span></p>

    <p class="duz" xml:lang="tr"><span class="duz">Beto korkmuşa benzemiyordu. İyi bir kılavuz olarak ekledi:</span></p>

    <p class="duz" xml:lang="tr"><span class="duz">–</span> <span class="italik">Guiness Book</span><span class="duz">’ta onlardan “dünyanın en gürültücü hayvanı” olarak söz edilir ve...</span></p>

    <p class="duz" xml:lang="tr"><span class="duz">Jeanne iki yol arkadaşına baktı. Havalimanındaki gümrüksüz bir mağazadan alınmış gibi duran kovboy şapkasıyla ve Indiana Jones tarzı kâşif kıyafetiyle Beto kötü, açıkgöz bir yerel rehber olmaktan çok uzaktı. Féraud’ya gelince...</span></p>

    <p class="italik" xml:lang="tr"><span class="italik">Onlarla birlikte ırmakta yol alıyorum ve ormana girmeden önce onları orada yüzüstü bırakıyorum...</span></p>
  </div>
</body>
</html>