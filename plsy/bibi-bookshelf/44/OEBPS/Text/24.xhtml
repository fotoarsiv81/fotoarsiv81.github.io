<html xmlns="http://www.w3.org/1999/xhtml">
<head>
  <title>24.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x24">
    <h1 class="bolum-ismi" id="toc-anchor" xml:lang="tr"><span class="bolum-ismi">24</span></h1>

    <p class="duz" xml:lang="tr"><span class="duz">– Uyandınız mı?</span></p>

    <p class="duz" xml:lang="tr"><span class="duz">Odanın kapısında bir doktor duruyordu. Beyaz bir önlük giymiş, elleri ceplerindeydi. Göğsünde ismi yazılıydı –Jeanne okuyamıyordu. Yaklaştı ve yatağın tam karşısında durdu. Sıcacık bir tavırla gülümsedi. Kalın çerçeveli gözlük camlarının ardında samimiyeti yansıtan temiz bir yüz vardı.</span></p>

    <p class="duz" xml:lang="tr"><span class="duz">– Kendinizi nasıl hissediyorsunuz?</span></p>

    <p class="duz" xml:lang="tr"><span class="duz">Jeanne cevap vermeye çalıştı, ama dudakları sanki birbirine yapışmıştı. Havası boşaltılmış bir oda gibi içinin de boşalmış olduğunu hissediyordu. Bedeni yapış yapıştı; bunun sebebi, o kâbus gibi saatlerin sonunda bedeninde kuruyan ter olmalıydı. Birkaç kez gözlerini kırpıştırdı. Çevresindeki eşyalar yavaş yavaş belirginleşti. Yerdeki linolyum halı. Metal dolap. İnik storlar. Yanındaki boş yatak. Standart bir hastane odası.</span></p>

    <p class="duz" xml:lang="tr"><span class="duz">Sonunda konuşmayı başardı.</span></p>

    <p class="duz" xml:lang="tr"><span class="duz">– İyi.</span></p>

    <p class="duz" xml:lang="tr"><span class="duz">Bu kadar konuşmak bile canını yakmıştı. Ses telleri sanki kömürleşmişti.</span></p>

    <p class="duz" xml:lang="tr"><span class="duz">– Çok büyük şansınız varmış, dedi doktor.</span></p>

    <p class="duz" xml:lang="tr"><span class="duz">Düşünmek bile ironik geliyordu ona. Yangından nasıl çıkarıldığıyla ilgili en ufak bir şey hatırlamıyordu. Bayılmış olmalıydı. Sonra da onu buraya getirmişlerdi demek. Storların ardında artık gün doğmuştu. Nihayet.</span></p>

    <p class="duz" xml:lang="tr"><span class="duz">– Sadece bir asfiksi başlangıcı, diye ekledi doktor. Hiçbir yerinizde yanık yok. Akciğerleriniz kendi kendini temizleyecektir. Bana sizin yargıç olduğunuzu söylediler...</span></p>

    <p class="duz" xml:lang="tr"><span class="duz">– Doğru.</span></p>

    <p class="duz" xml:lang="tr"><span class="duz">– Bir gün meslek değiştirmek isterseniz, itfaiyeci olabilirsiniz.</span></p>

    <p class="duz" xml:lang="tr"><span class="duz">– Ya François Taine?</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Kurtarmak istediğim adam. Evdeki.</span></p>

    <p class="duz" xml:lang="tr"><span class="duz">Doktor gözlüğünü düzeltti. Yüz ifadesi değişti. Üzgün görünüyordu. Bakışlarını yere dikti.</span></p>

    <p class="duz" xml:lang="tr"><span class="duz">– Yapacak bir şey yoktu, dedi.</span></p>

    <p class="duz" xml:lang="tr"><span class="duz">Bu haber Jeanne için sürpriz olmadı. Demek ki hayal görmemişti.</span></p>

    <p class="duz" xml:lang="tr"><span class="duz">– Şimdi, kendinizle ilgilenmeniz gerekiyor, diye devam etti doktor. Mucize kabilinden ölümden kurtulanların kendilerine karşı bir görevi vardır.</span></p>

    <p class="duz" xml:lang="tr"><span class="duz">Jeanne cevap vermedi. Doktor bu sessizliğe tercüman oldu:</span></p>

    <p class="duz" xml:lang="tr"><span class="duz">– Ve özellikle de buradan bir an önce çıkmak için acele etmeyin. Görevinin başına dönmek isteyen sorgu yargıcı. Bu tür şeyler, daha çok filmlerde olur. İki üç gün yatakta kalmanız, inanın, size çok iyi gelecek. Genel durumunuz pek parlak değil. Tansiyonunuz düşük. Beslenme yetersizliği söz konusu. Ve bana öyle geliyor ki, antidepresanları da leblebi gibi yutmuşsunuz.</span></p>

    <p class="duz" xml:lang="tr"><span class="duz">– Bu bir suç mu?</span></p>

    <p class="duz" xml:lang="tr"><span class="duz">Doktor, Jeanne’ın saldırgan ses tonu karşısında gülümsedi.</span></p>

    <p class="duz" xml:lang="tr"><span class="duz">– Asıl suç burada kaldığınız günleri iyi değerlendirmemektir.</span></p>

    <p class="duz" xml:lang="tr"><span class="duz">– Saat kaç?</span></p>

    <p class="duz" xml:lang="tr"><span class="duz">– Sabahın 9’u.</span></p>

    <p class="duz" xml:lang="tr"><span class="duz">– Hangi gün?</span></p>

    <p class="duz" xml:lang="tr"><span class="duz">– 9 haziran pazartesi.</span></p>

    <p class="duz" xml:lang="tr"><span class="duz">– Neredeyiz?</span></p>

    <p class="duz" xml:lang="tr"><span class="duz">– Necker. Çocuk Hastalıkları Hastanesi. Kör Çocuklar Enstitüsü.</span></p>

    <p class="duz" xml:lang="tr"><span class="duz">Gözlüklerine doğru yeniden bir hamle yaptı. Şimdi yine gülümsüyordu.</span></p>

    <p class="duz" xml:lang="tr"><span class="duz">Jeanne bakışlarını indirdi. Sağ kolunda bir serum takılıydı. Bir başka hortum da yüzüne kadar uzanıyordu. Kuşkusuz, burun deliklerine oksijen veren bir respiratördü. Doktor pencereye yöneldi ve storun lamellerini hafifçe çevirdi. Jeanne’ın güneş ışığına ihtiyacı vardı. Doktor onu bir baş hareketiyle selamladı ve öğleden sonra uğrayacağını söyleyerek odadan çıktı.</span></p>

    <p class="duz" xml:lang="tr"><span class="duz">Yalnız kalınca, Jeanne vücuduna bağlı bütün hortumları söküp attı, yatağından indi ve dolapları açtı. Üçüncü dolapta giysilerini buldu. Hepsi isten, kurumdan kapkaraydı. Ceplerini yokladı. Cep telefonunu aldı. Arabasını ve çantasını Milan Sokağı’nda bıraktığını hatırladı.</span></p>

    <p class="duz" xml:lang="tr"><span class="duz">Bir tuşa bastı. Bir numara.</span></p>

    <p class="duz" xml:lang="tr"><span class="duz">– Reischenbach? Ben Korowa.</span></p>

    <p class="duz" xml:lang="tr"><span class="duz">– İyi misin? Bana dediler ki...</span></p>

    <p class="duz" xml:lang="tr"><span class="duz">– İyiyim. Bir şeyim yok.</span></p>

    <p class="duz" xml:lang="tr"><span class="duz">– Kahretsin... Ne diyeceğimi bilemiyorum...</span></p>

    <p class="duz" xml:lang="tr"><span class="duz">– Ben de, diye mırıldandı Jeanne. Bu çok anlamsız. Bu...</span></p>

    <p class="duz" xml:lang="tr"><span class="duz">Sustu. Bu suskunluğun poliste de bir yansıması oldu. Birbirlerini anlamışlardı. Patoloji raporunu şimdilik unutmaları gerekiyordu. Soruşturmayı da.</span> <span class="italik">Bunlar daha sonra da halledilirdi</span><span class="duz">.</span></p>

    <p class="duz" xml:lang="tr"><span class="duz">– Yangın hakkında ne biliyoruz?</span></p>

    <p class="duz" xml:lang="tr"><span class="duz">Konuşurken canı yanıyordu. Mukozası dumandan yanmış olmalıydı.</span></p>

    <p class="duz" xml:lang="tr"><span class="duz">– Şimdilik resmi bir şey yok.</span></p>

    <p class="duz" xml:lang="tr"><span class="duz">– Ama?</span></p>

    <p class="duz" xml:lang="tr"><span class="duz">– Bilirkişi yangının kasıtlı olarak çıkarıldığını söylüyor. Ancak şu an masamda bir belge yok.</span></p>

    <p class="duz" xml:lang="tr"><span class="duz">– Bu yangının hedefinin Taine olmama olasılığı var mı?</span></p>

    <p class="duz" xml:lang="tr"><span class="duz">– Açıkçası sanmıyorum. Yangın onun katında başlamış.</span></p>

    <p class="duz" xml:lang="tr"><span class="duz">– Tamam, dedi Jeanne. Üstünde çalıştığı bütün dosyaların incelenmesi gerekiyor. Ve onun içeri tıktırdığı, tahliye olmuş heriflerin de araştırılması. Başladın mı?</span></p>

    <p class="duz" xml:lang="tr"><span class="duz">– Saat sabahın dokuzu. Ve bu olayın bana verileceğinden bile emin değilim. Ne de 36 Numara’daki başka bir gruba.</span></p>

    <p class="duz" xml:lang="tr"><span class="duz">– Başka kime verilebilir?</span></p>

    <p class="duz" xml:lang="tr"><span class="duz">– Fransız istihbaratı. Veya İçişleri Genel Müfettişliği. Özel bir vaka. Bir yargıç, sıradan bir kurban değil.</span></p>

    <p class="duz" xml:lang="tr"><span class="duz">– Ya bu olay yamyam cinayetleriyle bağlantılıysa?</span></p>

    <p class="duz" xml:lang="tr"><span class="duz">– Bu, katilin kendini tehlikede hissettiğinin göstergesi olurdu. Oysa şu an için korkacağı hiçbir şey yok. Elimiz hâlâ boş.</span></p>

    <p class="duz" xml:lang="tr"><span class="duz">– Taine bir şeyler bulmuştu.</span></p>

    <p class="duz" xml:lang="tr"><span class="duz">– Ah, öyle mi? diye sordu Reischenbach inanmamış gibi. Ancak bir şey bulduysa bile onunla birlikte yok olmuştur. Dosyayı evine götürmüş olmalı. Her şey yandı.</span></p>

    <p class="duz" xml:lang="tr"><span class="duz">Taine bir kanıt bulmuştu, bu kesindi. Onun ve dosyalarının yakılmasına sebep olan bir gerçeğe ulaşmıştı. Şüphesiz talihsiz bir telefon görüşmesi yapmıştı. Katili alarma geçiren bir davranışta bulunmuştu. Joachim de hemen harekete geçmişti.</span></p>

    <p class="duz" xml:lang="tr"><span class="duz">Alevlerin ortasındaki sahne Jeanne’ın gözünün önüne geldi: Taine koca kafalı ve eğri büğrü elleri olan bir canavarla mücadele ediyordu. Kendine bile henüz itiraf edemediği bir gerçeği fark etti. Saçları alev almış bu yaratık, İspanyol’un oğlu, yani avukat değildi, ama metalik sesli çocuktu.</span> <span class="italik">Orman seni ısırıyor</span><span class="duz">... İki kişi mi vardı? Joachim, avukata ve çocuk-canavara dönüşebilir miydi?</span></p>

    <p class="duz" xml:lang="tr"><span class="duz">Bu saçma varsayımları kafasından attı. Ancak her halükârda canavar, asma katın altında kalıp ölmüştü.</span></p>

    <p class="duz" xml:lang="tr"><span class="duz">– François’nın cesedini götürdüler mi?</span></p>

    <p class="duz" xml:lang="tr"><span class="duz">– Geriye kalanları, evet.</span></p>

    <p class="duz" xml:lang="tr"><span class="duz">– Diğer ceset?</span></p>

    <p class="duz" xml:lang="tr"><span class="duz">– Hangi diğer ceset?</span></p>

    <p class="duz" xml:lang="tr"><span class="duz">– Başka bir ceset yok muydu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Aramalar sona erdi mi?</span></p>

    <p class="duz" xml:lang="tr"><span class="duz">– Şimdilik evet. Anlamıyorum, sen bir şey mi gördün?</span></p>

    <p class="duz" xml:lang="tr"><span class="duz">Aklına takılan iki şey vardı. Yaratık alevlerden etkilenmişe benzemiyordu. Oradan sağ salim kurtulmuş olabilir miydi? Eğer hâlâ hayattaysa, “listesi”ndeki bir sonraki kurban Antoine Féraud’ydu...</span></p>

    <p class="duz" xml:lang="tr"><span class="duz">– Seni görmem lazım. Dosyana bir göz atmak için.</span></p>

    <p class="duz" xml:lang="tr"><span class="duz">– İmkânsız. Dava senin değil.</span></p>

    <p class="duz" xml:lang="tr"><span class="duz">– Göreceğiz.</span></p>

    <p class="duz" xml:lang="tr"><span class="duz">– Her şey ayarlandı. Eğer bir bağ varsa, yamyam cinayetleri ile yangın olayı için tek bir yargıç görevlendirilecek. Ve bu görevin sana verilmesi için herhangi bir neden yok.</span></p>

    <p class="duz" xml:lang="tr"><span class="duz">– Gelebilir miyim?</span></p>

    <p class="duz" xml:lang="tr"><span class="duz">Reischenbach derin bir iç çekti.</span></p>

    <p class="duz" xml:lang="tr"><span class="duz">– Elini çabuk tut. Ben bile her an bu görevden alınabilirim.</span></p>

    <p class="duz" xml:lang="tr"><span class="duz">– Geliyorum.</span></p>

    <p class="duz" xml:lang="tr"><span class="duz">Jeanne telefonu kapattı. Üşüyordu. Sıcak basıyordu. Banyoya gitti. Solgun neon ışıkları. Yüzü, sarı renkli lavabodan farksızdı. Şakaklarında hâlâ siyah is lekeleri vardı. Kafasındaki yanmış saçları, rasta yapılmış saç tutamlarını andırıyordu. Gerçekten çok korkmuş bir insanın kafası.</span></p>

    <p class="duz" xml:lang="tr"><span class="duz">Yüzünü suyla yıkadı. Başını kaldırdı. Sonuçtan memnundu. Ne çok iyi ne de çok kötü. Giyindi. Kolundaki saate baktı. 09.30. Harekete geçmek için sadece birkaç saati vardı. Polisler ve sorgu yargıçları yeniden organize olmadan önce.</span></p>

    <p class="duz" xml:lang="tr"><span class="duz">Cep telefonunu aldı. Kayıtlı bir numarayı aradı. Cevap yoktu. Mesaj bırakmaktan vazgeçti.</span> <span class="italik">Kahrolası. Féraud. Neredesin?</span></p>

    <p class="duz" xml:lang="tr"><span class="duz">Koridor boyunca ilerledi. Çocuklar, ellerinde değnekleriyle etrafı yoklayarak dolaşıyorlardı. Bazıları, odalarında sessizce oynuyordu. Jeanne bakışlarını kaçırdı. Bu tür görüntüler onu rahatsız ediyordu. Merdiven. Çıkış kapısı. Kendini iki tarafı ağaçlı yola attı ve yokuştan inmeye başladı.</span></p>

    <p class="duz" xml:lang="tr"><span class="duz">Bir taksiye binecekti. Ön camında yargıç amblemi olduğundan parka çekilmekten kurtulmuş olması gereken Milan Sokağı’ndaki arabasını alacaktı. Quai des Orfèvres’e gidecek ve soruşturma dosyasını alacaktı. Ama her şeyden önce psikiyatrın muayenehanesine uğraması lazımdı. Kibar davranmayacaktı. Antoine Féraud her şeyi söylemek zorundaydı. İspanyol ile oğlunun adlarını ve adresini. Jeanne o ikisini bulacak ve konuşturacaktı.</span></p>

    <p class="duz" xml:lang="tr"><span class="duz">Ana kapıdan çıktı. Sèvres Sokağı’ndaydı, hava bulutsuzdu. Güneşi yüzünde hissetti. Hafif bir çığlık attı. Bir taksi bulmak için birkaç kez kolunu salladı. Parlak güneş ışığı, taksilerin serbest olup olmadığını gösteren tepe ampulünü görmesine engel oluyordu.</span></p>

    <p class="duz" xml:lang="tr"><span class="duz">Bu basit ayrıntı bile onu bezdirdi. Her şey ona umutsuz gibi geliyordu. İmkânsız bir işe kalkışmıştı. Kaldırım çok dardı. Işık yüzünden yol çok karanlıktı. Duvarlar –Necker Hastanesi’nin, Kör Çocuklar Enstitüsü’nün duvarları– çok çıplaktı. Kendini yorgun hissederek bir taşa dayandı...</span></p>

    <p class="duz" xml:lang="tr"><span class="duz">O anda bir taksi durdu.</span></p>

    <p class="duz" xml:lang="tr"><span class="duz">Hemen bindi ve nefes nefese mırıldandı:</span></p>

    <p class="duz" xml:lang="tr"><span class="duz">– Le Goff Sokağı, numara 1.</span></p>
  </div>
</body>
</html>