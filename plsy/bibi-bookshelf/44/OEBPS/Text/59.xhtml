<html xmlns="http://www.w3.org/1999/xhtml">
<head>
  <title>59.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x59">
    <h1 class="bolum-ismi" id="toc-anchor" xml:lang="tr"><span class="bolum-ismi">59</span></h1>

    <p class="alinti" xml:lang="tr"><span class="dar-paragraf-duz">– İngilizce adları black howler monkey. Kuzeydoğu bölgesinin subtropikal ormanlarında en yaygın familya. Erkekleri siyah, dişileri ise sarı renklidir.</span></p>

    <p class="alinti" xml:lang="tr"><span class="dar-paragraf-duz">– Tam olarak nasıl yaşarlar?</span></p>

    <p class="alinti" xml:lang="tr"><span class="dar-paragraf-duz">– Yükseklerde. Daldan dala atlamak için kuyruklarını beşinci bir kol veya bacak olarak kullanırlar. Neredeyse hiç yere inmezler.</span></p>

    <p class="alinti" xml:lang="tr"><span class="dar-paragraf-duz">– Juan’ın ağaçlarda onlarla birlikte mi yaşadığını düşünüyorsunuz?</span></p>

    <p class="alinti" xml:lang="tr"><span class="dar-paragraf-duz">– Onları izlemekte zorluk çekiyor olmalıydı. Buna karşılık, onlara yerden hizmet sunabilir. Bazı meyveleri toplamak için. Yırtıcılara karşı onları uyarmak için.</span></p>

    <p class="alinti" xml:lang="tr"><span class="dar-paragraf-duz">– Ben hiç ormana gitmedim. Neden onlara “uluyan maymunlar” deniyor?</span></p>

    <p class="alinti" xml:lang="tr"><span class="dar-paragraf-duz">– Çok saldırgan bir tür. Her klanın belli bir bölgesi vardır. Herhangi bir davetsiz misafir geldiğinde bu alanı bağırarak savunurlar. Onların bağrışlarını duymak ürkütücüdür. Ve görmek de! Bağırdıklarında, yeleleri genişler ve kuyrukları bir “O” oluşturacak kadar yuvarlaklaşır. Bana göre Juan da bağırarak onları taklit etmeye çalışıyor.</span></p>

    <p class="alinti-son-paragraf" xml:lang="tr"><span class="dar-paragraf-duz">– Şimdilik kendini ifade etmesinin tek yolu bu...</span></p>

    <p class="duz" xml:lang="tr"><span class="duz">Jeanne başını kaldırdı. Antoine Féraud’nun muayenehanesinde yankılanan çığlıkları hatırlıyordu. Hiç şüphesi yoktu: Juan/Joachim’in gırtlağın yükselen hırıltılar doğrudan Manes Ormanı’ndan geliyordu...</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Peki kendi aralarında da saldırgan mıdırlar?</span></p>

    <p class="alinti-son-paragraf" xml:lang="tr"><span class="dar-paragraf-duz">– Bir erkek, birçok dişi ve yavruyla birlikte yaşar. Egemen erkek diğerlerine karşı sevecen değildir. Genellikle grup içindeki ilişkiler serttir. Seks konusunda. Beslenme konusunda. Her şeyde.</span></p>

    <p class="duz" xml:lang="tr"><span class="duz">Jeanne’ın aklına, Féraud’nun muayenehanesinde hipnoz seansı geldi.</span> <span class="italik">Orman seni ısırıyor...</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Maymunların yanındaki hayatının nasıl olduğunu düşünüyorsunuz?</span></p>

    <p class="alinti" xml:lang="tr"><span class="dar-paragraf-duz">– Zor bir hayat. Sürekli bir başarısızlık durumu.</span></p>

    <p class="alinti" xml:lang="tr"><span class="dar-paragraf-duz">– Benim anlamadığım şey, Juan’ın maymunlardan çok daha iri olması...</span></p>

    <p class="alinti-son-paragraf" xml:lang="tr"><span class="dar-paragraf-duz">– Bu, çocuğun maymunlar tarafından benimsendiği zamanı bulmak için bir ipucu olabilir. Bana göre, o tarihte çok daha küçüktü. Her halükârda boyu bir metreden kısaydı. Kaç yaşında olabilir? Dört ya da beş mi? Sonra büyüyünce klan tarafından reddedilmiş olmalı. Fiziksel farklılığı ve beceriksizliği de onun ister istemez klandan dışlanmasında rol oynamıştır.</span></p>

    <p class="duz" xml:lang="tr"><span class="duz">Jeanne çocuğun cehennem hayatını kafasında canlandırıyordu. Duyumsal halüsinasyonlar içinde, yaprakların hışırtısını, dalların çıtırtısını, boğuk homurtuları işitiyordu. Diğerlerinin pis kokusunu duyuyordu... Onların darbelerinden, ısırıklarından korkuyordu... Jeanne kendini Juan’ın yerine koyuyordu...</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Ben de size birkaç soru sormak istiyorum.</span></p>

    <p class="alinti" xml:lang="tr"><span class="dar-paragraf-duz">– Sizi dinliyorum.</span></p>

    <p class="alinti" xml:lang="tr"><span class="dar-paragraf-duz">– Juan gözlendiğini hissettiğinde nasıl tepki veriyor?</span></p>

    <p class="alinti" xml:lang="tr"><span class="dar-paragraf-duz">– Sinirleniyor. Her bakımdan huzursuz oluyor.</span></p>

    <p class="alinti" xml:lang="tr"><span class="dar-paragraf-duz">– Size sırtını dönüyor mu?</span></p>

    <p class="alinti" xml:lang="tr"><span class="dar-paragraf-duz">– Evet. Ama bana yan gözle bakmayı sürdürüyor.</span></p>

    <p class="alinti" xml:lang="tr"><span class="dar-paragraf-duz">–</span> <span class="dar-paragraf-italik">Caráya</span><span class="dar-paragraf-duz">’ların tipik davranışı. Kendisine yaklaşanları ürkütmek için duvarlara vuruyor mu?</span></p>

    <p class="alinti" xml:lang="tr"><span class="dar-paragraf-duz">– Hayır.</span></p>

    <p class="alinti" xml:lang="tr"><span class="dar-paragraf-duz">– İtaat belirtisi olarak sizi kıçını gösteriyor mu?</span></p>

    <p class="alinti" xml:lang="tr"><span class="dar-paragraf-duz">– Onun davranışlarında itaat yok.</span></p>

    <p class="alinti" xml:lang="tr"><span class="dar-paragraf-duz">– Türün bütün davranışlarını benimsemek zorunda değil.</span></p>

    <p class="alinti" xml:lang="tr"><span class="dar-paragraf-duz">– Onun öğrenme konusunda kabiliyeti olduğuna inanıyor musunuz?</span></p>

    <p class="alinti" xml:lang="tr"><span class="dar-paragraf-duz">– Ben bir etoloğum. Psikolog değil.</span></p>

    <p class="alinti" xml:lang="tr"><span class="dar-paragraf-duz">– Juan bana otistik semptomlar sergiliyormuş gibi geliyor. Orman hayatı onun zihinsel gelişimini engellemiş olabilir mi? Bunun bir tür gerilemeye sebep olma ihtimali var mı?</span></p>

    <p class="alinti" xml:lang="tr"><span class="dar-paragraf-duz">– Normal insanlar gibi davranabilme şansının ne olduğunu öğrenmek için, öncelikle nereden geldiğini bilmek gerekiyor. Kaç yaşında terk edildiğini... Bölgede bir soruşturma yaptınız mı?</span></p>

    <p class="alinti" xml:lang="tr"><span class="dar-paragraf-duz">– Hayır, henüz yapmadım.</span></p>

    <p class="alinti" xml:lang="tr"><span class="dar-paragraf-duz">– Ben onun terk edilmiş bir çocuk olduğunu düşünüyorum. Juan kimsenin istemediği bir çocuk. Hiç sevilmemiş bir çocuk.</span></p>

    <p class="alinti" xml:lang="tr"><span class="dar-paragraf-duz">– Nasıl bu kadar emin olabiliyorsunuz?</span></p>

    <p class="alinti-son-paragraf" xml:lang="tr"><span class="dar-paragraf-duz">– Çünkü ailesinin üstüne titrediği, özenle beslediği bir çocuk ormanda hayatta kalamaz. Juan’ın orman hayatına gösterdiği tahammül, onun insanlar arasındaki yaşamının çok daha zor olduğunu ispatlıyor. Araştırın. Farklı bir olgunun izlerini bulacağınızdan hemen hemen eminim. Bir aile içi şiddet hikâyesinin...</span></p>

    <p class="duz" xml:lang="tr"><span class="duz">Jeanne okumayı bıraktı. Satırlar gözlerinin önünde dans ediyordu. Zaten konuşmanın transkripsiyonu da bitmişti. Saatine baktı –çantasının içinde bulduğu ve Cartier’sinin yerine, bileğine taktığı bir Swatch.</span></p>

    <p class="duz" xml:lang="tr"><span class="duz">Saat sabahın 5’iydi.</span></p>

    <p class="duz" xml:lang="tr"><span class="duz">Nicolás’tan hiç haber almadığı için şaşkındı. Geceki mezar açma olayından çok mu korkmuştu? İnşallah “arabasını” alıp Antigua’ya dönmemişti. Elini yüzünü yıkamak için banyoya gitmeyi, kendine yeni bir yeşil çay hazırlamayı ve kaldığı yerden okumaya devam etmeyi düşündü.</span></p>

    <p class="duz" xml:lang="tr"><span class="duz">Ama bir saniye sonra derin bir uykuya dalmıştı.</span></p>
  </div>
</body>
</html>