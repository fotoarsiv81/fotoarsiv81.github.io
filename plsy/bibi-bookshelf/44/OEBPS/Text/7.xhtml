<html xmlns="http://www.w3.org/1999/xhtml">
<head>
  <title>7.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x7">
    <h1 class="bolum-ismi" id="toc-anchor" xml:lang="tr"><span class="bolum-ismi">7</span></h1>

    <p class="duz" xml:lang="tr"><span class="duz">Jeanne ofisine döndüğünde Claire’in ona bir haberi vardı: Savcılıktan Doğu Timor’la ilgili yeni bir iddianame gelmişti. Belge bu kez ona resmi yolla iletilmişti. Claire de bir dosya açmıştı. 2008/123. Jeanne bu davaya gereken ilgiyi göstermeye karar verdi. Her şeye rağmen burada da kan akmıştı. Ve eğer birtakım kokuşmuşlukları siyasi yapıdan ayıklayabilirse bu dava hiç de fena değildi.</span></p>

    <p class="duz" xml:lang="tr"><span class="duz">Öğleden sonra çeşitli davalardaki tanıkları dinledi. Saat 17.00’de Claire’i evine yolladı. Telesekreterini devreye soktu, kapısını kilitledi. Ve yeni dosya üzerine yoğunlaştı. Zarfın içinde sadece birkaç kâğıt vardı. Hiçbir sonuca varmamış ve 2006 yılında Pau’daki bir dava yargıcı tarafından hazırlanmış bir araştırma fezlekesi. 2008 şubat tarihli, daktiloyla yazılmış imzasız bir rapor. İhbar metnindeki bazı olayları doğrulayan Hauts-de-Seine Vergi Dairesi’nin bir notu.</span></p>

    <p class="duz" xml:lang="tr"><span class="duz">Her şey mayıs 2006’da başlamıştı.</span></p>

    <p class="duz" xml:lang="tr"><span class="duz">Emekli olmuş bir hava kontrolörü, internet üzerinden Fransa’nın ticari uçuşlarını izliyordu. Adamın tek bir takıntısı vardı: silah satışları. Bilhassa savaş malzemeleri üreten fabrikaların yakınlarında yer alan sivil hava meydanlarından yapılan uçuşları takip ediyordu. Özellikle de gözü, kendi yaşadığı bölgenin, Fransa’nın güneybatısının üzerindeydi, çünkü bu pazarın liderlerinden birinin fabrikası buradaydı: EDS Technical Services.</span></p>

    <p class="duz" xml:lang="tr"><span class="duz">Mayıs 2006’da tuhaf bir uçuş dikkatini çekmişti. CITA şirketine ait, N543VP kuyruk numaralı bir Cessna 750, 15 mayısta Biarritz üzerinden Gambiya’ya Banjul istikametine gitmek için Joucas Havaalanı’ndan havalanmıştı. Bu alışıldık bir güzergâh değildi. Ama daha ilginci, hiçbir uçak bu pistten kalkmazdı.</span></p>

    <p class="duz" xml:lang="tr"><span class="duz">Adam CITA şirketi hakkında da araştırma yapmıştı. İlk bilgi: Böyle bir şirket yoktu. Yine internet üzerinden bu esrarengiz uçuşu takip etmişti. Uçak asla Banjul’a varmamıştı. Havalanır havalanmaz pilotlar telsiz frekanslarını değiştirmiş olmalıydı ve bilinmeyen bir yöne doğru uçmuşlardı.</span></p>

    <p class="duz" xml:lang="tr"><span class="duz">Kontrolör, bu uçuşla ilgili faturaları da didik didik incelemişti. Her şey web üzerinde kayıtlıydı. Yakıt. Erzak. Pilotların ücretleri. İkinci bilgi: Tüm masraflar Noron şirketi tarafından karşılanıyordu. Bu şirket de EDS Technical Services’in bir yan şirketiydi.</span></p>

    <p class="duz" xml:lang="tr"><span class="duz">Adam işin peşini bırakmıyordu. Fransız silahları dünyanın herhangi bir yerine gizlice yollanmıştı. Dünyanın dört bir yanına, hava trafiğiyle ilgilenenlere e-mail’ler göndermiş, ama herhangi bir netice alamamıştı. Sherlock Holmes bütün sınırlarını zorlamıştı.</span></p>

    <p class="duz" xml:lang="tr"><span class="duz">Eylül 2006. Dosyasıyla birlikte Pau Emniyet Müdürlüğü’ne gitmişti. Şansına onunla görüşen polis, hikâyesiyle ilgilenmişti. Ve hazırladığı tutanağı Pau Savcılığı’na iletmişti. Bir yargıç davayı üstlenmişti. Uçağı bulmak için uluslararası ölçekte gerçek bir araştırma başlatabilecek güçte bir yargıç. Noron şirketinin hesaplarını da görmek isteyebilecek bir adam. Bu bir şanstı: Vittali isimli bu yargıç dosyaya büyük ilgi göstermişti.</span></p>

    <p class="duz" xml:lang="tr"><span class="duz">Telekomünikasyonda kullanılan elektronik malzemeler konusunda faaliyet gösteren Noron şirketinin CEO’su Jean-Louis Demmard’ın tanık olarak dinlenmesi bir sonuç vermemişti. Adam uçuşu hatırlamıyordu. Hesapları inceleyeceğine söz verdi. Ama bu uçuşu bütün şüphelerden arındırmak için sahte belgeler –uçuş planı, sipariş evrakı, faturalar– hazırlamak hiç de zor değildi. Ancak yargıç çok hızlı gitmişti. İlk tanık dinleme için hiç de fena sayılamayacak bir yol kat etmişti...</span></p>

    <p class="duz" xml:lang="tr"><span class="duz">Ayrıca başlatılan uluslararası soruşturma da meyvelerini vermişti. Şubat 2007’de Vittali, Cessna’yla ilgili bilgilere ulaşmıştı. Uçak 15 mayıs 2006’da, saat 22.00’de Birleşik Arap Emirlikleri’nin Uluslararası Dubai Havalimanı’na yakıt ikmali yapmak için inmişti. Peki sonra nereye gitmek için havalanmıştı? Yargıcın kesin bir bilgiye ulaşması için iki ay daha geçmesi gerekmişti. N543VP kuyruk numaralı jet, ertesi gün Endonezya ile Avustralya arasında yer alan Sunda Takımadaları’nda bağımsız bir devlet olan Doğu Timor’a ulaşmıştı. Uçak, adanın en büyük havalimanı olan Dili’ye değil, doğudaki Bacau kentinin yakınındaki, adanın ikinci büyük havalimanına inmişti. Uçağın yükü neydi?</span></p>

    <p class="duz" xml:lang="tr"><span class="duz">Yargıç harcamaları durdurmuştu. Ne tanıklar dinlenmiş, ne arama yapılmış, ne de telefon kayıtlarına bakılmıştı. Jeanne bunun sebebini tahmin edebiliyordu. Yargıçlar aynı anda ortalama 150 dosyayla ilgilenirdi. Vittali uçakla ilgili yeni bilgilere ulaştığında aradan altı ay geçmişti. Bu arada da masasının üzerine dağ gibi dava dosyası yığılmıştı. Ancak şikâyet ve somut veriler olmadığından yargıç olayın peşini bırakmıştı. Yargıçların dediği gibi “Bir dosya diğerini baltalıyor”du.</span></p>

    <p class="duz" xml:lang="tr"><span class="duz">İlk perde sona ermişti.</span></p>

    <p class="duz" xml:lang="tr"><span class="duz">İkinci perde, bir yıl sonra, 2008 şubatının sonunda yeniden açılmıştı. İmzasız bir rapor Hauts-de-Seine Savcılığı’na ulaşmıştı. Pau’da hazırlanan dosyayla ve kentin vergi dairesinden gelen belgelerle bağlantılı gerçek bir iddianameydi –bu da, bu imzasız raporu hazırlayan kişinin sadece EDS Technical Services’in çevirdiği dolaplar hakkında bilgisi olduğunu değil, resmi belgelere ulaşabildiğini de gösteriyordu.</span></p>

    <p class="duz" xml:lang="tr"><span class="duz">İlk bilgi olarak, meçhul ihbarcı Cessna’nın ambarlarındaki yükün mahiyetini açıklıyordu. Makineli tüfekler. Füzeatarlar. El bombaları. Saldırı tüfekleri. Belgede ayrıca saldırı tüfekleri hakkında açıklayıcı bilgiler de veriliyordu. Bunlar, NATO’nun kullandığı, lazer, nişanlayıcısı olan 56x45 mm’lik yarı otomatik Scorpio tüfekleriydi. Ve bu tüfekler EDS Technical Services’in özel uzmanlık alanındaki silahlardı.</span></p>

    <p class="duz" xml:lang="tr"><span class="duz">Meçhul ihbarcı, başka bir bilgi daha veriyordu. Scorpio, Başkan José Ramos-Horta’ya karşı 11 şubat 2008’de Dili’de düzenlenen suikast girişiminde isyancılar tarafından kullanılmıştı. Başkan ağır şekilde yaralanmıştı. Avustralya Darwin’deki bir hastaneye nakledilmiş ve hayata döndürülmüştü.</span></p>

    <p class="duz" xml:lang="tr"><span class="duz">Jeanne düşündü. Hikâye sıcaktı. Hatta yakıcıydı. Fransa çalkantılı bir demokrasinin Nobel Barış Ödülü sahibi başkanına düzenlenen bir suikast girişiminin suç ortağıydı. Bu da bir karmaşaya sebep oluyordu...</span></p>

    <p class="duz" xml:lang="tr"><span class="duz">Bununla birlikte, Jeanne bir suç unsuru olup olmadığından emin değildi. Doğu Timor’a uygulanan bir ambargo yoktu. Yani oraya silah göndermek illegal bir durum oluşturmuyordu. Sorun silahların gönderildiği kişilerdi: yasadışı kişiler. Ancak silahların sonradan el değiştirmiş olması da olanak dahilindeydi; özellikle Avustralya’daki resmi birliklere veya güvenlik güçlerine yollanmak üzere satılmış olabilirlerdi. EDS yöneticileri de bu savı ileri sürecekti. Jeanne onlarla yapacağı konuşmayı şimdiden görüyor gibiydi. Avukatlarla çevrili, politikacılar tarafından korunan patronlar herhangi bir şey söylemekte özgürdü. Bu durum karşısında uluslararası bir istinabe talebinde bulunarak Timorlu bir yargıçla temasa geçmekten başka çaresi yoktu. Böylesi bir yöntem de yıllar alabilirdi.</span></p>

    <p class="duz" xml:lang="tr"><span class="duz">Üstelik olay daha da karmaşık bir hal almıştı.</span></p>

    <p class="duz" xml:lang="tr"><span class="duz">Dosyada üçüncü perde.</span></p>

    <p class="duz" xml:lang="tr"><span class="duz">Vergi dairesinden gelen bilgiler başka bir yöne de dikkat çekiyordu. Sahte faturalar ve siyasi kirlenme. İmzasız raporda, somut kanıtlar ortaya konmadan, EDS Technical Services’in, silahların teslimiyle bağlantılı olarak SYT Yönetim Kurulu’na bir milyon avroya yakın bir ödeme yaptığı ifade ediliyordu; vergi dokümanı, EDS Technical Services’e SYT’nin kestiği ardışık faturaları doğruluyordu. Zaten Hauts-de-Seine, Levallois-Perret’de bulunan bu şirketin, hükümet ihalelerine fesat karıştırmak isteyen şirketlere sahte fatura düzenlediğinden şüphe ediliyordu. Jeanne, şirketin, şüphesiz bilinçli olarak konmuş imalı ismini not etti. “SYT” askeri jargonda “Sorun Yok Tamam” anlamına geliyordu.</span></p>

    <p class="duz" xml:lang="tr"><span class="duz">Herkes sistemin nasıl işlediğini biliyordu. Seçilmiş kişiler, özel şirketlerin üstlendiği kamu ihalelerinden veya mal siparişlerinden nemalanıyordu. Şirketler bu ihaleleri hayali bir şirket üzerinden alıyorlar, sonra da parayı seçilmiş kişinin siyasi partisinin kasasına aktarıyorlardı. Ya da doğrudan o kişinin yurtdışındaki hesabına veya vergi cenneti ülkelerde yer alan şirketlerden birine yolluyorlardı. Bu şekilde de siyasi partiler kampanyalarını yürütüyor ve seçilmişler zenginleşiyordu. Bu dümen Fransa’da doksanlı yıllardaki Urba Davası’yla açığa çıkarılmıştı. Bu, soldan sağa kadar bütün partileri lekeleyen uzun bir serinin ilk olayıydı.</span></p>

    <p class="duz" xml:lang="tr"><span class="duz">Önündeki notlara göre, SYT şirketi, yeni kurulmuş, merkezde yer alan bir partiye, PRL’ye (Özgürlük İçin Cumhuriyetçi Parti) yakındı. Jeanne, geçen mart ayında yapılan yerel seçimler esnasında bu partiden söz edildiğini duymuştu. Sorulacak soru şuydu: EDS Technical Services şirketi hangi lütuf karşılığında bu faturaları düzenlemişti? Cevabı basitti. Doğu Timor’a yapılan silah sevkiyatı, 2006 yılında savunma bakanının koruma ve güvenlik danışmanı olan Bernard Gimenez sayesinde mümkün olabilmişti. Ve Gimenez PRL’nin kurucularından biriydi.</span></p>

    <p class="duz" xml:lang="tr"><span class="duz">Jeanne elindeki fosforlu kalemi bıraktı.</span> <span class="italik">Tuz ekiyorsun. Biber koyuyorsun. Bize sıcak olarak servis ediyorsun.</span> <span class="duz">Reinhardt haklıydı. Burada gerçek bir siyasi skandal söz konusuydu. Tam isabet kaydetmek koşuluyla. Ve elbette soruşturma boyunca ketum davranmak koşuluyla. Jeanne 2004 yılında, Nanterre Mahkemesi’nde bir telefon dinleme davasında buna çok yakından tanık olmuştu: Savcılar Alain Juppé’yi sorgularken, baskı ve tehdide maruz kalmışlar, isimsiz mektuplar almışlar, ayrıca ofisleri ziyaret edilmiş, bilgisayarları kurcalanmış, telefonları da dinlemeye alınmıştı. Zaten bu olayda en önemli şey eksikti. Kanıtlar. Jeanne’ın bu baş belası işe bulaştığında, Gimenez’in Savunma Bakanlığı’nda görevliyken silah sevkiyatına müdahil olduğunu ispatlaması gerekecekti. Ayrıca SYT’nin kestiği faturaların hiçbir hükmünün olmadığını ortaya koymalıydı. Paraların önce şirketin, ardından da PRL’nin kasasına girdiğini belgelemeliydi. Ve tabii, hiç şüphesiz Bernard Gimenez’in cebine de. Bu da şirketlerin labirentleri, İsviçre bankalarındaki hesap numaralarına yapılan virmanlar, vergi cenneti ülkelere aktarılan fonlar demekti. Kesin bir sonuca ulaşılıp ulaşılamayacağı belli olmayan, kelimenin tam anlamıyla çok büyük bir işti.</span></p>

    <p class="duz" xml:lang="tr"><span class="duz">Jeanne pek iyimser olmasa bile tüm bunlara hazırdı. Fransa’da bu tür davalar asla bir sonuca ulaşmıyordu. Öğrenciliğinden beri şu meşhur “Cumhuriyet skandalları”nı takip ediyordu. Sahte faturalar, fesat karıştırılmış ihaleler, kara paralar, mali şantajlar, gizli komisyonlar, sanal istihdamlar... Bir kez bile yargıçlar siyasilerin karşısında kazanamamıştı.</span> <span class="italik">Tek bir kez bile.</span> <span class="duz">Skandal patlak veriyordu, evet. Bir süre gazetelerin sayfalarını işgal ediyordu. Sonra unutuluyordu. Dava başladığında –en iyi koşullarda, birkaç yıl sonra– adalet ve siyaset kendi işlerine bakıyordu. Ve her biri herhangi bir zarara uğramadan bu işten sıyrılıyordu. Alain Souchon’un dediği gibi “Köpekler, en güzel yerlerde, hep pırıl pırıl temizlenmiş olarak karşınıza çıkıyor”du.</span></p>

    <p class="duz" xml:lang="tr"><span class="duz">Telefonu kaldırdı ve sahte fatura davalarında yetkili sekizinci adlı yargı dairesini aradı. Bu dairede “Bretzel” ve bazen de, hiç kimsenin içinden çıkamadığı hesapları deşifre etme yeteneğine sahip olduğundan “fatura canavarı” olarak bilinen Éric Hatzel’i tanıyordu.</span></p>

    <p class="duz" xml:lang="tr"><span class="duz">– Bretzel? Korowa.</span></p>

    <p class="duz" xml:lang="tr"><span class="duz">– Her şey yolunda mı, Korowa?</span></p>

    <p class="duz" xml:lang="tr"><span class="duz">– İdare eder. Acil bir işim var. Sana ön bilgileri fakslıyorum, bana ne düşündüğünü söyle.</span></p>

    <p class="duz" xml:lang="tr"><span class="duz">– Jeanne, yemin ederim, çok meşgulüm.</span></p>

    <p class="duz" xml:lang="tr"><span class="duz">– Önce bir oku.</span></p>

    <p class="duz" xml:lang="tr"><span class="duz">– Tam olarak neyle ilgili?</span></p>

    <p class="duz" xml:lang="tr"><span class="duz">– Telefonda olmaz. Oku ve beni ara.</span></p>

    <p class="duz" xml:lang="tr"><span class="duz">– Nereden başlamamı istersin?</span></p>

    <p class="duz" xml:lang="tr"><span class="duz">– Dinlemeler. Bir dizi.</span></p>

    <p class="duz" xml:lang="tr"><span class="duz">– Bir de o mu var! Bu iş için uygun ekibim yok ve...</span></p>

    <p class="duz" xml:lang="tr"><span class="duz">– Faksı oku. Sonra mail’le düşünceni bildir. Sana dinlenecek heriflerin listesini yolluyorum. Adreslerini, telefon numaralarını bulacağım. Diğer işler için başının çaresine bakacaksın.</span></p>

    <p class="duz" xml:lang="tr"><span class="duz">Jeanne telefonu kapattı. Dinleme işine fazla aşina değildi. Oldukça güç bir süreçti. Sabit telefon hattına ikinci bir devre bağlamayı kabul edecek telefon operatörleri bulmak gerekiyordu. GSM şirketleriyle mutabık kalınmalıydı. Ve Jeanne bunların hiçbirini istemiyordu. Tek arzusu, ofislere mikrofon yerleştirilmesiydi. Evlere dinleme aygıtı konulmasıydı. SIAT’la (Bakanlıklararası Teknik Yardım Servisi) temasa geçecekti. Bunlar evlere, ofislere gizlice “böcek” yerleştirmekle görevli bir avuç insandı. Ardından da polis, kayıtların ilginç bölümlerinin transkripsiyonunu yapacak ve tutanak halinde yargıca sunacaktı.</span></p>

    <p class="duz" xml:lang="tr"><span class="duz">Tüm bunlar genellikle bir açmazla sonuçlanırdı. Veya özel hayata müdahale olarak değerlendirilir ve hükümsüz kabul edilmesi istenirdi. Savunma avukatlarının ilk itirazı bu olurdu. Eve yerleştirilen bir mikrofonun özel hayata müdahale olduğunu ispatlamak, bir iki şüpheli konuşmayı ispatlamaktan daha kolaydı. Bir anda sorgu yargıcı kendini illegal bir konumda bulurdu. Salahiyet alanını aşmakla suçlanırdı. Olay rafa kaldırılırdı. Jeanne bu riski göze almaya hazırdı. Zaten başka bir eylem planı da yoktu.</span></p>

    <p class="duz" xml:lang="tr"><span class="duz">Bretzel’in geri aramasını beklerken internete girdi, dinlenecek kişilerin telefon ve adreslerini buldu. İş ve ev adresleri, telefonları, cep numaraları. İnternette dolaşırken başka bir ayrıntıyı da teyit etti. En başından beri aklında olan bir ayrıntı. Mail’ini yazdı ve yeniden dosyaya döndü.</span></p>

    <p class="duz" xml:lang="tr"><span class="duz">Yarım saat kadar sonra telefonu çaldı. Sabit hattı. Saat 19.30’du. Ve sadece bir kez çalmıştı. Sonra bir dakikalık bir bekleme süresi. Ardından telefon yeniden çaldı. Jeanne ahizeyi kaldırdı: Elbette Bretzel’di. Baş belalarına engel olmak için bu tür bir arama yöntemini devreye sokmuşlardı. Gazeteciler, zabıt kâtibelerine değil de, doğrudan yargıçlara ulaşmak için saat 19.00’dan sonra aramayı alış kanlık haline getirmişlerdi.</span></p>

    <p class="duz" xml:lang="tr"><span class="duz">– Sürükleyici bir hikâye, dedi Bretzel. Harekete geçiyorum.</span></p>

    <p class="duz" xml:lang="tr"><span class="duz">Sesi heyecandan titriyordu.</span></p>

    <p class="duz" xml:lang="tr"><span class="duz">– Pazartesiyi istinabe arayarak geçireceğim. Bu arada beklerken, bu akşam cep telefonlarından ve sabit hatlardan dinlemeleri başlatıyorum. Yarın, yani cumartesi, ofisleri dinleme aygıtlarıyla donatırız. Etraf sakin olur. Ayrıca bizim çocukları, evlere “böcek” yerleştirmeleri için Pau’ya yolluyorum.</span></p>

    <p class="duz" xml:lang="tr"><span class="duz">Jeanne ürperdi. İşin “savaş gerektiren” yanı Bretzel’i heyecanlandırıyordu, onu da. Ve Bretzel’in acele acele konuşması Jeanne’ın bildiklerini teyit ediyordu. Bu adam korkmuyordu. Ne terfisini, ne de emekliliğini düşünüyordu. Bu herif</span> <span class="italik">ondan yanaydı.</span></p>

    <p class="duz" xml:lang="tr"><span class="italik">–</span> <span class="duz">Ancak ters giden bir şey var, dedi Bretzel. Listedeki şu en son isim, Antoine Féraud. Onun bu hikâyede ne işi var?</span></p>

    <p class="duz" xml:lang="tr"><span class="duz">Jeanne bu soruyu bekliyordu.</span></p>

    <p class="duz" xml:lang="tr"><span class="duz">– Kafana takma. Sorumluluk benim.</span></p>

    <p class="duz" xml:lang="tr"><span class="duz">– Adam psikanalist veya psikiyatr değil mi?</span></p>

    <p class="duz" xml:lang="tr"><span class="duz">– Her ikisi de.</span></p>

    <p class="duz" xml:lang="tr"><span class="duz">– Tabipler Odası’nı haberdar ettin mi?</span></p>

    <p class="duz" xml:lang="tr"><span class="duz">– Sorumluluk bende, sana söyledim.</span></p>

    <p class="duz" xml:lang="tr"><span class="duz">– Doktor-hasta mahremiyetine tecavüz. Duvara toslayacaksın, güzelim.</span></p>

    <p class="duz" xml:lang="tr"><span class="duz">– Bu benim dosyam, anlaşıldı mı? Muayenehane dinlemelerinin transkripsiyonunu istemiyorum. Bana tam haliyle yolla. Dijital kopya olarak. Mühürlü orijinaliyle birlikte. Her akşam. Tamam mı?</span></p>

    <p class="duz" xml:lang="tr"><span class="duz">– Bu gizem de ne?</span></p>

    <p class="duz" xml:lang="tr"><span class="duz">– Bana güvenmiyor musun?</span></p>

    <p class="duz" xml:lang="tr"><span class="duz">– Yarın öğleden sonra muayenehanesine “böcekleri” yerleştiririz.</span></p>

    <p class="duz" xml:lang="tr"><span class="duz">Jeanne telefonu kapattı, ağzı kurumuştu. Meslek ahlakına aykırı bir şey yapmıştı. Bir yargıç için ölümcül bir günahtı.</span></p>

    <p class="duz" xml:lang="tr"><span class="duz">Dinlenecek kişiler listesinin en altına Thomas’nın psikanalistini de eklemişti.</span></p>

    <p class="duz" xml:lang="tr"><span class="duz">Adını biliyordu.</span></p>

    <p class="duz" xml:lang="tr"><span class="duz">Muayenehanesinin adresini rehberden bulmuştu.</span></p>

    <p class="duz" xml:lang="tr"><span class="duz">Thomas’nın seanslarını dinleyecek ve ne olup bittiğini öğrenecekti.</span></p>
  </div>
</body>
</html>