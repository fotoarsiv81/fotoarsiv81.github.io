<html xmlns="http://www.w3.org/1999/xhtml">
<head>
  <title>74.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x74">
    <h1 class="bolum-ismi" id="toc-anchor" xml:lang="tr"><span class="bolum-ismi">74</span></h1>

    <p class="duz" xml:lang="tr"><span class="duz">Palmiyeleri ve daha yeni boyanmış binalarıyla Formosa bir deniz şehrini andırıyordu. Şehrin sonuna varıldığında, ufuktan ayırt edilemeyen, gri, çamurlu Paraguay Nehri karşınıza çıkıyordu. Uzakta, denizden çok, gökyüzü ile su arasındaki bir ara dünyayı çağrıştıran hantal dalgaların üzerinde çalı çırpılar yüzüyordu. Tucumán hiçbir yerin tam ortasındaydı. Formasa ise hiçbir yerin</span> <span class="italik">sonunda.</span></p>

    <p class="duz" xml:lang="tr"><span class="duz">Şoför onları, yabancılara hitap edebilecek tek yer olan Internacional Oteli’nin önünde bıraktı. En iyi sürpriz, hava sıcaklığıydı. Haziran ayında, kuzeydoğu cehennemi ılımandı. 20 ila 30 derece arasında. Melez, yine tek kelime etmeden, bagajlarını otelin holüne bıraktı ve ortadan kayboldu. Yirmi saat süren bir yolculuk daha yaparak geri dönecekti. Hiç dinlenmeden. Bu tip mesafeleri kat etme yeteneği Arjantinlilerde genetik bir miras olmalıydı. Uzaklık, yalnızlık, zaman mefhumsuzluğu damarlarında akıyordu.</span></p>

    <p class="duz" xml:lang="tr"><span class="duz">Jeanne iki oda istedi ve parasını peşin olarak ödedi. Yerleştiler. Odalar şehrin bir yansımasıydı. Geniş. Tropikal. Çorak. Jeanne klimayı çalıştırdı. Perdeleri açtı ve penceresinin altında akan nehre baktı. Hava açık olduğunda, gökyüzünün derinliklerindeki ülkenin, yani Paraguay’ın kıyıları mutlaka görülüyor olmalıydı. Ama bugün, puslu öğle vaktinin aydınlığında bu toprak erişilemez bir Atlantis gibi gerçekdışıydı.</span></p>

    <p class="duz" xml:lang="tr"><span class="duz">Jeanne, Féraud’dan en az bir saat kendisini rahatsız etmemesini istemişti. Yeni bir araba ve yeni bir şoför bulmak için uygun bir süre. Resepsiyonu aradı. Bir turizm ofisi var mıydı? Hayır. Tüm seyahat acenteleri, sadece tek ismi olan bir adamdan soruluyordu: Beto. Jeanne adamın numarasını çevirdi. Herif sanki bu telefonu bekliyormuş gibi ikinci çalışta açtı. Jeanne programından bahsetti. Beto serbestti. Hazırdı. Tamamdı. Gezinin ayrıntılarını açıklaması için Jeanne onunla buluşabilir miydi? Sorun değildi. Beş dakika içinde otelin resepsiyonunda olacaktı. Jeanne yolculuk organizasyonu konusunda bir hız rekoru kırmıştı.</span></p>

    <p class="duz" xml:lang="tr"><span class="duz">Yine de duşun altında birkaç dakikayı kendine ayırdı ve hole inmeden önce üstünü değişti. Beto adlı herif oradaydı. İlk izlenimi, karşısındakinin yaşlanmaya başlamış bir izci olduğuydu. Kırklı yaşlarda, geniş bir şapka, haki renkli bir gömlek ile şort giymiş bir adam. Yapılı kollar, dizlere kadar uzanan çoraplar, tabloyu tamamlayan neşeli bir yüz ifadesi.</span></p>

    <p class="duz" xml:lang="tr"><span class="duz">Adam Jeanne’ı yanaklarından öptü. Bu hoşuna gitmese de, Arjantin’de bir gelenekti. Adama otelin restoranında oturmayı önerdi. Saat 13.00’tü. Restoranın en civcivli zamanıydı, ama boş bir masa bulmayı başardılar. Jeanne resepsiyondan, Arjantin’in kuzeydoğusunu gösteren bir harita istemişti. Haritayı masanın üstüne açtı ve Beto’yu uyardı: Ne Iguazú Çağlayanı’nı, ne Misiones eyaletindeki San Ignacio kalıntılarını, ne de bölgedeki diğer çekici yerleri görmek istiyordu. Zaten bunların her biri 1 000 km uzaktaydı.</span></p>

    <p class="duz" xml:lang="tr"><span class="duz">İzci şapkasını çıkardı.</span></p>

    <p class="duz" xml:lang="tr"><span class="duz">– Hiçbirini mi?</span></p>

    <p class="duz" xml:lang="tr"><span class="duz">– Hayır. Campo Alegre’ye gitmek istiyorum.</span></p>

    <p class="duz" xml:lang="tr"><span class="duz">– Orada görecek hiçbir şey yok!</span></p>

    <p class="duz" xml:lang="tr"><span class="duz">– Yine de o tarafa gitmek istiyorum.</span></p>

    <p class="duz" xml:lang="tr"><span class="duz">– Ne için?</span></p>

    <p class="duz" xml:lang="tr"><span class="duz">– Manes Ormanı’na girmek için.</span></p>

    <p class="duz" xml:lang="tr"><span class="duz">– Oraya girilemez.</span></p>

    <p class="duz" xml:lang="tr"><span class="duz">– Bana oraya nasıl gidebileceğimizi söyleyin.</span></p>

    <p class="duz" xml:lang="tr"><span class="duz">Beto derin bir iç çekti, sonra işaretparmağını haritanın üstüne koydu.</span></p>

    <p class="duz" xml:lang="tr"><span class="duz">– Biz buradayız, Formosa’da. Eğer sizi oraya götürürsem 81 numaralı karayolundan gideceğiz. “Yol” dediğime bakmayın, ilerlemesi son derece zor toprak bir patika.</span></p>

    <p class="duz" xml:lang="tr"><span class="duz">– Sonra?</span></p>

    <p class="duz" xml:lang="tr"><span class="duz">Beto işaretparmağını haritanın üzerinde kaydırdı.</span></p>

    <p class="duz" xml:lang="tr"><span class="duz">– Bu şekilde 200 kilometre yol alacağız. Tam buradan, yani Estanislao del Campo’dan, güneydoğuya doğru bir patikadan inip Campo Alegre’ye ulaşacağız.</span></p>

    <p class="duz" xml:lang="tr"><span class="duz">– Oraya ulaşmak ne kadar sürer?</span></p>

    <p class="duz" xml:lang="tr"><span class="duz">– Yarım günden fazla.</span></p>

    <p class="duz" xml:lang="tr"><span class="duz">– Ya Manes Ormanı’na varmak?</span></p>

    <p class="duz" xml:lang="tr"><span class="duz">Adam kirli sakalını kaşıdı.</span></p>

    <p class="duz" xml:lang="tr"><span class="duz">– Bunu öğrenmem gerekiyor. Kimse benden oraya gitmeyi talep etmedi. Bana göre oraya ulaşmanın tek yolu nehir. El Bermejo. Ne anlama geldiğini biliyor musunuz? “Lal.” Renginden dolayı bu şekilde adlandırıyorlar. Paraguay’a kadar çıkan bir barça olduğunu sanıyorum.</span></p>

    <p class="duz" xml:lang="tr"><span class="duz">– Bir barça, çok güzel.</span></p>

    <p class="duz" xml:lang="tr"><span class="duz">– Önce bir görün.</span></p>

    <p class="duz" xml:lang="tr"><span class="duz">– Bizi ormanda bırakabilir mi?</span></p>

    <p class="duz" xml:lang="tr"><span class="duz">Beto güldü.</span></p>

    <p class="duz" xml:lang="tr"><span class="duz">– Barça durmaz! Suyla kaplı binlerce hektarlık bir alandan söz ediyoruz. Bataklıklardan ve</span> <span class="italik">yunga</span><span class="duz">’lardan oluşan karmaşık bir bölge.</span></p>

    <p class="duz" xml:lang="tr"><span class="duz">–</span> <span class="italik">Yunga</span><span class="duz">’lar mı?</span></p>

    <p class="duz" xml:lang="tr"><span class="duz">Beto “</span><span class="italik">junga”</span> <span class="duz">diye telaffuz ediyordu, ama Jeanne kelimenin “</span><span class="italik">yunga</span><span class="duz">” diye yazıldığını tahmin ediyordu.</span></p>

    <p class="duz" xml:lang="tr"><span class="duz">– Subtropikal ormanlar. Büyük bir bölümü sular altında. Timsahlar, piranhalar, hareket halinde kumlar. Orman korucuları bile bu bölgede maceraya atılmaz. Gerçek bir bok çukuru. Sürekli morfolojisi değişen topraklar, anlıyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Az çok birbirlerine bağlı yüzer adalar. Onlara</span> <span class="italik">embalsado</span> <span class="duz">denir. Bir yola girersiniz. Kendinize şu veya bu şekilde bir işaret noktası belirlersiniz. Geri döndüğünüzde her şey değişmiştir. Ağaçlar, araziler, akarsular artık aynı yerde değildir.</span></p>

    <p class="duz" xml:lang="tr"><span class="duz">Jeanne haritanın yeşil bölgesine baktı. Sürekli olarak topografyası değişen sulardan, faunadan ve floradan oluşan bir labirent. Belki de Manes halkının hayatta kalmasının sırrı buydu...</span></p>

    <p class="duz" xml:lang="tr"><span class="duz">– Burada bazı isimler görüyorum. Bunlar köy mü?</span></p>

    <p class="duz" xml:lang="tr"><span class="duz">–</span> <span class="italik">Señora</span><span class="duz">, Arjantin’deyiz. Haritada sadece bir isim görüyorsunuz. Genellikle buralarda hiçbir şey yok. Çamurun içine dikilmiş bir tabela. Veya etrafı çitle çevrilmiş bir kalıntı.</span></p>

    <p class="duz" xml:lang="tr"><span class="duz">– Ya Campo Alegre?</span></p>

    <p class="duz" xml:lang="tr"><span class="duz">– Orada hâlâ birkaç baraka var, evet. Ama oranın tanınmasının sebebi, doksanlı yıllardan beri kapalı duran bir askeri kamp olması. Neden oraya gitmek istiyorsunuz?</span></p>

    <p class="duz" xml:lang="tr"><span class="duz">Hazırlıksız yakalanan Jeanne, dünyanın son bakir alanlarıyla ilgili bir kitap hazırlamakta olduğunu söyledi.</span></p>

    <p class="duz" xml:lang="tr"><span class="duz">– Kameranız var mı?</span></p>

    <p class="duz" xml:lang="tr"><span class="duz">– Sadece bir fotoğraf makinesi.</span></p>

    <p class="duz" xml:lang="tr"><span class="duz">Beto kuşkulanmış gibiydi. Jeanne hâlâ haritayı inceliyordu. “Selva de las Almas” adı dikkatini çekmişti. Birden, hipnoz seansı sırasında Joachim’in ve ondan önce de Roberge’in günlüğünde bu kelimeleri Fransızcaya “Manes Ormanı” olarak çevirdikleri aklına geldi. “Ruhlar” ve “Manes” tam olarak aynı şeyi ifade etmiyordu. Bunu Beto’ya sordu.</span></p>

    <p class="duz" xml:lang="tr"><span class="duz">– Efsaneler var, dedi Beto. Ormanın ruhlarını adlandırmak için birçok kelime kullanılır.</span> <span class="italik">Almas</span> <span class="duz">(ruhlar).</span> <span class="italik">Espiritus</span> <span class="duz">(ruhlar).</span> <span class="italik">Fantasmas</span> <span class="duz">(hayaletler). Aslında, söz konusu olan daha başka bir şey... Yerliler bu orman için “doğmamış” adını kullanır. İnsanın ortaya çıkışından önceki bir dünya. “Doğmamış” ruhlar</span> <span class="italik">embalsado</span><span class="duz">’lar üzerinde yer değiştirir, çünkü onlar da “göçebe ruhlar”dır.</span></p>

    <p class="duz" xml:lang="tr"><span class="duz">– Şu ruhların neye benzedikleri biliniyor mu?</span></p>

    <p class="duz" xml:lang="tr"><span class="duz">– Bazı yerliler onların dev olduğunu söylüyor. Bazıları ise cücelerden söz ediyor. Ama bunun daha modern bir versiyonu da var: Askerler tarafından uçaklardan lagünlere atılmış ve timsahlar tarafından parçalanarak yenmiş mahkûmların ruhları olduğu iddia ediliyor.</span></p>

    <p class="duz" xml:lang="tr"><span class="duz">Jeanne, neden Roberge’in tüm bu inanışları “Manes” kelimesiyle özetlediğini anlıyordu. Antikçağ’da Romalılar, bu kelimeyi bedenlerinden ayrılmış insan ruhlarını belirtmekte kullanırdı. Yılda bir kere yapılan törenlerle onlar yüceltilirdi. Maneslerin, her mezarda bilerek bırakılmış bir çatlak vasıtasıyla da bu törenler sırasında cehennemden çıktıklarına inanılırdı...</span></p>

    <p class="duz" xml:lang="tr"><span class="duz">– Peki onları hiç gören olmamış mı?</span></p>

    <p class="duz" xml:lang="tr"><span class="duz">–</span> <span class="italik">Señora</span><span class="duz">, bunlar okuma yazması olmayan yerlilerin uydurduğu efsaneler. Bu tür hikâyelere bayılırlar. Orman korucularının gizemli bir şekilde kaybolduklarını söylüyorlar. Malzemelerinin çalındığını... Resistencia Üniversitesi’ndeydim ve hiç...</span></p>

    <p class="duz" xml:lang="tr"><span class="duz">Artık Beto’nun akılcı söylevini dinlemiyordu. Mitler eski, gerçek, ancak insan aklı tarafından değiştirilmiş, abartılmış olaylardan beslenirdi. Campo Alegre efsaneleri de belki, arkaik halkın</span> <span class="italik">gerçek</span> <span class="duz">olduğunu ispatlayan ipuçları taşıyordu. Eros’un ve Thanatos’un, zevkin ve ölüm dürtüsünün boyunduruğu altında yaşayan bir halk. Daha çok da Thanatos’un, Ölüm Tanrısı’nın.</span></p>

    <p class="duz" xml:lang="tr"><span class="duz">– Oraya gitmek için ne kadar istersiniz?</span></p>

    <p class="duz" xml:lang="tr"><span class="duz">–</span> <span class="italik">Señora</span><span class="duz">, diye söylendi Beto, bu bir para meselesi değil.</span></p>

    <p class="duz" xml:lang="tr"><span class="duz">İfadesi, tamamen tersini söylüyordu. Jeanne, Tucumán’da yaptıklarını burada da yapmalıydı. Banka. Nakit. Son avroya kadar hesabını boşaltacaktı. Hiç düşünmeden. Hiç arkasına dönüp bakmadan.</span></p>

    <p class="duz" xml:lang="tr"><span class="duz">Ve belki de ilk kez bir şeyi düşündü: Asla geri dönemeyebilirdi.</span></p>
  </div>
</body>
</html>