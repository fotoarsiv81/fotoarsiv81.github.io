<html xmlns="http://www.w3.org/1999/xhtml">
<head>
  <title>45.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x45">
    <h1 class="bolum-ismi" id="toc-anchor" xml:lang="tr"><span class="bolum-ismi">45</span></h1>

    <p class="duz" xml:lang="tr"><span class="duz">Managua bir kaos ve korku şehri değildi. Daha ziyade huzurlu ve dingin bir yerdi. Şehrin tepelerinde, diğer yerlere göre çok daha sakin, çok daha huzurlu bir hava vardı. Loma de Tiscapa Ulusal Tarih Parkı. Sokaklarda algılanan bütün özelliklerin bir araya toplandığı, bir bulut kadar hafif, huzur ve sükûnet dolu bir yer. Dinginlik. Bol bol bitki. Sessizlik...</span></p>

    <p class="duz" xml:lang="tr"><span class="duz">Jeanne ilk seyahati sırasında burayı da gezmişti. Park Intercontinental’den birkaç yüz metre uzaklıktaydı. Tepeye doğru çıkan caddeyi takip etmek yeterliydi. Sarıya boyalı kaldırımlar. Bir kez daha, sanki gizemli araştırmalar yapılan bir bölgeymiş gibi, parkı çevreleyen demir parmaklıklar... Arabalardan ve kirlilikten uzak, yemyeşil bir alan.</span></p>

    <p class="duz" xml:lang="tr"><span class="duz">On dakika kadar yürüdükten sonra tepeye ulaştı. Bahçe burada bir devrim şarkısı söylüyordu, ama bir ninni ahengiyle. Siyah metalden, kovboy şapkalı devasa bir siluet, halkın eski lideri Augusto Cesar Sandino’yu simgeliyordu. Ayaklarının dibine küçük bir tank maketi yerleştirilmişti. Panoda yazılana göre, Somoza birliklerine ait olan bu tankı devrimci bir kadın ele geçirmişti. Jeanne sahneyi hayal etmeye çalıştı. Çığlıklar. Silah sesleri. Şiddet. Başaramadı. Burada her ses fısıltı halinde yankılanıyordu.</span></p>

    <p class="duz" xml:lang="tr"><span class="duz">Küçük tepenin çevresini dolandı ve yamacın hemen altında uzanan lagünü gördü. Etrafı söğüt ağaçları ve sazlarla çevrili, gri yansımaları olan bir göl. Manzara, lavın yerini durgun bir suyun aldığı, sönmüş bir volkan kraterini çağrıştırıyordu. Peyzajcılar, gölün yüzeyine kocaman harflerle “TISCAPA” yazmışlardı. Nilüferlerden oluşturulmuş bir yazı... İlerisinde, puslu ufukta, uzun bir ovada yer alan, pul pul ışıklarıyla şehir görünüyordu.</span></p>

    <p class="duz" xml:lang="tr"><span class="duz">Jeanne ciğerlerini temiz havayla doldurdu. Okumak için ideal yeri bulmuştu. Gökyüzü ile su arasında, açıklık alanları ve banklarıyla bir sığınak. Lagüne doğru yürüdü ve banklardan birini seçti. Yerleşti. Sanki yeşil duvarları ve insana iyi gelen serinliğiyle bir odanın içindeydi. Kitabı açtı.</span></p>

    <p class="duz" xml:lang="tr"><span class="duz">Birçok sayfa kanla birbirine yapışmıştı.</span></p>

    <p class="duz" xml:lang="tr"><span class="duz">Önsöz olarak, kitabın İspanyolca çevirmeninin bazı notları vardı: 1913 yılında, Almanca</span> <span class="italik">Totem und Tabu</span> <span class="duz">adıyla yayımlanan</span> <span class="italik">Totem ve Tabu</span> <span class="duz">Freud’un en fazla eleştirilmiş eserlerinden biriydi. Psikanalizin yaratıcısı, bu kitabında tamamen aykırı görüşler öne sürüyordu. Veya hemen hemen aykırı görüşler. Onun ileri sürdüğü kavramlar paleontologlar ve antropologlar tarafından derhal çürütülmüştü. Yine de bir yüzyıldan beri bu esere olan ilgi hiç azalmamıştı. Hatalarına rağmen, sanki Freud, bir başka düzlemde doğruya temas etmişti. Sanki insanın derin gerçeğiyle rezonansa girmeyi başarmış gibiydi.</span></p>

    <p class="duz" xml:lang="tr"><span class="duz">Jeanne kendiliğinden bir fikir edinmeye karar verdi. Yüzüne vuran ılık rüzgâr... Arkasında yaprakların hışırtısı... Parmaklarının altında titreşen sayfalar...</span></p>

    <p class="duz" xml:lang="tr"><span class="duz">İki saat sonra kitabı kapatıyordu. Hepsini anlamamıştı. Ama yine de küçük bir fikir edinmişti.</span></p>

    <p class="duz" xml:lang="tr"><span class="duz">Bu eserde, Freud insan türünün evrimini, kendi yönteminin, yani psikanalizin ışığında açıklamaya çalışıyordu. İlkel insanların davranış ve güdülerini Oidipus kompleksiyle –Oidipus’tan önce, Antikçağ’dan önce, hatta bu mite bir ad verilmeden bile önce ortaya çıkmış derin ve alt edilemez bir itki– izah ediyordu.</span></p>

    <p class="duz" xml:lang="tr"><span class="duz">Orijinalliği ise, Freud’un ensest ve ebeveynini öldürme itkilerinin bilinçli ve hesaplanmış şeyler olduğunu ileri sürmesiydi. Bu itkiler de Féraud’nun kısaca anlattığı o ilk olaya neden olmuştu: Unutulmuş bir zamanda, insanlar küçük klanlar halinde yaşıyorlarmış; her klan, bütün kadınlara sahip olan zorba bir erkeğin egemenliği altındaymış. Bir gün, bu klanlardan birindeki oğullar bu egemen babaya karşı ayaklanmışlar. Birlikte gerçekleştirdikleri şiddet eylemi sırasında babayı öldürmüşler ve klandaki kadınlara sahip olabilmek amacıyla cesedini yemişler.</span></p>

    <p class="duz" xml:lang="tr"><span class="duz">Cinayetten sonra, hepsi korkunç bir suçluluk duygusuna kapılmış. Yaptıkları alçaklığı inkâr etmiş ve yeni bir sosyal düzen kurmuşlar. Dıştan evlilik kuralını –klan içi kadınlarla cinsel ilişkiye girmenin yasaklanması– ve ölmüş babalarını ululamak için de totemciliği getirmişler. Totemcilik, dıştan evlilik, ensestin ve ebeveynin öldürülmesinin yasaklanması... Böylece bütün dinlerde ortak olan bir model doğmuş.</span></p>

    <p class="duz" xml:lang="tr"><span class="duz">Uzmanlara göre, bu hikâyedeki her şey yanlıştı. Böyle bir kavim hiçbir zaman olmamıştı. Ayrıca bir baba cinayeti de söz konusu değildi. Freud’un ilkel klanı hiç var olmamıştı. İnsanın evrimi binlerce, milyonlarca yıl önceye uzanıyordu ve bu tür temel olayları tasarlamak imkânsızdı.</span></p>

    <p class="duz" xml:lang="tr"><span class="duz">Yine de</span> <span class="italik">Totem ve Tabu</span> <span class="duz">bir kült eser olmayı sürdürüyordu. Jeanne hâlâ, bu kitabın kopyalarından kendine bir sığınak oluşturmuş Eduardo Manzarena ile kitap arasındaki bağı kuramıyordu. Bu kitabın asıl büyüleyici yanı, hatalarına rağmen, metnin doğruyu söylüyor olmasıydı. Yanlış bir fikir, gerçeğe nasıl bu kadar temas edebilirdi? Neredeyse karbon14 testine tabi tutulmuş ve bir sürü uzman tarafından analiz edilmiş herhangi bir antropolojik olaydan daha çok gerçeğe yakındı.</span></p>

    <p class="duz" xml:lang="tr"><span class="duz">Jeanne cevabı kestirebiliyordu. Freud’un varsayımı bir mitti. Oidipus kompleksi –anneyi arzulama, babayı öldürme– insanın içinde hep vardı. Bir kere, sadece bir kere, belki, insan çizgiyi aşmış, sonra pişmanlık duymuştu. Toplumları oluşturan, dinleri yaratan da bu vicdan azabıydı. Ve içimizin derinliklerindeki bu eyleme geçiş, bilincimizin –üstben– sansürleyicisi olmuştu. Bu felaketi içimize atmıştık. Beynimiz, bunun bir daha asla meydana gelmemesi için bir “yargıç-gözetmen” gibi davranıyordu. Zaten bu olayın, gerçekten olup olmamasının da fazla bir önemi yoktu. Önemli olan, onun gölgesinin izdüşümüydü.</span></p>

    <p class="duz" xml:lang="tr"><span class="duz">Cinayet, ensest ve kanibalizmle şekillenen bu başlangıç miti, herkesin içine işlemişti. Her çocuk, düşsel düzlemde, bu tarihöncesini yaşıyordu. Her çocuk, bilinçsizce eyleme geçiyor, sonra geri çekiliyor, kendine sansür uyguluyordu. Ve bir yetişkin oluyordu. Freud, fizyolojik olarak hücrelerimizde bu barbarca cinayetin anısını taşıdığımızı da ileri sürüyordu. “Filogenetik anı” denilen bir tür genetik miras. Genlerimizle bütünleşmiş, bedenimize işlemiş bir ilk hata...</span></p>

    <p class="duz" xml:lang="tr"><span class="duz">Jeanne saatine baktı. 17.00 olmuştu. Artık araştırmasına dönmesi gerekiyordu. Kendine sorması gereken gerçek –ve tek– bir soru vardı:</span> <span class="italik">Totem ve Tabu</span> <span class="duz">ile davasının arasındaki bağ neydi? Bu ortak cinayet miti ile Joachim’in deliliği arasında nasıl bir ilişki vardı?</span></p>

    <p class="duz" xml:lang="tr"><span class="duz">Aklına bir şey takıldı. Çok daha çılgınca bir şey. Ormandaki virüs ile Oidipus kompleksi arasında bir ilişki olabilirdi. Bu hastalık belki de, insan beyninin sansürleyici işlevini engelleyerek, bir tür ilkel gerilemeye yol açıyor, insanın içindeki vahşet duygusunu açığa çıkarıyordu...</span></p>

    <p class="duz" xml:lang="tr"><span class="duz">Jeanne birkaç bölümü yeniden okumak istedi, ama ışık azalmaya başlamıştı. Sayfalardaki kelimeleri ayırt etmek imkânsızdı. Ayağa kalktı. Başı dönüyordu. Bir şeyler yemesi lazımdı.</span></p>

    <p class="duz" xml:lang="tr"><span class="duz">Sonra Fonseca Hastanesi’ne gidecekti.</span></p>

    <p class="duz" xml:lang="tr"><span class="duz">Ve bu hastalığa yaklaşmış adamı, Niels Agosto’yu sorgulayacaktı.</span></p>
  </div>
</body>
</html>