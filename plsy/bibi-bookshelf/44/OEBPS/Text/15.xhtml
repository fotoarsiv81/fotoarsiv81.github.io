<html xmlns="http://www.w3.org/1999/xhtml">
<head>
  <title>15.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x15">
    <h1 class="bolum-ismi" id="toc-anchor" xml:lang="tr"><span class="bolum-ismi">15</span></h1>

    <p class="duz" xml:lang="tr"><span class="duz">Dışarıdaki havanın ona hiçbir faydası olmadı. Batmakta olan güneşin altında, yaprakların gölgeleri dans ediyor ve Jeanne kendi algılamasının titreştiği izlenimine kapılıyordu. İçinde bulunduğu durumdan utanıyordu. Ama aynı zamanda, bu şekilde yardım aldığı için gizli bir mutluluk da duyuyordu.</span></p>

    <p class="duz" xml:lang="tr"><span class="duz">Marigny Tiyatrosu yönünde caddeyi geçtiler, sonra bir büfeden İtalyan dondurması aldılar.</span></p>

    <p class="duz" xml:lang="tr"><span class="duz">– Biraz yürüyelim, ister misiniz?</span></p>

    <p class="duz" xml:lang="tr"><span class="duz">Dondurmanın tatlı serinliğinin, sorunun yumuşaklığının tadını çıkarmayı sürdürürken, başını sallayarak bu teklifi kabul etti. Concorde Meydanı’na kadar hiç konuşmadan yürüdüler. Jeanne buradaki bahçelerde dolaşmayalı epey zaman olmuştu. Parmaklıkların ardındaki diğer parkları hep dar ve kapalı buluyordu. Caddenin uğultusunun duyulduğu, trafiğin gürültüsünün, egzoz gazlarının hissedildiği Champs-Elysées bahçeleri diğer parkların tersine şehirle iç içeydi. Bir konuşmaya tanık oluyordunuz. Yapraklar ile asfalt, yayalar ile taşıtlar, doğa ile kirlilik arasındaki tarihi aşka...</span></p>

    <p class="duz" xml:lang="tr"><span class="duz">– Büyülendim, diye itiraf etti Féraud. Viyana, XX. yüzyılın başı... Benim tutkum. Konforlu biraevlerinin, kafelerin, strudellerin ardında birçok gerçeğin ortaya çıktığı o dönem! Klimt, Freud, Mahler...</span></p>

    <p class="duz" xml:lang="tr"><span class="duz">Jeanne onun yeniden bunlardan bahsetmesine inanamıyordu. Zaten o dönemin entelektüel yaşamının ayrıntılı bir tasvirini yapmıştı. Jeanne artık onu dinlemiyordu. Onun fiziksel varlığından yararlanıyordu.</span></p>

    <p class="duz" xml:lang="tr"><span class="duz">Arabalar son hızla bulvarda akarken, onlar hâlâ yaprakların gölgesi altında yürüyorlardı. Günün son ışıkları, yanıltıcı kızıl bir parlaklığın her ayrıntısını daha da güzelleştiriyordu. Ağaçların diplerindeki demir ızgaralar ateşten hedefler gibi parlıyordu. Jeanne uzun zamandan beri bu kadar mutlu olmamıştı.</span></p>

    <p class="duz" xml:lang="tr"><span class="duz">Féraud tutkuyla konuşmayı sürdürüyordu. Jeanne ise hâlâ dinlemiyordu. Onu etkileyen tek şey, Féraud’nun coşkusuydu. Doğallığı, konuşkanlığıydı. Ve ayrıca bilgisiyle onu tavlama isteğiydi.</span></p>

    <p class="duz" xml:lang="tr"><span class="duz">Concorde Meydanı’nda, Jeanne’ı kolundan tuttu.</span></p>

    <p class="duz" xml:lang="tr"><span class="duz">– Tuileries’ye gidelim mi?</span></p>

    <p class="duz" xml:lang="tr"><span class="duz">Jeanne “evet” anlamında kafasını salladı. Arabaların karmaşası. Egzoz gazlarının kokusu. Taş çeşmeler... Turistler büyük bir hayranlıkla fotoğraf çekiyordu. Sıradan bir günde sıkılacağı, sinirleneceği her şey ona sihirli, büyüleyici, gerçekdışıymış geliyordu.</span></p>

    <p class="duz" xml:lang="tr"><span class="duz">– Durmadan konuşuyorum, ama sizin hakkınızda hiçbir şey bilmiyorum, dedi Féraud, Tuileries Bahçeleri’ne girerlerken. Ne iş yapıyorsunuz?</span></p>

    <p class="duz" xml:lang="tr"><span class="duz">Gerçek işini söyleyerek onu kaçırmanın gereği yoktu.</span></p>

    <p class="duz" xml:lang="tr"><span class="duz">– İletişim alanındayım, diye aklına ilk gelen şeyi söyledi.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Kurumsal. Bir yayın kuruluşunda yöneticiyim. Broşürler, toplu mail gönderimleri. İlginç bir iş değil.</span></p>

    <p class="duz" xml:lang="tr"><span class="duz">Féraud bir bankı gösterdi. Oturdular. Bahçelere karanlık çöküyordu. Her ayrıntıyı belirginleştirerek. Cisimlere fazladan bir yoğunluk katarak. Karanlık, bu derinliğe, bu çekime kendini bırakan Jeanne’ın ruh haliyle uyum içindeydi.</span></p>

    <p class="duz" xml:lang="tr"><span class="duz">Féraud devam etti:</span></p>

    <p class="duz" xml:lang="tr"><span class="duz">– Önemli olan her gün, her dakika işini sevmektir.</span></p>

    <p class="duz" xml:lang="tr"><span class="duz">– Hayır, dedi Jeanne hiç düşünmeden, önemli olan aşktır.</span></p>

    <p class="duz" xml:lang="tr"><span class="duz">Aptalca bir şey söylediğinin farkında varmış gibi dudaklarını büzmüştü.</span></p>

    <p class="duz" xml:lang="tr"><span class="duz">– Çok farklı bir şekilde “hayır” dediğinizi biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Féraud içten bir kahkaha attı.</span></p>

    <p class="duz" xml:lang="tr"><span class="duz">– Şöyle yapıyorsunuz. Başınızı hafifçe bir tarafa doğru çeviriyorsunuz. Ama bu hareketi hiçbir zaman sonlandırmıyorsunuz.</span></p>

    <p class="duz" xml:lang="tr"><span class="duz">– Çünkü hayır demeyi bilmiyorum. Asla.</span></p>

    <p class="duz" xml:lang="tr"><span class="duz">Féraud sevecen bir tavırla Jeanne’ın elini tuttu.</span></p>

    <p class="duz" xml:lang="tr"><span class="duz">– Bunu asla bir erkeğe söylemeyin!</span></p>

    <p class="duz" xml:lang="tr"><span class="duz">Jeanne kızardı. Her konuşmanın ardından kısa bir sessizlik oluyordu. Utanma ile hazzı bir araya getiren bir mola. Uzun zamandan beri kimse onunla bu kadar yumuşak bir ses tonuyla konuşmamıştı... Sahi, ne kadar olmuştu?</span></p>

    <p class="duz" xml:lang="tr"><span class="duz">Bu anı, bu konuşmayı sürdürmek –ve sonsuz mutluluk içinde yok olup gitmemek– için gayret gösterdi.</span></p>

    <p class="duz" xml:lang="tr"><span class="duz">– Ya siz, diye sordu kendini zorlayarak, tüm bu kirli çamaşırlar?</span></p>

    <p class="duz" xml:lang="tr"><span class="duz">– Hangi kirli çamaşırlar?</span></p>

    <p class="duz" xml:lang="tr"><span class="duz">– Hastalarınızın kirli çamaşırlarını yıkıyorsunuz, değil mi?</span></p>

    <p class="duz" xml:lang="tr"><span class="duz">– Böyle de denebilir, evet. Her günüm kolay değil, ama işime tutkunum. Sadece işim için yaşıyorum.</span></p>

    <p class="duz" xml:lang="tr"><span class="duz">Jeanne için bu cümle olumlu bir işaretti. Karısı yoktu. Çocukları yoktu. Daha önce yalan söylediği için pişman oldu. Çünkü işi hakkında doğruyu söyleyebilirdi. İşine sevdalı iki kişi. İki özgür yürek.</span></p>

    <p class="duz" xml:lang="tr"><span class="duz">– Eğer bu tutkunuzu adlandırmanız gerekirse, ne söyleyebilirsiniz?</span></p>

    <p class="duz" xml:lang="tr"><span class="duz">– Bir psikiyatra psikanaliz mi yapıyorsunuz?</span></p>

    <p class="duz" xml:lang="tr"><span class="duz">Jeanne sustu, cevabını bekliyordu.</span></p>

    <p class="duz" xml:lang="tr"><span class="duz">– İşimi seviyorum, sanırım, dedi sonunda. Bu, mekanizmanın kalbine nüfuz etmek gibi bir şey.</span></p>

    <p class="duz" xml:lang="tr"><span class="duz">– Hangi mekanizma?</span></p>

    <p class="duz" xml:lang="tr"><span class="duz">– Baba mekanizması. Baba, her şeyin anahtarıdır. Onun gölgesi çocuğun kişiliğinde, davranışlarında ve arzularında hep vardır. Özellikle de kötülük konusunda.</span></p>

    <p class="duz" xml:lang="tr"><span class="duz">– Sizi tam anlayamadım.</span></p>

    <p class="duz" xml:lang="tr"><span class="duz">– İnsan bedenine bürünmüş bir canavarı ele alalım. Korkunç eylemleri nedeniyle insan olarak nitelendirilemeyecek bir varlık. Mesela Marc Dutroux. O olayı hatırlıyor musunuz?</span></p>

    <p class="duz" xml:lang="tr"><span class="duz">Jeanne başını salladı. Eğer Dutroux suçlarını Île-de-France’ta işlemiş olsaydı, belki de dosyasını Jeanne hazırlayacaktı.</span></p>

    <p class="duz" xml:lang="tr"><span class="duz">– Böyle bir caninin eylemlerini anlamak imkânsız, diye devam etti Féraud. Küçük kızları bir mahzende ölüme mahkûm etti. Onlara tecavüz etti. Onları sattı. Yeniyetme kızları canlı calı gömdü. Hiçbir şey bu yaptıklarını haklı kılamaz. Bununla birlikte, eğer hikâyesini eşelerseniz, başka bir canavara rastlarsınız: babası. Marc Dutroux berbat bir çocukluk yaşamış. Kendisi de bir kurban. Bu konuda örnekleri artırabiliriz. Guy Georges annesi tarafından terk edilmişti. Patrice Alègre’in annesi ise onu seks oyunlarında kullanıyordu...</span></p>

    <p class="duz" xml:lang="tr"><span class="duz">– Bakıyorum bu kez annelerden söz ediyorsunuz.</span></p>

    <p class="duz" xml:lang="tr"><span class="duz">– Genel olarak bu duruma sebep olan kişilerden bahsediyorum. Çocuk için ilk aşk objeleri, iç içe geçmiş anne ile babadır. Seri katillerin ister psikotik, ister psikopat veya sapkın olsunlar, tek bir ortak noktaları vardır: Kötü ve mutsuz bir çocukluk geçirmişlerdir. Asla onarılamayacak hasarlar bırakmış bir şiddet, bir karmaşa ortamından gelmişlerdir.</span></p>

    <p class="duz" xml:lang="tr"><span class="duz">Jeanne artık daha az ilgilenmeye başlamıştı. Her katil için istediği psikiyatri raporlarından bu tür söylemlere aşinaydı. Yine de sormadan yapamadı:</span></p>

    <p class="duz" xml:lang="tr"><span class="duz">– Ama şu “baba mekanizması” ne anlama geliyor?</span></p>

    <p class="duz" xml:lang="tr"><span class="duz">– Sık sık ağır ceza duruşmalarına giderim. Her davada katilin aile ortamı anlatıldığında, hep kendime şu soruları sorarım: Bu adamın anne ve babası neden yanında değil? Neden onlar da birer canavar? Onlar da şiddet uygulayan ebeveynlerin çocukları değil mi? Ve bunlara benzer başka sorular. Her suçlunun arkasında, hep suçlu bir baba vardır. Bunu insanın kökenlerine kadar götürebiliriz.</span></p>

    <p class="duz" xml:lang="tr"><span class="duz">– Âdem’e kadar mı? diye atıldı Jeanne.</span></p>

    <p class="duz" xml:lang="tr"><span class="duz">Féraud kolunu Jeanne’ın omzuna attı. Yine kendinden emindi. Konunun ağırlığına rağmen, ciddiyetten uzak ve rahat görünüyordu.</span></p>

    <p class="duz" xml:lang="tr"><span class="duz">– Freud’un bu konuda teorisi vardı. Bunu</span> <span class="italik">Totem ve Tabu</span><span class="duz">’da açıklamıştır. İlk suç.</span></p>

    <p class="duz" xml:lang="tr"><span class="duz">– Âdem ve elma mı?</span></p>

    <p class="duz" xml:lang="tr"><span class="duz">– Hayır. Babanın öldürülmesi. Freud bir mesel uydurdu. Çok uzun zaman önce, çok eski zamanlarda, bir kabilenin hükümdarı olan bir adam varmış. Üstün bir erkekmiş. Kurt sürülerindeki gibi bir Alfa<a class="footnote-link" href="#footnote-231-1" id="footnote-231-1-backlink">[1]</a> erkeği. Kadınların üzerinde büyük bir ağırlığı varmış. Babalarını kıskanan oğulları onu öldürüp yemişler. O andan itibaren de pişmanlık içinde yaşamaya başlamışlar. Babalarına benzeyen bir totem yapmışlar ve kendi kabilelerindeki kadınlara dokunmayı kendilerine yasaklamışlar. Böylece de ensest ve ebeveyn öldürme yasak hale gelmiş. Bugün bile hâlâ içimizde saklı olan bu vicdan azabıyla yaşıyoruz. Bilimsel antropoloji Freud’un tezine karşı çıksa da –gerçekte böyle bir olay hiç olmadı– efsanenin verdiği mesajı anlamak gerekiyor. Bu suçu hepimiz paylaşıyoruz. Veya bu isteği. Bu arzuları istikrarlı bir biçimde kendimize saklamamızı ve vicdan azabı duymamızı sağlayan tek şey, iyi bir eğitimdir. Ama en ufak bir dengesizlikte içimizdeki şiddet eğilimi yeniden açığa çıkıyor, baskılamayla, sevgisizlikle daha da artıyor, ağırlaşıyor...</span></p>

    <p class="duz" xml:lang="tr"><span class="duz">Jeanne iyi takip edip edemediğinden emin değildi, ama bunun bir önemi de yoktu. Louvre Piramidi uzaktan kristal bir koni gibi parlıyordu. Saat 22.00 olmalıydı. Sohbetin buralara varmış olmasına inanamıyordu.</span></p>

    <p class="duz" xml:lang="tr"><span class="duz">– Ya sizin babanız ne iş yapıyordu?</span></p>

    <p class="duz" xml:lang="tr"><span class="duz">Ağzından böyle yersiz bir soru çıkıvermişti. Féraud gayet doğal bir şekilde cevapladı.</span></p>

    <p class="duz" xml:lang="tr"><span class="duz">– Bu başka bir randevunun konusu olabilir, ne dersiniz?</span></p>

    <p class="duz" xml:lang="tr"><span class="duz">– Yani başka bir seansın mı, demek istiyorsunuz?</span></p>

    <p class="duz" xml:lang="tr"><span class="duz">Güldüler, ama artık eski enerji kalmamıştı. Féraud suç ortağı gibi davranmaktan vazgeçmişti. Jeanne da kendine rağmen, yine melankoliye kapılmıştı.</span></p>

    <p class="duz" xml:lang="tr"><span class="duz">– Eve gitsem iyi olacak, dedi genç kadın saçını düzeltirken. Sanırım alacağımı aldım.</span></p>

    <p class="duz" xml:lang="tr"><span class="duz">– Elbette.</span></p>

    <p class="duz-son-paragraf-2" xml:lang="tr"><span class="duz">Psikiyatr, onun konuşmaları ve bahsettikleri ciddi konuları kastettiğini sanmıştı. Ama yanılıyordu. Jeanne sadece mutluluktan payını almıştı.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Kurt sürülerinin başı Alfa çiftidir. Onların dışında hiçbir kurt çiftleşemez ve yavru yapamaz. (ç.n.)</span></p>
    </div>
  </div>
</body>
</html>