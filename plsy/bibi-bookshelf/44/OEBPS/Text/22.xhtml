<html xmlns="http://www.w3.org/1999/xhtml">
<head>
  <title>22.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x22">
    <h1 class="bolum-ismi" id="toc-anchor" xml:lang="tr"><span class="bolum-ismi">22</span></h1>

    <p class="duz" xml:lang="tr"><span class="duz">Ertesi sabah hiçbir şeyin mümkün olmadığını anladı.</span></p>

    <p class="duz" xml:lang="tr"><span class="duz">Féraud’yu sorgulamak imkânsızdı. Hekim-hasta mahremiyetinin ardına sığınacaktı. Ona gerçek mesleğini söylemesi de imkânsızdı. Onu ebediyen kaybedebilirdi. Kıskançlık sebebiyle muayenehanesine mikrofon yerleştirildiğini açıklamak tamamen İMKÂNSIZDI.</span></p>

    <p class="duz" xml:lang="tr"><span class="duz">Geriye tek bir çözüm kalıyordu: Her şeyi Taine’e anlatmak ve bayrağı ona devretmek. Bu berbat plan –gizlenmiş mikrofonlar, terk edilmiş kız konumu–, bu ahlaksızca davranış –başkalarının sırlarını dinleyerek geçirilen geceler– ve bu itiraf, yaratacağı utanç dışında, hiçbir işe yaramayacaktı. Taine, Féraud’yu adliyeye çağırtamazdı. Dinlemelerin transkripsiyonunun hiçbir önemi yoktu. Bunun da basit bir sebebi vardı: BU KAYITLAR YASADIŞIYDI.</span></p>

    <p class="duz" xml:lang="tr"><span class="duz">Jeanne saate bakmak için cep telefonuna uzandı. 10.20. 8 haziran 2008 pazar. Yüzünü ovuşturdu. Ağzında kimyasal bir tat vardı, yapış yapıştı. Gece, iyice sersemleşip uyuyabilmesini sağlayacak bir şeyler bulmak için çekmecelerini dip bucak aramıştı. Xanax. Stilnox. Loxapac. Uyku onu süratle, katılaşan alçıdan bir kefen gibi örtmüştü. Şimdi, gözkapaklarındaki hayali bir kabuğu çatlatırcasına gözlerini zorlukla açmaya çalışıyordu.</span></p>

    <p class="duz" xml:lang="tr"><span class="duz">Güçlükle yataktan kalktı ve mutfağa yöneldi, korkunç bir migren ağrısı yürümesini engelliyordu. 1000’lik bir Doliprane. Bir Effexor. Bir kahve. Hayır, bir çay. Fırtınanın ardından hava yeniden ısınmıştı. Dairenin içi bunaltıcı olmaya başlamıştı. Çaydanlık. Yunnan yaprakları. Demlik... Tüm bu mekanik hareketler boyunca elinden hiçbir şey gelmediğini kendi kendine yineleyip duruyordu. Kesinlikle hiçbir şey.</span></p>

    <p class="duz" xml:lang="tr"><span class="duz">Belki, bir şey dışında...</span></p>

    <p class="duz" xml:lang="tr"><span class="duz">Fincanını ve demliği bir tepsiye bıraktı ve salona geri döndü. Kendini kanepeye attı ve bir strateji geliştirmeye çalıştı. Safı oynayabilirdi. Féraud’yu arayabilirdi. Onunla yeniden görüşebilirdi. Onunla masum bir şekilde gevezelik edebilirdi. Ama hangi sıfatla? Sözümona bir iletişim şirketinde çalışıyordu. Bu cinayetlerden nasıl haberdar olmuş olabilirdi? Ve sonra psikiyatr ona bu konudaki düşüncesini neden söylesindi ki? Daha yeni tanışmışlardı.</span></p>

    <p class="duz" xml:lang="tr"><span class="duz">Yeniden düşündü. Güneş açık renkli perdelerden salona doluyordu. Her taraf ışık içindeydi. Daha şimdiden inanılmaz bir sıcak vardı. Gün nefes almayı zorlaştıracak kadar boğucu olacaktı.</span></p>

    <p class="duz" xml:lang="tr"><span class="duz">Jeanne birden, cinayet mahallinde basının da olduğunu hatırladı. Bilgisayarını aldı. İnternete bağlandı.</span> <span class="italik">Le Journal du Dimanche</span><span class="duz">. 8 haziran tarihli baskının ilk sayfası: “X. Bölge’de vahşi cinayet.” Banka kartı numarasını girerek gazetenin sayfalarını bilgisayarına yükledi. “Çeşitli olaylar” bölümünde, 7. sayfada, Faubourg-du-Temple Sokağı’ndaki cinayet büyük puntolarla verilmişti. Gazeteci hiçbir şey bilmiyordu, yani hemen hemen hiçbir şey. Ne daha önceki cinayetlerden, ne de yamyamlıktan söz ediyordu. Bunlar, pazartesi sabahı, savcının basın açıklaması sırasında öğrenilecekti.</span></p>

    <p class="duz" xml:lang="tr"><span class="duz">Acaba Antoine Féraud bu makaleyi okumuş muydu? Sabah radyodan haberleri dinlemiş miydi? Olaydan haberi olduysa, Joachim’le, hastasının oğluyla bağlantı kurmuş muydu? Bir anda karar verdi. Numarasını çevirdi. Telesekreter çıktı. Mesaj bırakmadan telefonu kapadı. Ya Taine? Onu aradı. Yine telesekreter. Bu kez konuştu:</span></p>

    <p class="duz" xml:lang="tr"><span class="duz">– Ben Jeanne. Saat 12. Yeni bir şey olursa beni ara.</span></p>

    <p class="duz" xml:lang="tr"><span class="duz">Yapacak hiçbir şey yoktu. Umutsuz monotonluğuyla pazar gününün bitmesini beklemekten başka. Oyalanmak için, dizüstü bilgisayarını aldı ve iki seansın önemli kısımlarını yeniden dinledi. İlki, babayla yalnız yapılan görüşmeydi:</span> <span class="italik">Onun içinde bir başka adam var... Oğlumun içinde olgunlaşan bir çocuk. Bir kanser gibi...</span> <span class="duz">İkincisi, Joachim’leydi, baş başa:</span> <span class="italik">Orman seni ısırıyor</span><span class="duz">... Hâlâ son derece ürkütücüydü, dahası hiçbir şey anlaşılmıyordu. Onu ele geçirecek en ufak bir ipucu yoktu.</span></p>

    <p class="duz" xml:lang="tr"><span class="duz">Saat 13.00. Antoine Féraud’yu yeniden aradı. Telesekreter. Bu kez Jeanne, duygusuz bir sesle mesaj bıraktı. Sadece aramasını istedi. Telefonu kapatırken dudaklarını ısırdı. Şüphesiz psikiyatrın, bugün, onunla takılmak yerine yapacak çok daha önemli bir işi vardı. İspanyol ile oğlunu bulmak için tüm Paris’i arıyor olmalıydı, onları polise teslim olmaya ikna etmek için...</span></p>

    <p class="duz" xml:lang="tr"><span class="duz">Sonunda, pazar gününün yapmak zorunda olduğu gerçek angaryasını düşünerek duş almaya gitti. Kaçınılmaz bir görevi vardı. Tedavi gördüğü enstitüde annesini ziyarete gidecekti. İki aydır ziyaret etmemişti, Châtenay-Malabry’ye kadar gitme zahmetinden kurtulmak için mazeretler uydurmuştu. Bu bahaneler aslında uzun zamandan beri hiçbir şey anlamayan annesi için değil, kendi içindi. Kendini hep bu ziyaretleri yapmak</span> <span class="italik">zorunda</span> <span class="duz">hissetmişti.</span></p>

    <p class="duz" xml:lang="tr"><span class="duz">Mutfakta ayaküstü öğle yemeğini yedi. Bir kâse dolusu pirinç pilavı. Kiraz domatesler. Böyle günlerden nefret ediyordu. Saniyeler, dakikalar, saatler bir yalnızlık sarkıtı oluşturana dek üst üste biniyordu. Konuşmuyordu. Radyoyu veya televizyonu açmak istemiyordu. Tüm evin içinde çınlayana dek düşünceleri genleşiyor, büyüyordu. Aklını yitireceğini sanıyordu. Sesler duyacağını. Ama en azından yaşlı bir kadın gibi kendi kendine konuşmuyordu.</span></p>

    <p class="duz" xml:lang="tr"><span class="duz">Bir gün, bir İngiliz kanalında kentli bekârlarla ilgili bir belgesel izlemişti. Kırklı yaşlarda bir kadın, mutfağında oturmuş, kameraya konuşuyordu.</span></p>

    <p class="duz" xml:lang="tr"><span class="duz">“Ne zaman geçek yalnızlıktan söz edilmeye başlanır? Perşembeden itibaren hafta sonunun gelişinden korkmaya başlayınca. Tüm cumartesi gününü markette alış verişle geçirmeye başlayınca. İş yerinden bir erkek arkadaşınızın elinin temasıyla tüm geceniz allak bullak olmaya başlayınca...”</span></p>

    <p class="duz" xml:lang="tr"><span class="duz">Jeanne kâsesini bulaşık makinesine yerleştirirken ürperdi.</span></p>

    <p class="duz" xml:lang="tr"><span class="duz">Saat 14.00 olmuştu. Ve arayan yoktu. Ne Féraud. Ne Taine. Kitap okumaya çalıştı. Kafasını veremiyordu, imkânsızdı. Yola çıkmayı biraz geciktirerek –uyku ilaçları sağ olsun– siesta yaptı. 15.30’da uyandı. Ruhu, bir yağlı kâğıt gibi buruş buruştu. Arabasının anahtarını, iPhone’unu aldı. Daire kapısını kilitledi. Derin bir nefes aldı.</span></p>

    <p class="duz" xml:lang="tr"><span class="duz">Porte d’Orléans. 20 numaralı devlet yolu. Gentilly. Arcueil. Cachan... Yerleşim yerlerinin adları değişiyor, ama manzara hep aynı kalıyordu. Tozlu banliyöler. Kirli binalar. Yapraklarını dökmüş ve güneş altında zorlukla ayakta duran çınarları andırıyorlardı. Croix-de-Berny Kavşağı’na ulaşınca otoyollar gözüktü. Köprüler. Katılım rampaları. Biraz daha uzakta, yerleşim yerlerinin adları. Ve altlarında çatılardan, evlerden oluşan bir deniz. Hepsi külrengi bir sabahın içinde yanıyor gibiydi.</span></p>

    <p class="duz" xml:lang="tr"><span class="duz">Birkaç kilometre sonra, Châtenay-Malabry’de, Division-Le- clerc Caddesi’ne ulaştı. Alphedia Enstitüsü bu caddenin sonundaydı. Modern, ancak renksiz ve sıkıcı bir yapıydı. Kapısında neon ışıklarıyla “Huzurevi” yazıyordu, ama burası daha çok gereksiz farz edilen insanların bırakıldığı bir yerdi. Deliler için, ölüm döşeğindeki yaşlılar için bir tür bakımevi.</span></p>

    <p class="duz" xml:lang="tr"><span class="duz">Holde, her zamanki gibi, yatalak hastalar kirli camların ardında güneş banyosu yapıyordu. Hareketsiz, sabit bakışlar, bir ip yumağı gibi kırış kırış yüzler. Bakıyorlar, ama artık görmüyorlardı. Artık düşünmüyorlardı. Jeanne hep, bunaklığın, Alzheimer hastalığının ve tüm bu bilinç kayıplarının, yaklaşan ölümü hissetmemek için Tanrı’nın bir lütfu olduğunu düşünmüştü. Bu yaşta, mutluluk, hiçbir şeyin farkına varmamaktı. Ne yılların. Ne günlerin. Ne de saatlerin. Her saniyesi bir ömür olan bitkisel bir yaşam.</span></p>

    <p class="duz" xml:lang="tr"><span class="duz">Servis merdivenine doğru yöneldi ve basamakları dörder dörder çıktı. İkinci kata ulaştı ve TV odasındaki yaşayan ölülere bakmaktan kaçınarak, başı önde, annesinin odasına girdi.</span></p>

    <p class="duz" xml:lang="tr"><span class="duz">Berbat renkler. Ucuz eşyalar. İçeriyi biraz kişisel kılmak için yerleştirilmiş birkaç biblo. Jeanne bu odaya ne zaman girse, aklına kişisel eşyaları ve köleleriyle gömülen firavunlar geliyordu. Mezar bu odaydı. Esir ise o.</span></p>

    <p class="duz" xml:lang="tr"><span class="duz">– Merhaba anne. Nasılsın?</span></p>

    <p class="duz" xml:lang="tr"><span class="duz">Cevabı beklemeden ceketini çıkardı. Annesini yatağında doğrulttu, tüy gibi hafifti, yüzü de bir taş kadar ifadesiz. Sırtına yastık yerleştirdi. Yaşlı kadın onu görmüyordu. Ve bir şekilde, Jeanne da onu görmüyordu. Yıllardır buraya geliyordu. Ölümün bu kadar yaklaştığını ilk kez fark ediyordu. En az bir kilo daha kaybetmişti. Etleri iyice azalmıştı. Kemikleri çıkmıştı...</span></p>

    <p class="duz" xml:lang="tr"><span class="duz">Jeanne oturdu ve pencereden dışarı baktı. Köknar ve ıhlamur ağaçları görünüyordu. Bu ağaçlara bile yaşlılık ve sefalet bulaşmıştı. Odanın içindeki pis kokuyu fark etti. Yemek, sidik ve ilaç kokusu. Pencereyi açmayı düşünmedi bile. Neye yarardı? Dışarıda da aynı pis koku olmalıydı. Alışırdı. Yukarılara tırmandıkça hava koşullarına yavaş yavaş uyum sağlayan dağcılar gibi.</span></p>

    <p class="duz" xml:lang="tr"><span class="duz">Zaman geçti. Artık yerinden kımıldamıyordu. TV’yi açmamıştı –pazar öğleden sonra haberleri bitmiş olmalıydı. Kalın örtülerin altındaki o gri küçük şeye de artık bakmıyordu. Odanın sıcaklığı sanki dayanılmaz bir hal almıştı ve kat kat giydirilmiş, ölüm döşeğindeki annesinin varlığı sıkıntısını daha da artırıyordu.</span></p>

    <p class="duz" xml:lang="tr"><span class="duz">Ortamın görünür sessizliğinin ardında bir savaş yaşanıyordu. Jeanne hatıralarını uzak tutmaya çalışıyordu. Üzüntülerini. Marie’nin ölümünden sonra sürekli eriyen bu kadınla geçirdiği o yılları. Jeanne’ın fakülteye başladığı yıl, o da özel bir merkeze yatırılmıştı. Sonra yıllar boyunca her pazar yaptığı bu mutat, yıpratıcı ve gereksiz ziyaretler. Yine de bunlar hayatın önemli anlarıydı. Her seferinde annesinin yanından biraz daha dağılmış, biraz daha yıpranmış olarak ayrılıyor olsa da...</span></p>

    <p class="duz" xml:lang="tr"><span class="duz">Geleli bir saat olmuştu. Bu kadarı kâfi diye düşündü, görevini yapmıştı. Özellikle de “akşam yemeği”nden önce kaçmalıydı. Saat 17.00. O dişsiz ağzı bebek mamalarına benzeyen şeyi yutarken görmek, hem komik hem korkunç çağrışımlarla berbat bir kontrast yaratan Bruegel’in tablolarındaki şiddetten farksızdı.</span> <span class="italik">Görüşürüz, anne</span><span class="duz">. Nefesini tutarak, iki yanağa iki öpücük kondurdu. Örtünün kenarlarını yatağın altına soktu. Kapıyı açtı. Rahatladı.</span></p>

    <p class="duz" xml:lang="tr"><span class="duz">Geriye son bir şey kalmıştı.</span></p>

    <p class="duz" xml:lang="tr"><span class="duz">Enstitünün tam karşısında, Güney banliyösünün tüm sigara tiryakilerinin toplandığı, pazarları açık bir bar vardı. Ne bulduysa üzerine geçirmiş, buruşuk giysili, içki içecek olmanın heyecanıyla yanıp tutuşan bu insanların oluşturduğu kuyruk her seferinde onu hasta ediyordu. Dip tarafta bar tezgâhına dayanmış ayyaşları gördü. Aklına bir taşın altına gizlenmiş hamamböcekleri, tespihböcekleri, kırkayaklar geldi.</span></p>

    <p class="duz" xml:lang="tr"><span class="duz">Barın biraz ilerisinde porno dergi –</span><span class="italik">Hot-Video, Penthouse, Voyeur</span><span class="duz">– reklamlarıyla kaplı bir gazete bayii vardı. Bu görüntüler onu tam anlamıyla delirtiyordu. Tozlanmış, kirlenmiş etler. Güneşten solmuş, sanki göründüklerinden çok daha solgun bir arzu uyandıran yağlı bedenler.</span></p>

    <p class="duz" xml:lang="tr"><span class="duz">Jeanne arabanın anahtarlarını buldu. Afişlerdeki kızlar, iri memelerini, yağlı dudaklarını, dolgun kalçalarını sergileyerek ona bakıyordu. Kapısını açtı. Onlara bakmadan Twingo’suna binmek istiyordu, ama yine de onlara kaçmak için bir bakış atmaktan kendini alamadı. Artık çok geçti. Arabayı çalıştırırken, onların bu tür seks dergilerine düşmeden önceki şöhret hayallerini –sinema, televizyon, mankenlik– düşündü. Bozulan, çocukluktan ergenliğe geçen bedenlerini; kırılan umutlarla, bastırılan üzüntülerle, acı dolu yıllarla kirlenmiş ruhlarını düşündü... Afişlerdeki bu kadınlar, genel anlamıyla kadındı.</span> <span class="italik">Kaderimizin kısa bir özeti</span><span class="duz">. Sevmek. Umut etmek. Doğurmak. Çürümek. Ta ki bu enstitülerin birinde sona ulaşana, yani ölene dek.</span></p>

    <p class="duz" xml:lang="tr"><span class="duz">Jeanne kapıları kilitledi. Hızla hareket etti. Ağlıyordu, ulur gibi. Veya kusar gibi. Radyoyu sonuna kadar açtı. İstasyon aramaya başladı. “Benim Yerime” adlı programda kaldı. Axel Bauer ve Zazie. Sert, güçlü, trajik bir kanal. “Senden aynı olmanı beklemiyorum. Senden beni anlamanı beklemiyorum...”</span></p>

    <p class="duz" xml:lang="tr"><span class="duz">Paris’e yaklaşınca kendini daha iyi hissetti. Sol Yaka. Pırıl pırıl çınarlar, Haussmann tarzı güzellik. Yalnızlığı ve üzüntüsü bile burada farklı bir hal alıyordu... Raspail Bulvarı’nda aklına cep telefonu geldi. Annesine giderken telefonu kapamıştı. Açma tuşuna bastı. Bir sesli mesajı vardı.</span></p>

    <p class="duz" xml:lang="tr"><span class="duz">Féraud’dan değil.</span></p>

    <p class="duz" xml:lang="tr"><span class="duz">François Taine.</span></p>

    <p class="duz" xml:lang="tr"><span class="duz">Telefonu kulağına götürdü. Cildi terden ve gözyaşlarından yapış yapıştı.</span></p>

    <p class="duz" xml:lang="tr"><span class="duz">– Jeanne? Seni görmem lazım. İnanılmaz bir şey buldum. Kurbanlar arasında bir ilişki var. Bu da senin teorinle örtüşüyor. Onları rasgele seçmiyor. Hayır. Bir planı var!</span></p>

    <p class="duz" xml:lang="tr"><span class="duz">Jeanne iki sesi aynı anda duyuyordu. Taine’in konuşması ile Joachim’in babasının İspanyol aksanını:</span> <span class="italik">Bu bir mozaik, anlıyor musunuz? Her parça kendi hakikat parçasını getiriyor.</span></p>

    <p class="duz" xml:lang="tr"><span class="italik">–</span> <span class="duz">Saat 22.00’de bende ol, diye devam ediyordu sorgu yargıcı. Hatırlatmak için söylüyorum: Moncey Sokağı, numara 18. Önce gidip Francesca Tercia’nın, üçüncü kurbanın evinde bir şeylere bakacağım. Göreceksin. Çok çılgınca bir şey!</span></p>

    <p class="duz" xml:lang="tr"><span class="duz">Jeanne telefonu kapadı. Bir anda son derece sakinleşmişti. Hatta buz kesmişti. Raspail Bulvarı ile Montparnasse Bulvarı’nın köşesinde durmuştu. Saat 18.00’di. Bir duş almak için zamanı vardı. Hazırlanmak için. Ve havanın kararmasını beklerken düşüncelere dalmak için.</span></p>

    <p class="duz" xml:lang="tr"><span class="duz">Taine’i görmeye giderken hazır olacaktı.</span></p>

    <p class="duz" xml:lang="tr"><span class="duz">Çıplak gerçeği öğrenmek için her şeyden arınmış olacaktı.</span></p>
  </div>
</body>
</html>