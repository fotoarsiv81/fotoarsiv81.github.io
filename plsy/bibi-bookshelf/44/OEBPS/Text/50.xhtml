<html xmlns="http://www.w3.org/1999/xhtml">
<head>
  <title>50.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x50">
    <h1 class="bolum-ismi" id="toc-anchor" xml:lang="tr"><span class="bolum-ismi">50</span></h1>

    <p class="duz" xml:lang="tr"><span class="duz">Mimari açıdan bakıldığında Iglesia y Convento de Nuestra Señora de la Merced, Roma üslubu ile barok fantezisi arasında bir yapıydı. Derinliğine bakıldığında, kalın duvarları olan sağlam bir binaydı. Yüzeyde, burma sütunları, aşıboyalı çatısı, cephelerinde Rönesans melekleri ile Maya motiflerinin iç içe geçtiği resimleriyle çoklu çalışılmış bir yapıydı.</span></p>

    <p class="duz" xml:lang="tr"><span class="duz">Jeanne arabasını kilisenin önüne park etti. Yerli kadınlar ellerinde işporta malları, kolyeleri ve anahtarlıklarıyla ona doğru yaklaştı. Hepsinin kucağında bir bebek vardı. Jeanne onlara, sattıklarıyla ilgilenmediğini ifade eden bir işaret yaptı. Gülümsedi. Üstü başı pisti, yorgundu, saçları dağınıktı, ama kendini güzel hissediyordu. Kararlı. Ve kahraman.</span></p>

    <p class="duz" xml:lang="tr"><span class="duz">Sundurmanın altından içeri girdi ve kilisenin, yenilenmeden, olduğu gibi bırakılmış tarafına doğru yöneldi. Duvarlar çok kalındı. Duvar taşlarının yüzeyi kayalarınki gibi pürtüklüydü. Mekân burada, gerçek işlevini ortaya koyuyordu: savaş. Kilise yerlilere, iklime, paganizme direnmek için cangılın ortasında kurulmuş burçlarıyla müstahkem bir şato gibi inşa edilmişti.</span></p>

    <p class="duz" xml:lang="tr"><span class="duz">Yüksek tonozun altında, Jeanne sağa, manastır yoluna doğru yöneldi. Eva Arias’a göre, burada Belçika kökenli bir grup Cizvit yaşıyordu: Aziz Ignacio tarikatının rahipleri.</span></p>

    <p class="duz" xml:lang="tr"><span class="duz">İç avluda sertlik ve duygusuzluk, biraz daha dikkat çekici hale geliyordu. Avlu, Antikçağ arenalarını andıracak denli genişti. Altında yer yer tuğlaların göründüğü kaba sıvalı duvarlar. Tonozlu ve kireç badanalı galeriler. Aralarından otların bittiği, yamru yumru döşeme taşları. Tam ortada suyu akmayan bir çeşme.</span></p>

    <p class="duz" xml:lang="tr"><span class="duz">Bir yerli bir el arabasını itiyordu. Jeanne ona işaret etti ve yolda telefonla görüştüğü Cizvit rahibi Domitien’i nerede bulacağını sordu. Maya ortadan kayboldu. Jeanne beklerken, serin ve temiz havayı, taş ve sarmaşık kokusunu ciğerlerine çekti. Artık sabrının taştığını hissediyordu, ama bir yandan da canlı ve istekliydi.</span></p>

    <p class="duz" xml:lang="tr"><span class="duz">– Size yardımcı olamayız.</span></p>

    <p class="duz" xml:lang="tr"><span class="duz">Sütunların eğik gölgelerinin arasından genç bir adam belirdi. Lacoste bir gömlek giymiş, yumuşak yüz hatları olan tombul bir adam. Sarı saçları ve kaşları yüzüne hiçbir özellik katmıyordu. Bütün olarak, erimiş ve rasgele akarak yüzünün girinti çıkıntılarını oluşturmuş beyaz bir mumu andırıyordu.</span></p>

    <p class="duz" xml:lang="tr"><span class="duz">Adam Fransızca konuşmuştu, bu da teselli veren bir şeydi. Uyarısının fazla bir önemi yoktu.</span></p>

    <p class="duz" xml:lang="tr"><span class="duz">– Beni buraya getiren şeyin ne olduğunu bile bilmiyorsunuz.</span></p>

    <p class="duz" xml:lang="tr"><span class="duz">– Telefonda bana sorgu yargıcı olduğunuzu söylemiştiniz. Bizim adaletle bir işimiz olmaz. Özellikle de Fransız adaletiyle!</span></p>

    <p class="duz" xml:lang="tr"><span class="duz">– İzin verin açıklayayım.</span></p>

    <p class="duz" xml:lang="tr"><span class="duz">– Gerek yok. Kilisemizde sadece birkaç rahip var. Burada kendi silahlarımızla mücadele ediyoruz. Köylülerin bedensel huzuru ve ruhsal selameti için. Hiçbir cinai olayla bağımız, ilişkimiz yok.</span></p>

    <p class="duz" xml:lang="tr"><span class="duz">– Yine de geçmişte bir cinayet işlenmiş...</span></p>

    <p class="duz" xml:lang="tr"><span class="duz">– Demek sorun bu.</span></p>

    <p class="duz" xml:lang="tr"><span class="duz">Rahip Domitien, Jeanne’a acıyarak baktı.</span></p>

    <p class="duz" xml:lang="tr"><span class="duz">– Yirmi beş yıl sonra, bu eski olayı kurcalamaya geldiniz.</span></p>

    <p class="duz" xml:lang="tr"><span class="duz">– Neden olmasın?</span></p>

    <p class="duz" xml:lang="tr"><span class="duz">– Pierre Roberge, Antigua’da sadece birkaç saat kaldı. Sonra da görevlendirildiği misyona doğru yola çıktı. Atitlán Gölü civarındaki bir yetimhaneye.</span></p>

    <p class="duz" xml:lang="tr"><span class="duz">– Nereden geliyordu? Belçika’dan mı?</span></p>

    <p class="duz" xml:lang="tr"><span class="duz">– Hayır. Arjantin’den. Kuzeydoğusundan.</span></p>

    <p class="duz" xml:lang="tr"><span class="duz">Orta Amerika ile Arjantin arasındaki ilk bağ. Kafayı kuzeydoğudaki cangıla takmış Niels Agosto’nun mektubu. Roberge orada bu hastalığa yakalanmış olabilir miydi? Jeanne’ı ateş basmıştı. Elde ettiği bu somut ipucunun peşini bırakamazdı.</span></p>

    <p class="duz" xml:lang="tr"><span class="duz">– Onun hakkında ne biliyorsunuz?</span></p>

    <p class="duz" xml:lang="tr"><span class="duz">– O tarihte burada değildim. Yirmi dokuz yaşındayım. Kıdemli rahipler bana anlattı. Onu buraya, Guatemala’ya kabul ettikleri için hep pişmanlık duymuşlar. Tarikatımızda fazla rahip yokmuş. O dönemde tarikatın üzerindeki baskı çok fazlaymış. Ladinolar rahipleri öldürüyormuş, anlıyor musunuz? Ve Roberge güçlü kuvvetli bir adammış. Böyle gönüllü birini göz ardı etmek söz konusu değilmiş. Buraya iyi niyetlerle gelmiyor olsa bile.</span></p>

    <p class="duz" xml:lang="tr"><span class="duz">– Nasıl niyetler?</span></p>

    <p class="duz" xml:lang="tr"><span class="duz">– Bir şeylerden kaçtığı söylendi. Kötü bir ünü varmış.</span></p>

    <p class="duz" xml:lang="tr"><span class="duz">– “Kötü ün”den kastınız ne?</span></p>

    <p class="duz" xml:lang="tr"><span class="duz">Cizvit tombul ellerini salladı.</span></p>

    <p class="duz" xml:lang="tr"><span class="duz">– Söylentiler. Sadece söylentiler.</span></p>

    <p class="duz" xml:lang="tr"><span class="duz">– Ne tür söylentiler?</span></p>

    <p class="duz" xml:lang="tr"><span class="duz">Domitien, gözlerini Jeanne’dan kaçırarak sürekli etrafına bakınıyordu.</span></p>

    <p class="duz" xml:lang="tr"><span class="duz">– Ne tür söylentiler?</span></p>

    <p class="duz" xml:lang="tr"><span class="duz">– Bir iblisten söz ettiler. Ona eşlik eden bir iblisten.</span></p>

    <p class="duz" xml:lang="tr"><span class="duz">– İçine şeytan mı girmiş?</span></p>

    <p class="duz" xml:lang="tr"><span class="duz">– Hayır. Başka bir şey. Bir çocuk... Onunla birlikte olan bir çocuk.</span></p>

    <p class="duz" xml:lang="tr"><span class="duz">– Bir yetim mi?</span></p>

    <p class="duz" xml:lang="tr"><span class="duz">Cizvit avluya doğru umutsuz gözlerle baktı. Onu buradan çıkaracak bir ziyaretçi, bir fırtına, herhangi bir şey bekliyor gibi bir hali vardı.</span></p>

    <p class="duz" xml:lang="tr"><span class="duz">– Anlamıyorsunuz değil mi? dedi Domitien sinirli bir şekilde.</span></p>

    <p class="duz" xml:lang="tr"><span class="duz">– O çocuğun, Roberge’in çocuğu olduğunu mu söylemek istiyorsunuz?</span></p>

    <p class="duz" xml:lang="tr"><span class="duz">Bir din adamının anlamlı suskunluğu. Jeanne bunu beklemiyordu. Ama hemen toparlandı. Ve bir varsayımı düşünmeden yapamadı: Féraud’nun muayenehanesindeki yaşlı İspanyol, Roberge olabilir miydi? Sesi hâlâ kulaklarındaydı: “Benim ülkemde, bu çok yaygın bir uygulamaydı. Herkes böyle yapıyordu.” Cemaatindekilerle yatan bir rahip mi?</span></p>

    <p class="duz" xml:lang="tr"><span class="duz">Bazı noktalar örtüşüyordu: bir baba ile oğlunun arasındaki sır, Joachim’in, uğursuz bir çocuğun, istenmeyen –otistik olmuş– bir evladın ret duygusu... Ama hiç uyuşmayan başka ayrıntılar da vardı: Féraud’nun muayenehanesindeki yaşlı adamın İspanyol aksanı vardı. Roberge ise Belçika asıllıydı. Latin Amerika’da geçirdiği yıllar içinde dili mi bozulmuştu? Olamazdı. Diğer yandan, Eva Arias’a göre Roberge o dönemde altmışlı yaşlarındaydı. Bu da, bugün doksan yaşında olmasını gerektirirdi.</span></p>

    <p class="duz" xml:lang="tr"><span class="duz">Olayı en baştan ele almaya karar verdi.</span></p>

    <p class="duz" xml:lang="tr"><span class="duz">– Çocuk, dedi, erkek mi yoksa kız mıydı?</span></p>

    <p class="duz" xml:lang="tr"><span class="duz">– Bir erkek.</span></p>

    <p class="duz" xml:lang="tr"><span class="duz">– Adını biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Kaç yaşındaymış.</span></p>

    <p class="duz" xml:lang="tr"><span class="duz">– Tam olarak bilmiyorum. Onlu yaşlarda sanırım. Bir kez daha yineliyorum, Antigua’da fazla kalmamışlar. Tam kıyamet kopacağı sırada da ayrılmışlar. Öte yandan Roberge orada iyi işler yapmış. Bunu kabul etmek lazım. Misyona bayağı insan toplamış. Ve askerlere karşı koymuş...</span></p>

    <p class="duz" xml:lang="tr"><span class="duz">– Neden iblisten söz ettiniz? Çocuğun ruhuna şeytan mı girmişti?</span></p>

    <p class="duz" xml:lang="tr"><span class="duz">– Bakın. Hiçbir şey bilmiyorum. Çok şey anlattılar. Çocuğun bir kötülük simgesi olduğu söyleniyor. Mayaların inançları da buna eklenmiş. Çok sık yinelenen bir şey de, Pierre Roberge’in çocuğun sultası altında olduğuymuş. Cinayet belki de bu dedikoduların altında bir gerçek olduğunu ispatlamıştır...</span></p>

    <p class="duz" xml:lang="tr"><span class="duz">– Daha sonra ne oldu? Roberge mahkûm olmuş mu?</span></p>

    <p class="duz" xml:lang="tr"><span class="duz">Cizvit kafasını “hayır” anlamında salladı. Bu sadece soruya verilmiş bir cevap değildi. Durumu da niteliyordu. Artık konuşmayacaktı. İletişim kesilmişti. Jeanne yerinden kıpırdamıyordu.</span></p>

    <p class="duz" xml:lang="tr"><span class="duz">– Bu olayla ilgili tüm ayrıntıları gerçekten öğrenmek istiyorsanız, diye fısıldadı rahip bıkkın bir ses tonuyla, o dönemde burada olan biri var. O hanım size Roberge’den söz edebilir.</span></p>

    <p class="duz" xml:lang="tr"><span class="duz">– “Hanım” mı?</span></p>

    <p class="duz" xml:lang="tr"><span class="duz">– Rosamaria Ibanez. Bir arkeolog. Roberge’e çok bağlı biri.</span></p>

    <p class="duz" xml:lang="tr"><span class="duz">– Onu nerede bulabilirim?</span></p>

    <p class="duz" xml:lang="tr"><span class="duz">– Burada. Antigua’da. Calle Oriente’de kazı yapıyor. Size nasıl gideceğinizi tarif edebilirim. Uzak değil.</span></p>

    <p class="duz" xml:lang="tr"><span class="duz">Rahip, Jeanne’ın bloknotunu ve keçeli kalemini aldı, davetsiz misafirden kurtulduğu için çok mutluydu. Solgun alnı terden pırıl pırıldı.</span></p>

    <p class="duz" xml:lang="tr"><span class="duz">– Ya şu cinayet? dedi yeniden Jeanne. Yenen yerli kız? Ekleyecek bir şeyiniz yok mu?</span></p>

    <p class="duz" xml:lang="tr"><span class="duz">Domitien bloknotunu iade etti.</span></p>

    <p class="duz" xml:lang="tr"><span class="duz">– San Pedro Kilisesi. Rosamaria Ibanez. Binanın arkasında, manastır harabelerinde çalışıyor.</span></p>
  </div>
</body>
</html>