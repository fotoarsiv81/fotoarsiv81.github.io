<html xmlns="http://www.w3.org/1999/xhtml">
<head>
  <title>40.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x40">
    <h1 class="bolum-ismi" id="toc-anchor" xml:lang="tr"><span class="bolum-ismi">40</span></h1>

    <p class="duz" xml:lang="tr"><span class="duz">Kan bankası.</span></p>

    <p class="duz" xml:lang="tr"><span class="duz">Batahola Sur semtinde yer alan Plasma Inc. binası, adalet sarayından çok daha sağlam ve çok daha iyi korunan bir kaleydi. Çevre duvarlarının üzerinde çapraz olarak yerleştirilmiş jiletli tel rulolar vardı, kulübelerinin içinde bekleyen silahlı nöbetçiler son derece dikkatli görünüyordu.</span></p>

    <p class="duz" xml:lang="tr"><span class="duz">Kaleye girmek için Jeanne pasaportunu gösterdi. Herhangi bir sorun çıkmadı. Her şeye rağmen, gönüllü bir donör de olabilirdi. Tropikal tarzda döşenmiş büyük bir hole girdi. Karo yer döşemesi. Şeritli storlar. Tavandaki vantilatörler. Donörler bir dizi tezgâhın önünde kuyruklar oluşturmuştu. Kimileri ise, bir kilisedeki gibi art arda yerleştirilmiş banklara oturmuş bir televizyon ekranına dalgın gözlerle bakıyorlardı. Görünürde ne bir hemşire, ne de beyaz önlüklü biri vardı, ama yer karolarına bile çökmüş gibi görünen ağır bir eter kokusu etrafa hâkimdi. Bilgisayar klavyelerinin tıkırtısı bir ölüm dansı gibi holde yankılanıyordu.</span></p>

    <p class="duz" xml:lang="tr"><span class="duz">Jeanne kendini kötü hissediyordu. Boğucu hava. Pis koku. Saat farkı. Tüm bunlardan dolayı midesi ağrıyordu. Dış görünümü hoşuna giden bir kadın dikkati çekti. Ellili yaşlardaydı. Üzerinde kareli bir bluz vardı. Pekinlilere özgü yamyassı bir yüz, kocaman gözlük çerçevesinin ardına gizlenmiş çekik gözler. Kolunun altındaki dosya ona önemli bir zevat havası veriyordu. Her ne olursa olsun, Jeanne bu kanıdaydı.</span></p>

    <p class="duz" xml:lang="tr"><span class="duz">–</span> <span class="italik">Por favor señora</span><span class="duz">...<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Jeanne hiçbir açıklamada bulunmadan, Eduardo Manzarena’yla görüşmek istediğini söyledi. Pekinli kadın gülümseyerek ona “müdür bey”in henüz gelmediğini söyledi. Daha sonra yeniden uğraması gerekiyordu. Veya yarın. Kadın yalan söylüyordu. Manzarena bugün gelmeyecekti –saat 17.00’yi geçiyordu. Bir ses, Manzarena’nın bürosuna hiçbir zaman gelmediğini kulağına fısıldıyordu...</span></p>

    <p class="duz" xml:lang="tr"><span class="duz">Jeanne kadına teşekkür etti. Çıkış kapısına doğru yöneldi, sekreter de kendi yoluna gitmişti. Sonra geri döndü ve bulduğu ilk kapıdan içeri süzüldü. Uzunlamasına bir bekleme salonuna geçti. İnsanlar, kendilerini kan vermeye, Nikaragua’nın geleceğini inşa etmeye çağıran afişlerin altında uyukluyordu.</span></p>

    <p class="duz" xml:lang="tr"><span class="duz">Öne doğru uzatılmış bir sürü ayağın üstünden atlayarak geçti ve sonraki kapının kolunu yakaladı. Bir levhanın üzerinde “</span><span class="italik">Sala de extracción</span><span class="duz">”<a class="footnote-link" href="#footnote-231-2" id="footnote-231-2-backlink">[2]</a> yazıyordu. Burada koku çok daha yoğundu. 90 derecelik alkol, iyot, çamaşır suyu, ter... Donörlerin oturduğu, kırmızı, taklit deriden, eski kuaför koltuklarının bulunduğu penceresiz bir oda gördü. Donuk bakışlar, solgun tenler, terli şakaklar... Buradaki herkes sanki can çekişiyordu. Damarlarına bağlı plastik kan poşetleri oldukça büyüktü. Okuduğu makalelerin tersine Plasma Inc.’de kan alma koşulları son derece sağlıksızdı. Bir köşede, temizlik görevlisi kadın paspas yapıyordu. Başka bir köşede ise, yanında açık alet çantasıyla bir işçi, yer muşambasının kalkmış kısmını yapıştırıyordu.</span></p>

    <p class="duz" xml:lang="tr"><span class="duz">Jeanne başka bir kapı aradı. Manzarena’nın veya sekreterinin ofisini bulmayı ümit ediyordu. Orada Manzarena’nın ev adresini bulabilirdi. Eğer Vampir ona gelmiyorsa, o Vampir’e gidecekti. Başka bir koridor. Her odanın kocaman camı vardı, böylece Jeanne içerde ne olup bittiğini görebiliyordu. Kimse ona aldırış etmiyordu.</span></p>

    <p class="duz" xml:lang="tr"><span class="duz">Bir ses onu durdurdu. Santrifüj cihazlarının gürültüsü. Bir otomatik çamaşır makinesi gibi, tamburlar aralıksız dönüyordu. Bu konu hakkında bazı makaleler okumuştu. Kan alındıktan sonra plazma, santrifüj yöntemiyle eritrositlerinden, lökositlerinden ve trombositlerinden ayrılıyordu. Faktör VIII olarak –tip A hemofili hastalarında kullanılan pıhtılaştırıcı protein– adlandırılan, protein bakımından zengin plazma elde ediliyordu. Jeanne, hayat kurtarmaya yönelik bir sağlık kuruluşunda bulunduğuna inanmakta zorlanıyordu.</span></p>

    <p class="duz" xml:lang="tr"><span class="duz">Yeni bir salon. Pembe duvarlar. ABD’ye gönderilecek ürünlerin konduğu soğutucu kapıları. Ayrıca, kan poşetlerinin yerleştirildiği ve rafları, pıhtılaşmalarını önlemek için ileri geri hareket eden camlı dolaplar da vardı. Jeanne, Kuzey Amerikalılar burayı görmeye gelse, Eduardo Manzarena’nın plazmalarını almaktan vazgeçerler, diye düşündü.</span></p>

    <p class="duz" xml:lang="tr"><span class="duz">Sonunda idari bölüm. Ofisler. Vantilatörler. Saçları topuzlu sekreterler. Jeanne kızlara bakmadan yanlarından geçti, patronun ofisinin koridorun sonunda olabileceğini düşünüyordu. İlk köşede, biri sağda, diğeri solda iki odaya açılan bir ek bölüm vardı. İlk odanın kapısı kapalıydı. İkinci ise açık, ancak boştu. Sekreterin ofisi. Yazı makinesinin yanındaki eski usul fihristi gördü. Çelik iki halkaya geçirilmiş delikli fişler.</span></p>

    <p class="duz" xml:lang="tr"><span class="duz">Fişleri hızla karıştırdı. MANZARENA EDUARDO. Fişte patronun ev adresi ve telefonu yazılıydı. Nikaragua usulü bir adres. Managua birçok kez depremler ve siklonlarla yıkıldığı ve birçok kez yeniden inşa edildiği için sokakların ne adı, ne de numarası vardı. Dolayısıyla adresler de anayönlere, blokların özelliklerine ve diğer belirleyici işaretlere –çoğunlukla da folklorik– göre bulunuyordu.</span></p>

    <p class="duz" xml:lang="tr"><span class="duz">Bir kâğıt ile bir kalem aldı ve bilgileri not etti: “</span><span class="italik">Tica bus, 1 cuadra del lago y 1 cuadra y media arriba</span><span class="duz">.” Aşağı yukarı anlamı şuydu: Tica otobüs terminalinden sonra göle doğru bir blok ile yukarı doğru, yani doğuya doğru bir buçuk blok arasında yer alan noktaya gidilmesi gerekiyordu. Taksi şoförünün mesajı anlayacağını düşünerek not aldı.</span></p>

    <p class="duz" xml:lang="tr"><span class="duz">Birkaç dakika sonra dışarıdaydı. Şoför şifreli metni hemen anlayıp yola çıktı. Jeanne koltuğuna iyice yerleşti. Şoförden, klimayı sonuna kadar açmasını istedi. Madrid Havaalanı’ndan aldığı kokulu ıslak mendillerle yüzünü sildi –şimdilik en iyi fikir buydu.</span></p>

    <p class="duz" xml:lang="tr"><span class="duz">Ve sakin olmaya çalıştı.</span></p>

    <p class="duz" xml:lang="tr"><span class="duz">Akşam oluyordu. Jeanne’ın içinde kötü bir his vardı. Belki çok geç kalmıştı... Belki de Joachim, Manzarena’nın kapısını çoktan çalmıştı... Belki de Manzarena...</span></p>

    <p class="duz" xml:lang="tr"><span class="duz">Ürperdi.</span></p>

    <p class="duz" xml:lang="tr"><span class="duz">Ve sonra bu önsezisinin nedenini anladı.</span></p>

    <p class="duz" xml:lang="tr"><span class="duz">Nedeni Manzarena değildi.</span></p>

    <p class="duz" xml:lang="tr"><span class="duz">Söz konusu olan Antoine Féraud’ydu. Artık emindi. Féraud, Joachim ile babasını Managua’da bulmuştu. Onları ikna etmek istemişti. Onları adalete teslim olmaya teşvik etmeye çalışmıştı.</span></p>

    <p class="duz-son-paragraf-2" xml:lang="tr"><span class="duz">Ve bu tutumu hayatına mal olmuştu.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Lütfen hanımefendi.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “Kan alma odası.” (ç.n.)</span></p>
      </div>
    </div>
  </div>
</body>
</html>