<html xmlns="http://www.w3.org/1999/xhtml">
<head>
  <title>6.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x6">
    <h1 class="bolum-ismi" id="toc-anchor" xml:lang="tr"><span class="bolum-ismi">6</span></h1>

    <p class="duz" xml:lang="tr"><span class="duz">Dönüş yolunda Jeanne, Taine’ın davasını düşündü. Kıskanıyordu. Bu soruşturmayı kıskanıyordu. Cinayetin vahşetini. Bu tür bir soruşturmanın içerdiği gerilimi, karmaşıklığı kıskanıyordu. Cinai olayları aydınlatmak için sorgu yargıcı olmayı istemişti. Tek amacı seri katilleri yakalamaktı. Onların öldürme çılgınlıklarının şifresini çözmek. Onların acımasızlıklarıyla mücadele etmek.</span></p>

    <p class="duz" xml:lang="tr"><span class="duz">Beş yıldan beri Nanterre Asliye Ceza Mahkemesi’nde görev yapıyordu ve sadece önemsiz birtakım davalara bakmıştı. Uyuşturucu kaçakçılığı. Karıkoca kavgaları. Sigorta dolandırıcılığı. Ve ne zaman bir cinayet davası önüne gelse, sebebi para, alkol veya sıradan bir öfkenin yol açtığı herhangi bir şey oluyordu.</span></p>

    <p class="duz" xml:lang="tr"><span class="duz">Porte Maillot’yu geçti ve Neuilly Köprüsü’ne gitmek için Charles-de-Gaulle Caddesi’ne saptı. Trafik yoğundu. Ağır ilerliyordu. Kendisine rağmen, Jeanne belleğinin harekete geçtiğini hissediyordu. François Taine’in davası bir anısını canlandırmıştı. En kötü anısını. Bu da onun eğilimini açıklıyordu. Yalnızlığını. Kan tutkusunu.</span></p>

    <p class="duz" xml:lang="tr"><span class="duz">Elleriyle direksiyonu sımsıkı kavradı ve geçmişiyle yüzleşmeye hazırlandı. Marie’yi, ablasını düşündüğünde, aklına hep saklambaç oyunu geliyordu. Hiçbir zaman bitmemiş olan o saklambaç oyunu. Sessizlik ormanındaki...</span></p>

    <p class="duz" xml:lang="tr"><span class="duz">Aslında hiçbir şey bu şekilde gerçekleşmemişti, ama hatırasında saklambaç oyunundaki ebe oydu, Jeanne’dı. Yüzü bir ağaca dönük, gözlerini yummuş, sayıyordu. Ve kendi mırıltısıyla bölümlere ayrılan olaylar yeniden gözünde canlanıyordu.</span></p>

    <p class="italik" xml:lang="tr"><span class="italik">1, 2, 3...</span></p>

    <p class="duz" xml:lang="tr"><span class="duz">Bir akşam, on yedi yaşındaki Marie eve dönmemişti. İki çocuğunu tek başına yetiştiren annesi endişelenmişti. Kızının arkadaşlarını aramıştı. Kimse onu görmemişti. Kimse nerede olduğunu bilmiyordu. O telefon trafiğinin ritmi içinde Jeanne uykuya dalmıştı. Kaygılarından kurtulmak için alçak sesle saymayı sürdürerek.</span> <span class="italik">10, 11, 12...</span> <span class="duz">Sekiz yaşındaydı. Ablası saklanmıştı. Bu bir oyundu. Hepsi bu</span></p>

    <p class="duz" xml:lang="tr"><span class="duz">Ertesi sabah bazı adamlar gelmişti. Courbevoie Garı’ndan, oranın altındaki bir otoparktan söz ediyorlardı. Marie’yi o karanlık yerde bulmuşlardı. Polisler, genç kızın başka yerde öldürüldükten sonra cesedinin sabaha karşı oraya bırakıldığını düşünüyordu ve... Jeanne artık hiçbir şey işitmiyordu. Ne annesinin ulumalarını, ne de polislerin konuşmalarını. Daha güçlü bir şekilde saymaya devam ediyordu.</span> <span class="italik">20, 21, 22...</span> <span class="duz">Oyun bitmemişti. Sadece gözlerini açmaması gerekiyordu. Açtığında ablasını yeniden görecekti.</span></p>

    <p class="duz" xml:lang="tr"><span class="duz">Üç gün sonra annesi bir kriz geçirince onu karakola götürmüşlerdi. Polisler onunla ilgilenmişti. Orada dosyayı da görme imkânı bulmuştu. Gizlice. Cesedin fotoğraflarını: Ceset korkulukların yanında yerde yatıyordu, kollar ve bacaklar yer değiştirmişti, iç organları karnının üstünde duruyordu, ayağında kısa konçlu beyaz çoraplar, balerin ayakkabıları, çember vardı.</span></p>

    <p class="duz" xml:lang="tr"><span class="duz">Jeanne bu görüntüleri tam olarak kavrayamamıştı. Fotoğrafların grenleri. Siyah-beyaz. Ablasının yüzünü örten sarı peruk. Ama okumuştu. Rapordaki cümleleri. Marie’nin boğularak öldürüldüğü yazıyordu –bunun ne anlama geldiğini bilmiyordu. İç organları boşaltılmıştı –bunu da anlamamıştı. Kolları ve bacakları kesilmiş ve yerleri değiştirilmişti –bacaklar omuzların eklemlerine, kollar da gövdenin altına. Katilin “korkunç bir mizansen” yarattığı da yazılıydı raporda. Ama bu ne anlama geliyordu?</span></p>

    <p class="duz" xml:lang="tr"><span class="italik">31, 32, 33...</span> <span class="duz">Tüm bunlar</span> <span class="italik">imkânsızdı</span><span class="duz">. Jeanne gözlerini açacaktı. Ağacın gövdesini görecekti. Başını çevirip bakacak ve sessizlik ormanına dalacaktı. Marie oradaydı, oralarda bir yerde, yaprakların, dalların arasında. Saymaya devam etmeliydi. Rakamlara saygı göstermeliydi. Ona saklanması için zaman vermeliydi. Onu saklandığı yerde bulacaktı...</span></p>

    <p class="duz" xml:lang="tr"><span class="duz">Cenaze töreni yapılmıştı. Jeanne tüm bunları bir uyurgezer gibi yaşamıştı. Süt dökmüş kedi tavırlarıyla, deri ceketlerinden yayılan kokularla ve sürekli yineledikleri aynı kelimelerle polislerin yaptığı ziyaretler. Ardından annesinin iyiden iyiye kötüleşmesi. Bir yıl sonra da, kullandığı uyuşturuculardan bitkinleşmiş ve tombullaşmış annesi, ağır ağır konuşarak ona hep en sevdiği kızı olduğunu söylemişti.</span> <span class="italik">Bir karmaşa ortamında doğdun ve bu yüzden seni hep daha çok sevdim.</span></p>

    <p class="duz" xml:lang="tr"><span class="duz">Jeanne ile Marie’nin babaları aynı değildi. Marie’nin babası gitmişti: Ondan hiç söz edilmezdi. Jeanne’ın babası da onları terk etmişti; ondan daha da az söz edilirdi. Bıraktığı tek miras, adıydı: Korowa. Yıllar sonra Jeanne öğrenmek istemişti. Annesine sormuştu. Babası Polonyalıydı. Sinemacı olduğunu iddia eden ve Roman Polanski, Jerzy Skolimowski, Anrzej Zulawski gibi yönetmenlerin yetiştiği Lodz Sinema Okulu’nda eğitim gördüğünü söyleyen bir uyuşturucu müptelası. Gerçek bir kadın avcısı. Ve ağzı laf yapan biri. Yetmişli yılların sonunda ülkesine dönmüştü. Bir daha da ondan haber alınmamıştı.</span></p>

    <p class="duz" xml:lang="tr"><span class="duz">Jeanne, yetmişli yılların geleneği içinde, bir hippi kazasının meyvesiydi. İki “junkie” bir LSD veya eroin partisinde karşılaşmıştı. Sevişmişlerdi. Bu uyuşturucu tribi de Jeannne’ın doğumuyla neticelenmişti. Bununla birlikte, annesinin de söylediği gibi Jeanne hep en çok sevilen çocuk olmuştu. Ve bu durum, şimdi onun aleyhine dönüyordu. Çünkü ölen Marie’ye yeterli özen gösterilmemişti. Annesinin inancı bu yöndeydi. O halde bu, onun, yani Jeanne’ın, en çok sevilen evladın hatasıydı. Annesinin gözdesinin hatası. Kayırılan çocuğun hatası. O annesinin kanatları altındayken, ablası işkence görmüştü...</span></p>

    <p class="italik" xml:lang="tr"><span class="italik">43, 44, 45...</span></p>

    <p class="duz" xml:lang="tr"><span class="duz">Marie’nin bir cinayete kurban gitmesinden çok, bu sözler Jeanne’ın kararında etkili olmuştu. Kendini borçlu hissediyordu. Marie’ye karşı. Tüm kadın kurbanlara karşı. Tecavüze uğrayan kadınlara, dayak yiyen eşlere, katledilen isimsiz kadınlara karşı. Sorgu yargıcı olacaktı. O pislik herifleri bulacak ve kanun adına onları cezalandıracaktı.</span> <span class="italik">54, 55, 56...</span></p>

    <p class="duz" xml:lang="tr"><span class="duz">İşte bu düşünceyle bakaloryasını vermişti. Bu saplantıyla hukuk mastırını tamamlamıştı. Bu sabit fikirle Hukuk Araştırmaları Enstitüsü’nde bir yıl boyunca hazırlık sınıfına devam etmiş, sonra Ulusal Yargıçlık Okulu’na girmişti. Mezun olduktan sonra bu baskıdan kurtulmak için bir yıllığına Latin Amerika’ya gitmiş, ama bir işe yaramamıştı. Fransa’ya geri dönmüştü. Nanterre’e tayin olmadan önce iki yıl Limoges’da, üç yıl da Lille’de görev yapmıştı.</span></p>

    <p class="duz" xml:lang="tr"><span class="duz">Île-de-France’a dönünce, ablasının cinayet dosyasını yeniden açmıştı –her şey, Nanterre Asliye Ceza Mahkemesi’nin yetki alanındaki Courbevois’da olmuştu. Savcılık arşivinin bulunduğu kamu düzeni bürosuna gitmişti.</span></p>

    <p class="duz" xml:lang="tr"><span class="duz">Dosyayı okumuş, bir daha okumuş, incelemişti. Ama onu harekete geçirecek bir şey bulamamıştı. Son derece saf bir şekilde, kısa yargıçlık deneyiminin olayı çözmesine yardımcı olacağını düşünmüştü. Bir ipucu bulacağını sanmıştı. Ama hayır. En ufak bir ipucu yoktu. Ve katil hiçbir şekilde açık vermemişti.</span></p>

    <p class="duz" xml:lang="tr"><span class="duz">Dikkatini çeken tek şey,</span> <span class="italik">Actuel</span> <span class="duz">dergisinin bir muhabirinin yaptığı gözlemdi. Ekim 1981 tarihli bir dergi kupürü dosyaya eklenmişti. Muhabir, katilin mizanseni ile sanatçı Hans Bellmer’in “bebekleri” arasındaki benzerliklere dikkat çekmişti. Kollar ve bacaklardaki aynı yer değişikliği. Aynı sarı peruk. Aynı kısa konçlu, beyaz çoraplar ve siyah ayakkabılar. Aynı çember...</span></p>

    <p class="duz" xml:lang="tr"><span class="duz">Jeanne araştırma yapmıştı. Bellmer, XX. yüzyılın başlarında yaşamış bir Alman ressam ve heykeltıraştı, daha sonra fotoğraf sanatıyla ilgilenmişti. Jeanne, onun insan boyutlarındaki bebeklerini görünce büyük bir şok yaşamıştı. Kolları, bacakları koparılmış ablasının cesediyle tam bir benzerlik arz ediyorlardı. Seyahatlere çıkmıştı. New York Modern Sanat Müzesi. Londra Tate Gallery. Almanya’daki başka müzeler. Centre Pompidou’ya sık sık gitmişti. Heykelleri, gravürleri, resimleri görmüştü. Ağlamıştı. Kafasında, onunla aynı yolu izleyen bir katil canlandırmıştı. Bu müzelerdeki, bu şeytani asemblajlardan etkilenmiş bir çılgın. Tüm bu gördüklerini, insan vücutlarında gerçekleştirmekten başka bir seçeneği olmayan bir tür ilham hırsızı.</span></p>

    <p class="duz" xml:lang="tr"><span class="duz">Sanatçının belirli dönemlerde yaşamış olduğu yerlere de gitmişti. Almanya’daki. Fransa’daki –Paris ve Provence. Buraların yakınlarındaki polis ve jandarma karakollarıyla da temasa geçmişti. Katilin izini arıyordu. Bir ayrıntı. Bir ipucu. Ama herhangi bir sonuç yoktu.</span></p>

    <p class="duz" xml:lang="tr"><span class="duz">Sonunda bu gerçeğe boyun eğmişti. Gözlerini yummuş, alçak sesle sayan küçük kız olarak kalacaktı her zaman. Ormandaki hakikati ortaya çıkarmayı isteyen küçük kız. Ablasını da, onun katilini de bulmak için değil, sadece bir</span> <span class="italik">açıklama</span> <span class="duz">getirmek için. Bir gün kötülüğün kaynağını bulacaktı.</span></p>

    <p class="italik" xml:lang="tr"><span class="italik">67, 68, 69...</span></p>

    <p class="duz" xml:lang="tr"><span class="duz">Jeanne irkildi. Arabasının camına vuruyorlardı. Çevresine bakındı. Joliot-Curie Caddesi’ndeki Nanterre Adalet Sarayı’na kadar otomatik hız sabitleyiciyle gelmişti. Ve refleks olarak da binanın önünde durmuştu.</span></p>

    <p class="duz" xml:lang="tr"><span class="duz">Bir polis memuru cama doğru eğilmişti.</span></p>

    <p class="duz" xml:lang="tr"><span class="duz">– Burada duramazsınız hanımefendi. Burası... Oh, özür dilerim. Sizi tanıyamadım yargıç hanım.</span></p>

    <p class="duz" xml:lang="tr"><span class="duz">– Ben... Ben otoparka gidiyorum.</span></p>

    <p class="duz" xml:lang="tr"><span class="duz">Jeanne birinci vitese geçti ve bodrum kattaki otoparka inen rampaya doğru yöneldi. Dikiz aynasına bir göz attı. Yüzü gözyaşlarıyla kaplıydı.</span></p>

    <p class="duz" xml:lang="tr"><span class="duz">Otoparkın karanlığına girerken, arabasının içinin tuhaf bir sesle dolduğunu fark etti. Alçak bir sesle sayan kendi sesiydi bu.</span></p>

    <p class="italik" xml:lang="tr"><span class="duz">–</span> <span class="italik">81, 82, 83...</span></p>

    <p class="duz" xml:lang="tr"><span class="duz">Ağacın gövdesine yaslanmış küçük kız.</span></p>

    <p class="duz" xml:lang="tr"><span class="duz">Gözlerini kapatmış eller.</span></p>
  </div>
</body>
</html>