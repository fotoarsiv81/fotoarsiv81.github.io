<html xmlns="http://www.w3.org/1999/xhtml">
<head>
  <title>49.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x49">
    <h1 class="bolum-ismi" id="toc-anchor" xml:lang="tr"><span class="bolum-ismi">49</span></h1>

    <p class="duz" xml:lang="tr"><span class="duz">Bir gün, Peru’dayken, bir foto muhabiri ona şöyle demişti: “Yabancı bir ülkede, bir sorunu çözmek için elçiliğe başvurmak akla en son gelen şeydir. Ama her zaman en iyisidir.”</span></p>

    <p class="duz" xml:lang="tr"><span class="duz">Jeanne bu öğüdü hatırladı. Saat 20.00’de Managua’da bir araba kiralamak</span> <span class="italik">Görevimiz Tehlike</span> <span class="duz">filmini andırıyordu. Fransa Dışişleri Bakanlığı’nı arayarak ismini öğrendiği, Fransız Elçiliği’ndeki kültür ataşesinin –Marc adında biriydi– yardımı olmaksızın imkânsızdı. Budget acentesinin müdürünü tanıyordu, telefon edebilir ve acenteyi açtırabilirdi. Marc her şeyi yapabilirdi.</span></p>

    <p class="duz" xml:lang="tr"><span class="duz">Jeanne, ona hiçbir soru sormamış olan bu genç adama minnettarlığını nasıl göstereceğini bilememişti. Şimdi Mitsubishi Lancer’ın direksiyonunda ülkenin kuzeybatısına doğru ilerliyordu. Uzun bir yolculuk olacaktı. Nikaragua’yı baştan başa geçecek, sonra Guatemala’ya ulaşmak için Salvador’u kat edecekti. Hepsi toplamda yaklaşık bin kilometreydi...</span></p>

    <p class="duz" xml:lang="tr"><span class="duz">Yol basitti: sadece bir taneydi çünkü. Orta Amerika’yı kuzeyden güneye geçen bir Panamerikan yolu. Bu küçük ülkelerdeki tüm savaşları, tüm devrimleri görmüş olan efsanevi yol. Dört veya sekiz şeritli bir otoyol değildi, beyaz bir şeritle ikiye ayrılmış basit bir yoldu. Cangılın, ovaların, dağların, ekili tarlaların, gecekondu semtlerinin arasından geçen ve onu aklındaki düşünceye götüren bir yol: Amerika kıtasının güneyi ile kuzeyi arasında bağlantı kurduran düşünceye.</span></p>

    <p class="duz" xml:lang="tr"><span class="duz">Gece karanlıktı. Jeanne manzarayı seyredemediği için üzülüyordu. Dumanı tüten volkanlar ve kraterleri. Göller ve sedef parlaklığında yüzeyleri. Sarmaşanlarıyla içine girilmesi zor cangıllar... Tüm bunları görmek yerine, elleri direksiyonda, karşıdan gelen bir başka arabanın farlarıyla gözlerini kırpıştırarak, bu tekdüze asfalt yolda ilerliyordu.</span></p>

    <p class="duz" xml:lang="tr"><span class="duz">Nikaragua’da yaşadıklarının bir muhasebesini yapmaya çalıştı. Bilanço parlak değildi. Hatta başarısızdı. Eduardo Manzarena’nın öldürülmesini engelleyememişti –Joachim’le hiç ilgisi olmayan Niels Agosto’nun öldürülmesini hesaba katmıyordu bile. Onun hakkında hiçbir şey öğrenememişti. Antoine Féraud’yu bulamamıştı. Sadece yeni bir ipucuna ulaşmıştı. En azından ipucu olarak değerlendirebileceği bir şey... Hatta tam olarak emin olamadığı, Arjantin’den gelen şu hastalıklı kan düşüncesi. Şu anda gittiği yoldan bile emin değildi. 1982’de Atitlán Gölü yakınlarında bir rahip tarafından işlenmiş bir yamyam cinayeti...</span></p>

    <p class="duz" xml:lang="tr"><span class="duz">Ama bu kaçma duygusunu seviyordu. Kayboluyordu. Buharlaşıyordu. Bu soruşturmada soyutlaşıyordu. Sürecin kusursuz neticesi ise, otel ödemesi sırasında banka hesabının önemli bir darbe almış olmasıydı. İster kordoba, ister dolar, ister avro olsun hesap bayağı tuzluydu.</span></p>

    <p class="duz" xml:lang="tr"><span class="duz">Dikkatini yeniden yola verdi. CA1 yolunun kenarındaki yerleşim yeri büyüleyiciydi. Araba lastiklerinden ve branda bezinden yapılmış kulübelerden, kir pas içinde ucuz meyhanelerden, ne sattığı belli olmayan dükkânlardan oluşan kargaşa dolu bir hayat. Yalancı mermerden kuğular, bahçe cüceleri, krom kaplamalı tamponlar, dev kabaklar, karmakarışık bir sürü şey satılıyordu... Mumlu kâğıttan yapılmış küçük odaları andıran ve hepsi elektrikle aydınlanan dükkânlardan altın sarısı bir renk yayılıyordu.</span></p>

    <p class="duz" xml:lang="tr"><span class="duz">Jeanne paslanmış dükkân tabelaları, dini levhalar –JESUCRISTO SALVA TU ALMA!–<a class="footnote-link" href="#footnote-231-1" id="footnote-231-1-backlink">[1]</a> üzerlerine çok sayıda havuz ve horoz karikatürleri çizilmiş reklam afişleri de gördü. Nikaragua tavukgillere kafayı takmıştı sanki. Yol boyunca başka taşıtları solluyor, onlardan kaçınıyor, onlarla karşı karşıya geliyordu. Kamyonlar. Pikaplar. Arabalar. Mobiletler. Döküntü taşıtlar. Hepsi, sanki dönüşü olmayan bir yolda son hızla gidiyordu.</span></p>

    <p class="duz" xml:lang="tr"><span class="duz">Geceyarısı Salvador sınırı. İki yüz kilometreyi dört saatte kat etmişti. Yolun ve trafiğin durumu göz önüne alınırsa bu hiç de fena değildi. Sıra şimdi ikinci etaptaydı. Arabayı bırakacaktı. Anahtarları Budget’nin posta kutusuna bırakacaktı. Sınırı yürüyerek geçecek, Salvador tarafında yeni bir araç kiralayacaktı. Farklı ülkelerde aynı kiralık arabayla yolculuk yapmaya izin vermeyen “Orta Amerika”ya özgü lanet olası bir durum.</span></p>

    <p class="duz" xml:lang="tr"><span class="duz">Nikaragua’dan resmen çıkış yapmak ve pasaportunu damgalatmak için ilk kez kuyrukta bekledi. Sonra Salvador tarafında da aynı işlemi yapan büroya kadar yürüdü. Dünyalararası bir yolculuk yapıyormuş gibi bir izlenime kapıldı. Projektörler park halindeki kamyonları, tıka basa dolu otobüsleri, çamur birikintilerini, benzin istasyonlarını, tortilla dükkânlarını, sandviç satıcılarını, uyuklayan sırt çantalı gezginleri, döviz satıcılarını, afallamış günübirlik işçileri tarıyordu.</span></p>

    <p class="duz" xml:lang="tr"><span class="duz">Yeni bir kuyruğa girip pasaportunu damgattıktan sonra Budget acentesini buldu; diğerleri gibi kepenkleri inik bir kulübeydi. Kepenge vurdu; orada bir görevli olacağını garanti etmişlerdi. Uykulu, ayakta sallanan biri onu karşıladı. Ama en büyük sürpriz, her şeyin söylenen şekilde gerçekleşmesiydi. Kira sözleşmesini imzaladı, ehliyetini kaydettirdi, anahtarları aldı ve yeni arabasına kavuştu. Gıcır gıcır bir Toyota RAV4.</span></p>

    <p class="duz" xml:lang="tr"><span class="duz">Marc ona “Salvador’da, Orta Amerika’nın en iyi yollarını bulacaksınız” demişti. Bu doğruydu... tabii bittiklerinde. Dağları altüst ederek parçalar koparan, kırmızı toprağı yük arabalarına yükleyen mekanik kepçelerin bulunduğu Dantevari ürkütücü şantiyelerden geçti. Bu harabelerin yanından geçerken elleri kazmalı, kürekli, malalı, maske ve eldiven takmış, muşamba giymiş, fanilalı veya çıplak gövdeli hayaletleri de geride bırakıyordu. Bedenleri gecenin karanlığında başka bir çağa ait esirlerin bedenleri gibi uluyan hortlaklar...</span></p>

    <p class="duz" xml:lang="tr"><span class="duz">Salvador’u boydan boya geçerken başka hiçbir şey görmedi. Ne San Miguel’de. Ne San Vicente’de. Ne San Salvador’da. Ne de Santa Ana’da... Dünyanın sonunu getirecekmiş gibi yağan bir yağmurun altında yol aldı. Toprağı suya doyuran, ağır, yoğun ve sıcak kesintisiz bir sağanak. Jeanne, yüzeye çıkmaya çalışan bir denizaltı kullanıyormuş gibi bir hisse kapılmıştı. Düşünceleri bütün tutarlılığını yitirmişti. Aklında sadece kan vardı. Plasma Inc.’in hastalıklı kanı... Mayaların kurban kanları... Geceye bulaşan Niels Agosto’nun kanı. Yol boyunca akarak çukurları dolduran, lal rengi sel suları, güçlü ve yoğun akıntılar...</span></p>

    <p class="duz" xml:lang="tr"><span class="duz">Saat sabahın 6’sı.</span></p>

    <p class="duz" xml:lang="tr"><span class="duz">Guatemala sınırı. Bir önceki gümrükte yaşadıklarının aynısı. Arabayı bırakma. Yürüyerek sınırı geçme. Damgalar. Yeni bir araba kiralama –yeniden 4x4 bir Mitsubishi... Jeanne, dişleri dökülmüş, bıyıklı bir adamdan dolarlarının ve kordobalarının karşılığında quetzal –Guatemala parası– aldı. Guatemala City’yi geride bırakmak için, önünde daha 200 kilometrelik bir yol vardı, sonra Antigua’ya, ülkenin tarihi başkentine ulaşmak için 50 kilometreden fazla bir yol gidecekti. Burası katil rahibin manastırının bulunduğu yerdi.</span></p>

    <p class="duz" xml:lang="tr"><span class="duz">Güneş gökyüzünde yükselmek için fazla beklemedi. Yola çıktığında, cangılın üstünde bakır kırmızısı rengiyle kendini göstermişti. Guatemala’yla ilgili gördüğü ilk şey sisler arasındaki ormandı. Kalın, yoğun ve gümüşi renkli bir sis tabakası ağaçların diplerini kaplıyor ve gövdelerinin yarısına kadar yükseliyordu. Tepeler, çalılıklar, ovalar bu pusa karışıyor ve Çin resimlerindeki o kızıl, yoğunluksuz ve puslu manzaraları hatırlatıyordu.</span></p>

    <p class="duz" xml:lang="tr"><span class="duz">Günlerden 13 haziran cumaydı. Bunun kendisine uğursuzluk getirmemesini diledi... Artık zamanda yolculuk yapıyordu. Mayalar, Guatemalalıların atası olan bu halk, yoldan hızla geçen 4x4’lere rağmen, dingin, ebedi ve ezeli olarak oradaydı. Erkekler alacalı bolerolar giyiyor, beyaz Texas şapkaları takıyorlardı. Kadınlar yalınayak yürüyordu. Hepsinin üzerinde</span> <span class="italik">huipil</span> <span class="duz">denilen gökkuşağı renginde, işlemeli geleneksel büstiyerler vardı. Jeanne okuduklarından hatırlıyordu: Bu giysi Maya kozmogonisini temsil ediyordu. Çerçevesi ve kadranı olmayan bir saatin çarkları gibi sürekli yinelenen çevrimlerle işlevini sürdüren, sayısız tanrıdan oluşan bir evren.</span></p>

    <p class="duz" xml:lang="tr"><span class="duz">Jeanne, istemediği halde yavaşladı. Yüzlerini incelemek için. Gördükleri ona gizli bir teselli kaynağı oluyordu. Bu insanlar manzaranın içinde yer almıyordu, manzaranın kendisiydi. Efsaneye uygun olarak şekillendirilmiş, binlerce yıllık güneşin ve yağmurun, dingin dönemlerin ve siklonların izini taşıyan esmer ve altın rengi yüzler. “Mısır insanlar” diye mırıldandı.</span></p>

    <p class="duz" xml:lang="tr"><span class="duz">Jeanne öğle saatlerinde Guatemala City’ye vardı. Sağanak yeniden başlamıştı. Şehir tarihini hiçbir şey saklamadan yansıtıyordu. Yaralarını sergileyen bir savaşçı gibi. Karmakarışık bir şehirleşme. Depremlerin, siklonların, tufandan önce kabaran suların neden olduğu peş peşe göçlerle baştan savma büyümüş bir yerleşim alanı... Şişmiş, sel olmuş akan karmakarışık bir başkent... Balçığın içine girdi ve yönünü bulmaya çalıştı. Çamur gökyüzünden mi yağıyordu, yoksa topraktan mı fışkırıyordu, anlaşılmıyordu. Jeanne sürekli olarak, Georges Arnaud’nun</span> <span class="italik">Salaire de la Peur</span> <span class="duz">adlı kitabında yazdığı bir cümleyi düşünüyordu. Bugüne dek benzerini görmediği güçlü cümlelerden birini: “Bu kitapta, aldatmacadan başka bir şey olmayan coğrafi doğruluğu sakın aramayın: Guatemala örneğin, öyle bir yer yok. Bunu biliyorum, orada yaşadım.” Şu anda da hissettiği duygu buydu. Burası bir şehir değildi. Bir ülke değildi. Gerçek bir cehennemdi. Belki bir gün bir şeye benzeyecekti, ama şimdi magma evresinde olan, bir tür insan-sefalet-kirlilik füzyonuydu...</span></p>

    <p class="duz" xml:lang="tr"><span class="duz">Hiç zorlanmadan ülkenin yüksek kesimlerine giden yolu buldu. Yükseklere tırmanma fikri bile “temiz havaya kavuşma”, “arınma”, “öze ulaşma” gibi kavramlardan umudunu kesmemesi için yeterliydi... Birkaç kilometre sonra, manzara tamamen değişti. Balçığa dönmüş ovalardan, çamurlu topraklardan yüksek dorukları ve taze havası olan, köknar ağaçlarıyla kaplı dağların atmosferine girdi. Ve ayrıca, seyrek de olsa, bulunduğu yeri ona hatırlatırcasına kendini gösteren tropikal bir bolluk...</span></p>

    <p class="duz" xml:lang="tr"><span class="duz">Saat 14.00’te Jeanne Antigua’ya ulaştı. Guatemala City bir cehennemdi. Antigua ise “çocukça sevdaların yeşil cenneti”ydi. XVII. yüzyılda tüm Orta Amerika’nın başkenti olmuş, muhafaza altında bir şehir. İnsan burada iki veya üç yüzyıl öncesine gidiyordu. Hiç modern yapı yoktu. Çok katlı bina da. Tek tük taşıtın yavaş yavaş geçtiği kaldırım taşı döşeli sokaklar. Ve kiliseler. Her yerde. Her üsluptan, her yüzyıla ait kiliseler. Bir</span> <span class="italik">hacienda</span><span class="duz">’nın<a class="footnote-link" href="#footnote-231-2" id="footnote-231-2-backlink">[2]</a> düz hatlarına veya tam tersine, bir Meksika opereti dekorunun süslemelerine sahip beyaz, sarı veya kırmızı renkli, barok veya neoklasik üslupta kiliseler.</span></p>

    <p class="duz" xml:lang="tr"><span class="duz">Hava basıktı, yağmur yüklüydü. Şehir, çevresindeki volkanların karanlık öfkesi altındaydı. İç karartıcı, cıva renkli bu hava, kiliselerin ışıldayan mimarisiyle, evlerin mavi, pembe veya mor boyalı duvarlarıyla uyuşmuyordu. Sokaklara gelince şiirsel ve canlı melodiler çalan blok flütleri düşündürecek kadar düz bir çizgi oluşturuyordu.</span></p>

    <p class="duz" xml:lang="tr"><span class="duz">Jeanne, Plaza Mayor’a ulaştı.</span></p>

    <p class="duz-son-paragraf-2" xml:lang="tr"><span class="duz">Beşli kümeler halinde dikilmiş ağaçlar, dört bir yanda, tonozlu galeriler, her pencerede ferforje süslemeler... Zorro’nun güllerle ve zakkumlarla kaplı balkonlardan birine sıçramaktan başka çaresi yoktu. Jeanne elindeki plana baktı,</span> <span class="italik">avenida</span><span class="duz">’lar<a class="footnote-link" href="#footnote-231-3" id="footnote-231-3-backlink">[3]</a> şehri kuzeyden güneye kat ederken,</span> <span class="italik">calle</span><span class="duz">’ler<a class="footnote-link" href="#footnote-231-4" id="footnote-231-4-backlink">[4]</a> batıdan doğuya doğru bölüyordu. Eva Arias’ın verdiği bilgiler sayesinde, aradığı kiliseyi bulmakta hiç zorlanmadı: Iglesia y Convento de Nuestra Señora de la Merced. On altı yaşındaki bir kızı yemiş olan Belçika asıllı rahip Pierre Roberge’in görev yaptığı kilise.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “İsa ruhunu kurtarır!” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Latin Amerika’da büyük toprak mülkü. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanyolca, “cadde.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">İspanyolca, “sokak.” (ç.n.)</span></p>
      </div>
    </div>
  </div>
</body>
</html>