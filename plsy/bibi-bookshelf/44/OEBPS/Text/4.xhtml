<html xmlns="http://www.w3.org/1999/xhtml">
<head>
  <title>4.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x4">
    <h1 class="bolum-ismi" id="toc-anchor" xml:lang="tr"><span class="bolum-ismi">4</span></h1>

    <p class="duz" xml:lang="tr"><span class="duz">– Evet, okudun mu?</span></p>

    <p class="duz" xml:lang="tr"><span class="duz">Jeanne sesin geldiği tarafa döndü. Saat 12.30’du. Serin bir duş hayal ederek ve mahkemenin cimriliğine –asliye ceza mahkemesinin klima sistemi her zamanki gibi yetersizdi– lanet okuyarak çıkış kapısına doğru ilerliyordu.</span></p>

    <p class="duz" xml:lang="tr"><span class="duz">Stéphane Reinhardt da peşinden geliyordu. Bir önceki akşam ona şu karmaşık dosyayı veren adam. Keten bir gömlek, omzuna çaprazlama astığı çantası ve hep aynı sıkkın yüz ifadesi. Ve her zamanki gibi, son derece seksi.</span></p>

    <p class="duz" xml:lang="tr"><span class="duz">– Okudun mu, okumadın mı?</span></p>

    <p class="duz" xml:lang="tr"><span class="duz">– Hiçbir şey anlamadım, diye itirafta bulundu Jeanne, yürümeye devam ederek.</span></p>

    <p class="duz" xml:lang="tr"><span class="duz">– Ama bayağı heyecanlı, değil mi?</span></p>

    <p class="duz" xml:lang="tr"><span class="duz">– Doğrusu parçalar arasında bir bağ yok. Ve sonuçta, anonim bir rapor... Eldekileri birleştirmek gerekiyor.</span></p>

    <p class="duz" xml:lang="tr"><span class="duz">– Tam olarak senden istenen de bu.</span></p>

    <p class="duz" xml:lang="tr"><span class="duz">– Silahlar konusunda hiçbir bilgim yok. Uçaklar hakkında da. Doğu Timor’un bir ülke olduğunu bile bilmiyordum.</span></p>

    <p class="duz" xml:lang="tr"><span class="duz">– Endonezya’da, bir adanın bölümü. Bağımsız bir devlet. Gezegenin en sıcak noktalarından biri.</span></p>

    <p class="duz" xml:lang="tr"><span class="duz">Güvenlik kapısına ulaşmışlardı. Güneş holü kavuruyordu. Kapıdaki nöbetçiler sosis gibi kızarıyordu. Reinhardt gülümsedi. Kolunun altındaki çantasıyla, öğrencileriyle küçük bir sorunu halletmeye giden, işini bilen bir profesörü andırıyordu.</span></p>

    <p class="duz" xml:lang="tr"><span class="duz">– Cessna’nın ne olduğunu bile bilmiyorum, dedi Jeanne inatçı bir ses tonuyla.</span></p>

    <p class="duz" xml:lang="tr"><span class="duz">– Sivil bir uçak. Otomatik silah taşımakta kullanılan, herhangi bir özelliği olmayan bir metal yığını! Bir hükümet darbesi girişiminde kullanılan silahlar!</span></p>

    <p class="duz" xml:lang="tr"><span class="duz">Bir önceki gün derinliğine inmeden ve ne olduğunu anlamadan okuduğu da tam olarak buydu. O sırada da, tıpkı bugün olduğu gibi bir telefon bekliyordu.</span></p>

    <p class="duz" xml:lang="tr"><span class="duz">– Şu silah hikâyesi, dedi ilgili görünmeye çalışarak, bana pek inandırıcı gelmedi. Bunların Fransız silahları olduğundan nasıl emin olabiliriz? Ve bizim fabrikalarımızda yapıldığından?</span></p>

    <p class="duz" xml:lang="tr"><span class="duz">– Hiçbir şey okumadın, değil mi? Silahlar öldürülen isyancıların elinde bulundu. Yarı otomatik Scorpio tüfekleri. Standart NATO mermileriyle. 5.56 kalibrelik. Fakir bir ülkenin isyancılarının alışıldık cephaneleriyle hiç ilgisi yok. Bunlar, EDS Technical Services’in özel uzmanlık alanına giren silahlar.</span></p>

    <p class="duz" xml:lang="tr"><span class="duz">Jeanne omuzlarını silkti.</span></p>

    <p class="duz" xml:lang="tr"><span class="duz">– Şu anonim raporu hazırlayan kişinin çok şey bildiğini anlamadın mı? diye sordu yargıç.</span></p>

    <p class="duz" xml:lang="tr"><span class="duz">– Her ne olursa olsun benden daha fazla şey biliyor. Ben şu hükümet darbesini bile duymadım.</span></p>

    <p class="duz" xml:lang="tr"><span class="duz">Reinhardt kaderci bir havaya büründü.</span></p>

    <p class="duz" xml:lang="tr"><span class="duz">– Kimse duymadı. Doğu Timor’da olup biten diğer şeyler gibi. Ama teyit etmek için internete bakmak yeterli. Şubat 2008’de, isyancılar ülkenin başkanı José Ramos-Horta’yı öldürmeye teşebbüs ettiler. 1996 Nobel Barış Ödülü’nü almış bir adam. Fransız saldırı tüfekleriyle ağır şekilde yaralanmış bir Nobel Ödülü! Kahretsin, sana başka ne gerekiyor, bilmiyorum. Dosyanın bir de siyasi yanı olması dışında. Bu işten kazanç elde edenler, Fransa’daki bir siyasi partiyi finanse ettiler.</span></p>

    <p class="duz" xml:lang="tr"><span class="duz">– Bilmiyordum.</span></p>

    <p class="duz" xml:lang="tr"><span class="duz">– Yeni ortaya çıkmış bir parti. Sağcı. Zor bir dava. Tuz ekiyorsun, biber koyuyorsun ve bize sıcak olarak servis ediyorsun. Senin yetkin dahilinde, değil mi?</span></p>

    <p class="duz" xml:lang="tr"><span class="duz">Jeanne hep sosyalist olmuştu. Bir zamanlar Aubusson ona hep aynı şeyi yineleyip dururdu: “İnsan gençken solcudur. Geçen yıllarla birlikte fikirler de yerine oturur, yani sağa kayar.” Jeanne henüz, fikirlerinde herhangi bir değişiklik yapacak kadar yaşlı değildi. Zaten Aubusson da hâlâ solcuydu.</span></p>

    <p class="duz" xml:lang="tr"><span class="duz">Reinhardt alarmı öttürerek giriş kapısından geçti, nöbetçiler onu selamladı.</span></p>

    <p class="duz" xml:lang="tr"><span class="duz">– Benimle yemek yer misin?</span></p>

    <p class="duz" xml:lang="tr"><span class="duz">– Maalesef, üzgünüm. Yapacak bir işim var.</span></p>

    <p class="duz" xml:lang="tr"><span class="duz">Yargıç hayal kırıklığına uğramış gibiydi, ama Jeanne boş hayaller peşinde koşmuyordu. Bu yemek, Doğu Timor üzerine konuşmaya devam etmek içindi.</span></p>

    <p class="duz" xml:lang="tr"><span class="duz">Jeanne da metal dedektörlü kapıdan geçti.</span></p>

    <p class="duz" xml:lang="tr"><span class="duz">– Eğer bu dava seni bu kadar heyecanlandırıyorsa neden sen ilgilenmiyorsun?</span></p>

    <p class="duz" xml:lang="tr"><span class="duz">– Kucağımda bekleyen, gecikmiş dosyalarımla büromun kapısını bile açamıyorum.</span></p>

    <p class="duz" xml:lang="tr"><span class="duz">– Hizmetinizdeyim.</span></p>

    <p class="duz" xml:lang="tr"><span class="duz">– Güzel. Dava senindir, anlaştık mı? Bana daha sonra teşekkür edeceksin.</span></p>

    <p class="duz" xml:lang="tr"><span class="duz">Reinhardt onu öptü. Dudaklarının hemen yanından. Bu basit temas bile kalbinin hızlı hızlı çarpmasına neden olmuştu. Otoparka doğru ilerledi. Güneşin altında bir polen kadar hafifti. Kendini güzel, mutlu, dayanılmaz hissediyordu. Bu cazibeli erkeğin hafif bir dokunuşuyla tüm sıkıntısı yok olmuştu. Yoksa çift kutuplu muyum, diye düşündü.</span></p>

    <p class="duz" xml:lang="tr"><span class="duz">Ya da sadece yaşlı bir kız.</span></p>
  </div>
</body>
</html>