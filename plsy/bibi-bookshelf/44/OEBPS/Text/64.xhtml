<html xmlns="http://www.w3.org/1999/xhtml">
<head>
  <title>64.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x64">
    <h1 class="bolum-ismi" id="toc-anchor" xml:lang="tr"><span class="bolum-ismi">64</span></h1>

    <p class="duz" xml:lang="tr"><span class="duz">Yeni bir fırtına.</span></p>

    <p class="duz" xml:lang="tr"><span class="duz">Şimşekler dışarının yarı karanlığını yırtıyor, anlık süreler içinde yer değiştiren şiddetli ışık-gölge oyunları oluşturuyordu.</span></p>

    <p class="duz" xml:lang="tr"><span class="duz">Gerçeğin negatifleri...</span></p>

    <p class="duz" xml:lang="tr"><span class="duz">Jeanne ağzını açmaya fırsat bulamadı. Antoine Féraud sürekli konuşuyordu. Bir ara Jeanne dijital kayıtlardaki sesin tınısını işitir gibi oldu. Sevecen. Yumuşak. Sıcak. Uzun zamandan beri kendini hiç bu kadar iyi hissetmemişti.</span></p>

    <p class="duz" xml:lang="tr"><span class="duz">Psikiyatr sorularını sordu. Buraya, Guatemala’ya neden geldiğini öğrenmek istiyordu. Ve buradan önce de Nikaragua’ya neden gittiğini.</span></p>

    <p class="duz" xml:lang="tr"><span class="duz">Demek Féraud her şeyi biliyordu.</span></p>

    <p class="duz" xml:lang="tr"><span class="duz">Ve aynı zamanda</span> <span class="italik">hiçbir</span> <span class="italik">şey</span> <span class="duz">bilmiyordu.</span></p>

    <p class="duz" xml:lang="tr"><span class="duz">Cevap vermek yerine, Jeanne onu kışkırttı.</span></p>

    <p class="duz" xml:lang="tr"><span class="duz">– Beni mi takip ediyorsunuz?</span></p>

    <p class="duz" xml:lang="tr"><span class="duz">– Rolleri tersine çevirdiniz sanırım, dedi adam gülümseyerek.</span></p>

    <p class="duz" xml:lang="tr"><span class="duz">– Hayır, ben sizi takip etmedim.</span></p>

    <p class="duz" xml:lang="tr"><span class="duz">– Elbette. Ne aradığınızı biliyorum. Bilmediğim, bu arı kovanının içine nasıl girdiğiniz.</span> <span class="italik">Benim</span> <span class="duz">arı kovanımın.</span></p>

    <p class="duz" xml:lang="tr"><span class="duz">Yalan, aldatma ve ikiyüzlülük sona eriyordu.</span></p>

    <p class="duz" xml:lang="tr"><span class="duz">– Aşağıda bir çay içelim mi, ne dersiniz? diye sordu Jeanne.</span></p>

    <p class="duz" xml:lang="tr"><span class="duz">Birkaç dakika sonra, camlı verandanın altında oturuyorlardı, karşılarında yağmurun pıtır pıtır dövdüğü otelin havuzu vardı. Elleriyle fincanını sımsıkı kavramış Jeanne, hikâyesinin tamamını anlatmaya karar verdi.</span> <span class="italik">Kendi hikâyesini.</span> <span class="duz">Yalansız ve eksiksiz. Her şeyi anlattı. Féraud’nun muayenehanesinin dinlenmesinden Pierre Roberge’in günlüğünün mezardan çıkarılmasına kadar.</span> <span class="italik">Cehennemi karıştıracağım...</span></p>

    <p class="duz" xml:lang="tr"><span class="duz">Sonuç olarak kısa bir özet yaptı: Parisli katilin adı Joachim Palin’di. Arjantin cuntasının eli kanlı amirali Alfonso Palin’in evlatlık oğluydu. Sırrını, yani bir Arjantin ormanının derinliklerinde yaşayan, ilkçağlara ait bir halkın mirasçılarını korumak için üç defa Paris’te, bir kez de Managua’da cinayet işlemişti.</span></p>

    <p class="duz" xml:lang="tr"><span class="duz">Bir saat boyunca, Antoine Féraud onu sessizce dinlemişti. Çay fincanına dokunmamıştı bile. Ne muayenehanesinin saçma sapan bir nedenle dinlendiğini öğrendiği için şaşırmış, ne de Jeanne’ın saptamalarından ürkmüş gibi görünüyordu. Jeanne ise, Viyana Sergisi’nde çok etkilendiği bu yüzü tekrar keşfediyordu. Yüz hatlarında, sesi ve ilgili tavırlarıyla uyum içinde bir yumuşaklık, bir barışıklık vardı. Ama yüz ifadesinde belirli bir hoşnutsuzluk da hissediliyordu. Bu yüz, böyle bir soruşturma için gerekli arzuyla bağdaşmıyordu.</span></p>

    <p class="duz" xml:lang="tr"><span class="duz">– Ya siz? diye sordu sonunda Jeanne.</span></p>

    <p class="duz" xml:lang="tr"><span class="duz">Psikiyatr konuşmaya başladı. Ağırbaşlı, donuk bir ses tonuyla, bir hastasının zihinsel bilançosunu çıkarır gibi.</span></p>

    <p class="duz" xml:lang="tr"><span class="duz">– Aynı soruşturmayı sürdürmüşüz Jeanne. Ben sizden daha az yetenekli ve tecrübeliyim. Ama sizin sahip olmadığınız bilgilere sahiptim. Bunu babanın şahsen ifşa ettiği unsurlara dayanarak söylüyorum. Öncelikle adları Alfonso ve Joachim Palin. Hikâyeleri Arjantin’de geçiyor. En azından bir kısmı. Garcia’lardaki o trajediden sonra Joachim’in Campo Alegre Kışlası’ndan kaçtığını ve ormanda yaşadığını biliyordum, ama Palin bana Manes Ormanı’ndaki bir halktan hiç söz etmedi. Bana sorarsanız, bundan haberi yok. Buna karşılık, evlatlık oğlunun cinai dürtülerine hayran. Alfonso Palin de bir tür seri katil.</span></p>

    <p class="duz" xml:lang="tr"><span class="italik">Baba, Oğul ve Kötü Ruh.</span></p>

    <p class="duz" xml:lang="tr"><span class="duz">– Başka bir bilgi de şu: Nikaragua’ya gitmeyi isteyen Joachim’di. Babası, onun Eduardo Manzarena adında birini bulmayı istediğini biliyordu.</span></p>

    <p class="duz" xml:lang="tr"><span class="duz">– Joachim’in cinai mizacını ne zaman anladınız?</span></p>

    <p class="duz" xml:lang="tr"><span class="duz">– Önce, cuma günü, babasının bir uyarısı olmuştu. Ardından, pazar günü, internet gazetesinde Francesca cinayetiyle ilgili bir haber okudum. Alfonso’nun doğru söylediğini anladım. Oğlu harekete geçmişti. Onunla temas kuramıyordum. Bana herhangi bir telefon numarası vermemişti. Managua’da, Manzarena’nın numarasını buldum. Ama onunla konuşmayı başaramadım. Çok daha riskli bir şey yapmaya karar verdim. Akşam Francesca Tercia’nın evine gittim. Atölyesine. İpucu bulmak için.</span></p>

    <p class="duz" xml:lang="tr"><span class="duz">– Saat kaçta gittiniz?</span></p>

    <p class="duz" xml:lang="tr"><span class="duz">– 22.00’de.</span></p>

    <p class="duz" xml:lang="tr"><span class="duz">– François Taine’le karşılaşmış olmanız gerekirdi.</span></p>

    <p class="duz" xml:lang="tr"><span class="duz">– Sadece kafatasını buldum. Pazartesi sabahı, Nikaragua’ya bilet aldım. Manzarena’yı şahsen uyarmak istiyordum.</span></p>

    <p class="duz" xml:lang="tr"><span class="duz">– Managua’daki otellerin hepsini aradım. Féraud ismine rastlamadım.</span></p>

    <p class="duz" xml:lang="tr"><span class="duz">– Küçük bir pansiyonda kalmayı tercih ettim. Başka bir isim kullandım. Tedbir olarak... Pasaportumu bile istemediler. Nakit olarak ödeme yaptım.</span></p>

    <p class="duz" xml:lang="tr"><span class="duz">– Nasıl araştırma yapabildiniz? İspanyolca biliyor musunuz?</span></p>

    <p class="duz" xml:lang="tr"><span class="duz">– Çok iyi değil. Manzarena’yı aradım. Sonuç alamadım. Sonuçta ben profesyonel bir soruşturmacı değilim. Ayrıca şehirdeki psikiyatrlarla da temasa geçtim. Özel merkezleri ziyaret ettim. Otizm nedeniyle tedavi görmüş bir yeniyetmenin izlerini arıyordum. Palin ile Joachim’in o dönemde Nikaragua’ya gelmediğini bilmiyordum.</span></p>

    <p class="duz" xml:lang="tr"><span class="duz">– Benim Managua’da olduğumu nasıl öğrendiniz?</span></p>

    <p class="duz" xml:lang="tr"><span class="duz">– Tamamen rastlantı. Joachim’in kana olan takıntısını biliyordum. Onun ilgilenebileceği yerleri düşündüm. Kan bankaları da bu yerler arasındaydı. O sırada Plasma Inc.’in patronunun Eduardo Manzarena olduğunu öğrendim. Çarşamba günü oraya gittim. Tam da sizin, merkezden ürkmüş bir halde çıktığınız sırada. Bir an hayal gördüğümü sandım. O ana kadar, benim için, önceki hafta bir sergide karşılaştığım çok güzel, biraz umutsuz genç bir kadındınız.</span></p>

    <p class="duz" xml:lang="tr"><span class="duz">Jeanne “genç” ve “çok güzel” sıfatlarını kafasının bir yerine not etti. Onları özenle hazine kutusuna koydu. Ve “biraz umutsuz” söylemini anında unuttu.</span></p>

    <p class="duz" xml:lang="tr"><span class="duz">– Sizi takip ettim, diye devam etti Féraud. Manzarena’nın villasının önünde bekledim. Polis arabalarının, ambulansların geldiğini gördüm. Sizi uzun boylu yerli bir kadınla konuşurken gördüm. Hiçbir şey anlamıyordum. Unutmayın ki, bana işiniz konusunda yalan söylemiştiniz. Kendinizi bir iletişim şirketinin müdiresi olarak tanıtmıştınız.</span></p>

    <p class="duz" xml:lang="tr"><span class="duz">Jeanne omuz silkti.</span></p>

    <p class="duz" xml:lang="tr"><span class="duz">– Sizi ürkütmek istemedim. Erkeklerin nezdinde hostes olmak, bir yüksek görevli olmaktan iyidir.</span></p>

    <p class="duz" xml:lang="tr"><span class="duz">– Üniformanın prestiji... Yargıç cüppesi giyiyorsunuz, değil mi?</span></p>

    <p class="duz" xml:lang="tr"><span class="duz">– Asla. Sorgu yargıçları duruşmalara girmez.</span></p>

    <p class="duz" xml:lang="tr"><span class="duz">– Yazık.</span></p>

    <p class="duz" xml:lang="tr"><span class="duz">İkisi de bir anda sustu. Konuşmanın seyri onları şaşırtmıştı. Kâbusun ortasında şakalaşıyorlardı.</span></p>

    <p class="duz" xml:lang="tr"><span class="duz">– Sonra? dedi Jeanne, birden ciddileşerek.</span></p>

    <p class="duz" xml:lang="tr"><span class="duz">– Bir internet kafe buldum. Sizin hakkınızda araştırmalar yaptım. Kendi alanınızda belli bir ününüz var. Beni kullandınız.</span></p>

    <p class="duz" xml:lang="tr"><span class="duz">– Sizi kullanmadım. Sadece tesadüftü.</span></p>

    <p class="duz" xml:lang="tr"><span class="duz">– Bir anda hayatıma girdiniz. Ve sonra sizin bir sorgu yargıcı olduğunuzu öğrendim. İlk akşamdan itibaren cazibenizle ağzımdan laf almaya çalıştığınızı düşündüm.</span></p>

    <p class="duz" xml:lang="tr"><span class="duz">– Cazibemle mi?</span></p>

    <p class="duz" xml:lang="tr"><span class="duz">– Kendinizi küçümsemeyin.</span></p>

    <p class="duz" xml:lang="tr"><span class="duz">Bir kez daha flörtçü bir ses tonu...</span></p>

    <p class="duz" xml:lang="tr"><span class="duz">– Daha sonra ne yaptınız?</span></p>

    <p class="duz" xml:lang="tr"><span class="duz">– Cinayet akşamı izinizi kaybettim. Ertesi gün Eduardo Manzarena’yı araştırdım. Bu çok kolay oldu, bütün gazeteler ondan bahsediyordu. Bu arada, Fransız basınını da okudum ve Joachim’in, Francesca’dan önce Paris’te iki cinayet daha işlediğini öğrendim. Ama Managua’da ilerleyemiyordum. Elimde ne bir ipucu, ne de bir delil vardı. Ve bu şehirde Joachim ile babasını bulmam imkânsızdı. Hata yaptığımı anladım. Onları bulmak için ne bir imkânım, ne de yeteneğim vardı.</span></p>

    <p class="duz" xml:lang="tr"><span class="duz">– Neden Guatemala’ya geldiniz?</span></p>

    <p class="duz" xml:lang="tr"><span class="duz">– Bu da başka bir rastlantı. Perşembe akşamı Fransız Elçiliği’ne gittim. Marc adında bir kültür ataşesiyle tanıştım, bana çok yardımcı oldu.</span></p>

    <p class="duz" xml:lang="tr"><span class="duz">– Orada karşılaşabilirdik.</span></p>

    <p class="duz" xml:lang="tr"><span class="duz">– Kesinlikle. Konuşurken, bana Antigua’ya gitmek üzere olan bir Fransız kadından söz etti. Özür dilerim ama, ona göre, bu kadın biraz... histerik görünümlü bir tipmiş. Sizden bahsettiğini anladım... Şafakta Guatemala City’ye gitmek için uçağa bindim. Bir araba kiraladım ve Antigua’ya kadar gittim. Varınca tüm şehri dolaştım. Zaten çok büyük değil. Sonunda sizi gördüm. Nuestra Señora de la Merced Kilisesi’nden çıkıyordunuz.</span></p>

    <p class="duz" xml:lang="tr"><span class="duz">– Histerik bir halim mi vardı?</span></p>

    <p class="duz" xml:lang="tr"><span class="duz">Féraud gülümsedi.</span></p>

    <p class="duz" xml:lang="tr"><span class="duz">– Daha ziyade kahraman. Sonra da peşinizi bırakmadım.</span></p>

    <p class="duz" xml:lang="tr"><span class="duz">Psikiyatr sustu. Seçim yapma vaktiydi. Dost mu, yoksa düşman mı? Ortak mı, rakip mi? Aslında Jeanne içten içe seviniyordu. Artık yalnız değildi. Soruşturmasını Paris’in en sevimli psikiyatrıyla birlikte sürdürecekti. Üstelik komplimanlarını esirgemeyen biriyle.</span></p>

    <p class="duz" xml:lang="tr"><span class="duz">Ruh halini belli etmemeye çalışarak, duygusuz yargıç sesiyle sordu:</span></p>

    <p class="duz" xml:lang="tr"><span class="duz">– Ne sonuca vardınız?</span></p>

    <p class="duz" xml:lang="tr"><span class="duz">– Baba ile oğul yolculuklarına devam edecekler. Arjantin’e. Kanla ilgili olan temizliği yaptılar. Şimdi orada yapacaklar, kafatası konusunda.</span></p>

    <p class="duz" xml:lang="tr"><span class="duz">– Aynı şeyi düşünüyorum.</span></p>

    <p class="duz" xml:lang="tr"><span class="duz">Jeanne Féraud’nun çantasını işaret etti. Kalıp içindeydi.</span></p>

    <p class="duz" xml:lang="tr"><span class="duz">– Şu kafatası hakkında ne biliyorsunuz?</span></p>

    <p class="duz" xml:lang="tr"><span class="duz">– Francesca’nın atölyesinde, kafatasını yollayan paleantropoloğun adresini ve telefon numarasını buldum.</span></p>

    <p class="duz" xml:lang="tr"><span class="duz">– Jorge de Almeida.</span></p>

    <p class="duz" xml:lang="tr"><span class="duz">– Cep telefonu cevap vermiyordu. Tucumán’daki laboratuvarını aradım. Laboratuvarın şef yardımcısıyla, Daniel Taïeb’le konuşabildim.</span></p>

    <p class="duz" xml:lang="tr"><span class="duz">– Şansınız varmış.</span></p>

    <p class="duz" xml:lang="tr"><span class="duz">– De Almeida’nın Manes Ormanı’na birçok kez gittiğini ve her seferinde tuhaf kalıntılarla döndüğünü öğrendim. Henüz son gezisinden dönmemiş. Taïeb’e göre son aylarda çok coşkuluymuş. Çığır açacak bir keşif yaptığını düşünüyormuş.</span></p>

    <p class="duz" xml:lang="tr"><span class="duz">– Kafatası mı?</span></p>

    <p class="duz" xml:lang="tr"><span class="duz">– Evet. Ve başka kalıntılar.</span></p>

    <p class="duz" xml:lang="tr"><span class="duz">– Bu kemik parçalarının nesi çığır açıcı olabilir?</span></p>

    <p class="duz" xml:lang="tr"><span class="duz">– Kemikler arkaik</span> <span class="italik">Homo sapiens sapiens’</span><span class="duz">lere ait. Söz konusu kafatası Proto-Cro-Magnonların özelliklerini taşıyormuş: geniş ve basık bir yüz, çıkıntılı kaş kemerleri, çıkık çene. Bu maymunsu hatlar 300 000 yıl öncesinde Amerika kıtasında bir “insan müsveddesi”nin varlığını ispatlıyormuş.</span></p>

    <p class="duz" xml:lang="tr"><span class="duz">– Bu imkânsız, dedi Jeanne, Isabelle Vioti’nin yaptığı kronolojik özeti hatırlayarak.</span> <span class="italik">Homo sapiens sapiens</span><span class="duz">’ler Amerika’ya çok daha sonra geldi.</span></p>

    <p class="duz" xml:lang="tr"><span class="duz">– Araştırmacının bana açıkladığı şey de bu. Ama daha delice bir şey var. De Almeida, bu kalıntıların gerçek yaşını belirlediğini ileri sürüyormuş. Özellikle de kafatasının.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Yirmi yıl bile değil.</span></p>

    <p class="duz" xml:lang="tr"><span class="duz">Jeanne anlamadı. Ya da daha çok anlamak istemedi. Aslında bu gerçeği birkaç saatten beri o da düşünüyordu. Antoine Féraud en can alıcı noktayı en sona saklamıştı.</span></p>

    <p class="duz" xml:lang="tr"><span class="duz">– Bu Proto-Cro-Magnonlar hâlâ var Jeanne. Manes Ormanı’nın derinliklerinde yaşıyorlar.</span></p>
  </div>
</body>
</html>