<html xmlns="http://www.w3.org/1999/xhtml">
<head>
  <title>67.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x67">
    <h1 class="bolum-ismi" id="toc-anchor" xml:lang="tr"><span class="bolum-ismi">67</span></h1>

    <p class="duz" xml:lang="tr"><span class="duz">Madres de Plaza de Mayo Derneği Corrientes Caddesi’nin güneyindeydi. Jeanne adresi bulmakta hiç zorluk çekmedi –Annelerin cadde üzerinde bir şubeleri vardı. Taksi Plaza de Mayo’yu ve başkanlık sarayını geçti, sonra Piedras Sokağı’na ulaşmak için J. A. Roca Caddesi’ne girdi.</span></p>

    <p class="duz" xml:lang="tr"><span class="duz">Jeanne yolda Féraud’ya planını açıkladı. Otuz yıldan beri Anneler generallere karşı benzersiz bir direniş cephesi oluşturuyordu. Soruşturma büroları halinde örgütlenmişlerdi, bu bürolara bağlı avukatlar, dedektifler, genetikçiler, patoloji uzmanları vardı... Onların yüzünden suçlular huzur içinde uyuyamıyorlardı. Çünkü düzenli olarak onların evlerine kadar yürüyorlar, evlerinin önünde sloganlar atıyorlardı: “</span><span class="italik">La casa no es un penal</span><span class="duz">!”<a class="footnote-link" href="#footnote-231-1" id="footnote-231-1-backlink">[1]</a> ya da: “</span><span class="italik">Si no hay justicia, hay escrache popular!”<a class="footnote-link" href="#footnote-231-2" id="footnote-231-2-backlink">[2]</a></span> <span class="duz">İlk seyahati sırasında Jeanne bu gösterilerden birini izlemişti. Hepsi beyaz başörtüsü takmış, şarkılar söyleyen, bağıran, davullarına vurarak adalet isteyen bu yaşlı kadınlar onu allak bullak etmişti.</span></p>

    <p class="duz" xml:lang="tr"><span class="duz">Son yıllarda, Anneler yeni bir dernek daha kurmuştu: Mayıs Meydanı Büyükanneleri. Daha özel bir alanda faaliyet gösteriyorlardı: Diktatörlük tarafından kaçırılmış çocukların kimliklerini saptamak ve onları geri almak. 1976 ile 1983 yılları arasında, hamile mahkûmların doğurduğu bebekler “saygıdeğer ailelere”, yani sağcı ailelere verilmişti. Bazen bir subay, kısır karısına bir bebek hediye ediyordu. Zengin ailelere çocuk satan kaçakçılar da vardı. Öz aileleri işkenceciler tarafından toplama kamplarına tıkılmış yüzlerce çocuk bu şekilde kendi kimliklerini, kökenlerini yitirmişti.</span></p>

    <p class="duz" xml:lang="tr"><span class="duz">“</span><span class="italik">Abuela</span><span class="duz">”lar<a class="footnote-link" href="#footnote-231-3" id="footnote-231-3-backlink">[3]</a> büyük bir duyarlılaştırma kampanyası başlatmış, kökenlerinden şüphe duyan otuzlu yaşlardaki Arjantinlileri ofislerine kan vermeye davet etmişti. Sonra DNA’ları rejim kayıplarınınkiyle –yani büyükannelerin, kurbanların tüm ailesiyle– karşılaştırılıyordu. Bu karşılaştırmalar çok sayıda çocuğun kimliğinin tespit edilmesini ve onların gerçek ailelerine verilmesini –en azından isimlerinin verilmesini– sağlamıştı.</span></p>

    <p class="duz" xml:lang="tr"><span class="duz">Anneler ve Büyükanneler düşmanlarını tanımakta iyi birer uzman haline gelmişti. Dosyalar, mükemmel arşivler, örgütlenme şemaları oluşturmuşlardı. Suçluların Buenos Aires’teki adreslerini biliyorlardı. Adaletten kaçmak için çevirdikleri dolapları. Mali ayak oyunlarını. Avukatlarını. Vinicio Pellegrini’yi bulmak için ideal kişilerdi. Ama yine aynı sorun söz konusuydu: Günlerden pazardı ve ofislerinin kapalı olma ihtimali vardı.</span></p>

    <p class="duz" xml:lang="tr"><span class="duz">Taksi Piedras Sokağı, numara 157’nin önünde durdu. Jeanne bir kez daha taksi ücretini ödedi ve Féraud’ya kızgın bir bakış attı. Gördüğü şey onu sakinleştirdi. Solgun, gergin, saçı başı dağınık psikiyatrın bitkin bir hali vardı. Grand Palais’de tanıştığı, ilk akşamki Féraud’dan on yaş daha genç görünüyordu. Kafasına cop yedikten sonra polis tarafından tutuklanmış bir üniversite öğrencisini andırıyordu. Sabah uçakta gelirken psikiyatr Pierre Roberge’in günlüğünü okumuştu. Şimdi günlüktekilere bir de Arjantin’de yaşanmış zulümler eklenmişti. Bir salon psikiyatrı için bu kadarı fazlaydı...</span></p>

    <p class="duz" xml:lang="tr"><span class="duz">Bir süre, yüz hatlarının güzelliğini, siyah gözlerini, biçimli kaşlarını hayranlıkla seyretti. Gerçekten yakışıklı bir adamdı. Ama saha soruşturması için uygun değildi. Bu gösteri onu etkilemişti. Bir an için alnına düşen perçemleri düzeltmek amacıyla elini uzattı. Sonra hemen şefkat belirtisi olan bu hareketten vazgeçti. Eliyle Féraud’nun omzuna vurdu ve taksinin kapısını açarken bağırdı:</span></p>

    <p class="italik" xml:lang="tr"><span class="italik">– Vamos, compañero!<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Piedras Sokağı sevimsiz ve ıssızdı. Binalarda oturan kimse yok gibiydi. 157 numaranın kapı şifresini bilmiyordu. Binadan birinin çıkması için on dakika kadar beklediler. Üşüyorlardı. Sıcak basıyordu. İçlerinde, bir hastalık gibi, sıkıntılı geçmiş gecelerinin ve son derece rahatsız yolculuklarının izlerini taşıyorlardı.</span></p>

    <p class="duz" xml:lang="tr"><span class="duz">İçeride de, aynı ıssızlık devam ediyordu. Sonu gelmeyen bir koridor. Gri duvarlar. Aralarına beyaz kareler serpiştirilmiş koyu renkli bir zemin. Peş peşe kapılar. Hepsi birbirinin benzeri. Asansörü buldular. Demir parmaklıkla kapatılan bir yük asansörü. Üçüncü kat. Yeni bir koridor. Yeniden bir dizi kapı. “</span><span class="italik">Madres</span><span class="duz">”in kapısı en dipteydi. Üzerine Plaza da Mayo’nun siyah-beyaz bir fotoğrafı yapıştırılmıştı.</span></p>

    <p class="duz" xml:lang="tr"><span class="duz">Jeanne zili çaldı. Cevap yoktu. Otele dönmek, küçük bir restoran bulmak ve ertesi sabaha kadar turist gibi davranmaktan başka çareleri yoktu. Ama birkaç saniyenin sonunda bir kilit sesi duyuldu. Kapı açıldı. Çok saçmaydı belki ama, Jeanne, yarı kadın, yarı cadı yaşlı bir hanımla karşılaşmayı bekliyordu.</span></p>

    <p class="duz" xml:lang="tr"><span class="duz">Kapıda duran kişinin, bu klişeyle uzaktan yakından ilgisi yoktu. Pembe çizgili bir gömlek, iyi kesim, pensli bir pantolon, püsküllü bir mokasen giymiş, kırklı yaşlarda bir adamdı. Gönüllü bir militandan çok, bir bankacıya benziyordu.</span></p>

    <p class="duz" xml:lang="tr"><span class="duz">Jeanne kendi ismini ve Féraud’nunkini söyledi, Paris’ten geldiklerini açıkladı. Adam katır kutur bir Fransızcayla Jeanne’ın sözünü kesti:</span></p>

    <p class="duz" xml:lang="tr"><span class="duz">– Paris mi? Paris’i iyi bilirim! dedikten sonra bir kahkaha attı. Eğitimimin bir kısmını orada tamamladım. Sorbonne! Georges Bataille! Sinematek!</span></p>

    <p class="duz" xml:lang="tr"><span class="duz">Ses tonu ele vermişti. Bir entelektüel. Yalanını hazırlamıştı: Jeanne ve Féraud, diktatörlükler karşısında adalet konulu bir kitap projesi üzerinde çalışıyorlardı. Adam bunu duyar duymaz bir adım geri çekildi ve yüksek sesle, güçlü bir kahkaha daha attı.</span></p>

    <p class="duz" xml:lang="tr"><span class="duz">– Girin! Adım Carlos Escalante. Ben de bir gazeteciyim. Araştırmalarımı yapmam için ofisin anahtarlarını bana bıraktılar.</span></p>

    <p class="duz" xml:lang="tr"><span class="duz">Çelik evrak dolapları, ahşap çekmeceler, kontrplak gömme dolaplarla kaplı bir odaya girdiler. Tavana kadar uzanan dosyalar. Kapılarda, üzerinde “</span><span class="italik">Desaparecidos</span><span class="duz">”<a class="footnote-link" href="#footnote-231-5" id="footnote-231-5-backlink">[5]</a> veya “</span><span class="italik">Buscar el hermano</span><span class="duz">”<a class="footnote-link" href="#footnote-231-6" id="footnote-231-6-backlink">[6]</a> yazan afişler.</span></p>

    <p class="duz" xml:lang="tr"><span class="duz">Jeanne kibarlık olsun diye sordu:</span></p>

    <p class="duz" xml:lang="tr"><span class="duz">– Ne üzerinde çalışıyorsunuz? Diktatörlükler sırasındaki kayıplar mı?</span></p>

    <p class="duz" xml:lang="tr"><span class="duz">– Hayır. Çalınmış çocuklar. Yasadışı evlat edinme.</span></p>

    <p class="duz" xml:lang="tr"><span class="duz">Jeanne yan gözle Féraud’ya baktı. Bu onların soruşturması için bir şanstı. Escalante de onlara sordu:</span></p>

    <p class="duz" xml:lang="tr"><span class="duz">– Bu konu ilginizi çeker mi?</span></p>

    <p class="duz" xml:lang="tr"><span class="duz">– Bir bölümü bu soruna ayırmayı düşünüyoruz, evet. Birçok suçlunun mahkûm olduğunu sanıyorum...</span></p>

    <p class="duz" xml:lang="tr"><span class="duz">– Suçluların kimliği üzerinde uzlaşmak gerekiyor. Ve suçun niteliği üzerinde de...</span></p>

    <p class="duz" xml:lang="tr"><span class="duz">Carlos Escalante, onları, üzerinde birçok bilgisayarın durduğu ortadaki masaya götürdü. Arjantinlinin, konuştuğu konuyla hiç alakası olmayan nazik, güler yüzlü ve neşeli bir tarafı vardı. Açıklama başladı:</span></p>

    <p class="duz" xml:lang="tr"><span class="duz">– İlginç olan, çocuklara karşı işlenen suçların Arjantin’de zamanaşımına uğramaması. Bu suçlar af kapsamına girmiyor. Bu çalınan çocuklar olayı, diğer suçlamalardan kurtulmayı başarmış generalleri yargı önüne çıkarmayı sağladı. Carlos Rafael Videla bile 1998’de mahkûm edildi. Çocukların kaçırılmasında, yurttaşlık haklarının yok edilmesinde, kimliklerinin değiştirilmesinde Videla’nın başrolü oynadığına karar verildi. Bugün bu davalar tuhaf bir seyir gösteriyor. Bazı çocuklar, kendilerini evlat edinmiş aileler aleyhinde bile dava açıyor...</span></p>

    <p class="duz" xml:lang="tr"><span class="duz">Jeanne, bu kâbus dolu dünyayı düşünmeye çalıştı. İşkencehanelerde doğum yapan kadınlar. Noel çikolatası gibi hediye edilen çocuklar. Kendi kurbanlarının çocuklarını büyüten işkenceciler. Kendilerini evlat edinmiş aileleri bugün sanık kürsüsüne çıkaran ve çölde veya Uruguay’ın Atlantik kıyısında bulunmuş kemiklerle kendilerini özdeşleştiren otuzlu yaşlarda insanlar...</span></p>

    <p class="duz" xml:lang="tr"><span class="duz">– Askerler hapiste mi?</span></p>

    <p class="duz" xml:lang="tr"><span class="duz">Escalante yeniden bir kahkaha attı. Ufak tefekti, yüksek sesle, çenesini kaldırarak konuşuyordu, cümlelerini bir duvarın üzerinden aşırmak ister gibiydi.</span></p>

    <p class="duz" xml:lang="tr"><span class="duz">– Arjantin’de kimse hapse girmedi! Evlerinde gözaltında tutuluyorlar, hepsi o kadar.</span></p>

    <p class="duz" xml:lang="tr"><span class="duz">– İncelediğiniz vakalar arasında, Joachim adlı bir çocuktan söz edildiğini duydunuz mu?</span></p>

    <p class="duz" xml:lang="tr"><span class="duz">– Gerçek ailesinin soyadını biliyor musunuz? Ya da evlat edinen aileninkini?</span></p>

    <p class="duz" xml:lang="tr"><span class="duz">Jeanne bir an tereddüt etti, sonra yalan söyledi.</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Araştırabilirim, eğer isterseniz. Bu çocuk kim?</span></p>

    <p class="duz" xml:lang="tr"><span class="duz">– Adını duyduğumuz bir çocuk. Var olduğunu bile bilmiyoruz. Gerçekten.</span></p>

    <p class="duz" xml:lang="tr"><span class="duz">Gazeteci kaşlarını çattı. Jeanne gelebilecek tüm sorulardan kaçmak için yüz seksen derece çark etti:</span></p>

    <p class="duz" xml:lang="tr"><span class="duz">– Aslında, Albay Vinicio Pellegrini’nin adresini arıyoruz.</span></p>

    <p class="duz" xml:lang="tr"><span class="duz">Adam yeniden gülümsedi.</span></p>

    <p class="duz" xml:lang="tr"><span class="duz">– El Puma mı? Zor değil. Gazeteleri okumak yeterli. “People” sayfası. Ama buradan da, onu bulmanıza yardımcı olabilirim.</span></p>

    <p class="duz" xml:lang="tr"><span class="duz">Escalante, işi başından aşkın bir dişçi edasıyla tekerlekli koltuğunu sürükledi. Bir çekmeceyi karıştırmaya başladı.</span></p>

    <p class="duz" xml:lang="tr"><span class="duz">– İşte. Ortiz de Ocampo, numara 362. Buenos Aires’in en şık semti: Palermo Chico.</span></p>

    <p class="duz" xml:lang="tr"><span class="duz">– Bizimle konuşmayı kabul eder mi?</span></p>

    <p class="duz" xml:lang="tr"><span class="duz">– Hem de nasıl! Pellegrini diğer generallerden çok farklıdır. Gevezenin tekidir. Bir provokatör. Ama aynı zamanda oldukça karizmatiktir. En azından lafı dolandırmadan konuşur.</span></p>

    <p class="duz" xml:lang="tr"><span class="duz">Jeanne ve Féraud aynı anda ayağa kalktılar. Gazeteci de kalkarak, adresi yazdığı bir Post-it uzattı.</span></p>

    <p class="duz-son-paragraf-2" xml:lang="tr"><span class="duz">– Şimdi gidebilirsiniz. Onu bulacağınıza emin olabilirsiniz, dostlarıyla birlikte. Pazar</span> <span class="italik">asado</span> <span class="duz">günüdür! Bizde barbeküden daha kutsal bir şey yoktur!</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Ev hapishane değildir!” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “Eğer adalet yoksa, halk ihbar ediyor!” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanyolca, “Büyükanne.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">İspanyolca, “Gidelim arkadaş!” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">İspanyolca, “Kayıplar.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">İspanyolca, “Kardeşini bulmak.” (ç.n.)</span></p>
      </div>
    </div>
  </div>
</body>
</html>