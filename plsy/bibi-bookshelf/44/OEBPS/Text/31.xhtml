<html xmlns="http://www.w3.org/1999/xhtml">
<head>
  <title>31.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x31">
    <h1 class="bolum-ismi" id="toc-anchor" xml:lang="tr"><span class="bolum-ismi">31</span></h1>

    <p class="duz" xml:lang="tr"><span class="duz">– Otizm günümüzde bir tür kendin pişir kendin ye lokantası... Bu kelime, kabaca aynı bozuklukları gösteren çeşitli patolojiler için kullanılıyor. Konuşmayı reddetme. Gerçeklikle bağını koparma. Öğrenme güçlükleri... Terim, spesifik bir hastalıktan çok semptomları adlandırmakta kullanılır. Sebep değil, sonuçtur. Anlıyor musunuz?</span></p>

    <p class="duz" xml:lang="tr"><span class="duz">Jeanne cevap vermedi. Anlamadığından değil, içinde bulunduğu durumdan dolayı. Üzerinde bir tişört ile paçalarını kıvırdığı bir pantolon vardı ve yalınayak, bir havuzun kenarında duruyordu. Havuz Bettelheim Enstitüsü’ndeydi. Merkezin müdiresi Hélène Garaudy, bir yandan da işini yapmak koşuluyla onunla görüşmeyi kabul etmişti. Şu an, havuzda altı-yedi yaşlarında, bedeni kasılmış bir kız çocuğuyla ilgileniyordu.</span></p>

    <p class="duz" xml:lang="tr"><span class="duz">Hélène Garaudy, küçük kızı bir koluyla tutuyor ve onu diğer elinin üzerinde suda kaydırıyordu.</span></p>

    <p class="duz" xml:lang="tr"><span class="duz">– Sanki herhangi bir çözüme ulaşmamak için, diye devam etti, uzmanlar bile patolojilerin sınıflandırılmasında birbirleriyle anlaşamıyorlar. Ne de semptomların tanımlanmasında. Hele nedenleri hakkında hiç anlaşamıyorlar. Tedavi yöntemlerine gelince, her uzmanın kendi yöntemi var...</span></p>

    <p class="duz" xml:lang="tr"><span class="duz">Jeanne dikkatini vermeye çalışıyordu, ama sıçrayan sular, mavi mozaikli havuz, kelimelerin yankılanması, her şey onun konuya odaklanmasını engelliyordu. Bettelheim Enstitüsü’nün bulunduğu, Garches’ın tepelerine ulaşmak için kırk beş dakika yol kat etmesi de işin tuzu biberi olmuştu.</span></p>

    <p class="duz" xml:lang="tr"><span class="duz">– Eğer tüm bu patolojilerin ortak semptomlarını tanımlamak gerekirse, ne derdiniz?</span></p>

    <p class="duz" xml:lang="tr"><span class="duz">Bunu, somut bilgilere ulaşmak için sormuştu. Bu semptomların bazılarıyla şahsen karşılaşmıştı. Féraud’nun banyosunda, karanlığa açılan pencerede, onun tikli ve saldırgan, kaçamak bakışları gözünün önündeydi.</span> <span class="italik">Porque te vas</span> <span class="duz">sözlerini son hızla, tekdüze bir tonda söyleyişi hâlâ kulaklarında yankılanıyordu.</span></p>

    <p class="duz" xml:lang="tr"><span class="duz">– Sonsuz davranış türü vardır, diye cevapladı Hélène Garaudy. Ve bir o kadar da, ciddi seyreden ve her an değişim gösterebilen otizm derecesi. Bazı otistik çocuklar konuşabilir, bazıları konuşamaz. Kimileri normal bir hayat sürer, eğitim ve öğretimi kabul eder. Kimileri ise asla. Özet olarak, semptomlar insanlarla ilişki kuramama şeklinde ortaya çıkar. Otistik kendini tamamen dış dünyaya kapatır. Sanki çevresinde başkaları, hatta anne babası yokmuş gibi davranır. Beden temasından korkar. Bir başka önemli unsur da çevresel değişimlerden saplantı ölçüsünde kaçınmadır. Çocuk değişmez bir dünyada kalmayı ister. Çevresindeki hiçbir nesnenin yer değiştirmemesi gerekir. Mesela odasında her şeyi hep aynı yere koyar ve bu tür ayrıntılarda mükemmel bir hafızası vardır. Kendisi ile bu dış dünya arasında gerçek bir ayrım yapamaz. Bu nedenle her değişiklik onda yıkıcı bir etki yapar ve bu da ona zarar verir.</span></p>

    <p class="duz" xml:lang="tr"><span class="duz">– Bana dil bozukluklarından söz ettiler...</span></p>

    <p class="duz" xml:lang="tr"><span class="duz">– Konuşabilenler için, evet.</span></p>

    <p class="duz" xml:lang="tr"><span class="duz">Jeanne, Féraud’nun sözlerini hatırlıyordu. Ama onları doğrulatmak istiyordu.</span></p>

    <p class="duz" xml:lang="tr"><span class="duz">– En çok ne tür bozukluklar görülüyor?</span></p>

    <p class="duz" xml:lang="tr"><span class="duz">– Çocuk, kendinden, sanki bir başkası söz konusuymuş gibi ikinci veya üçüncü kişi olarak bahseder. Ayrıca “evet” sözcüğünü kullanmakta zorluk çeker. Çoğunlukla onama belirtisi olarak, sorulan soruyu tekrarlar. Öte yandan, karşısındaki ne söylerse onu yineleme bozukluğu da görülür. Çocuk, sözcüklerin dizilişini, gerçek anlamıyla, hep aynı tonlamayla telaffuz eder. Önceleri bu durum, bu vakaları inceleyen psikiyatrlar için hiçbir şey ifade etmiyordu; Leo Kanner bu tonlamanın, çocuğun o sözcükleri ilk kez duyduğu anın bir yansıması olduğunu belirledi. Bu durumda, sözcük dizisi, o anın ve ona bağlı deyimin bir metaforuna dönüşüyordu.</span></p>

    <p class="duz" xml:lang="tr"><span class="duz">Jeanne yeniden</span> <span class="italik">Porque te vas</span> <span class="duz">şarkısını düşündü.</span></p>

    <p class="duz" xml:lang="tr"><span class="duz">– Bir travma gibi mi?</span></p>

    <p class="duz" xml:lang="tr"><span class="duz">– Şart değil. Mesela, çocuk mutlu bir anındaki bir cümleyi aklında tutuyor. Bu cümleyi her tekrar edişi de, “Ben mutluyum” anlamına geliyor. Dikkat edin, burada size söylediğim her şeye ihtiyatla yaklaşılması lazım. İnsani psişik olgularla en ufak bir ilgisi olmayan bir dünyadaki tipik insani duyguların, tepkilerin izdüşümünü yapmaktayım. Bir otistiğin dünyası gerçekten... farklıdır.</span></p>

    <p class="duz" xml:lang="tr"><span class="duz">Jeanne havuzun kenarına oturmuş, ayaklarını suya sallamıştı Hélène Garaudy hâlâ küçük kızı yüzdürmekle meşguldü. Çocuk, dudaklarındaki tüyler ürpertici sırıtmayla, hareketsiz duruyordu. Jeanne sorularına yoğunlaşmıştı. Burada bulunmasının sebebi üç kurbanın meslekleriyle belirginleşen üç kutbu birleştirmekti. Otizm. Genetik. Tarihöncesi.</span></p>

    <p class="duz" xml:lang="tr"><span class="duz">– Otizmin patolojik sebepleri arasında, genetik kökenler olabilir mi?</span></p>

    <p class="duz" xml:lang="tr"><span class="duz">– Günümüzde yapılan araştırmalarla bazı otizm sendromlarının genetik kökeni olabileceği ispatlanmaya çalışılıyor, evet. Otizm, güçlü bir genetik bileşenden kaynaklanan psikiyatrik bozukluk olabilir. Ama ihtiyatlı davranmak gerekiyor. Hâlâ kesin olarak hangi tip genlerle ilgili olduğunu bilmiyoruz ve özellikle de çevresel etkenlerin rolü açıklığa kavuşturulmadı.</span></p>

    <p class="duz" xml:lang="tr"><span class="duz">– Öyleyse, doğumdan önce, mesela fetüsün karyotipini inceleyerek otizmi saptamak imkânsız.</span></p>

    <p class="duz" xml:lang="tr"><span class="duz">– Bazı otizm vakalarında, ilgili kromozom bölgeleri belirlendi, ama önceden tam bir teşhis olanaksız. Şimdilik. Sürekli gelişme içindeki araştırmalardan söz ediyoruz.</span></p>

    <p class="duz" xml:lang="tr"><span class="duz">– Ya şu travma konusu? diye sordu Jeanne, konuşmayı başka yöne çekerek. Psikolojik bir şok sebebiyle bazı çocuklar otistik olabilir mi?</span></p>

    <p class="duz" xml:lang="tr"><span class="duz">Hélène Garaudy gülümsedi. Yüzü yaşını belli etmiyordu. Güzel mi, çirkin mi, söylemek de imkânsızdı. Ancak karşısındakinin üstünde tam bir hâkimiyet kuruyordu. Hiç kaybolmayan bir dinginliği vardı.</span></p>

    <p class="duz" xml:lang="tr"><span class="duz">– Birçok otistik çocuk bu şekilde doğar. Yani yaşam onları etkileyemez. En azından</span> <span class="italik">önceki yaşam</span><span class="duz">’dan bahsetmiyorsak. Rahmin içindeki yaşamdan. Burada da, Bruno Bettelheim’ın teorileri gündeme geliyor.</span></p>

    <p class="duz" xml:lang="tr"><span class="duz">– Merkezinizin, ismini aldığı psikolog mu?</span></p>

    <p class="duz" xml:lang="tr"><span class="duz">Müdire cevap vermedi. Küçük kızı suyun üzerinde kaydırdı. Hareketin yumuşaklığına rağmen, bu beyaz bedenin çektiği zorluk, kollarındaki sarı kolluklar, turkuvaz rengi dalgalar dayanılması zor bir görüntüydü. Çocuk acı veriyordu –çarpık bir ağız, pancar renkli dişetleri, cılız bir beden... Havuza giren bir hemşire, vardiyayı devraldı ve çocuğu kenarda bekleyen yardımcılara doğru götürdü.</span></p>

    <p class="duz" xml:lang="tr"><span class="duz">Hélène Garaudy bir hamlede havuzdan, Jeanne’ın birkaç metre ötesine çıktı. Kızböceği gibi ince uzun bir bedeni vardı. Ve göz alıcı bir kıçı.</span></p>

    <p class="duz" xml:lang="tr"><span class="duz">– Gelin, dedi, bir havlu ile yere bıraktığı bez torbasını alırken. Güneşlenelim biraz. Öğle yemeği için yarım saat vaktim var. Sizi de davet ediyorum.</span></p>

    <p class="duz" xml:lang="tr"><span class="duz">Camların ilerisinde, bir golf sahasının çimleri gibi düz ve parlak çimenler görülüyordu. Beyaz mermer bloklar, çağdaş heykeller gibi yükseliyordu. Bu bahçe bir Roma atriyumu kadar huzurluydu.</span></p>

    <p class="duz" xml:lang="tr"><span class="duz">Jeanne, müdirenin beyaz bir hemşire önlüğü giymesini bekliyordu, ama Hélène sadece bonesini çıkardı ve mayosuyla kaldı. Özen gösterilmemiş intibaı veren bir topuzu vardı ve ensesi, okunu fırlatmaya hazır bir yay gibi kemerliydi.</span></p>

    <p class="duz" xml:lang="tr"><span class="duz">Kadın çantasından bir Marlboro paketi çıkardı ve çocuğa göz ucuyla bakarken bir sigara yaktı. Hemşireler küçük kızı özenle havuzdan çıkarıp tekerlekli sandalyeye yerleştirdiler.</span></p>

    <p class="duz" xml:lang="tr"><span class="duz">– Ona dikkat etmemiz gerekiyor. Su onu sakinleştiriyor, ama...</span></p>

    <p class="duz" xml:lang="tr"><span class="duz">– Tehlikeli mi?</span></p>

    <p class="duz" xml:lang="tr"><span class="duz">Garaudy gözlerini gruptan ayırmadan sigarasından derin bir nefes çekti.</span></p>

    <p class="duz" xml:lang="tr"><span class="duz">– Babası onu köpeklerle birlikte yetiştiriyordu. Aslında köpeklerine kızından daha fazla özen gösteriyordu. Onu buraya getirdiğimizde hayvanları taklit ediyordu, bu şekilde daha iyi muamele göreceğini umuyordu. Bizim işimizin daha çok insanlarla olduğunu anladığında da köpeklerden nefret etmeye başladı. Onlara karşı büyük bir öfke duyuyordu. Bu da onun korkunç bir iç çatışma yaşamasına sebep oldu.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü bir yanı, bir şekilde hâlâ köpek olarak kalmıştı.</span></p>

    <p class="duz" xml:lang="tr"><span class="duz">Hemşireler çocuğu şimdi merkez binaya doğru götürüyorlardı. Hemşirelerden biri küçük kızın bonesini çıkardı. Pas rengi uzun saçları, güneşte savruldu. Jeanne onun hayvani yanının uyanmakta olduğunu düşündü.</span></p>

    <p class="duz" xml:lang="tr"><span class="duz">– Gelin. Şurada oturalım.</span></p>

    <p class="duz" xml:lang="tr"><span class="duz">Bloklar mermerden değil, beyaza boyanmış betondandı. Bu bloklardan birinin dibine, gölgeye bir buzluk konmuştu. Hélène buzluğu açtı ve içinden buz gibi bir şişe çıkardı.</span></p>

    <p class="duz" xml:lang="tr"><span class="duz">– Light kola?</span></p>

    <p class="duz" xml:lang="tr"><span class="duz">– Öğle yemeğimiz bu mu?</span></p>

    <p class="duz" xml:lang="tr"><span class="duz">– Önce vücut hatları!</span></p>

    <p class="duz" xml:lang="tr"><span class="duz">Jeanne şişeyi aldı. Parmaklarının altında soğuk damlaları hissetti.</span></p>

    <p class="duz" xml:lang="tr"><span class="duz">Binadan kulakları tırmalayıcı bir çığlık yükseldi. Jeanne irkildi. Otizmin içine girilemez, anlaşılamaz kapalı dünyasının simgesi, güneşin altında titreşen bu beyaz binaydı sanki.</span></p>

    <p class="duz" xml:lang="tr"><span class="duz">Müdire, ağzında sigarası, başka bir şişe açtı. Hiçbir şey duymamış gibiydi. Her hareketinde kibar, kendinden emin bir hava vardı.</span></p>

    <p class="duz" xml:lang="tr"><span class="duz">– Bruno Bettelheim’dan bahsediyorduk... dedi Jeanne.</span></p>

    <p class="duz" xml:lang="tr"><span class="duz">– Evet. Onu tanıyor musunuz?</span></p>

    <p class="duz" xml:lang="tr"><span class="duz">– Biraz.</span> <span class="italik">The Uses of Enchantment</span><span class="duz">’ın yazarı, değil mi?</span></p>

    <p class="duz" xml:lang="tr"><span class="duz">– Özellikle otizm konusunda çalıştı. ABD’ye yerleşmiş Avusturya asıllı bir psikiyatrdı. Chicago Üniversitesi bünyesinde Ortogeni Okulu’nu kurdu. Bundan önce, Avrupa’da, 1938’de, toplama kamplarına gönderildi. Yahudi’ydi. Önce Dachau’daki, sonra Bu-chenwald’daki toplama kamplarında otistik çocukları tedavi yöntemini buldu.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Diğer esirleri gözlemleyerek. Kamptaki esirlerin, bu son derece tahripkâr ortamın etkilerinden korunmak için kendi içlerine kapandıklarını fark etti. Daha sonra, otistik çocuklarla karşılaştığında, bu çocukların da dış gerçekliği aynı şekilde, çaresi olmayan bir tehdit gibi algıladıkları sonucunu çıkardı. Bu durumda, onları tedavi etmek için bu tehdide tamamen karşı koyacak bir evren oluşturmak gerekiyordu. Korkunun ve içe kapanmanın psişik sürecini tersine çevirmek amacıyla, onların ruhlarını açmayı, onları korkularından kurtarmayı hedefleyen yüzde yüz olumlu bir dünya...</span></p>

    <p class="duz" xml:lang="tr"><span class="duz">– Okulunda uyguladığı yöntem bu muydu?</span></p>

    <p class="duz" xml:lang="tr"><span class="duz">– Onun merkezinde, her ayrıntı bu yönde tasarlanmıştı. Perdelerin ve duvarların renkleri. Mobilyaların genel hatları. Bahçedeki heykeller. Dolaplarına, her an ulaşabilecekleri şekilde bırakılan şekerler. Açık kapılar. Kötü olan tek şey, ebeveynlerin çocuklarını görmelerine izin verilmemesiydi.</span></p>

    <p class="duz" xml:lang="tr"><span class="duz">– Ebeveynleri tehdit olarak mı görüyordu?</span></p>

    <p class="duz" xml:lang="tr"><span class="duz">– En azından, çocukların kafasında. Bettelheim’ın tüm teorisi de buna dayanıyordu. Ona göre otizm terk edilmenin sonucudur. Gerçek veya gerçekdışı, ancak çocuk tarafından derinliğine hissedilen bir duygu. Dünyaya kendini kapatması da psişik bir tepki. Bir savunma mekanizması.</span></p>

    <p class="duz" xml:lang="tr"><span class="duz">Jeanne’ın aklına, Antoine Féraud’nun başucu kitapları geldi. Aralarında Bruno Bettelheim’ın</span> <span class="italik">The Empty Fortress</span><span class="duz">’i de vardı. Şüphesiz psikiyatr, Joachim’le karşılaştıktan sonra otizm konusunda belleğini tazelemek istemişti...</span></p>

    <p class="duz" xml:lang="tr"><span class="duz">– Burada da bu yöntemleri mi uyguluyorsunuz?</span></p>

    <p class="duz" xml:lang="tr"><span class="duz">– Hayır. Bettelheim’a hayranız, ama tedavi yöntemleri çok gelişti.</span></p>

    <p class="duz" xml:lang="tr"><span class="duz">– Ebeveynlerin ziyaretine izin veriyor musunuz?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">Bu cevap Jeanne’ın aklına başka bir şeyi getirdi. Joachim ile babasını düşündü.</span></p>

    <p class="duz" xml:lang="tr"><span class="duz">– Joachim ismi size bir şey ifade ediyor mu?</span></p>

    <p class="duz" xml:lang="tr"><span class="duz">– Hayır. Neden?</span></p>

    <p class="duz" xml:lang="tr"><span class="duz">– Hiç, diye gülümseyerek geçiştirdi Jeanne. Bu soruşturma oldukça zor. Olta atıyorum ama hiç balık vurmuyor...</span></p>

    <p class="duz" xml:lang="tr"><span class="duz">– Anlamıyorum. Dosya sizin sorumluluğunuzda mı?</span></p>

    <p class="duz" xml:lang="tr"><span class="duz">– Hayır. Bu da zorluklardan biri... François Taine sizinle temasa geçti mi?</span></p>

    <p class="duz" xml:lang="tr"><span class="duz">– O kim?</span></p>

    <p class="duz" xml:lang="tr"><span class="duz">– Soruşturmadan sorumlu yargıç.</span></p>

    <p class="duz" xml:lang="tr"><span class="duz">– İsim bana bir şeyi ifade etmiyor, ancak bir yargıç beni aradı. Otizm hakkında sorular sordu. O, soruşturmadan alındı mı?</span></p>

    <p class="duz" xml:lang="tr"><span class="duz">– Öldü.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bir yangında. Önceki gün.</span></p>

    <p class="duz" xml:lang="tr"><span class="duz">Hélène Garaudy kolasından büyükçe bir yudum aldı. Ölümün bu denli yakın olması onu korkutmuyordu. Birkaç gün önce bu kurumun bir hemşiresi öldürülmüş ve parçalanarak yenmişti. Soruşturmayı yürüten sorgu yargıcı canlı canlı yakılmıştı. Tüm bunlar, bedenini yalayıp giden ışık gibi ruhunu etkilemiyordu.</span></p>

    <p class="duz" xml:lang="tr"><span class="duz">– Olaylar bağlantılı mı? diye sordu sonunda.</span></p>

    <p class="duz" xml:lang="tr"><span class="duz">– Hiç şüphe yok. Diğer iki cinayet de dahil. Marion Cantelau’ya benzeyen genç kadınlar.</span></p>

    <p class="duz" xml:lang="tr"><span class="duz">– Bir seri katil mi?</span></p>

    <p class="duz" xml:lang="tr"><span class="duz">– Öyle sanıyoruz.</span></p>

    <p class="duz" xml:lang="tr"><span class="duz">Jeanne ayrıntılara girmek istemiyordu. Daha çok, üç bilinmeyenli denkleminin ikinci bölümüne yoğunlaşmak istiyordu: otizm, genetik, tarihöncesi...</span></p>

    <p class="duz" xml:lang="tr"><span class="duz">– Otizm ile tarihöncesi arasında bir bağ olduğunu düşünüyor musunuz?</span></p>

    <p class="duz" xml:lang="tr"><span class="duz">– “Tarihöncesi”yle neyi kastediyorsunuz?</span></p>

    <p class="duz" xml:lang="tr"><span class="duz">– İlkel yaşam, gerileyen davranışlar.</span></p>

    <p class="duz" xml:lang="tr"><span class="duz">– Bir ilişki var, evet.</span></p>

    <p class="duz" xml:lang="tr"><span class="duz">Jeanne ürperdi; olumlu bir cevap beklemiyordu.</span></p>

    <p class="duz" xml:lang="tr"><span class="duz">– Bir kurt çocuk nedir, biliyor musunuz? diye ekledi Hélène Garaudy.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Vahşi bir çocuk. Yabani bir ortamda büyümüş, terk edilmiş bir çocuk. Bir ormanda mesela. Aveyron’lu Victor’dan söz edildiğini duydunuz mu?</span></p>

    <p class="duz" xml:lang="tr"><span class="duz">– François Truffaut’nun filmini gördüm.</span></p>

    <p class="duz" xml:lang="tr"><span class="duz">– Gerçek bir hikâyedir. Tahminen on yaşındaki bir çocuk 1800’de, Aveyron’daki bir ormanda bulunmuştu. Emekleyerek ilerliyordu ve görünüşe göre sağır ve dilsizdi. Sürekli sallanıyordu ve onu besleyenlere en ufak sevgi gösterisinde bulunmuyordu. Genç bir askeri doktora, Jean Marie Gaspard Itard’a emanet edilmişti, o da acemilik döneminin önemli bir kısmını ona vakfetmişti.</span></p>

    <p class="duz" xml:lang="tr"><span class="duz">Bu filmin siyah-beyaz sahneleri yeniden Jeanne’ın gözünün önünde canlandı. Itard’ın büyük bir sabırla verdiği eğitim, bizzat Truffaut tarafından yorumlanmıştı. Bu yabani çocuk hem bir hayvan hem bir melekti. Çocuğun eğitiminin aşamaları. Vivaldi’nin müziği...</span></p>

    <p class="duz" xml:lang="tr"><span class="duz">– Itard, tüm gayretine rağmen, Victor’u “düzeltmeyi” başaramadı.</span></p>

    <p class="duz" xml:lang="tr"><span class="duz">– Otizmle ilişkisini anlamıyorum.</span></p>

    <p class="duz" xml:lang="tr"><span class="duz">– Bugün her şey Victor’un otistik olduğunu gösteriyor. Hiç şüphesiz o, bu denli yakından incelenmiş ilk otistik çocuktu.</span></p>

    <p class="duz" xml:lang="tr"><span class="duz">– Konuşmayı reddetmesinin sebebi ormanda geçirdiği yıllar mıydı?</span></p>

    <p class="duz" xml:lang="tr"><span class="duz">– Birçok varsayım var. Itard’a göre, Victor’un bu durumunun sebebi, toplumla temasının olmaması ve hiç eğitim görmemesiydi. Ama başka bir varsayım daha var. Tamamen tersini iddia eden bir düşünce. Victor, doğuştan otistikti. Bu nedenle ormana terk edilmişti. Bu terk edilişin sebebi otizmdi, yani terk edildiği için otistik olmamıştı.</span></p>

    <p class="duz" xml:lang="tr"><span class="duz">Jeanne’ın kafasının içinde bir cümle yankılanıyordu:</span> <span class="italik">Orman seni ısırıyor</span><span class="duz">. Joachim bir ormana mı terk edilmişti? Otistik mi doğmuştu? Yoksa terk edildiği için mi otistik olmuştu? Jeanne gerçeğe çok yaklaşmıştı –ama elinde hiçbir şey yoktu.</span></p>

    <p class="duz" xml:lang="tr"><span class="duz">– Bugün, bilinen bütün vahşi çocuk hikâyelerinin birer otistik vaka olduğu düşünülüyor. Bettelheim da bu konuda çok yazdı. Ona göre, kurt çocuklar doğada zihinsel yeteneklerini kaybetmiyorlardı. Zihinsel yetenekleri zaten hiçbir zaman var olmamıştı. Ancak maymunların veya kurtların yetiştirdiği bir çocuğun, masallarda olduğu gibi böyle vahşi bir ortamdan geri döndürülmesini kabullenmek çok zor... Özellikle de, saygıdeğer Singh tarafından, otuzlu yıllarda tasvir edilen Hindistan-Midnapurlu iki kurt kızın, Amala ve Kamala’nın vakasında olduğu gibi. Bugün bu küçük kızların otistik olduğu biliniyor. Onların kaba, bitkin ve ilkel davranışları hayvani yaşam biçimine bir geri dönüş olarak değerlendirilmişti. Aslında onlar, tamamen bu zihinsel yetersizlikleri yüzünden terk edilmiş olmalıydılar...</span></p>

    <p class="duz" xml:lang="tr"><span class="duz">Jeanne iki kişilikli ve kişiliklerinden biri otistik olan şizofren adam varsayımını söylemek istedi. Uygar bir insanın içindeki dünyadan kopuk bir çocuk. Ama Garaudy’nin de Bernard Level gibi ters tepki göstereceğini ve bu düşünceyi saçma bulacağını tahmin ediyordu.</span></p>

    <p class="duz" xml:lang="tr"><span class="duz">Dosyanın elle tutulur gerçeklerine döndü:</span></p>

    <p class="duz" xml:lang="tr"><span class="duz">– Cinayet mahallerindeki bazı ayrıntılar, katilin otistik olduğunu düşünmemize neden oluyor.</span></p>

    <p class="duz" xml:lang="tr"><span class="duz">– Bu çok gülünç. Bu patoloji...</span></p>

    <p class="duz" xml:lang="tr"><span class="duz">– Bana daha önce de açıkladılar. Ancak siz bu konuda ne düşünüyorsunuz?</span></p>

    <p class="duz" xml:lang="tr"><span class="duz">Jeanne çantasından kanlı el izlerinin fotoğraflarını çıkardı. Resimler, sanki alev almış gibi güneşte pırıl pırıl parlıyordu. Müdire sakin bir şekilde fotoğraflara baktı, soğukkanlıydı. Jeanne, kaynağını ve doğasını bir türlü çözemediği son derece güçlü bir iradesi olduğunu düşünüyordu.</span></p>

    <p class="duz" xml:lang="tr"><span class="duz">– Bunlar Marion’un cinayet mahallinin fotoğrafları mı?</span></p>

    <p class="duz" xml:lang="tr"><span class="duz">– Evet. Ama diğer iki cinayet mahallinde de aynı izler var.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Katilin, cesedin çevresinde döndüğü gayet iyi anlaşılıyor, şüphesiz dört ayak üstünde. Elleri ayaklarına göre içe dönük. Bu belki de, otizmin bir göstergesidir.</span></p>

    <p class="duz" xml:lang="tr"><span class="duz">– Ve tabii başka şeyler de olmalı. Elinizdekilerin hepsi bu mu?</span></p>

    <p class="duz" xml:lang="tr"><span class="duz">Jeanne, az kalsın çocuk-canavarın metalik sesinden de bahsedecekti. “Ben” diyememesinden.</span> <span class="italik">Porque te vas</span> <span class="duz">şarkısından... Ama bu ipuçlarını nereden bulduğunu da açıklaması gerekecekti.</span></p>

    <p class="duz" xml:lang="tr"><span class="duz">– Bu desenler hakkında ne düşünüyorsunuz? diye sordu, kanlı yazıların fotoğraflarını gösterirken. Bir otistik tarafından çizilmiş olabilirler mi?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">Jeanne gerildi. Bir kez daha rasgele bir yoklamada bulunmuştu. Ve bir kez daha olumlu bir cevap alıyordu.</span></p>

    <p class="duz" xml:lang="tr"><span class="duz">– Açıklar mısınız?</span></p>

    <p class="duz" xml:lang="tr"><span class="duz">– Bu tür alfabeleri çok gördüm... Motiflerin tekrarlanması. Bütünün dizilişi. Bazen otistikler tarafından uydurulan şu yeni dillerden biri olabilir.</span></p>

    <p class="duz" xml:lang="tr"><span class="duz">– Bunların anlamı ne peki?</span></p>

    <p class="duz" xml:lang="tr"><span class="duz">– Genellikle, bu tür desenlerin koruyucu bir anlamı vardır.</span></p>

    <p class="duz" xml:lang="tr"><span class="duz">– Koruyucu mu?</span></p>

    <p class="duz" xml:lang="tr"><span class="duz">– Desenler, bu şekilde sıralandığında bir engel görevi görür. Sınır işlevi gören freskler, frizler. Bettelheim, kabuklarla kendine bir “sınır” çizen Laurie adlı küçük bir kızın vakasında bunu tanımlamıştı. Bu sınır, mükemmel denebilecek sinüzoidal dalgaları çağrıştırıyordu.</span></p>

    <p class="duz" xml:lang="tr"><span class="duz">– Katil bu şekilde kurbanının bulunduğu alanı korumak istemiş olabilir mi?</span></p>

    <p class="duz" xml:lang="tr"><span class="duz">– Belki. Bir şekilde de kendi dünyasını.</span></p>

    <p class="duz" xml:lang="tr"><span class="duz">Hélène Garaudy saatine baktı. Öğlen paydosu bitmişti. Jeanne son bir soru sordu:</span></p>

    <p class="duz" xml:lang="tr"><span class="duz">– Şu veya bu şekilde, kanibalizmin otizmle bir bağı olabilir mi?</span></p>

    <p class="duz" xml:lang="tr"><span class="duz">– Çok inatçısınız, dedi psikiyatr, rencide edici bir ses tonuyla. Size, katilin bu tür bir patolojisi olamayacağını ifade ettim.</span></p>

    <p class="duz" xml:lang="tr"><span class="duz">– Ama bu iki unsur arasında bir ilişki olabileceğini farz edebilir miyiz?</span></p>

    <p class="duz" xml:lang="tr"><span class="duz">– Bir dereceye kadar, diye kabullendi Garaudy. Tamamen düşsel bir bakış açısı olarak. Melanie Klein gibi birçok psikiyatr, otuzlu yıllarda, otistiklerin agresif cinsel dürtülere sahip olduğunu saptadı.</span></p>

    <p class="duz" xml:lang="tr"><span class="duz">– Kanibalizme varacak kadar mı?</span></p>

    <p class="duz" xml:lang="tr"><span class="duz">– Fantezi, insan yemeye kadar varabilir, evet. Ama bir kez daha söylüyorum, sizin katil otistik olamaz. Bu patoloji gerçek bir zihinsel rahatsızlık olduğu kadar fiziksel bir engeldir.</span></p>

    <p class="duz" xml:lang="tr"><span class="duz">Hélène Garaudy fotoğrafları geri verdi ve ayağa kalktı.</span></p>

    <p class="duz" xml:lang="tr"><span class="duz">– Üzgünüm, dedi çantasını alırken. İş zamanı.</span></p>

    <p class="duz" xml:lang="tr"><span class="duz">Jeanne da onun peşinden kalktı. Çimenlik alanı geçtiler, binaya girdiler ve soyunma odasına giden merdivenlerden aşağı indiler. Klimanın soğuk havası yüzlerine vurdu. Jeanne buz tutmuş bir aynanın içinden geçiyormuş gibi bir hisse kapıldı.</span></p>

    <p class="duz" xml:lang="tr"><span class="duz">– Şu zımbırtıyı bir türlü ayarlamayı beceremediler... diye mırıldandı Garaudy.</span></p>

    <p class="duz" xml:lang="tr"><span class="duz">Duvar boyunca dizili dolaplardan birine yöneldi. Açtı, hiç çekinmeden mayosunu çıkardı, siyah bir boxer giydi ve yine aynı renkte bir sutyen taktı.</span></p>

    <p class="duz" xml:lang="tr"><span class="duz">Ayağa kalktı ve Jeanne’a bakarak sordu:</span></p>

    <p class="duz" xml:lang="tr"><span class="duz">– Bu küçük şömizye nedir?</span></p>

    <p class="duz" xml:lang="tr"><span class="duz">Jeanne’ın üzerinde, son derece ince sutyeninin hatlarını belli eden, siyah, transparan, pamuklu çok ince bir gömlek vardı. Bir bombanın parçalarını tanıtan bir bomba imha uzmanının soğuk ses tonuyla cevapladı.</span></p>

    <p class="duz" xml:lang="tr"><span class="duz">– Pamuk. İnce ilmikler. Joseph.</span></p>

    <p class="duz" xml:lang="tr"><span class="duz">– Bu erkekleri delirtiyor olmalı, değil mi?</span></p>

    <p class="duz" xml:lang="tr"><span class="duz">Gülüştüler. Jeanne bu kadınla bir brunch yapabileceğini düşünüyordu. Erkekler hakkında saçma sapan şeylerden bahsedeceklerini. Ama Hélène Garaudy siyah bir bluz çıkardı. Beyaz bir yaka. Siyah bir başörtüsü...</span></p>

    <p class="duz" xml:lang="tr"><span class="duz">Jeanne şaşkındı. Psikiyatr bir rahibeydi. Böylece, Marion Cantelau’nun vahşice öldürülmesi karşısında gösterdiği soğukkanlılık da açıklığa kavuşuyordu. İnancın evrensel gücü.</span></p>

    <p class="duz" xml:lang="tr"><span class="duz">– Size Rahibe Hélène’i takdim ederim, dedi hafif bir reverans yaparak. Sion Karmelitleri tarikatından. Bettelheim Enstitüsü’nün yüzde ellisi rahip ve rahibelerden oluşuyor. Ve sizin de tahmin edebileceğiniz gibi, yönetim, bu yüzde ellinin.</span></p>

    <p class="duz" xml:lang="tr"><span class="duz">Jeanne şaşkınlıktan cevap veremiyordu.</span></p>

    <p class="duz" xml:lang="tr"><span class="duz">– İnsanların görünüşlerine aldanmayın, diye gülümsedi rahibe. Özellikle de tamamen çıplak olduklarında...</span></p>
  </div>
</body>
</html>