<html xmlns="http://www.w3.org/1999/xhtml">
<head>
  <title>11.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x11">
    <h1 class="bolum-ismi" id="toc-anchor" xml:lang="tr"><span class="bolum-ismi">11</span></h1>

    <p class="duz" xml:lang="tr"><span class="duz">– Bayanlar, baylar sizin için ne yapabilirim?</span></p>

    <p class="duz" xml:lang="tr"><span class="duz">Jeanne ile Taine birbirlerine baktı. İçinde bulundukları duruma göre soru biraz münasebetsizdi. Bernard Pavois dev bir mermer gibi hareketsizdi. Çalışma masasına oturmuştu, en az bir doksan boyunda ve yüz yirmi kiloydu. Omuzları, önünde oturduğu camla tek vücut olmuştu. Ellili yaşlardaydı, kare bir yüzü, bir zamanlar sarı, şimdi gri, dalgalı sık saçları vardı ve bağa çerçeveli gözlük takmıştı. Yüz hatları son derece dingindi, ama gözlük camlarının ardındaki parlak gözleri bir viski bardağındaki buzları andırıyordu.</span> <span class="italik">On the rocks</span> <span class="duz">bir surat.</span></p>

    <p class="duz" xml:lang="tr"><span class="duz">– Evet, sorularınızı bekliyorum.</span></p>

    <p class="duz" xml:lang="tr"><span class="duz">İki sorgu yargıcı, polis ve zabıt kâtibesi masif çalışma masasının tam karşısına oturmuştu.</span></p>

    <p class="duz" xml:lang="tr"><span class="duz">Taine, bacak bacak üstüne atarak, aynı üslupla cevapladı:</span></p>

    <p class="duz" xml:lang="tr"><span class="duz">– Bize maktulden bahsedin.</span></p>

    <p class="duz" xml:lang="tr"><span class="duz">Pavois klasik övgü cümleleriyle konuşmaya başladı. “Eşsiz bir iş arkadaşı. Hoş bir hanım. Kimse ona kötülük yapmayı istemez” vb. Söylediği bu basmakalıp sözlerin tekine bile inanıyor muydu, tahmin etmek imkânsızdı. Doğrusu Jeanne onu dinlemiyordu. Laboratuvarın ışığıyla gözleri kamaşmıştı, izlenimlerini kafasında tartıyordu.</span></p>

    <p class="duz" xml:lang="tr"><span class="duz">Otoparkın karanlığından sonra tek bir lekenin olmadığı bembeyaz salonlardan geçmişlerdi. Steril alanlar. Basınç odaları. Cam bölmelerle ayrılmış ofisler. Yol boyunca beyaz önlüklü on kadar teknisyenle karşılaşmışlardı. Gerçek bir endüstriyel arı kovanı. “Yılda yirmi bin amniyosentez” demişti, onlara rehberlik eden müdür yardımcısı hanım.</span></p>

    <p class="duz" xml:lang="tr"><span class="duz">Ama Jeanne’ı en fazla şaşırtan şey, bu laboratuvarın uzmanlık alanıydı. Şişelerde, santrifüj aygıtlarında, steril tüplerde, her yerde amniyon sıvısı vardı. Doğurganlık suları. Doğumun sıvısı. Masumiyetin sıvısı... Bodrum katları gördükten sonra, cehennemden cennete geçmiş gibi olmuşlardı. Ölümden yaşama.</span></p>

    <p class="duz" xml:lang="tr"><span class="duz">– Tek bir olaya iki sorgu yargıcı, dedi Pavois, bu pek alışıldık bir şey değil, öyle değil mi? Yoksa Sarkozy’nin yeni bir uygulaması mı?</span></p>

    <p class="duz" xml:lang="tr"><span class="duz">– Jeanne Korowa burada danışman olarak bulunuyor, dedi Taine soğukkanlılığını koruyarak.</span></p>

    <p class="duz" xml:lang="tr"><span class="duz">– Neyin danışmanı?</span></p>

    <p class="duz" xml:lang="tr"><span class="duz">Jeanne, soruyu duymazdan gelerek söze girdi:</span></p>

    <p class="duz" xml:lang="tr"><span class="duz">– Nelly Barjac’ın buradaki görevi tam olarak neydi? Laborant mı?</span></p>

    <p class="duz" xml:lang="tr"><span class="duz">Pavois kaşlarını kaldırdı. Gerdanı vardı, ona çok daha soğukkanlı bir hava veren gerçek bir pelikan kesesi.</span></p>

    <p class="duz" xml:lang="tr"><span class="duz">– Hayır. Başarılı bir sitogenetikçiydi. Üstün yetenekli biri.</span></p>

    <p class="duz" xml:lang="tr"><span class="duz">– Karyotipler mi hazırlıyordu?</span></p>

    <p class="duz" xml:lang="tr"><span class="duz">– Sadece o değil. Akşamları, bir moleküler genetik programı üzerinde çalışıyordu.</span></p>

    <p class="duz" xml:lang="tr"><span class="duz">– Fark nedir?</span></p>

    <p class="duz" xml:lang="tr"><span class="duz">– Sitogenetikçiler hücreler üstünde çalışır. Moleküler genetikçiler ise çok daha mikroskobik ölçekte, DNA üstünde çalışır.</span></p>

    <p class="duz" xml:lang="tr"><span class="duz">Muhataplarının yüz ifadesi karşısında, müdür derin bir iç çekti ve bazı açıklamalar yapma gereği hissetti:</span></p>

    <p class="duz" xml:lang="tr"><span class="duz">– Her hücrede, kromozomlar vardır. Bu kromozomlar ipliksi, spiral yay biçimli yapılardır ve bunlar da genlerden oluşmuştur. Moleküler genetik bu ayrımlarla ilgilenir. Son derece küçük bir evren.</span></p>

    <p class="duz" xml:lang="tr"><span class="duz">– Bu bilim dalıyla ilgili cihazlarınız var mı?</span></p>

    <p class="duz" xml:lang="tr"><span class="duz">– İkinci katta, evet, ama bizim uzmanlık alanımız değil. Bizim işimiz karyotipler. Kromozom çiftleri arasındaki anomalileri saptamak.</span></p>

    <p class="duz" xml:lang="tr"><span class="duz">– Bir programdan söz ettiniz, diye devam etti Jeanne. Nelly tam olarak ne üstünde çalışıyordu? Yani akşamları, demek istiyorum.</span></p>

    <p class="duz" xml:lang="tr"><span class="duz">– Latin Amerika halklarının genetik mirası hakkındaki doktora tezini bitirme aşamasındaydı. Kıtanın hemen her yerinden kan örnekleri toplamıştı. Onları sınıflandırıyordu. Karşılaştırıyordu. Çalışması hakkında çok fazla bir şey bilmiyorum. Bu konuda biraz ketumdu. Biz de ona anlayışlı davranıyorduk: Kişisel araştırmaları için bizim cihazlarımızı kullanabiliyordu.</span></p>

    <p class="duz" xml:lang="tr"><span class="duz">Pavois masasının üstünden onlara doğru eğildi. Kaidesi üzerinde kımıldayan bir Buda heykeli gibiydi.</span></p>

    <p class="duz" xml:lang="tr"><span class="duz">– Bu soruların sebebi ne? Olanlarla ne ilgisi var?</span></p>

    <p class="duz" xml:lang="tr"><span class="duz">– Bu çalışmalar ile cinayet arasında bir bağ kurmuyoruz, dedi. Taine.</span></p>

    <p class="duz" xml:lang="tr"><span class="duz">– Bu bir şaka mı?</span></p>

    <p class="duz" xml:lang="tr"><span class="duz">Taine, araştırmacıyı işbirliği yapmaya teşvik etmek için sorusunu cevapladı.</span></p>

    <p class="duz" xml:lang="tr"><span class="duz">– Buna benzer bir cinayet daha işlendi. Bir engelli çocuklar merkezinde çalışan bir hemşire. Bu merkezde tedavi gören engelliler ile laboratuvarınızın faaliyetleri arasında bir bağ olabilir.</span></p>

    <p class="duz" xml:lang="tr"><span class="duz">– Ne tür engeller? Bu çocukların rahatsızlıkları nedir?</span></p>

    <p class="duz" xml:lang="tr"><span class="duz">Taine, sorudan dolayı biraz canı sıkılmış olan Reischenbach’a yan gözle baktı.</span></p>

    <p class="duz" xml:lang="tr"><span class="duz">– Bu konuda hiçbir şey bilmiyoruz, dedi. En azından şimdilik. Karyotipler sayesinde daha çok ne tip bedensel ve zihinsel yetersizlikler saptıyorsunuz?</span></p>

    <p class="duz" xml:lang="tr"><span class="duz">– Özellikle trizomi 21. Bu şekilde adlandırıyoruz, çünkü bu bozulma 21 numaralı kromozom çiftiyle ilgili. Ayrıca başka anomaliler de belirliyoruz, psikomotor gecikmesine ve fiziksel kusurlara neden olan trizomi 13 gibi. Ya da “delesyon” denilen bir başka anomali. Kromozom parçalarının eksikliği. Çocuğun gelişiminde son derece ağır sonuçlara yol açar.</span></p>

    <p class="duz" xml:lang="tr"><span class="duz">– Bunlar nadir görülen anomaliler midir?</span></p>

    <p class="duz" xml:lang="tr"><span class="duz">– “Nadir”den ne kastettiğinize bağlı. Bizim skalamızda her gün görülen anomaliler bunlar. Yani hemen hemen her gün.</span></p>

    <p class="duz" xml:lang="tr"><span class="duz">– Bu anomaliler bazı çok özel deliliklere yol açabilir mi?</span></p>

    <p class="duz" xml:lang="tr"><span class="duz">– Soruyu anlamadım.</span></p>

    <p class="duz" xml:lang="tr"><span class="duz">– Trizomiden söz ettiniz. Karyotip analizi, mesela şizofreni gibi hastalıkları da ortaya çıkarabilir mi?</span></p>

    <p class="duz" xml:lang="tr"><span class="duz">– Hayır. Bu tür patolojilerin genetik bir kökeni olduğunu varsaysak bile, onların özgül genlerini belirlemek ve DNA üzerinde çalışmak gerekir. Bu konuda uzmanlığımız yok. Ne arıyorsunuz? Bir tahminde bulunmaktan korkuyorum. Katilin bir tür deli olduğunu mu düşünüyorsunuz; genetik anomalisi, uzun süre önce burada saptanmış bir deli?</span></p>

    <p class="duz" xml:lang="tr"><span class="duz">– Başka bir olasılık daha var: ebeveynler. Size kızgınlık duyabilecek anne babalar.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Anormal sonuçtan dolayı. Belki de kusurlu doğmuş bir çocuk nedeniyle.</span></p>

    <p class="duz" xml:lang="tr"><span class="duz">– Bu çok saçma, diye kesip attı Pavois.</span></p>

    <p class="duz" xml:lang="tr"><span class="duz">– Bizim meslekte neden konusunda nelerle karşılaşıyoruz, bilseniz.</span></p>

    <p class="duz" xml:lang="tr"><span class="duz">– Demek istediğim, bunun gerçekten çok saçma olduğu. Bir karyotipte bir anomali olduğunu kabul etsek bile, bizi bu sorundan mesul tutmanın hiçbir haklı tarafı olamaz. Ama zaten bu incelemelerin amacı kusurlu bir çocuğun doğmasını önlemektir. Amniyosentezler, hamileliğe son verebilmek amacıyla zamanında ve saatinde yapılır.</span></p>

    <p class="duz" xml:lang="tr"><span class="duz">– Ya bir hata yaptıysanız? Sorunu fark edemediyseniz ve çocuk anormal doğduysa?</span></p>

    <p class="duz" xml:lang="tr"><span class="duz">Pavois biraz bozulmuş gibiydi. Yine de dudaklarından gülümsemesini eksik etmiyordu.</span></p>

    <p class="duz" xml:lang="tr"><span class="duz">– Hayır, dedi kısaca. Kullandığımız teknikler yüzde yüz güvenilirdir.</span></p>

    <p class="duz" xml:lang="tr"><span class="duz">– Örnek tüplerinde bir karışıklık? Bilgisayarda bir hata?</span></p>

    <p class="duz" xml:lang="tr"><span class="duz">– Bizim hangi koşullarda çalıştığımızı bilmiyorsunuz. Son derece katı güvenlik önlemlerimiz vardır. Ayrıca hükümetin görevlendirdiği uzmanlar tarafından da sürekli olarak denetleniriz. Bizim meslekte bir sorundan söz edildiğini asla duymadım. Ne burada. Ne de dünyanın bir başka yerinde.</span></p>

    <p class="duz" xml:lang="tr"><span class="duz">Bernard Pavois konuşmasını sakin bir şekilde tamamlamıştı. Sanki hiçbir şey, hiç kimse onu sarsamazdı. Adam gerçekten bir buz kütlesiydi.</span></p>

    <p class="duz" xml:lang="tr"><span class="duz">Taine de Jeanne gibi aynı şaşkınlığı yaşıyor olmalıydı.</span></p>

    <p class="duz" xml:lang="tr"><span class="duz">– Nelly Barjac’ın ölümünden fazla etkilenmiş gibi görünmüyorsunuz. Ölümünün inanılmaz şartlar altında olması da sizi şaşırtmamış sanki.</span></p>

    <p class="duz" xml:lang="tr"><span class="duz">– Benim felsefem dünyayı olduğu gibi kabullenmektir. Her gün gazete okuyup toplumumuza damgasını vuran şiddet çılgınlığını gördükten sonra, aynı şiddetin, bir gün kapımı çalabileceğini kabul etmemem imkânsız.</span></p>

    <p class="duz" xml:lang="tr"><span class="duz">Sorgu yargıcı sinirli bir şekilde ellerini açtı.</span></p>

    <p class="duz" xml:lang="tr"><span class="duz">– Ama merhametiniz nerede? Nelly’nin ölüm şekli sizi şoke etmedi mi? Bu genç yaşta? Ya maruz kaldığı işkenceler ve çektiği acı?</span></p>

    <p class="duz" xml:lang="tr"><span class="duz">– Nelly bu şekilde öldü. Ruhu yolculuğa devam ediyor.</span></p>

    <p class="duz" xml:lang="tr"><span class="duz">– Siz... siz reenkarnasyona mı inanıyorsunuz? diye sordu Jeanne, şaşkın bir halde.</span></p>

    <p class="duz" xml:lang="tr"><span class="duz">– Ben Budistim. Beden zincirine ve ruh tekliğine inanıyorum. Etkilenip etkilenmeme konusuna gelince, size hemen söyleyeyim: Nelly benim metresimdi. Yaklaşık bir yıldan beri ilişkimiz vardı. Şu anda ne hissettiğim de sadece beni ilgilendirir. Niyetim sizi kırmak değil.</span></p>

    <p class="duz" xml:lang="tr"><span class="duz">Sessizlik. Jeanne, Taine, Reischenbach ve zabıt kâtibesi koltuklarında kıpırdandı. Böyle bir tanık, pek sık rastlanılır bir şey değildi.</span></p>

    <p class="duz" xml:lang="tr"><span class="duz">– Ve eğer tanığım olup olmadığını öğrenmek istiyorsanız, diye aynı kibirle yeniden konuşmaya başladı, yok. Evde Nelly’yi bekliyordum. Yalnız. Bana geç vakte kadar çalışacağını söylemişti.</span></p>

    <p class="duz" xml:lang="tr"><span class="duz">– Bir randevusu mu vardı?</span></p>

    <p class="duz" xml:lang="tr"><span class="duz">– Bana bir şey söylemedi.</span></p>

    <p class="duz" xml:lang="tr"><span class="duz">– Onun eve gelmemesi sizi endişelendirmedi mi?</span></p>

    <p class="duz" xml:lang="tr"><span class="duz">– Bazen şafak sökene kadar çalıştığı olurdu. Ben araştırmalarından sonra gelirdim, anlıyor musunuz? Onu sevme ve ona hayran olma nedenlerimden biri de buydu.</span></p>

    <p class="duz" xml:lang="tr"><span class="duz">Jeanne birkaç saniye boyunca adamı inceledi. Onun gerçek profilini çıkardı. Bu görünür sakinliği, pek az rastlanan tinsel bir gücün göstergesiydi. Nelly’nin ölümü onu en ufak şekilde kötü etkilememişti. Tam tersine. Hatırası daha da derine kazınmıştı. Mermer mezar taşına kazınmış bir yazı gibi.</span> <span class="italik">İçedönük bir yazı.</span></p>

    <p class="duz" xml:lang="tr"><span class="duz">Taine bir yay gibi ayağa fırladı.</span></p>

    <p class="duz" xml:lang="tr"><span class="duz">– Teşekkür ederim, doktor. Birkaç gün içinde, sizden Nanterre Asliye Ceza Mahkemesi’ndeki ofisime uğramanızı rica ediyorum.</span></p>

    <p class="duz" xml:lang="tr"><span class="duz">– Beni yeniden mi sorgulayacaksınız?</span></p>

    <p class="duz" xml:lang="tr"><span class="duz">– Hayır. İfadenizi imzalayacaksınız, hepsi bu. Bu arada, Başkomiser Reischenbach bazı şeyleri teyit edecek.</span></p>

    <p class="duz" xml:lang="tr"><span class="duz">– Olay anında nerede olduğum gibi mi?</span></p>

    <p class="duz" xml:lang="tr"><span class="duz">– Mesela.</span></p>

    <p class="duz" xml:lang="tr"><span class="duz">– Son bir sorum var, dedi Jeanne ayağa kalkarken.</span></p>

    <p class="duz" xml:lang="tr"><span class="duz">Zabıt kâtibesi, Taine’e baktı: Not almaya devam edecek miydi. O da ayağa kalkmış, bloknotunu evrak çantasına çoktan yerleştirmişti. Yargıç ona “hayır” anlamında bir işaret yaptı.</span></p>

    <p class="duz" xml:lang="tr"><span class="duz">– Başka koşullarda da karyotip çıkarılıyor mu? Mesela yetişkinlerde?</span></p>

    <p class="duz" xml:lang="tr"><span class="duz">– Kan örneği alınarak, evet, dedi hâlâ oturan Pavois. Bu tip durumlarda sterilite ararız.</span></p>

    <p class="duz" xml:lang="tr"><span class="duz">– Kısırlık da karyotip sayesinde saptanan bir şey midir?</span></p>

    <p class="duz" xml:lang="tr"><span class="duz">– Evet. Bazı kromozom delesyonları üreme bozukluklarının sebebi olabilir. Ayrıca çocuktaki bozuklukların genetik açıdan doğrulamasını da yapabiliriz. Öğrenme güçlükleri, mesela. Karyotipini inceleyip çocuğun patolojisine kimi zaman bir isim verebiliyoruz.</span></p>

    <p class="duz" xml:lang="tr"><span class="duz">Jeanne ilk fikrine geri dönmüştü. Karyotipi Pavois Laboratuvarları’nda çıkarılmış kısır bir kadın. Şehirden intikam almak ve aynı zamanda da Nelly Barjac’ı yiyerek onun doğurganlığına sahip olmak istemiş bir dengesiz... Ama diğer kurbanın, şu hemşirenin açıklaması neydi? Ve katilin olağanüstü gücünün?</span></p>

    <p class="duz" xml:lang="tr"><span class="duz">Pavois da ayağa kalkmıştı; tahminlerin de ötesinde, boyu bir doksandan uzundu ve sığır gibi iriydi. Üzerinde “NO LOGO” yazan, parlak yeşil renkli bir tişört ile bej bir kumaş pantolon giymişti. Biçimsiz vücudu iri bir armudu andırıyordu.</span></p>

    <p class="duz" xml:lang="tr"><span class="duz">– Bir uzman değilim, dedi alaycı bir tonda, ama sanki bu vahşet bir seri katilin eseriymiş gibi, yanılıyor muyum? Televizyonda hep bu tür şeyler izliyoruz. Neden gerçek hayatta da olmasın?</span></p>

    <p class="duz" xml:lang="tr"><span class="duz">Kimse cevap vermedi. Gerçeği saklamak imkânsızdı: Tamamen açmazdaydılar. Ve bu anasının gözü herif onları sinirlendiriyordu. Kapıyı açtı. Hâlâ sırıtıyordu. Ekip sessizce odadan çıktı. Pavois bir baş hareketiyle onları selamladı ve yeniden çalışma masasına döndü.</span></p>

    <p class="duz" xml:lang="tr"><span class="duz">Asansörde Taine, Jeanne’a sordu:</span></p>

    <p class="duz" xml:lang="tr"><span class="duz">– Ne aptal herif! Ne düşünüyorsun?</span></p>

    <p class="duz" xml:lang="tr"><span class="duz">– Amniyon sıvısı çalınmış mı, kontrol et.</span></p>

    <p class="duz" xml:lang="tr"><span class="duz">– Nereden çalınmış mı?</span></p>

    <p class="duz" xml:lang="tr"><span class="duz">– Laboratuvardan.</span></p>

    <p class="duz" xml:lang="tr"><span class="duz">– “Kim” çalmış?</span></p>

    <p class="duz" xml:lang="tr"><span class="duz">– Katil.</span></p>

    <p class="duz" xml:lang="tr"><span class="duz">– Neden böyle bir şey yapsın ki?</span></p>

    <p class="duz" xml:lang="tr"><span class="duz">Jeanne soruyu duymazdan geldi.</span></p>

    <p class="duz" xml:lang="tr"><span class="duz">– Mahalleyi ara. BAC<a class="footnote-link" href="#footnote-231-1" id="footnote-231-1-backlink">[1]</a> ile temasa geç. Katil şafak sökerken ayrılmış. Uçan daireyle gitmedi ya. Bir güvenlik kamerasına takılmış olabilir.</span></p>

    <p class="duz" xml:lang="tr"><span class="duz">– İşte o zaman gerçekten bir mucize olur.</span></p>

    <p class="duz" xml:lang="tr"><span class="duz">– Bu tür şeyler daha önce de oldu.</span></p>

    <p class="duz" xml:lang="tr"><span class="duz">Kapılar açıldı. Taine, sırtı kapıya dönük olarak geri geri çıktı. Hole inmek, cinayet mahallinin ve sorgulamanın yarattığı baskıyı yok etmişti.</span></p>

    <p class="duz" xml:lang="tr"><span class="duz">– Tamam, dedi ellerini birbirine vurarak. Tüm bunları teyit edeceğim, otopsi raporlarını alacağım ve seni arayacağım. Artık bunları akşam yemeğinde konuşuruz, değil mi?</span></p>

    <p class="duz" xml:lang="tr"><span class="duz">Jeanne yüzünü buruşturdu. Asliye Ceza Mahkemesi’nden çıktıkları andan itibaren içini kemiren şüphe doğrulanmıştı. François Tai-ne, onu tavlamak için bu yamyam cinayetlerinden yararlanıyordu.</span></p>

    <p class="duz-son-paragraf-2" xml:lang="tr"><span class="duz">Bir cesetle kandırılabilecek kadar acınacak biri miydi?</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">24 saat boyunca güvenlik kameralarıyla Paris’i gözleyen ve acil durumlarda polisi, itfaiyeyi, ambulansı haberdar eden kurum. (ç.n.)</span></p>
    </div>
  </div>
</body>
</html>