<html xmlns="http://www.w3.org/1999/xhtml">
<head>
  <title>55.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x55">
    <h1 class="bolum-ismi" id="toc-anchor" xml:lang="tr"><span class="bolum-ismi">55</span></h1>

    <p class="duz" xml:lang="tr"><span class="duz">Dönüş yolunda, Jeanne bir ATM makinesi buldu –kuşkusuz şehirdeki tek ATM’ydi. Visa kartını kullandı ve 500 dolar karşılığı quetzal almayı başardı. Hiç yoktan iyiydi. Uçak biletini aldıktan ve Intercontinental’i ödedikten sonra banka hesabında hiç para kalmamıştı. Tasarruf hesabından –3 000 avro– cari hesabına virman yapmaları için derhal bankasını araması gerekiyordu... Bir kez daha bu harcamaların onun mahvına ve beş parasız kalmasına sebep olacağını düşündü. Parası azaldıkça bir sonuca doğru ilerliyordu.</span></p>

    <p class="duz" xml:lang="tr"><span class="duz">Paraları aldı. Çantasına yerleştirdi. Nicolás’a ödemeyi Cartier saatiyle –zamanında 2 000 avroya satın almıştı– yapacaktı. Bu saati sevmiyordu. Parasını bizzat ödeyerek almıştı ve kolundaki bu şey ona daima, hiçbir zaman hediye almamış olduğunu hatırlatıyordu.</span></p>

    <p class="duz" xml:lang="tr"><span class="duz">Jeanne Nicolás’a 23.30 için randevu verdi. Akşam yemeğini onunla yemek istemiyordu. Konuşmak da içinden gelmiyordu. Son fantezisini gerçekleştirmeden önce bütün dikkatini toplamak istiyordu. Uğursuz “yastığını”, özel günlüğünü çalmak için yirmi beş yıl önce ölmüş bir rahibin cesedini mezarından çıkaracaklardı.</span></p>

    <p class="duz" xml:lang="tr"><span class="duz">Sonunda duş yapabildi. Ilık suyun altında. Vücudunu ovalarken yeniden ısınabildi. Dışarıda papağanlar ötüyordu. Sanki Jeanne için şarkılar söylüyorlar, yıkanırken ona eşlik ediyorlardı.</span></p>

    <p class="duz" xml:lang="tr"><span class="duz">Aynada kendine baktı. Fena değildi. Hem de hiç fena değil. Rengi yerine gelmişti. Julianne Moore’u düşündü. Aklına, Robert Altman’ın S</span><span class="italik">osyeteden İnsan Manzaraları</span> <span class="duz">adlı filminde aktrisin eteğini ütülerken kocasıyla tartıştığı sahne geldi. Bu sahnenin –izlediğinde onu çok etkilemişti– ne kadar güzel olduğunu düşündü. Ve aktristin de ne denli güzel olduğunu. Teninin ışıltısı, saçlarının kızıllığıyla doğrudan empresyonistlerin elinden çıkmış gibiydi. Eğer Auguste Renoir’ı tanımış olsaydı... Kafası yeniden takıldı. XIX. yüzyılın sonu. Apsent. Thomas...</span></p>

    <p class="duz" xml:lang="tr"><span class="duz">Artık ona asla güvenemezdi. Onu çiğ çiğ yiyecek kadar çok kızmıştı. Ama artık kızmıyordu bile. Aklına Antoine Féraud geldi. Şu anda onu bile unutmuştu. Nikaragua’da mı kalmıştı? Soruşturmayı bırakıp Paris’e mi dönmüştü? Ya da o...</span></p>

    <p class="duz" xml:lang="tr"><span class="duz">Düşünmekten vazgeçti. Saçlarını fırçaladı. Vücuduna nemlendirici sürdü. Giyindi. Sabahtan beri ilk kez, buhar kaplı bu küçücük banyoda, kendi sıcaklığının da etkisiyle ısınmıştı. Bulantısı geçiyordu. Yalnızdı. Korkuyordu. Ama tuhaf bir şekilde kendini Paris’te olduğundan daha iyi hissediyordu, daha güçlüydü. Migreni tutmuyordu. Kaygı krizleri geçirmiyordu. Artık Effexor almadığını da fark etti. Korkuya meydan okuyordu. Ve ne olursa olsun, bu iyi bir şeydi.</span></p>

    <p class="duz" xml:lang="tr"><span class="duz">Restorana indi. Boştu. Camlı verandanın altına, gölün tam karşısına oturdu. Dışarıda hiçbir şey görünmüyordu. İçerisinin dekoru her şeyi maskeliyordu. Ahşap masalar, siyah şişelerin içinde mumlar. Duvarda sarımtırak, daha çok iç karartıcı, kaba bir sıva.</span></p>

    <p class="duz" xml:lang="tr"><span class="duz">Sözcük itibariyle “nuar dolması” anlamına gelen rasgele bir yemek seçti. Biberli bir sos içinde yüzen, kızarmış soğanlarla, marine edilmiş domuz dilimleri ve yumurta beyazıyla süslenmiş tavuk parçaları geldi. Yanında pirinciyle beraber. Yemeye çalıştı. Ama çok baharatlıydı. Çok yağlıydı. Ayrıca toprak ve kök acılığı vardı. Bu tat ona Alev’in sesini hatırlattı: “Mısır insan için!” Ve bütün iştahı kaçtı.</span></p>

    <p class="duz" xml:lang="tr"><span class="duz">– Hoşuna gitti mi?</span></p>

    <p class="duz" xml:lang="tr"><span class="duz">Jeanne irkildi. Nicolás yanında duruyordu.</span></p>

    <p class="duz" xml:lang="tr"><span class="duz">– Güç toplamaya çalışıyorum.</span></p>

    <p class="duz" xml:lang="tr"><span class="duz">– Bu gece ne yapacağımızı biliyorsun, değil mi? Bunun bir yerli için ne anlama geldiğini?</span></p>

    <p class="duz" xml:lang="tr"><span class="duz">Jeanne omuz silkti. Neredeyse öfkeyle yapılmış bir hareketti bu. Nicolás bunu bir küçümseme olarak algıladı. Ladino bu gece Maya karakterine bürünmüştü.</span></p>

    <p class="duz" xml:lang="tr"><span class="duz">–</span> <span class="italik">Tenten ve Güneş Tapınağı</span><span class="duz">’nı okudun mu?</span></p>

    <p class="duz" xml:lang="tr"><span class="duz">– Çok uzun zaman önce.</span></p>

    <p class="duz" xml:lang="tr"><span class="duz">– Tenten ve arkadaşları İnka tanrılarına kurban edilecektir. Tenten gazetede o gün bir güneş tutulması olacağını okumuştur. İnfazın o olayın olacağı saatte yapılmasını ister ve bir anda kararmaya başlayan güneşi sanki kendisi karartmış gibi yapar. Korkan yerliler kahramanları serbest bırakır.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Mel Gibson da son filmi</span> <span class="italik">Apocalypto’</span><span class="duz">da aynı şeyi yapıyor. Yerliler hep, bir güneş tutulmasından bile korkan aptal insanlar...</span></p>

    <p class="duz" xml:lang="tr"><span class="duz">Jeanne kollarını kavuşturdu ve “sen” diye hitap etmeye başladı:</span></p>

    <p class="duz" xml:lang="tr"><span class="duz">– Nereye gelmek istiyorsun?</span></p>

    <p class="duz" xml:lang="tr"><span class="duz">– Tüm bunların gerçek bir dayanağı var. Olay sömürge tarihi içinde unutulmuş. Ama Guatemalalı bir yazar, Augusto Monterroso bunu anlatır.</span> <span class="italik">El Eclipse</span> <span class="duz">(Güneş Tutulması) adlı öyküsünde.</span></p>

    <p class="duz" xml:lang="tr"><span class="duz">Jeanne derin bir iç çekti. Hikâyeden kaçış yoktu.</span></p>

    <p class="duz" xml:lang="tr"><span class="duz">– XVI. yüzyıl. Barthélémy Arrazola bir misyonerdir. Mayalar onu tutsak almıştır ve kurban etmeye hazırlanıyorlar. Adam bir güneş tutulması olacağını hatırlar. Biraz yerel dili konuşabilmektedir. Eğer onu serbest bırakmazlarsa güneşi karartacağını söyleyerek yerlileri tehdit eder. Yerliler ona dikkatle bakarlar, kuşkuları vardır. Hemen bir meclis toplarlar. Hâlâ bağlı olan misyoner, serbest bırakılacağından emin sakince beklemektedir. Kendinden emindir. Üstünlüğünden emindir. Kültüründen ve atalarından. Birkaç saat sonra, misyonerin cansız bedeni, kalbi çıkarılmış olarak karanlık güneşin altında yatarken, yerliler donuk ve ağır bir ses tonuyla, Maya astronomları tarafından gelecek yüzyıllar için öngörülen güneş tutulmalarını saymaktadır.</span></p>

    <p class="duz" xml:lang="tr"><span class="duz">Sessizlik. Salonda tek bir sinek yoktu –tropiklerin onduran sıcağına kavuşabilmek için daha uzaklara, vadinin derinliklerine gitmiş olmalıydılar.</span></p>

    <p class="duz" xml:lang="tr"><span class="duz">– Kıssadan hisseyi anlayamadım.</span></p>

    <p class="duz" xml:lang="tr"><span class="duz">Nicolás öne doğru eğildi. Siyah gözler. Dar ve bir beyaz yüz. Kel bir kafa. Kartal gagasını andıran bir burun ve ince dudaklar. Jeanne, Batılı aldatıcı görüntüsünün ardındaki yerli yüz hatlarını şimdi daha iyi keşfediyordu. Atalarının piramitlerinin yapıldığı kireçtaşından yontulmuş bir yüz.</span></p>

    <p class="duz" xml:lang="tr"><span class="duz">– Kıssadan hisse, dedi hırıltılı bir sesle, bizi salak yerine koyarak hata yapmaya devam ediyor olmanız. VI. yüzyılda bizim takvimlerimiz sizin bugünkü takvimleriniz kadar kesindi. Bir gün, bizim hükümetimiz de yerlilerden oluşacak, Bolivya’daki gibi. Bir başka gün, çok daha ileriki bir tarihte, tanrılarımızın karşısında cinayetlerinizin hesabını vereceksiniz.</span> <span class="italik">Popol Vuh</span><span class="duz">’ta şöyle yazar. “Halkımız asla dağılmayacak. Yazgısı uğursuz günlerin üstesinden gelecek...”</span></p>

    <p class="duz" xml:lang="tr"><span class="duz">Nicolás katıksız bir Maya’ydı demek ki. Avrupai havasına ve açık tenine rağmen. Irkçı düşüncelerine rağmen. Halkının boyun eğmiş olmasına, batıl itikatlarına, tembelliğine sinirleniyordu. Öfkeden kuduruyordu...</span></p>

    <p class="duz" xml:lang="tr"><span class="duz">Bir anda Jeanne bu gecenin de bir yerli gecesi olacağını düşündü.</span></p>

    <p class="duz" xml:lang="tr"><span class="duz">Soğuk ve gizli bir öfkenin titreştirdiği bir gece.</span></p>

    <p class="duz" xml:lang="tr"><span class="duz">Gecenin sonunda ne elde edecekti?</span></p>
  </div>
</body>
</html>