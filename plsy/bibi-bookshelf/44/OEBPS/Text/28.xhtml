<html xmlns="http://www.w3.org/1999/xhtml">
<head>
  <title>28.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x28">
    <h1 class="bolum-ismi" id="toc-anchor" xml:lang="tr"><span class="bolum-ismi">28</span></h1>

    <p class="duz" xml:lang="tr"><span class="duz">Saat 17.00.</span></p>

    <p class="duz" xml:lang="tr"><span class="duz">Elini çabuk tutmalıydı. Hâlâ birkaç saati vardı; sonra Taine’le ilgili iki soruşturma için yeni ekipler oluşturulmuş olacaktı. Bu durumda o da, Reischenbach da en ufak bir bilgiye ulaşamayacak ve yasal olarak faaliyet gösteremeyeceklerdi.</span></p>

    <p class="duz" xml:lang="tr"><span class="duz">Ama önce dosyaları iyice okumalıydı. Olaylarla bütünleşmeliydi. Kurbanları daha yakından tanımalıydı. Kol saatini önüne koydu ve alarmını 18.00’e ayarladı.</span></p>

    <p class="duz" xml:lang="tr"><span class="duz">İlk dosyayı açtı.</span></p>

    <p class="duz" xml:lang="tr"><span class="duz">Marion Cantelau.</span></p>

    <p class="duz" xml:lang="tr"><span class="duz">22 yaşındaydı.</span></p>

    <p class="duz" xml:lang="tr"><span class="duz">Garches’ta, 26 mayısı 27 mayıs 2008’e bağlayan gece öldürülmüştü.</span></p>

    <p class="duz" xml:lang="tr"><span class="duz">Jeanne kızın resmine baktı. Çok makyajlı olmasına rağmen sağlıklı bir yüzü vardı. Ağzı kalp biçiminde ve küçüktü. Ve epeyce kiloluydu... Polisler onun eğitim hayatının kısa bir özetini dosyaya eklemişti. Beş çocuklu bir ailenin üçüncü çocuğuydu. Baba seramik ustasıydı. Annesi memur. 2001 yılında liseyi bitirmişti. Hemşirelik öğrenimi görmüş, sonra zekâ özürlü çocuklar alanında uzmanlaşmıştı. 2005 yılında, Garches’taki Bettelheim Enstitüsü’nde staj yapmak için Paris’e gelmişti. Bir yılla sınırlı bir sözleşmeyle enstitüde çalışmaya başlamış, sonra sözleşmesi uzatılmıştı.</span></p>

    <p class="duz" xml:lang="tr"><span class="duz">Marion kusursuz bir hemşire ve sorunsuz bir kızdı. Italie Meydanı yakınlarında, Tolbiac Sokağı’ndaki bir stüdyoda tek başına yaşıyordu, ama bir nişanlısı vardı. Lucas Nguyen. Yirmi yedi yaşında. Vietnam asıllı. İlkokul öğretmeni. Polis tarafından sorgulanmış ve dava dışı tutulmuştu. Ayrıca Marion Cantelau dalmaya meraklıydı –yıl boyunca havuzda dalıyordu– ve polisiye romanlar okuyordu. Haftada birkaç tane. Her türden. Her milletten.</span></p>

    <p class="duz" xml:lang="tr"><span class="duz">Jeanne tanık tutanaklarını ve polislerin notlarını da karıştırdı. Reischenbach’ın adamları, Marion’un son günlerini iyice araştırmıştı. Gidiş geliş saatlerini. İnternet kayıtlarını. Telefon görüşmelerini. Harcamalarını. Bir yabancıyla en ufak bir teması yoktu. Zaman kullanımında şüphe uyandıracak en ufak bir belirsizlik de.</span></p>

    <p class="duz" xml:lang="tr"><span class="duz">Yeniden fotoğrafa baktı. Yüzü kişiliğiyle uyumluydu. Güleç. Bebeksi. Canlı. Fazla kilolarıyla barışık yaşayan genç bir kadın. Dosyada yer alan bir anekdot Jeanne’ın hoşuna gitmişti. Marion’un meslektaşı, yirmi sekiz yaşındaki hemşire Farida Becker anlatıyordu: “Marion çok hoş bir kızdı. Her zaman cana yakın. Bir keresinde, kızlarla kafeteryada, yaptığımız rejimlerden söz ediyorduk. Birisi vardı, sadece ananas yiyordu. Bir diğeri protein diyeti yapıyordu. Marion’a, onun bu konuda ne yaptığı sorulunca, ‘Ben mi? Siyah giyiyorum’ diye cevap vermişti. Gerçekten hiç kompleksi yoktu!”</span></p>

    <p class="duz" xml:lang="tr"><span class="duz">Jeanne gülümsedi. Bedeninden memnun olmak. Evlenmek. Çok gecikmeden çocuk sahibi olmak. Ve çalıştığı enstitüde ilerlemek. Sıradandı belki, ama o kadar da kötü değildi. Özellikle de aşk özürlü ve basit projelerde başarısız Jeanne’ın gözünde. Gülümsemesi kayboldu. Bu umutlar paramparça olmuştu. Çünkü ilkel inançları olan bir kaçık, bir psikopat, kurban töreni için Marion’u seçmişti. Neden onu, bir başkasını değil?</span></p>

    <p class="duz" xml:lang="tr"><span class="duz">Joachim’i düşündü. Otizmini. Bettelheim Enstitüsü’yle olası ilişkisini. Taine bunu araştırmıştı: Bugün yetişkin olmuş birinin, çocukken bu merkezde tedavi görmüş olması imkânsızdı; çünkü merkez çok eski değildi. Dikkate alınması gereken bir diğer bağ da avukatın insanlığa hizmet faaliyetleriydi. Marion Cantelau’nun bir Hükümet Dışı Örgüt’le ilişkisi olmuş muydu? Hayır, tanık ifadelerinde böyle bir bilgi yoktu. Ne bir yolculuk yapmıştı, ne de böyle bir örgüte başvurusu olmuştu. Joachim onu başka türlü bulmuştu. Nasıl?</span></p>

    <p class="duz" xml:lang="tr"><span class="duz">Jeanne ikinci dosyaya geçti.</span></p>

    <p class="duz" xml:lang="tr"><span class="duz">Nelly Barjac.</span></p>

    <p class="duz" xml:lang="tr"><span class="duz">28 yaşındaydı.</span></p>

    <p class="duz" xml:lang="tr"><span class="duz">Stains’de, 4 haziranı 5 haziran 2008’e bağlayan gece öldürülmüştü.</span></p>

    <p class="duz" xml:lang="tr"><span class="duz">Marion’dan çok daha güzeldi. Sarışın. Solgun bir yüz. Düzgün yüz hatları. Hantal omuzlarına rağmen, duru, ruhani bir güzellik. Nelly de şişmandı. Gerçekten. Dosyaya göre boyu 1,72, kilosu ise 95’ti. Güzelliğini değerlendirmek için zayıflığın bugünün insanı üzerindeki hegemonyasını unutmak gerekiyordu. Nelly Barjac bu çağın kadını değildi. Rubens veya Courbet döneminin ışıldayan kadınlarından biri olabilirdi.</span></p>

    <p class="duz" xml:lang="tr"><span class="duz">Maalesef Nelly aynı zamanda modern bir kadındı da. Fazla kilolarını utanç verici bir kusur olarak görüyordu. Dosyasında Jeanne, Nelly’nin dairesiyle ilgili bir rapor da buldu. Evde çok miktarda zayıflatıcı ürün, rejim hapları, gazete kupürleri vardı, hepsi aynı konuyla ilgiliydi: Nasıl zayıflanır, selüloitler nasıl yok edilir vb. Bunlar Jeanne’a pek uzak şeyler değildi, ama o bu saplantısını asla dile getirmezdi. Bu saplantı onun sırrıydı.</span></p>

    <p class="duz" xml:lang="tr"><span class="duz">Nelly parlak biriydi. Liseyi on yedi yaşında bitirmişti. Sonra altı yıl Henri-Mondor Tıp Fakültesi’ne devam etmiş, uzmanlık sınavının ardından dört yıl Paris’te Necker Hastanesi’nde sitogenetik ihtisasını tamamlamıştı. Daha sonra bazı sitogenetik laboratuvarlarında stajyer olarak çalışmış, pediatri ve tıbbi genetik kliniklerinde görev yapmıştı. 2006 yılında da hem işini yaptığı –karyotipler çıkarmak– hem de kendi araştırmaları –aileler üzerinde genetik istatistikler hazırlamak– için çalışmasına izin verildiği Pavois Laboratuvarları’na gelmişti.</span></p>

    <p class="duz" xml:lang="tr"><span class="duz">Son günlerdeki zaman kullanımı iyice araştırılmıştı. Boşandıktan sonra –bir doktorla iki yıl evli kalmıştı– Nelly Barjac sadece işi için yaşamıştı. Sabah 9’da laboratuvara geliyordu. Bütün mesai saatlerini orada geçiriyordu. Ardından herkes gittikten sonra kat değiştiriyordu. Moleküler genetik. 22.00’ye, 23.00’e, hatta geceyarısına kadar orada çalışıyordu... Mesleğini iki cephede, iki uzmanlık alanında sürdürüyordu. Çıkışta da Bernard Pavois’yla buluşuyordu.</span></p>

    <p class="duz" xml:lang="tr"><span class="duz">Joachim böyle bir kadını nereden bulmuştu? Jeanne yeniden avukatın insanlığa hizmet faaliyetlerini düşündü. Nelly’nin istatistiki çalışmalarıyla bir ilgisi olabilir miydi? Acaba genç kadın Joachim’in şu Hükümet Dışı Örgütleri’nden birinin ilgilendiği halklar üzerinde, onların aleyhine olabilecek bir inceleme mi yapmıştı? Hayır, Jeanne buna ihtimal vermiyordu. Her ne olursa olsun bu konuda bir bilgi olurdu.</span></p>

    <p class="duz" xml:lang="tr"><span class="duz">Üçüncü dosyayı aldı.</span></p>

    <p class="duz" xml:lang="tr"><span class="duz">Francesca Tercia.</span></p>

    <p class="duz" xml:lang="tr"><span class="duz">34 yaşındaydı.</span></p>

    <p class="duz" xml:lang="tr"><span class="duz">Paris’te, 6 haziranı 7 haziran 2008’e bağlayan gece öldürülmüştü.</span></p>

    <p class="duz" xml:lang="tr"><span class="duz">Dosya inceydi. Soruşturma henüz başlatılmıştı. Buenos Aires’te doğduğu, plastik sanatlar ve antropoloji eğitimi aldığı biliniyordu. Daha sonra Barcelona’ya ardından da Paris’e yerleşmişti. Başkentte ne bir nişanlısı, ne de uzun süreli bir ilişkisi vardı.</span></p>

    <p class="duz" xml:lang="tr"><span class="duz">Jeanne kızın resmine baktı. Francesca da eli yüzü düzgün, güzel sayılabilecek bir tipti. Irkını belli eden, Latin yüz hatları vardı, simsiyah kaşları ona trajik bir hava veriyordu. Dalgalı siyah saçlar. Erkeklerin içine gömülmek isteyeceği ipeksi simsiyah bir kütle... Tek kusuru, yüzünün geniş olmasıydı. Francesca Tercia da “ağırsıklet” kategorisinde sayılabilirdi. Zaten Jeanne, kızın atölyenin ortasına asılmış vücudunu hatırlıyordu. Geniş kalçalar. Kalın baldırlar. Yuvarlak ve kıvrımlı bir karın...</span></p>

    <p class="duz" xml:lang="tr"><span class="italik">Üç Güzeller</span> <span class="duz">değillerdi; ama</span> <span class="italik">Üç Şişmanlar</span><span class="duz">’dı.</span></p>

    <p class="duz" xml:lang="tr"><span class="duz">Jeanne dudaklarını ısırdı. Aklına böyle aptalca düşünceler geldikçe, hiçbir zaman gerçek bir sorgu yargıcı olamayacaktı. Müttefik. Uzlaşmacı. Normal bir yargıç. Hep böyle kinik olmuştu ve mesleği de ne yazık ki onu düzeltememişti.</span></p>

    <p class="duz" xml:lang="tr"><span class="duz">Nelly Barjac gibi, Francesca da neredeyse iki işi bir arada götürüyordu. Mesai saatleri içinde, gerçeğine çok yakın tarihöncesi insanlar üreten Isabelle Vioti’nin atölyesinde çalışıyordu. Akşamları, henüz adresi saptanmamış bir atölyede, çok daha kişisel heykeller yontuyordu. Özel hayatına gelince, çarpıcı hiçbir şey yoktu.</span></p>

    <p class="duz" xml:lang="tr"><span class="duz">Joachim’le ortak noktaları neydi? Francesca Arjantinliydi. Joachim Latin Amerika’yla bağlantılı Hükümet Dışı Örgütler’le çalışıyordu. Bir ilişki olabilir miydi? Paris’teki bir elçilikte karşılaşmış olabilirler miydi?</span></p>

    <p class="duz" xml:lang="tr"><span class="duz">Jeanne üç resmi önüne koydu, kurbanlar birbirlerine benziyordu. Ama o kadar. Tek ortak noktaları fazla kilolarıydı. Yakınlarda, katilde harekete geçme arzusu uyandıran “cinayet işleme dürtüleri” üzerine bir kitap okumuştu. Genellikle tetikleyici, kurbandaki bir ayrıntı, bir özellik oluyordu. Ama durum çok daha karmaşıktı. Başka birçok şart bir araya gelmeliydi. İç ve dış koşullar. Ancak o zaman ani bir karar ortaya çıkıyordu...</span></p>

    <p class="duz" xml:lang="tr"><span class="duz">Jeanne özellikle bir ikilemle karşı karşıyaydı. Katil bu kadınları fiziksel özelliklerinden veya mesleklerinden dolayı mı seçmişti? Kurbanların ortamı katilin ilgisini çekiyordu. Otizm. Doğurganlık. Tarihöncesi... Taine’in sesi yeniden kulaklarında yankılandı:</span> <span class="italik">Onları rasgele seçmiyor. Hayır. Bir planı var!</span></p>

    <p class="duz" xml:lang="tr"><span class="duz">Bu cinayetleri önceden planlayıp planlamadığını bir kez daha düşündü. Bir organizasyon olduğu şüphe götürmezdi. Oysa Joachim kriz anında öldürüyordu ve bu “kara delikleri” hatırlamıyordu. Kadınları kim tespit ediyordu? Mekânı kim hazırlıyordu?</span></p>

    <p class="duz" xml:lang="tr"><span class="duz">Cep telefonu titredi. İçgüdüsel olarak Jeanne saatine baktı. 18.00 olmak üzereydi. Telefonu açtı. Reischenbach’tı.</span></p>

    <p class="duz" xml:lang="tr"><span class="duz">– Neredesin?</span></p>

    <p class="duz" xml:lang="tr"><span class="duz">– Uzaklaştırıldım. Ne cinayet, ne de yangın soruşturmasını alabildim.</span></p>

    <p class="duz" xml:lang="tr"><span class="duz">– Kulübe hoş geldin. Beni de yamyam dosyasından aldılar. Soruşturmayı emniyet müdürüne daha yakın bir ekibe verdiler. Bu iş için otuza yakın polisi görevlendirdiği söyleniyor. Taine’in ölümüne gelince, dünyanın üzerine çökmüş bir felaketmiş gibi Fransız istihbaratı ve içişleri müfettişleri soruşturmayı üstlendiler.</span></p>

    <p class="duz" xml:lang="tr"><span class="duz">– Aşağı ruhban sınıfına musallat olmuş frengi gibi demek istiyorsun, sanırım.</span></p>

    <p class="duz" xml:lang="tr"><span class="duz">– Evet, dedi Reischenbach, sıkılı dişlerinin arasından. Tam olarak kastettiğim buydu. Ne yapacaksın?</span></p>

    <p class="duz" xml:lang="tr"><span class="duz">– Kendimi açığa aldırttım. Dosya üzerinde tek başıma çalışabilmek için. Benimle misin, değil misin?</span></p>

    <p class="duz" xml:lang="tr"><span class="duz">– Sana nasıl yardım edebileceğimi bilmiyorum. Davadan alınmış biri olarak parmağımı kımıldatamam.</span></p>

    <p class="duz" xml:lang="tr"><span class="duz">– Benim gibi yapacaksın. Sağ elin sol elinin ne yaptığını bilmeyecek.</span></p>

    <p class="duz" xml:lang="tr"><span class="duz">– Şu an, ne istiyorsun?</span></p>

    <p class="duz" xml:lang="tr"><span class="duz">– Kurbanlar hakkında hazırladığın dosyaları okudum. İyi iş. Ama yeterli değil.</span></p>

    <p class="duz" xml:lang="tr"><span class="duz">– Neyi eşelemek niyetindesin?</span></p>

    <p class="duz" xml:lang="tr"><span class="duz">– Katilin kurbanlarını nasıl belirlediğini bulmak gerekiyor. Onlarla</span> <span class="italik">bir yerlerde</span> <span class="duz">karşılaşmış olmalı. Ve hepsinin de aynı yer olduğunu düşünüyorum. Meslekleriyle, alış kanlıklarıyla veya fiziksel görünümleriyle ilgili bir yer.</span></p>

    <p class="duz" xml:lang="tr"><span class="duz">– Amerikan Diyeti toplantıları olmasın?</span></p>

    <p class="duz" xml:lang="tr"><span class="duz">– Çok komik! Zamanlarını nasıl değerlendirdiklerini, alış kanlıklarını, tanıdıklarını bir daha araştır. Kuaförlerini, spor salonlarını, jinekologlarını, kullandıkları otobüs veya metro hatlarını, ne bileyim, her şeyi kontrol et.</span></p>

    <p class="duz" xml:lang="tr"><span class="duz">– Sanırım anlamadın. Artık ne zamanım, ne de ekibim var. Ben...</span></p>

    <p class="duz" xml:lang="tr"><span class="duz">– Başının çaresine bak. Bu araştırmaları başka bir olaya aitmiş gibi göster.</span></p>

    <p class="duz" xml:lang="tr"><span class="duz">– Bu o kadar basit değil.</span></p>

    <p class="duz" xml:lang="tr"><span class="duz">– Patrick, bir seri katilden söz ediyorum. Öldürmeye devam edecek bir kaçık. Hiç kuşkusuz François Taine’i de öldürmüş olan bir herif.</span></p>

    <p class="duz" xml:lang="tr"><span class="duz">– Belki de sorunu tersten ele alıyorsun, dedi sonunda Reischenbach. Kurbanların mesleklerinin katili ilgilendirdiğini biliyoruz. Belki de “önemli işlerin” yapıldığı bu yerleri –Bettelheim Enstitüsü, Pavois Laboratuvarları, Vioti’nin atölyesi– gözetledi, sonra da diğer çalışanlar arasından etli butlu olan bu genç kadınları seçti.</span></p>

    <p class="duz" xml:lang="tr"><span class="duz">– Bu bir olasılık. Ama tutanaklarını okurken başka bir şeyi anladım. Onları</span> <span class="italik">tanıyordu</span><span class="duz">. Şahsen.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Asla ne zorla içeri girme, ne de saldırı var. İlk cinayette, otoparkta herhangi bir mücadele izi yok. İkincisine gelince, Pavois Laboratuvarları gerçek bir kale. Hiç iz bırakmadan içeri girmek imkânsız. Nelly Barjac, gece vakti katili içeri aldı ve ona içeriyi gezdirdi. Bu kesin. Vioti’nin atölyesinde de, aynı hikâye söz konusu. Herhangi bir zorla girme izi yok. Francesca katile kapıyı açtı, gecenin ileri bir saatinde, hiçbir şeyden kuşkulanmadan. Onu bekliyordu.</span></p>

    <p class="duz" xml:lang="tr"><span class="duz">– Telefon numaralarını kontrol ettik. Aranan ve aranılan. Üç listeyi karşılaştırdık. Ortak tek bir numara yok.</span></p>

    <p class="duz" xml:lang="tr"><span class="duz">– Katil onlarla başka türlü temas kuruyordu. Onlarla belirli bir yerde buluşmaya özen göstermiş olmalı ve biz bu yeri bulmak zorundayız. Adamlarını harekete geçir Patrick!</span></p>

    <p class="duz" xml:lang="tr"><span class="duz">– Bakacağım.</span></p>

    <p class="duz" xml:lang="tr"><span class="duz">Jeanne önemli bir noktaya temas ettiğini hissetti. Daha sakin bir ses tonuyla devam etti:</span></p>

    <p class="duz" xml:lang="tr"><span class="duz">– Francesca Tercia’yla ilgili bir ilerleme kaydettin mi?</span></p>

    <p class="duz" xml:lang="tr"><span class="duz">– Evine gittik. Büyük bir atölye, Montreuil’de.</span></p>

    <p class="duz" xml:lang="tr"><span class="duz">– Atölyesinde özel heykellerini yontuyor, değil mi?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Şu heykeller, nasıl?</span></p>

    <p class="duz" xml:lang="tr"><span class="duz">– İç karartıcı, tiksindirici. İş kence sahneleri. Sana fotoğraflarını gösteririm.</span></p>

    <p class="duz" xml:lang="tr"><span class="duz">– Dikkat çekici başka bir şey?</span></p>

    <p class="duz" xml:lang="tr"><span class="duz">– Yok. Ama bende sanki taşınmak üzereymiş gibi bir izlenim uyandırdı.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Loftu<a class="footnote-link" href="#footnote-231-1" id="footnote-231-1-backlink">[1]</a> iki katlıydı. Aşağısı atölye. Yukarısı konut. Mobilyaların üzerinde sayılar vardı. Aslında hep aynı sayılar.</span></p>

    <p class="duz" xml:lang="tr"><span class="duz">– Hangi sayı?</span></p>

    <p class="duz" xml:lang="tr"><span class="duz">– 50. Kendinden yapış kanlı kâğıtlara keçeli kalemle yazılmıştı. Dolapların üstünde. Buzdolabında. Banyodaki aynada. Her yerde 50 yazılıydı. Başta anlamadık. Sonra onun taşınma hazırlığı içinde olduğunu düşündük. Şüphesiz nakliye firması için bir işaret.</span></p>

    <p class="duz" xml:lang="tr"><span class="duz">Jeanne çoktan anlamıştı. Yine de sordu:</span></p>

    <p class="duz" xml:lang="tr"><span class="duz">– Ekibinde kadınlar var mı?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Bir iki kadın almalısın.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Francesca’nın otopsi raporunu aldın mı?</span></p>

    <p class="duz" xml:lang="tr"><span class="duz">– Önümde.</span></p>

    <p class="duz" xml:lang="tr"><span class="duz">– Boyu kaç?</span></p>

    <p class="duz" xml:lang="tr"><span class="duz">– 1,57.</span></p>

    <p class="duz" xml:lang="tr"><span class="duz">– Kilosu?</span></p>

    <p class="duz" xml:lang="tr"><span class="duz">– 68, adli tabibe göre. Bu soruların sebebi ne?</span></p>

    <p class="duz" xml:lang="tr"><span class="duz">– Çünkü Francesca rejim yapıyordu. 50, onun hedef kilosuydu. Motive olmak için de bu sayıyı her yere yazmıştı. Mesela buzdolabının üstündeki bu sayı ona aldığı kararı hatırlatıyor, o da atıştırmaktan vazgeçiyordu.</span></p>

    <p class="duz" xml:lang="tr"><span class="duz">– Dalga mı geçiyorsun?</span></p>

    <p class="duz" xml:lang="tr"><span class="duz">– Asıl sen dalga geçiyorsun. Kadın cinayetlerini soruşturmada sadece erkekler kullanıldığı sürece, ne olup bittiğinin yarısını bile anlamayacaksınız.</span></p>

    <p class="duz" xml:lang="tr"><span class="duz">– Ders için teşekkürler, dedi Reischenbach alıngan bir ses tonuyla.</span></p>

    <p class="duz" xml:lang="tr"><span class="duz">– Rica ederim. Ben, hedefimi kırmızı rujla yazarım. Banyomdaki aynaya.</span></p>

    <p class="duz" xml:lang="tr"><span class="duz">Polis onu kış kırttı:</span></p>

    <p class="duz" xml:lang="tr"><span class="duz">–</span> <span class="italik">So what?</span> <span class="duz">Bunun soruşturmaya ne gibi bir katkısı var?</span></p>

    <p class="duz" xml:lang="tr"><span class="duz">– Bu, bir kez daha, kurbanlar arasındaki ortak noktanın altını çiziyor: fazla kilolar. Ve onunla birlikte de günlük yaşamları. Bu sorunla alakalı yerleri araştır. Belki de aynı spor salonuna, aynı hamama gidiyorlardı... Araştır.</span></p>

    <p class="duz" xml:lang="tr"><span class="duz">Reischenbach cevap vermedi. Jeanne onun üstüne fazla gitmemesi gerektiğini hissetti.</span></p>

    <p class="duz" xml:lang="tr"><span class="duz">– Bu öğleden sonra bir şeyler buldun mu?</span></p>

    <p class="duz" xml:lang="tr"><span class="duz">– Bugün yok, hayır.</span></p>

    <p class="duz" xml:lang="tr"><span class="duz">– Ya şu verileri karşılaştırma işi? Bettelheim Enstitüsü’ndeki çocuklar, Pavois Laboratuvarları’ndaki amniyosentezler?</span></p>

    <p class="duz" xml:lang="tr"><span class="duz">– Henüz bitmedi. Ama şu ana kadar, herhangi bir sonuç çıkmadı.</span></p>

    <p class="duz" xml:lang="tr"><span class="duz">Jeanne üstelemedi. Bundan bir şey çıkacağına inanmıyordu. Şimdilik katilin ismini biliyordu. Sadece ismini.</span></p>

    <p class="duz" xml:lang="tr"><span class="duz">– Peki benim avukat? diye yeniden atıldı Jeanne. Adı Joachim olan?</span></p>

    <p class="duz" xml:lang="tr"><span class="duz">– Fransa’da Joachim adında tek bir avukat bile yok. Herifin Fransız olduğundan emin misin?</span></p>

    <p class="duz" xml:lang="tr"><span class="duz">– Hayır. Ya sana verdiğim cep numaraları, bir sonuç çıktı mı?</span></p>

    <p class="duz" xml:lang="tr"><span class="duz">– Taine’in konuştuğu numaraların tam listesi yarın elimde olacak. Şimdilik, şu senin adamın, Antoine Féraud’nun görüştüğü numaralara ulaştım.</span></p>

    <p class="duz" xml:lang="tr"><span class="duz">Jeanne’ın kalp atışları hızlandı.</span></p>

    <p class="duz" xml:lang="tr"><span class="duz">– Bu son günlerde fazla telefon görüşmesi yapmamış. Ve bu sabah sadece iki kere. Sonra hiç yok. Bunun da bir açıklaması olabilir.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü iki numarayı da aradım. İlki telesekreterin numarası. Tüm randevularını iptal etmiş. İkincisi bir seyahat acentesine ait. Odyssée Turizm. Féraud Madrid için bir uçak rezervasyonu yaptırmış. Ardından da Managua için.</span></p>

    <p class="duz" xml:lang="tr"><span class="duz">– Nikaragua mı?</span></p>

    <p class="duz" xml:lang="tr"><span class="duz">– Aynen. Öğlen saatlerinde İspanya’ya uçtu. Umarım tanık olarak dinlenmesi için ona bir celp yollamayı düşünmüyordun. Çünkü artık çok geç. Birkaç saat içinde tropikal bölgelerde olacak.</span></p>

    <p class="duz" xml:lang="tr"><span class="duz">Demek Antoine Féraud kaçmıştı. Bu düşünce onu rahatlattı. Ama neden Nikaragua? Orada arkadaşları mı vardı? Jeanne ülkeyi biliyordu. Siyasi durumu düzelmiş olsa bile turistik bir seyahat için pek uygun bir yer değildi...</span></p>

    <p class="duz" xml:lang="tr"><span class="duz">Birden aklına başka bir şey geldi. Babanın aksanı. Oğlunun Latin Amerika’yla olan bağlantısı. Belki de bu iki adam Nikaragua asıllıydı. Bu durumda, Féraud’nun oraya gitmesinin başka bir sebebi olmalıydı.</span> <span class="italik">Adam kaçmıyordu</span><span class="duz">. Tam tersine hastası ve oğluyla ilgili bir soruşturma yapıyordu. Bir ipucunun peşinden gidiyordu...</span></p>

    <p class="duz" xml:lang="tr"><span class="duz">– Cumartesi günkü telefon görüşmelerinde konuştuğu kişilerin kimliklerini belirledin mi?</span></p>

    <p class="duz" xml:lang="tr"><span class="duz">– Derinlemesine değil.</span></p>

    <p class="duz" xml:lang="tr"><span class="duz">– Profillerini tahkik et. Mesleklerini de. Listede İspanyol isimli biri var mı?</span></p>

    <p class="duz" xml:lang="tr"><span class="duz">– Bakarım. Ama dikkatimi çekmedi.</span></p>

    <p class="duz" xml:lang="tr"><span class="duz">– Başka bir şey daha. Senin dosyalarda, kimse kurbanların ajandalarından, telefon fihristlerinden, Blackberry’lerinden söz etmiyor.</span></p>

    <p class="duz" xml:lang="tr"><span class="duz">– Hepsi vardı, ama artık yok. Taine onları evine götürmüştü.</span></p>

    <p class="duz" xml:lang="tr"><span class="duz">– Yani...</span></p>

    <p class="duz" xml:lang="tr"><span class="duz">– Yandı. Diğer her şeyle birlikte.</span></p>

    <p class="duz" xml:lang="tr"><span class="duz">Jeanne bıkkınlıkla derin bir nefes aldı:</span></p>

    <p class="duz" xml:lang="tr"><span class="duz">– Aklımda bir şey daha var. Katil, tarihöncesine kafayı takmış birine benziyor. İlkçağ Sanatları Müzesi’nde veya Botanik Bahçesi’ndeki müzede hırsızlık, soygun veya Vandallık gibi olaylar olmuş mu, kontrol ettin mi?</span></p>

    <p class="duz" xml:lang="tr"><span class="duz">– Hayır. Tam olarak ne arıyorsun?</span></p>

    <p class="duz" xml:lang="tr"><span class="duz">Jeanne’ın aklına Hans Bellmer’in eserlerinin sergilendiği müzeleri dolaştığı günler geldi. Yıllar boyunca, ablasının katilinin izini buralarda bulacağını ümit etmişti, katili ele verecek bir olgu, bir ayrıntı, bir ipucu aramıştı. Hiçbir sonuç alamamıştı. Ama belki bu defa...</span></p>

    <p class="duz" xml:lang="tr"><span class="duz">– Tarihöncesiyle alakalı her yeri araştır, diye üsteledi Jeanne. Kitapçıları, müzeleri, kütüphaneleri... Oralarda çalışan personeli sorgula. Belki bir isim çıkar. Tuhaf bir olay, ne bileyim, bir şeyler... Bu evrenin içinde dolanıp duruyor, bunu hissediyorum.</span></p>

    <p class="duz" xml:lang="tr"><span class="duz">– Jeanne...</span></p>

    <p class="duz-son-paragraf-2" xml:lang="tr"><span class="duz">– Sadece birkaç saatimiz var.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Sınai veya ticari amaçla inşa edilmiş, sonradan meskene dönüştürülmüş hangar. (ç.n.)</span></p>
    </div>
  </div>
</body>
</html>