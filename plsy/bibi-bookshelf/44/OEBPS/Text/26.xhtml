<html xmlns="http://www.w3.org/1999/xhtml">
<head>
  <title>26.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x26">
    <h1 class="bolum-ismi" id="toc-anchor" xml:lang="tr"><span class="bolum-ismi">26</span></h1>

    <p class="duz" xml:lang="tr"><span class="duz">– Doktor Langleber?</span></p>

    <p class="duz" xml:lang="tr"><span class="duz">– Hayır. Ben asistanıyım.</span></p>

    <p class="duz" xml:lang="tr"><span class="duz">Jeanne doktorun cep telefonunu aramıştı. François Taine’in otopsisinden sorumlu adli tabibin, entel doktor olduğunu öğrenmek için birkaç telefon konuşması yeterli olmuştu.</span></p>

    <p class="duz" xml:lang="tr"><span class="duz">– Telefona çağırın.</span></p>

    <p class="duz" xml:lang="tr"><span class="duz">– Otopsi odasındayız. Kim arıyor?</span></p>

    <p class="duz" xml:lang="tr"><span class="duz">Jeanne, dijital teybine alçak sesle konuşan Langleber’nin sesini duyuyordu. Hangi cesedin otopsisini yapıyorlardı? François Taine’inkini mi? Beyazlar giymiş iki adamı, paslanmaz masasının üzerindeki kavrulmuş, kömürleşmiş ve büzüşmüş arkadaşının etrafında hayal ediyordu.</span></p>

    <p class="duz" xml:lang="tr"><span class="duz">– Ona Yargıç Korowa’nın aradığını söyleyin.</span></p>

    <p class="duz" xml:lang="tr"><span class="duz">Jeanne boğuk sesler duyuyordu. Asistan eliyle telefonun mikrofonunu kapatmıştı. Langleber’nin sesi işitildi.</span></p>

    <p class="duz" xml:lang="tr"><span class="duz">– Ne istiyorsunuz?</span></p>

    <p class="duz" xml:lang="tr"><span class="duz">Ses tınısı sertti. Sanki bir kilisenin içinde yankılanıyor gibiydi. Jeanne, doktorun telefonun hoparlöründen konuştuğunu tahmin etti.</span></p>

    <p class="duz" xml:lang="tr"><span class="duz">– Bazı sorular sormak.</span></p>

    <p class="duz" xml:lang="tr"><span class="duz">– Hangi sıfatla?</span></p>

    <p class="duz" xml:lang="tr"><span class="duz">– Henüz davaya atanmadım, dedi Jeanne.</span></p>

    <p class="duz" xml:lang="tr"><span class="duz">– Hangi dava? Siz neden söz ediyorsunuz?</span></p>

    <p class="duz" xml:lang="tr"><span class="duz">– Yamyam cinayetleri dosyasını alacağımı düşünüyorum.</span></p>

    <p class="duz" xml:lang="tr"><span class="duz">– Beni o zaman arayın.</span></p>

    <p class="duz" xml:lang="tr"><span class="duz">– Doktor Langleber, kaybedecek zamanımız yok. Yamyam cinayetleri ile François Taine’in hayatına mal olan yangın arasında bir ilişki olduğuna dair bazı tahminler var.</span></p>

    <p class="duz" xml:lang="tr"><span class="duz">– Ne tür tahminler?</span></p>

    <p class="duz" xml:lang="tr"><span class="duz">Jeanne biraz düşündü, ancak bir cevap bulamadı. Konuyu değiştirmeyi tercih etti:</span></p>

    <p class="duz" xml:lang="tr"><span class="duz">– François Taine’ın otopsisini bitirdiniz mi?</span></p>

    <p class="duz" xml:lang="tr"><span class="duz">– Dosya üstünde çalışıyorum.</span></p>

    <p class="duz" xml:lang="tr"><span class="duz">Doğru tahmin etmişti: Arkadaşının üzerinde inceleme yapıyorlardı. Bir anda, asma katta alevlerin arasında dövüşen iki adam yeniden gözünün önüne geldi.</span></p>

    <p class="duz" xml:lang="tr"><span class="duz">– Vücudunda kavga izleri buldunuz mu?</span></p>

    <p class="duz" xml:lang="tr"><span class="duz">– Benimle dalga mı geçiyorsunuz? François Taine’den geriye kalanlar şu an önümde. Her ne olursa olsun, hiçbir iz olmadığını size kesinlikle söyleyebilirim. Taine bir odun kömürüne dönüşmüş.</span></p>

    <p class="duz" xml:lang="tr"><span class="duz">Gözlerinin dolduğunu hissetti. Hastanede kendine geldiğinden beri sinirleri zaten bozuktu, ama şimdi... Burnunu çekti. Sonra sert bir ses tonuyla konuştu.</span></p>

    <p class="duz" xml:lang="tr"><span class="duz">– Yangın öncesi neler olduğu hakkında herhangi bir ayrıntı yok mu?</span></p>

    <p class="duz" xml:lang="tr"><span class="duz">– Yangınla ilgili pek bir şey bilmediğiniz anlaşılıyor. İtfaiyeciler cesedi çıkardıklarında, tanınmaz bir haldeydi. Sıcaklığın etkisiyle vücut şişmiş, derileri patlamıştı. Hiç fırında tavuk pişirdiniz mi?</span></p>

    <p class="duz" xml:lang="tr"><span class="duz">– Doktor, arkadaşımdan söz ediyorsunuz.</span></p>

    <p class="duz" xml:lang="tr"><span class="duz">– François benim de arkadaşımdı. Ama bu durum, onun bir sosis gibi patlamasına engel olmadı.</span></p>

    <p class="duz" xml:lang="tr"><span class="duz">Jeanne sustu. Doktor konuşmasını sürdürdü:</span></p>

    <p class="duz" xml:lang="tr"><span class="duz">– Ölümün kesin sebeplerini öğrenebilmem için onu açmam gerekiyor. Organlarının pembemsi renginden karbonmonoksit zehirlenmesi anlaşılır. İnşallah duman zehirlenmesinden ölmüştür ve alevleri hissetmemiştir.</span></p>

    <p class="duz" xml:lang="tr"><span class="duz">Taine ve dövüştüğü adam, asma katta alevler tarafından yutulmuştu. Jeanne cevabı zaten biliyordu. Hiç beklemediği halde, adli tabip birden onu şaşırttı:</span></p>

    <p class="duz" xml:lang="tr"><span class="duz">– Tamam. Tuhaf bir şey var.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Ceset üzerinde bir maddenin kalıntıları. Özellikle ellerde ve kollarda.</span></p>

    <p class="duz" xml:lang="tr"><span class="duz">– Yanıcı bir madde mi?</span></p>

    <p class="duz" xml:lang="tr"><span class="duz">– Tam tersine.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">–</span> <span class="italik">Yanmaz</span> <span class="duz">bir zımbırtı. Bir tür vernik. Ya da reçine. Bir koruyucu.</span></p>

    <p class="duz" xml:lang="tr"><span class="duz">François Taine’in kolu koruyucu bir tabakayla mı kaplıydı? Langleber de aynı düşüncenin peşinden gidiyordu sanki:</span></p>

    <p class="duz" xml:lang="tr"><span class="duz">– Kendini bu şekilde alevlerden korumak istemiş, ama başaramamış. Kollar da vücudun geri kalan kısmı kadar yanmış.</span></p>

    <p class="duz" xml:lang="tr"><span class="duz">– Örnekleri analize yolladınız mı?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Kime?</span></p>

    <p class="duz" xml:lang="tr"><span class="duz">– Korowa, buraya kadar.</span></p>

    <p class="duz" xml:lang="tr"><span class="duz">– Bana sadece bu bilgiyi verin.</span></p>

    <p class="duz" xml:lang="tr"><span class="duz">– Messaoud, olay yeri inceleme şefi.</span></p>

    <p class="duz" xml:lang="tr"><span class="duz">– Teşekkürler, doktor.</span></p>

    <p class="duz" xml:lang="tr"><span class="duz">– Rica ederim.</span></p>

    <p class="duz" xml:lang="tr"><span class="duz">Doktor telefonu kapatmadan önce, Jeanne bir soru daha sordu.</span></p>

    <p class="duz" xml:lang="tr"><span class="duz">– Francesca Tercia’nın otopsisini bitirdiniz mi?</span></p>

    <p class="duz" xml:lang="tr"><span class="duz">– Cumartesi günü, evet.</span></p>

    <p class="duz" xml:lang="tr"><span class="duz">– Diğer cesetlerle farklılıklar saptadınız mı?</span></p>

    <p class="duz" xml:lang="tr"><span class="duz">– Hayır. Pislik herifin işini tamamlayacak zamanı bulamaması dışında.</span></p>

    <p class="duz" xml:lang="tr"><span class="duz">– Yaralar, kesik izleri diğerleriyle tam olarak aynı mıydı?</span></p>

    <p class="duz" xml:lang="tr"><span class="duz">– Tamı tamına. Gözler dışında. Bunu daha önce konuşmuştuk.</span></p>

    <p class="duz" xml:lang="tr"><span class="duz">– Herhangi bir ipucu yok mu?</span></p>

    <p class="duz" xml:lang="tr"><span class="duz">– En önemli ipucu, bütün cinayetlerin tam olarak birbirinin benzeri olması. Michel Foucault’nun ne dediğini biliyor musunuz? “Tekrarların uğultusu içinde sadece tek bir kez gerçekleşen bir şey vardır...”</span></p>

    <p class="duz" xml:lang="tr"><span class="duz">Jeanne sinirinin tepesine çıktığını fark etti. Taine’i düşündü, bu cinayet mahalli entelektüeli karşısında o da sinirleniyordu. Gecikmeli de olsa, François’yı hâlâ yaşıyormuş gibi düşündüğünü fark etti. İçi sızladı. Ölüm karşısında hayal kırıklığına uğramak için Taine’i daha kaç kez bu şekilde canlı, içten haliyle hatırlayacaktı? Foucault haklıydı: “Tekrarların uğultusu içinde sadece tek bir kez gerçekleşen bir şey vardır...”</span> <span class="italik">Ölüm</span><span class="duz">.</span></p>

    <p class="duz" xml:lang="tr"><span class="duz">– Ben de size bir soru sorabilir miyim? dedi adli tabip.</span></p>

    <p class="duz" xml:lang="tr"><span class="duz">– Buyurun.</span></p>

    <p class="duz" xml:lang="tr"><span class="duz">– Yangın sırasında orada ne arıyordunuz?</span></p>

    <p class="duz" xml:lang="tr"><span class="duz">– Taine’i kurtarmaya çalışıyordum.</span></p>

    <p class="duz" xml:lang="tr"><span class="duz">Kısa bir sessizlik oldu. Sonra doktor terbiyesizlik ile tevekkül arasında bir ses tonuyla konuştu.</span></p>

    <p class="duz" xml:lang="tr"><span class="duz">– Yargıçlara madalya vermiyorlar. Beni artık aramayın Korowa. En azından resmi olarak davayı alana kadar.</span></p>

    <p class="duz" xml:lang="tr"><span class="duz">Jeanne telefonu kapattı ve Ali Messaoud’un numarasını çevirdi. Daha cümlesini tamamlamamıştı ki olay yeri inceleme şefi lafını kesti:</span></p>

    <p class="duz" xml:lang="tr"><span class="duz">– Nedir bu, bir oyun mu? Biraz önce de Reischenbach aradı. Bu davada yetkili olmayan hiç kimseye konuşmayacağım ve...</span></p>

    <p class="duz" xml:lang="tr"><span class="duz">– On yıllık bir arkadaşlık, bu sizin için yeterli bir sebep değil mi?</span></p>

    <p class="duz" xml:lang="tr"><span class="duz">Messaoud cevap vermedi. Etkilenmiş gibiydi. Jeanne, Taine’in ölümünün özel bir olay olduğunu düşünüyordu. Kurban, soruşturmada yer alan herkes tarafından tanınan biriydi. Bu dosyada polisler, doktorlar, teknisyenler ve sorgu yargıçları hem yargıç hem de taraftı. Şimdilik, birçoğu mesleklerini ve yetkilerini ön plana alarak duygularını bastırıyor ve soğukkanlı davranmaya çalışıyordu.</span></p>

    <p class="duz" xml:lang="tr"><span class="duz">– Tamam, dedi Jeanne. Kasten çıkarılmış bir yangın olduğundan emin miyiz?</span></p>

    <p class="duz" xml:lang="tr"><span class="duz">– Hiç şüphe yok. Yangının hızla yayılmasını sağlayan bir maddenin kalıntılarını saptadık.</span></p>

    <p class="duz" xml:lang="tr"><span class="duz">– Ne tür bir madde?</span></p>

    <p class="duz" xml:lang="tr"><span class="duz">– Hidrokarbon. Benzin veya solvent, araştırıyoruz.</span></p>

    <p class="duz" xml:lang="tr"><span class="duz">– Yangın nereden başlamış?</span></p>

    <p class="duz" xml:lang="tr"><span class="duz">– Beşinci kattan. Taine’in sahanlığından. Buradaki parke ahşabının sadece üstü siyahlaşmış. Bu da alevlerin hızla yayıldığını gösteriyor, ağır yanan bir madde değilmiş. Yangın sahanlıkta başlamış ve oradan her tarafa yayılmış.</span></p>

    <p class="duz" xml:lang="tr"><span class="duz">Jeanne, daire kapısını kırarak içeri girdiğini hatırladı.</span></p>

    <p class="duz" xml:lang="tr"><span class="duz">– François’nın kapısı yanmamıştı.</span></p>

    <p class="duz" xml:lang="tr"><span class="duz">– Normal. Yangını çıkaran kişi benzini kapının altından akıtmış olmalı. Alevler tüm evin içini kaplamış, sonra da binanın cephesinden alt katlara ulaşmış.</span></p>

    <p class="duz" xml:lang="tr"><span class="duz">– Bana bir maddeden söz ettiler... Taine’in kollarındaki reçine veya vernik türü bir şey.</span></p>

    <p class="duz" xml:lang="tr"><span class="duz">– Doğru. Bir tür plastik. Örnekleri analize yolladım.</span></p>

    <p class="duz" xml:lang="tr"><span class="duz">– Ekibinizde bu işle ilgilenen uzmanın adını ve telefonunu alabilir miyim?</span></p>

    <p class="duz" xml:lang="tr"><span class="duz">– Hayır. Zaten bu davaya bir sorgu yargıcı atanana kadar çıkan sonuçlar resmiyet kazanmaz. Aksi ispatlanana dek, o yargıç da siz değilsiniz.</span></p>

    <p class="duz" xml:lang="tr"><span class="duz">Jeanne onu duymazdan geldi.</span></p>

    <p class="duz" xml:lang="tr"><span class="duz">– Langleber’yle konuştum. Ona göre, bu koruyucu bir maddeymiş. Taine’in yangından korunmak için kollarına sürdüğü bir zımbırtı...</span></p>

    <p class="duz" xml:lang="tr"><span class="duz">– Aynı fikirde değilim. Her şeyden önce Taine’in yangından korkması için bir sebep yoktu. Ayrıca evinde neden bu tür bir madde bulundursun ki? Her ne olursa olsun, henüz nasıl bir madde olduğunu da bilmiyoruz.</span></p>

    <p class="duz" xml:lang="tr"><span class="duz">– Siz farklı mı düşünüyorsunuz?</span></p>

    <p class="duz" xml:lang="tr"><span class="duz">– Erimiş ve üzerine akmış bir madde. Kütüphane verniği veya onun gibi bir şey. Aldığımız ilk numuneler, evdeki bir maddeyle örtüşmüyor. Ama çalışmalar daha bitmedi.</span></p>

    <p class="duz" xml:lang="tr"><span class="duz">Jeanne durumu kavrıyordu.</span> <span class="italik">Tersine</span> <span class="duz">bir olay söz konusuydu. Taine’in üzerine akan, katilin bizzat kendisiydi... Saldırgan alevlerden korunmak için vücudunu yanmaz bir maddeyle kaplamıştı. İşte çıplak olmasının nedeni de buydu. Alevleri hissetmiyor gibi görünmesinin sebebi de. Daha çok saçları dikkatini çekse de, alevlerin arasında en ufak bir acı hissetmediğini görmüştü. Ve cesedi de bulunmamıştı... Oradan kurtulmuştu.</span></p>

    <p class="duz" xml:lang="tr"><span class="duz">– Artık, dedi Messaoud, size hoşça kalın diyorum Jeanne. Davaya resmen atandığınızda beni görmeye gelirsiniz...</span></p>

    <p class="duz" xml:lang="tr"><span class="duz">Jeanne’a sürekli aynı nakaratı işitmekten gına gelmişti.</span></p>

    <p class="duz" xml:lang="tr"><span class="duz">– Son cinayet mahallinden topladığınız delilleri analiz ettiniz mi, şu Vioti atölyesindeki?</span></p>

    <p class="duz" xml:lang="tr"><span class="duz">– Hâlâ devam ediyor.</span></p>

    <p class="duz" xml:lang="tr"><span class="duz">– Öncekilerle farklılıklar var mı?</span></p>

    <p class="duz" xml:lang="tr"><span class="duz">Teknisyen cevap vermedi.</span></p>

    <p class="duz" xml:lang="tr"><span class="duz">– Var mı yok mu?</span></p>

    <p class="duz" xml:lang="tr"><span class="duz">– Duvardaki yazılar. Yeni bir madde içeriyor. Kan, tükürük, dış kı ve bunlara ilaveten de amniyon sıvısı. Bir önceki cinayet sırasında çalmış olduğu amniyon sıvısı. Tam bir kaçık.</span></p>

    <p class="duz" xml:lang="tr"><span class="duz">Bir doğurganlık seremonisi. Bir adak ritüeli. Bunlarla ilgili bir travma... Joachim kısır mıydı? Yoksa anne babasının kısır olması yüzünden, zor koşullar altında mı dünyaya gelmişti?</span></p>

    <p class="duz" xml:lang="tr"><span class="duz">Messaoud’a teşekkür etti ve dosyayı resmen aldığında onu yeniden arayacağına söz verdi. Pek ikna olmamıştı. Son bir numarayı daha aradı. Her şeyi berbat etmek pahasına da olsa, dosyayla ilgili tereddütler yaşamak istemiyordu. Bernard Level’le, Taine’in danışman olarak yararlandığı profil uzmanıyla konuşacaktı. Jeanne psikolojik yaklaşımlara pek rağbet etmezdi, ama şu an bulunduğu noktada bunu düşünecek durumda değildi. Numarası dosyada yazılıydı.</span></p>

    <p class="duz" xml:lang="tr"><span class="duz">– Soruşturmayı üstlenen yeni yargıç siz misiniz?</span></p>

    <p class="duz" xml:lang="tr"><span class="duz">Level savunmadaydı. Jeanne soğukkanlılıkla cevapladı:</span></p>

    <p class="duz" xml:lang="tr"><span class="duz">– Şimdilik, soruşturmaya atanmış biri yok. Ben sadece bir meslektaşım. Ve bir arkadaş. François Taine’in yürüttüğü soruşturmanın dosyası önümde. Sizin tarafınızdan imzalanmış herhangi bir rapor yok. Neden?</span></p>

    <p class="duz" xml:lang="tr"><span class="duz">– Davadan uzaklaştırıldım. Raporumu bile henüz sunmamıştım.</span></p>

    <p class="duz" xml:lang="tr"><span class="duz">– François Taine tarafından mı uzaklaştırıldınız?</span></p>

    <p class="duz" xml:lang="tr"><span class="duz">– Hayır. Onun dışında gelişti. Üçüncü cinayette, çıkardığım sonuçların artık geçerliliğinin kalmadığı söylendi.</span></p>

    <p class="duz" xml:lang="tr"><span class="duz">– Beni onlar ilgilendiriyor.</span></p>

    <p class="duz" xml:lang="tr"><span class="duz">Sessizlik. Level düşünüyordu. Tanımadığı bu kişiyle telefonda konuşmak lehine olabilir miydi? Yeniden davaya dahil olabilir miydi?</span></p>

    <p class="duz" xml:lang="tr"><span class="duz">Jeanne onun gururunu okşamaya karar verdi.</span></p>

    <p class="duz" xml:lang="tr"><span class="duz">– En başından beri olayın içindeyim. Üç cinayet mahallinin ikisine gittim. Her şeyin daha anlaşılır olabilmesi için bize sadece tek bir psikoloji uzmanının yardım edebileceğini biliyorum. Burada son derece... çılgınca bir şeyle karşı karşıyayız.</span></p>

    <p class="duz" xml:lang="tr"><span class="duz">– Bunu size ben söyletmiyorum, diye alaycı bir tavırla güldü Level.</span></p>

    <p class="duz" xml:lang="tr"><span class="duz">– Mesela, şu kanlı yazılar.</span></p>

    <p class="duz" xml:lang="tr"><span class="duz">– Üçüncü cinayet mahallinde de var mıydı?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Aynı malzemeler mi?</span></p>

    <p class="duz" xml:lang="tr"><span class="duz">– Bu kez, amniyon sıvısını eklemiş. İkinci cinayet sırasında çalmış olduğu. Pavois Laboratuvarları’ndan.</span></p>

    <p class="duz" xml:lang="tr"><span class="duz">– Bundan emindim.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Mekânları rasgele seçmiyor. Bir kurbandan çok bir dekor seçiyor. Bir durum yaratıyor. İşte bu nedenle cinayet mahallerinden bazı şeyler çalıyor. Bu tahlil laboratuvarları bir doğurganlık tapınağı. Bildiğim kadarıyla üçüncü cinayetin işlendiği yer ise tarihöncesi dönemle alakalı. Tüm bunlar bir bütünü oluşturuyor.</span></p>

    <p class="duz" xml:lang="tr"><span class="duz">– Biraz daha açın lütfen.</span></p>

    <p class="duz" xml:lang="tr"><span class="duz">– Her cinayet bir kurban töreni. Maktulün hayatı gizemli bir tanrıya sunulan armağan. Kanibalizm eyleminin de bir rolü var. Onun yaptığı şeye bir ruh kazandırıyor. Yaşam enerjisi veya kadın rahmi gibi kavramlar ritüelin can alıcı noktası.</span></p>

    <p class="duz" xml:lang="tr"><span class="duz">– Psikiyatrik açıdan katilin profilini nasıl tanımlarsınız?</span></p>

    <p class="duz" xml:lang="tr"><span class="duz">– Eylemlerini kontrol altında tutan soğukkanlı, asosyal bir psikopat. Aynı zamanda dayanılmaz krizler geçiren bir psikopat. O gibi anlarda da ipin ucunu kaçırıyor.</span></p>

    <p class="duz" xml:lang="tr"><span class="duz">Jeanne Joachim’i düşündü. Metalik sesini.</span></p>

    <p class="duz" xml:lang="tr"><span class="duz">– Bir kişilik bölünmesi yaşıyor olabilir mi, ne düşünüyorsunuz?</span></p>

    <p class="duz" xml:lang="tr"><span class="duz">– Bu terim hemen her şey için kullanılıyor. Şizofreniden söz ediyorsanız, hayır. Buna karşılık bir farklılaşma yaşıyor. Bir parçası ondan uzaklaşıyor.</span></p>

    <p class="duz" xml:lang="tr"><span class="duz">Bu bakımdan, Jeanne’ın çözmesi gereken bir sorun vardı. Joachim sonradan hatırlamadığı krizler geçiriyordu. Bu durumda cinayetleri planlayan kimdi?</span> <span class="italik">Kurban</span> <span class="duz">törenlerinin yapıldığı mekânı kim hazırlıyordu? Tüm bunları organize eden soğukkanlı, duygusuz ruh kimdi?</span></p>

    <p class="duz" xml:lang="tr"><span class="duz">Jeanne, Féraud’nun koyduğu teşhisi hatırladı: otizm. Bu patolojiden bahsetti.</span></p>

    <p class="duz" xml:lang="tr"><span class="duz">– Saçma, diye cevapladı Level hiç tereddüt etmeden. Otizmin özelliği dış dünyayı tamamen yadsımaktır. Yunanca</span> <span class="italik">autos</span><span class="duz">, “kendi kendisi, kendiliğinden” anlamları taşır. Oysa, kabul edelim veya etmeyelim cinayet başkasının varlığını tanımaktır. Ayrıca bir otistik bu tür cinayetleri işleyecek kadar donanımlı değildir. “Otistik dehalar”la ilgili yaygın kanının tersine, çoğunda önemli derecede zekâ geriliği vardır.</span></p>

    <p class="duz" xml:lang="tr"><span class="duz">– Farklılaşmadan bahsettiniz... Katilin bir yanı akılcı, organizatör bir adam, diğer yanı otistik bir kişilik, yani katilin eli olabilir mi?</span></p>

    <p class="duz" xml:lang="tr"><span class="duz">– Otizm beynin sadece bir bölümünü etkileyen, diğer bölümüne dokunmayan bir patoloji değildir. Global bir bozukluktur, anlıyor musunuz?</span></p>

    <p class="duz" xml:lang="tr"><span class="duz">Jeanne anlamıştı. Ama Joachim’in profiliyle uyuşmayan bir şeyler vardı... Level’e teşekkür etti ve telefonu kapattı. Birkaç saniye sonra, ceketinin cebindeki telefonu çaldı.</span></p>

    <p class="duz" xml:lang="tr"><span class="duz">– Benim, Emmanuel.</span></p>

    <p class="duz" xml:lang="tr"><span class="duz">Jeanne’ın içini bir teselli duygusu kapladı.</span></p>

    <p class="duz" xml:lang="tr"><span class="duz">– Bu öğleden sonra</span> <span class="italik">Le Monde</span><span class="duz">’da okudum. Nedir şu yangın hikâyesi? diye sordu Emmanuel.</span></p>

    <p class="duz" xml:lang="tr"><span class="duz">Jeanne saatine baktı. 15.30. Demek salı günkü</span> <span class="italik">Le Monde</span> <span class="duz">Moncey Sokağı’nı ilk haber olarak vermişti. Çılgın geceyi kısaca anlattı. Taine’in telefonunu. Yangını, alevleri. Taine’i kurtarma girişimini...</span></p>

    <p class="duz" xml:lang="tr"><span class="duz">– Bu olayın, bana cumartesi günü bahsettiğin davayla bir ilgisi var mı?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Şüphelerin doğrulanıyor mu?</span></p>

    <p class="duz" xml:lang="tr"><span class="duz">– Artık şüphe olmaktan çıktı, gerçek oldu.</span></p>

    <p class="duz" xml:lang="tr"><span class="duz">– Dosyayı sana vereceklerini sanıyor musun?</span></p>

    <p class="duz" xml:lang="tr"><span class="duz">– Hayır. Ama yapmam gereken her şeyi yapacağım.</span></p>

    <p class="duz" xml:lang="tr"><span class="duz">– Kendine dikkat et Jeanne.</span></p>

    <p class="duz" xml:lang="tr"><span class="duz">– Ne açıdan?</span></p>

    <p class="duz" xml:lang="tr"><span class="duz">– Her açıdan. Eğer yangın kasten çıkarıldıysa, senin katil, kendisine yaklaşacak herkesi ortadan kaldırmakta tereddüt etmeyecektir. Öte yandan yetkin olmadan soruşturma yapamazsın. Asliye Ceza Mahkemesi’ndekilerle başının belaya gireceği kesin. Kimse senin, bu şekilde bağımsız davranmana izin vermez.</span></p>

    <p class="duz" xml:lang="tr"><span class="duz">– Seni haberdar ederim.</span></p>

    <p class="duz" xml:lang="tr"><span class="duz">– İyi şanslar, yavrum.</span></p>

    <p class="duz" xml:lang="tr"><span class="duz">Jeanne telefonu kapattı ve Antoine Féraud’yu düşündü. Artık ondan telefon etmesini beklemiyordu. Psikiyatr kaçmıştı. Jeanne’ı aramayacaktı. Onun sorgu yargıcı olduğunu ve Paris’te ona yardım edebilecek tek kişinin Jeanne olduğunu bilmiyordu.</span></p>

    <p class="duz" xml:lang="tr"><span class="duz">Telefonu yeniden çaldı. Bu kez sabit hattı.</span></p>

    <p class="duz" xml:lang="tr"><span class="duz">– Jeanne.</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">“Başkan”ın –Nanterre Asliye Mahkemesi başkanı– sesini hemen tanımıştı.</span></p>

    <p class="duz" xml:lang="tr"><span class="duz">– Seni ofisimde bekliyorum. Hemen. Sekreterimden randevu almana gerek yok.</span></p>
  </div>
</body>
</html>