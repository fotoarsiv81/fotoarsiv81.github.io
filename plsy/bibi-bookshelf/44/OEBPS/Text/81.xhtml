<html xmlns="http://www.w3.org/1999/xhtml">
<head>
  <title>81.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x81">
    <h1 class="bolum-ismi" id="toc-anchor" xml:lang="tr"><span class="bolum-ismi">81</span></h1>

    <p class="duz" xml:lang="tr"><span class="duz">Saat sabahın 7’si.</span></p>

    <p class="duz" xml:lang="tr"><span class="duz">Jeanne panjurları açtı. Penceresi, palmiye gölgelerinin vurduğu açıklık alana bakıyordu. Ellerini siper ederek gözleriyle çevreyi taradı. Çiftlik binaları, ağılları ve kümesleriyle buranın alışıldık bir görüntüsü vardı... Ama bütün olarak bakıldığında iç karartıcı, bunaltıcıydı. Her şey yeşilden çok griydi. Her şey çamurdan çok tozdu. Arazi, her bakımdan, ormanın tenindeki açık ve derin bir yarayı andırıyordu. Kabuk bağlamaktan, ilk zamanlardaki bolluğuna dönmekten başka bir şey istemeyen bir yara.</span></p>

    <p class="duz" xml:lang="tr"><span class="duz">– İyi uyudunuz mu?</span></p>

    <p class="duz" xml:lang="tr"><span class="duz">Jeanne sağ tarafa, verandanın altına doğru sarktı. Fernando, sırtını güneşe vermiş, bir kamp masasında oturuyordu.</span></p>

    <p class="duz" xml:lang="tr"><span class="duz">– Buyurun bir kahve için.</span></p>

    <p class="duz" xml:lang="tr"><span class="duz">Birkaç dakika sonra Jeanne masadaydı, günün pırıltısı her tarafa bulaşmıştı. Her bitki sapına, her çalı dikenine nüfuz eden, pembemsi, organik bir aydınlık. Canlı bir ışık.</span></p>

    <p class="duz" xml:lang="tr"><span class="duz">Jeanne için kahve.</span></p>

    <p class="duz" xml:lang="tr"><span class="duz">Kendi için mate.</span></p>

    <p class="duz" xml:lang="tr"><span class="duz">– Tam olarak neyin peşindesiniz?</span></p>

    <p class="duz" xml:lang="tr"><span class="duz">Fernando hitabet kurallarını bir kenara bırakmıştı. Bu dobralık Jeanne’ın hoşuna gitti. O da aynı şekilde cevap verdi:</span></p>

    <p class="duz" xml:lang="tr"><span class="duz">– Bir katil arıyorum.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Manes Ormanı’nda.</span></p>

    <p class="duz" xml:lang="tr"><span class="duz">– Orada onlardan çok var. Kanun kaçakları, haydutlar, asker kaçakları. Ama hepsi öldü.</span></p>

    <p class="duz" xml:lang="tr"><span class="duz">– Bütün yılı burada mı geçiriyorsunuz?</span></p>

    <p class="duz" xml:lang="tr"><span class="duz">– Atlarla ilgilenen birkaç goşoyla<a class="footnote-link" href="#footnote-231-1" id="footnote-231-1-backlink">[1]</a> birlikte. Ben cehennemin bekçisiyim.</span></p>

    <p class="duz" xml:lang="tr"><span class="duz">Fernando sustuğu zamanlarda metal kamışını ağzına götürüyordu.</span></p>

    <p class="duz" xml:lang="tr"><span class="duz">– Ormanda yaşayan bir halktan söz edildiğini duydunuz mu?</span></p>

    <p class="duz" xml:lang="tr"><span class="duz">– Bölgede böyle bir şeyden bahsediliyor. Efsaneler.</span></p>

    <p class="duz" xml:lang="tr"><span class="duz">Jeanne başını öne eğdi. Elleri titriyordu. Aklı reddederken, bedeni sanki tehlikenin yakında olduğunu hissediyordu. İnsanı uyaran hiçbir belirti olmadığı halde, fırtınanın yaklaşmakta olduğunu hisseden atları düşünüyordu. Bedeni onun hayvani yanıydı.</span></p>

    <p class="duz" xml:lang="tr"><span class="duz">– Bana şu efsanelerden söz edin.</span></p>

    <p class="duz" xml:lang="tr"><span class="duz">Fernando yerdeki termosu aldı. Sıcak suyu yavaş yavaş metal kupasına boşalttı. Arkasındaki palmiyelerden yakıcı bir sıvı gibi ışıklar çıkıyordu sanki.</span></p>

    <p class="duz" xml:lang="tr"><span class="duz">– Bu</span> <span class="italik">estancia</span><span class="duz">’nın ötesinde insana ait hiçbir şey yok. Yüzlerce kilometre boyunca. Manes Ormanı. Doğmamışlar Ormanı.</span></p>

    <p class="duz" xml:lang="tr"><span class="duz">– Peki siz, kendiniz bir... şey gördünüz mü?</span></p>

    <p class="duz" xml:lang="tr"><span class="duz">– Ben görmedim. Ama babam –o da eskiden burada çalışıyordu– bir hikâye anlatmayı severdi. Bütün riskleri göze alıp lagüne gittiği bir gün bir şey görmüş... Manzarayı hayal edin. Hareketsiz sular. Sizden bir baş kadar yüksek kamışlardan oluşan ormanlar. Siz farkına bile varmadan yer değiştiren topraklar... Şafak vakti. Işık manzarayı büyülü bir hale gibi kuşatıyor. Babam –o bu şekilde anlatırdı– hayaller ülkesine giriyor. Birden karşısına bir düzlük çıkıyor. Arkasında birinin varlığını hissediyor. Geriye dönüp bakıyor ve arkadan vuran ışığın altında bir siluet görüyor. Çok büyük. Gözlerinin içine girmiş saçlar. Yara izleri... Bazen babam hikâyesini değiştirirdi. Davetsiz misafirin, frengiye yakalanmış gibi çürümüş bir burnu olurdu. Bir keresinde de, dişleri sipsivri yontulmuştu. Babam hikâyeyi her anlatışında, yaratığın yüzü de başka bir biçim alırdı. Ama babam yaklaştığında her şey yok olmuş. İşte Doğmamışlarla ilgili tüm bildiklerim bunlar.</span></p>

    <p class="duz" xml:lang="tr"><span class="duz">Jeanne kahvesini içti. İstençdışı bir hareketle, masanın üstünde yığılı, yağ ve reçel sürülü esmer ekmek dilimlerinden birini aldı. Acı tat ona Paris’teki kahvaltılarında yediği kepek ekmeğini hatırlattı.</span> <span class="italik">Gerçekdışı.</span></p>

    <p class="duz" xml:lang="tr"><span class="duz">Fernando birden, hantal omuzlarını sarsa sarsa güldü.</span></p>

    <p class="duz" xml:lang="tr"><span class="duz">– Bana sakın burada bir tür yeti veya ona benzer bir şey arayan o çılgınlardan olduğunuzu söylemeyin.</span></p>

    <p class="duz" xml:lang="tr"><span class="duz">– Çılgınlar, çok mu fazlaydı?</span></p>

    <p class="duz" xml:lang="tr"><span class="duz">– Şu son günlerde, en az iki kişi.</span></p>

    <p class="duz" xml:lang="tr"><span class="duz">– Niels Agosto. Jorge de Almeida. İlki Nikaragua’dan geliyordu. İkincisi Tucumán’dan.</span></p>

    <p class="duz" xml:lang="tr"><span class="duz">– Bayağı bilgi sahibisiniz. Onlara ne olduğunu bilmiyorum.</span></p>

    <p class="duz" xml:lang="tr"><span class="duz">Jeanne ter içinde kalmıştı. Ağustosböcekleri cırlıyordu. Sesleri bir camın üzerine sürtünen bir bıçağı çağrıştırıyordu.</span></p>

    <p class="duz" xml:lang="tr"><span class="duz">– Lagünün içlerine nasıl girebilirim?</span></p>

    <p class="duz" xml:lang="tr"><span class="duz">– Bu intihar olur.</span></p>

    <p class="duz" xml:lang="tr"><span class="duz">– Oraya nasıl gidebilirim?</span></p>

    <p class="duz" xml:lang="tr"><span class="duz">Adamın kırışık yüzünde bir gülümseme belirdi.</span></p>

    <p class="duz" xml:lang="tr"><span class="duz">– Anlaşılan sizi ikna etmek imkânsız, ha?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Anlamıştım.</span></p>

    <p class="duz" xml:lang="tr"><span class="duz">Fernando sandalyenin arkasına asılı ceketinin cebinden, üzeri keçeli kalemle çizilmiş bir kâğıt çıkardı ve masaya açtı. Manes Ormanı’nın haritası.</span></p>

    <p class="duz" xml:lang="tr"><span class="duz">– Oraya girmek için tek bir yol var, dedi. Yani benim bildiğim demek istiyorum. Buradan, yani lagünden kuzeye doğru çıkmak gerekiyor.</span></p>

    <p class="duz" xml:lang="tr"><span class="duz">– Tekneyle mi?</span></p>

    <p class="duz" xml:lang="tr"><span class="duz">– Tekneyle, evet. Benim goşolardan biri sizi götürebilir. Sonra bir patika var. Hayvan türlerinin sayımını yapmaya gelen orman korucularının kullandığı bir yol. Bir gün boyunca bu yönde ilerliyorsunuz. Sonra durmanız gerekiyor. Daha öteye gitmek imkânsız. Diğer gün aynı yoldan geri dönüyorsunuz. Yolculuğun sonu.</span></p>

    <p class="duz" xml:lang="tr"><span class="duz">– Adamınız bana eşlik edecek mi?</span></p>

    <p class="duz" xml:lang="tr"><span class="duz">– Ormana adımını atmayacak,</span> <span class="italik">comprende?<a class="footnote-link" href="#footnote-231-2" id="footnote-231-2-backlink">[2]</a></span> <span class="duz">Tüm yapabileceğim, onu yarından sonraki akşamüzeri sizi almak üzere patikaya geri göndermek. Bir gün boyunca yürürsünüz. Havayı teneffüs edersiniz. Geri dönersiniz. Eğer bu programdan saparsanız, patikanın daha ilerisine gitme riskini göze alırsanız, işte bu çok kötü olur. Kimse sizin için bir şey yapamaz.</span></p>

    <p class="duz" xml:lang="tr"><span class="duz">Jeanne önündeki haritaya bakıyordu. Ormanın içine girmiş nehirler. Haritayı yapan kişi, cangılı belirtmek için ağaç siluetleri çizmişti. İronik bir ayrıntı vardı: Bu çizimler Joachim’in işaretlerine benziyordu; cinayet mahallerindeki gizemli alfabeye.</span></p>

    <p class="duz" xml:lang="tr"><span class="duz">– Şu haç işareti nedir?</span></p>

    <p class="duz" xml:lang="tr"><span class="duz">– Palin’in</span> <span class="italik">estancia</span><span class="duz">’sı.</span></p>

    <p class="duz" xml:lang="tr"><span class="duz">Jeanne ürperdi.</span></p>

    <p class="duz" xml:lang="tr"><span class="duz">– Amiral Alfonso Palin mi?</span></p>

    <p class="duz" xml:lang="tr"><span class="duz">– Onu tanıyor musunuz? Lagünün sahibidir.</span></p>

    <p class="duz" xml:lang="tr"><span class="duz">Jeanne şok geçiriyordu; bir anda, anlam kazanan bir sürü unsurun altında boğuluyormuş hissine kapılmıştı. Bu çok önemli gerçeği daha önce nasıl öğrenememişti? Bu keşfedilmemiş bölge. Bu yalnız halk. Hepsi</span> <span class="italik">Palin’in koruması altındaydı.</span> <span class="duz">Bu yasak dünya amirale</span> <span class="italik">aitti.</span></p>

    <p class="duz" xml:lang="tr"><span class="duz">– Diktatörlük döneminde Palin servet yaptı, diye açıkladı Fernando. Nasıl olduğu pek bilinmiyor. Falkland Savaşı’ndan sonra burada inzivaya çekildi ve hükümetten bu bölgeyi satın almayı başardı. Hiçbir zorlukla karşılaşmadan. Ekilmesi imkânsız bir balçık çukurunu kim ister ki? Orada doğal bir rezerv oluşturdu. Palin’in çok insan öldürdüğü söyleniyor. Şimdi ağaçları ve timsahları koruyor.</span></p>

    <p class="duz" xml:lang="tr"><span class="duz">Her şey somutlaşıyordu. Her şey anlam kazanıyordu. Jeanne deniz subayının gerçek amacını anlıyordu. Oğlunun biyosistemini</span> <span class="italik">satın almıştı.</span></p>

    <p class="duz" xml:lang="tr"><span class="duz">– Alfonso Palin, dedi duygularını ele vermeyen bir sesle, orada mı yaşıyor?</span></p>

    <p class="duz" xml:lang="tr"><span class="duz">– Bazen geliyor, hepsi bu.</span></p>

    <p class="duz" xml:lang="tr"><span class="duz">– Nereden geçiyor?</span></p>

    <p class="duz" xml:lang="tr"><span class="duz">– Havayoluyla. Villasının yanına bir pist yaptırdı. Özel uçağının sesi duyuluyor.</span></p>

    <p class="duz" xml:lang="tr"><span class="duz">– Şimdi orada mı?</span></p>

    <p class="duz" xml:lang="tr"><span class="duz">– Hiç bilmiyorum. Haftalardan beri jetinin sesi duyulmadı. Ama bunun bir anlamı yok. Her şey rüzgâra bağlı.</span></p>

    <p class="duz" xml:lang="tr"><span class="duz">–</span> <span class="italik">Estancia’</span><span class="duz">sı nerede? Oturduğu yeri,</span> <span class="italik">posada</span><span class="duz">’yı soruyorum.</span></p>

    <p class="duz" xml:lang="tr"><span class="duz">– Size sözünü ettiğim patikanın kenarında. Yolun bitiminde, sağ tarafta başka bir yol daha var. Ama oraya hiç gitmedim. Orası gerçekten uzak durulması gereken bir bölge. Herif tehlikeli.</span></p>

    <p class="duz" xml:lang="tr"><span class="duz">– Biliyorum.</span></p>

    <p class="duz" xml:lang="tr"><span class="duz">Fernando gülümsedi.</span></p>

    <p class="duz" xml:lang="tr"><span class="duz">– Kapatılması gereken eski hesaplar mı?</span></p>

    <p class="duz" xml:lang="tr"><span class="duz">Jeanne cevap vermedi. Fernando, onun bir</span> <span class="italik">desaparecido</span><span class="duz">’nun kızı olduğunu düşünüyor olmalıydı. Diktatörlük tarafından çalınmış, intikamını almak için geri dönmüş bir kız çocuğu.</span></p>

    <p class="duz" xml:lang="tr"><span class="duz">– İki saat içinde yola çıkıyorsunuz, dedi Fernando ayağa kalkarken.</span> <span class="italik">Lancha</span><span class="duz">’yı<a class="footnote-link" href="#footnote-231-3" id="footnote-231-3-backlink">[3]</a> hazırlamalarını ve ormanda gecelemeniz için gerekli donanımları tedarik etmelerini isteyeceğim.</span></p>

    <p class="duz" xml:lang="tr"><span class="duz">Jeanne da ayağa kalktı.</span></p>

    <p class="duz" xml:lang="tr"><span class="duz">– Sizden bir şey isteyebilir miyim?</span></p>

    <p class="duz" xml:lang="tr"><span class="duz">– Yeterince şey yaptım sanıyorum.</span></p>

    <p class="duz" xml:lang="tr"><span class="duz">– Arkadaşımı, Antoine Féraud’yu seyahatim boyunca burada konuk edebilir misiniz?</span></p>

    <p class="duz" xml:lang="tr"><span class="duz">– Yalnız mı gitmek istiyorsunuz?</span></p>

    <p class="duz" xml:lang="tr"><span class="duz">– O olmadan daha güçlü olurum.</span></p>

    <p class="duz" xml:lang="tr"><span class="duz">Fernando pis pis sırıtttı.</span></p>

    <p class="duz" xml:lang="tr"><span class="duz">– Tabirimi mazur görün, ama siz...</span></p>

    <p class="duz" xml:lang="tr"><span class="duz">– Tamam mı?</span></p>

    <p class="duz" xml:lang="tr"><span class="duz">Verandanın altında duyulan ayak sesleri adamın cevap vermesini engelledi.</span></p>

    <p class="duz" xml:lang="tr"><span class="duz">– Ben hazırım.</span></p>

    <p class="duz" xml:lang="tr"><span class="duz">Jeanne arkasına döndü ve kâşif kıyafetleri içindeki Féraud’yu gördü, gözlerini siyah gözlük camlarının arkasına gizlemişti.</span></p>

    <p class="duz" xml:lang="tr"><span class="duz">– Gözlerim iyileşti, dedi konuyu kısa kesmek için. Yani hemen hemen. Her halükârda sizinle gelmek istiyorum.</span></p>

    <p class="duz" xml:lang="tr"><span class="duz">Jeanne cevap vermedi. Sessizliği, rıza göstermek olarak kabul edilebilirdi.</span></p>

    <p class="duz" xml:lang="tr"><span class="duz">– Bir şeyler yiyin, dedi Fernando, psikiyatra masayı işaret ederek. Güç kazanmanız gerekiyor. Benim</span> <span class="italik">señora</span><span class="duz">’ya bir şeyler göstermem gerekiyor.</span></p>

    <p class="duz" xml:lang="tr"><span class="duz">Féraud hiçbir şey demeden masaya oturdu. Jeanne ana binanın yanındaki müştemilata kadar Arjantinlinin peşinden gitti. Fernando zırhlı kapının kilit sistemini açtı.</span></p>

    <p class="duz" xml:lang="tr"><span class="duz">Odada hiç mobilya yoktu. Sadece tüfekleri yerleştirmek için duvarlara sabitlenmiş tüfeklikler. Av tüfekleri değil. Saldırı tüfekleri. Jeanne ateşli silahlardan hoşlanmıyordu, ama konuyu yakından öğrenmek için atış ve balistik eğitimleri almıştı. İlk bakışta birçok modeli tanıdı. Holografik nişan düzeneğiyle, 9x19 mm’lik bir HK MP5 SD6. NATO’da kullanılan, uzun namlulu 5.556x46 mm’lik bir SIF 551 Commando. Bir aracı 2 000 metre mesafeden durdurabilecek güce sahip, Hecate II PGM, dürbünlü bir suikast tüfeği. 12 kalibrelik Mag, parkerize<a class="footnote-link" href="#footnote-231-4" id="footnote-231-4-backlink">[4]</a> mermi atan Remington, pompalı tüfek. Ayrıca yarı otomatikler, her kalibreden tabancalar da vardı...</span></p>

    <p class="duz" xml:lang="tr"><span class="duz">Fernando lagündeki Doğmamışlara inanmıyor olabilirdi, ama herhangi bir saldırı durumunda onları püskürtmek için silahlanmıştı.</span></p>

    <p class="duz" xml:lang="tr"><span class="duz">Tabancalara doğru yaklaştı ve yarı otomatik bir HK USP 9x19 mm’lik Para’yı asılı olduğu yerden indirdi. Bir klasik. Seri bir hareketle şarjörü çıkardı. Namlu yuvasını kontrol etti. Yeniden taktı.</span></p>

    <p class="duz" xml:lang="tr"><span class="duz">İşaretparmağını namlu boyunca gezdirdi ve silahı kabza kısmından Jeanne’a uzattı.</span></p>

    <p class="duz" xml:lang="tr"><span class="duz">– Yarı otomatik bir tabancadır.</span></p>

    <p class="duz" xml:lang="tr"><span class="duz">– Biliyorum, dedi Jeanne silahı alırken.</span></p>

    <p class="duz" xml:lang="tr"><span class="duz">– Geri tepme amortisör sistemi var, size açıklayayım mı?</span></p>

    <p class="duz" xml:lang="tr"><span class="duz">– Gerek yok.</span></p>

    <p class="duz" xml:lang="tr"><span class="duz">– Dönüşte iade edersiniz.</span></p>

    <p class="duz" xml:lang="tr"><span class="duz">Jeanne emniyet mandalını kontrol etti, sonra silahı sırt çantasına koydu. Fernando ona dört yedek şarjör verdi. Jeanne şarjörleri ceketinin cebine koydu.</span></p>

    <p class="duz" xml:lang="tr"><span class="duz">Manda-erkek, koruyucu melek görünümünde değildi.</span></p>

    <p class="duz" xml:lang="tr"><span class="duz">Ama yine de onun koruyucu meleğiydi.</span></p>

    <p class="duz" xml:lang="tr"><span class="duz">Jeanne alnına yapışmış perçemi düzeltti.</span></p>

    <p class="duz" xml:lang="tr"><span class="duz">– Teşekkür ederim. Bu silahı ekibin erkeğine vermeyi tercih etmez miydiniz?</span></p>

    <p class="duz-son-paragraf-2" xml:lang="tr"><span class="duz">– Az önce bunu yaptım zaten.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Güney Amerika’da, pampalarda büyük sığır sürülerini güden çoban. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “anlaşıldı mı?” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Tek bir ağaç gövdesinden oyulmuş ve bir motor takılmış olan ince, uzun tekne. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Genellikle askeri silahların metal aksamında kullanılan gri/yeşil bir boya. (ç.n.)</span></p>
      </div>
    </div>
  </div>
</body>
</html>