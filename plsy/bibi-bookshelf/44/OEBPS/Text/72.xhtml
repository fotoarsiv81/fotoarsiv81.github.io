<html xmlns="http://www.w3.org/1999/xhtml">
<head>
  <title>72.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x72">
    <h1 class="bolum-ismi" id="toc-anchor" xml:lang="tr"><span class="bolum-ismi">72</span></h1>

    <p class="duz" xml:lang="tr"><span class="duz">Cennet olarak Tucumán başka hiçbir yerde görülemeyecek bir başkentti.</span></p>

    <p class="duz" xml:lang="tr"><span class="duz">Simetrik bir şemaya göre uzanan başı sonu olmayan bir tür labirent. Her kavşak kendi anayol ağının bir izdüşümünü oluşturuyor, o da ilkinin aynısı olan yeni anayollar meydana getiriyor ve bu şekilde sürüp gidiyordu. Sınırları ve merkezi olmayan geometrik bir şekildi. Ama rüzgârın ve ıssızlığın hüküm sürdüğü bir hayalet şehir değildi. Tam tersine kalabalık, hareketli, ticari faaliyeti yüksek ve canlı bir kentti. Bu sabah Tucumán yayalarla, arabalarla, otobüslerle doluydu.</span></p>

    <p class="duz" xml:lang="tr"><span class="duz">Jeanne ve Féraud önce tarım enstitüsüne gitti. Taïeb, bir sergi hazırlığı için şehir merkezindeki bir manastırdaydı. Yeniden Bağımsızlık Meydanı’na doğru yola çıktılar. Jeanne yoldan geçenlere bakıyordu. Çoğu yerliydi. Arjantinlilerin büyük bir kısmının Avrupa kökenli olduğunu düşünmek yanıltıcıydı. Arjantin konusunda onun da herkes gibi unuttuğu bir şey vardı. İspanyollar bu topraklara ayak bastığında, buraları ıssız değildi. Hemen her yerde yaşayan yerli kabileleri, küçük etnik kavimler vardı. Batı’nın kuralları ve çıkarları doğrultusunda bu kavimler katledilmiş, köleleştirilmiş, dejenere edilmiş ve dağıtılmıştı. Ticari başkent Tucumán, kimsenin istemediği bu insanlarla doluydu.</span></p>

    <p class="duz" xml:lang="tr"><span class="italik">Plaza Independencia.</span> <span class="duz">Bağımsızlık Meydanı. Jeanne kendini tanıdık bir yerde buldu. Bir Güney Amerika şehrine has büyük bir meydan. Palmiyeler. Koloniyal hatları ve süslemeleriyle valilik sarayı. Parıltılı katedraller. Işığı küçük yudumlar halinde, cimrice içer gibi banklara oturmuş, güneşlenen insanlar.</span></p>

    <p class="duz" xml:lang="tr"><span class="duz">En çarpıcı olanı, dekorun değişmez netliğiydi. Açık mavi gökyüzünün altında, her ayrıntı, önce akkorlaşıncaya kadar ısıtılmış, sonra soğuk suya daldırılmış bir ferforje motifi gibi belirgindi. Her bir öğe, her bir yüz, güneşin ısısı ile buz gibi rüzgârın soğuğu arasında taşlaşmış gibiydi.</span></p>

    <p class="duz" xml:lang="tr"><span class="duz">Manastır, meydana bitişik bir yaya yolunun üzerindeydi. Jeanne taksinin parasını ödedi. Féraud bundan böyle onun misafiriydi. Kalabalığın arasına daldılar. İki süpermarketin arasındaki, kirli siyah cepheli, büyük bir afişin asılı olduğu manastırı buldular: “DE LA PUNA EL CHACO, UNA HISTORIA PRECOLOMBİNA.” Jeanne’ın hatırladığı kadarıyla Puna ve El Chaco Arjantin’in doğu bölgelerinin adlarıydı. Gişeye yaklaştılar ve Daniel Taïeb’i görmek istediklerini söylediler.</span></p>

    <p class="duz" xml:lang="tr"><span class="duz">Onları içeri yönlendirdiler. İlk salon daimi sergiye ayrılmıştı. İspanyol istilasının ilk yüzyıllarına ait dini sanat eserleri. Chucky bebeklerine benzeyen, boyalı ahşaptan Çocuk İsalar. İnsanı korkutan, yele gibi saçları ve solgun yüzleri olan Bakire Meryemler. Papa figürlerini çağrıştıran, uzun sakallı, bağnaz, gözden çıkarılmış Cizvitlerin heykelleri. Yeni kıtada inanç tohumları ekmeyi ve yetiştirmeyi hedefleyen eski tarım aletlerini andıran kutsal çanaklar, haçlar, Kitabı Mukaddesler, papazların beyaz tören entarileri...</span></p>

    <p class="duz" xml:lang="tr"><span class="duz">İkinci salon karanlıktı. Turuncu renkli duvarlar. Arkadan ışık verilmiş oyuklar. Oyukların içinde obsidiyen kesici aletler. Yontma taşlar. İnsan kafatasları. Jeanne altlarındaki açıklamaları okudu ve Penelope Constanza’nın anlattıklarının doğru olduğunu gördü: 10 000 yıldan daha yaşlı bir kalıntı yoktu. Amerikan tarihöncesi çok gençti...</span></p>

    <p class="duz" xml:lang="tr"><span class="duz">– Beni arayan Fransızlar siz misiniz?</span></p>

    <p class="duz" xml:lang="tr"><span class="duz">Jeanne turuncu alacakaranlıkta, bronz tenli, seramik gülüşlü ufak tefek bir adam gördü. Kafa derisini bir taç gibi çevreleyen gri saçları balmumundan bir petek gibi parlıyordu. Daniel Taïeb omzunda bir tabure taşıyordu.</span></p>

    <p class="duz" xml:lang="tr"><span class="duz">Jeanne kendi adını ve Féraud’nunkini söyler söylemez adam konuşmaya başladı:</span></p>

    <p class="duz" xml:lang="tr"><span class="duz">– Ziyaretinizin sergimizin açılışına denk gelmesi büyük şans. Burada kalıntıların eksiksiz bir koleksiyonunu topladık...</span></p>

    <p class="duz" xml:lang="tr"><span class="duz">– Biz arkeolog değiliz.</span></p>

    <p class="duz" xml:lang="tr"><span class="duz">Taïeb’in gözleri fal taşı gibi açıldı.</span></p>

    <p class="duz" xml:lang="tr"><span class="duz">– Değil misiniz?</span></p>

    <p class="duz" xml:lang="tr"><span class="duz">– Ben Paris’te sorgu yargıcıyım ve bu arkadaşım da psikiyatr.</span></p>

    <p class="duz" xml:lang="tr"><span class="duz">Adamın gözbebekleri biraz daha büyüdü. Gözleri yeşilden maviye, maviden griye geçerek sürekli renk değiştiriyordu. En ufak bir hareketle değişen bir kaleydoskopun renkli camları gibi. Jeanne bu değişimlerin, onun sürekli sıçrama yapan düşüncelerinin bir yansıması olduğunu düşündü.</span></p>

    <p class="duz" xml:lang="tr"><span class="duz">– Neden buradasınız?</span></p>

    <p class="duz" xml:lang="tr"><span class="duz">– Sizinle Jorge de Almeida hakkında konuşmak istiyorduk. Onun ortadan kaybolmasının, bizim Fransa’da üzerinde çalıştığımız cinayet vakalarıyla ilgisi olabileceğini düşünüyoruz.</span></p>

    <p class="duz" xml:lang="tr"><span class="duz">Adam bir dansçı edasıyla hafifçe eğildi.</span></p>

    <p class="duz" xml:lang="tr"><span class="duz">– Anlıyorum, anlıyorum... dedi, ama hiçbir şey anlamamış gibi bir hali vardı.</span></p>

    <p class="duz" xml:lang="tr"><span class="duz">Birden, omzundaki tabureyi yere bıraktı. Elinde bir ceket belirdi.</span></p>

    <p class="duz" xml:lang="tr"><span class="duz">– Bir kahve içelim.</span></p>

    <p class="duz" xml:lang="tr"><span class="duz">Büyük meydana geri döndüler. Jeanne göz ucuyla, dağdaki bir oğlak gibi yürüyen bilimdamına bakıyordu. Taïeb, ticari başkentte önemli bir nüfusu oluşturan Yahudi cemaatine mensup olmalıydı. Üzeindeki giysilerle –kot pantolon, ekose gömlek, keten ceket– tuhaf bir içtenliği vardı. Bu hali davranışlarına da yansıyordu. Elini cebine soktu. Anahtar demetini kemerindeki yerine taktı. Gömleğinin kıvrımını düzeltti. Tüm bunları büyük bir alışkanlık, beceri ve esneklikle yapmıştı.</span></p>

    <p class="duz" xml:lang="tr"><span class="duz">“Jockey Club” adındaki küçük bir İtalyan kafesini seçti. Siyah mermerden bir tezgâh. Koyu renk ahşaptan lambri duvarlar. İçeride, kavrulmuş kahvenin yoğun kokusu.</span></p>

    <p class="duz" xml:lang="tr"><span class="duz">Yüksek taburelere tüneyerek, bar tezgâhına yerleştiler.</span></p>

    <p class="duz" xml:lang="tr"><span class="duz">– Tamam, dedi antropolog kahve siparişlerini verdikten sonra. De Almeida kaçığın tekiydi.</span></p>

    <p class="duz" xml:lang="tr"><span class="duz">– Neden ondan bahsederken geçmiş zaman kullanıyorsunuz?</span></p>

    <p class="duz" xml:lang="tr"><span class="duz">– İki ay oldu, geri dönmedi. En ufak bir haber almadan geçen iki ay. Bu bana bir cevapmış gibi geliyor, öyle değil mi?</span></p>

    <p class="duz" xml:lang="tr"><span class="duz">Arjantin aksanı zorlukla anlaşılıyordu. Sanki şehrin çevresindeki tarlaların izlerini taşıyormuş izlenimini uyandıran takır tukur bir dilin, yutularak, mırıldanarak, tükürürmüş gibi telaffuz edilen kelimeleri. Kahveler tezgâhın üzerinde kayarak geldi. Taïeb şekerliği aldı ve küçük fincanına üç şeker attı. Hareketlerinde bir balığın canlılığı vardı.</span></p>

    <p class="duz" xml:lang="tr"><span class="duz">– Onun öldüğünü mü düşünüyorsunuz?</span></p>

    <p class="duz" xml:lang="tr"><span class="duz">Antropolog kahvesini karıştırırken omzunu silkti.</span></p>

    <p class="duz" xml:lang="tr"><span class="duz">– Bu onun kaderinde yazılı. De Almeida’nın ruhu ele geçirilmişti.</span></p>

    <p class="duz" xml:lang="tr"><span class="duz">– Kim tarafından?</span></p>

    <p class="duz" xml:lang="tr"><span class="duz">– Bu bölge... Kuzeydoğu. El Chaco...</span></p>

    <p class="duz" xml:lang="tr"><span class="duz">– Orada önemli keşiflerde bulunduğunu biliyoruz.</span></p>

    <p class="duz" xml:lang="tr"><span class="duz">– Palavra. Onun da iddiası buydu. Ama hiçbir zaman en ufak bir kanıt sunamadı.</span></p>

    <p class="duz" xml:lang="tr"><span class="duz">– Bize kemiklerden söz ettiler...</span></p>

    <p class="duz" xml:lang="tr"><span class="duz">Taïeb bir kahkaha attı.</span></p>

    <p class="duz" xml:lang="tr"><span class="duz">– Kimse onları görmedi. Büyük bir kıskançlık içinde onları saklıyor. Tabii eğer bir şeyler bulduysa. Şahsen ben, bir şey bulduğunu düşünmüyorum.</span></p>

    <p class="duz" xml:lang="tr"><span class="duz">– Bize hikâyeyi en baştan anlatabilir misiniz?</span></p>

    <p class="duz" xml:lang="tr"><span class="duz">Antropolog hâlâ kahvesini karıştırıyordu.</span></p>

    <p class="duz" xml:lang="tr"><span class="duz">– Başlangıçta, Jorge BAÜ’nün harika çocuğuydu. Buenos Aires Üniversitesi’nin. Doktora tezi Bering Boğazı üzerinden Amerika kıtasına göç eden</span> <span class="italik">Sapiens sapiens’</span><span class="duz">lerle ilgiliydi, bir anda önemli bir referans oldu. Buraya, Tucumán’daki laboratuvarımıza gelmek istedi. Onu sevinç ve coşkuyla karşıladık, kazı şantiyelerinde çalışacağını düşünüyorduk. Ama sadece kendi takıntısı için bize yakınlaşmıştı: Formosa eyaletinde, kuzeydoğuda paleolitik kalıntılar olduğunu düşünüyordu. Gülünç bir hipotez.</span></p>

    <p class="duz" xml:lang="tr"><span class="duz">Constanza zaten bunlardan bahsetmişti. Taïeb bir dikişte kahvesini bitirdi.</span></p>

    <p class="duz" xml:lang="tr"><span class="duz">– Yine de ilk gezisi için fon bulmayı başardı, diye devam etti antropolog. 2006’da. Birkaç ay süren bir geziye çıktı.</span></p>

    <p class="duz" xml:lang="tr"><span class="duz">– Bir şeyler buldu mu?</span></p>

    <p class="duz" xml:lang="tr"><span class="duz">– Yineliyorum: Bize hiçbir şey göstermek istemedi. Ama önemli şeyler bulduğunu söylüyordu. Bu onun kendi ifadesiydi.</span> <span class="italik">Önemli şeyler.</span> <span class="duz">Bizim çalışmalarımıza küçümseyerek yaklaşıyordu. Sanki yaptığımız kazılar önemsizmiş gibi.</span></p>

    <p class="duz" xml:lang="tr"><span class="duz">– Ertesi yıl yeniden gitti, değil mi?</span></p>

    <p class="duz" xml:lang="tr"><span class="duz">– Evet. Bir aydan fazla bir süre ortadan yok oldu. Sonra geri döndü, çok daha durulmuştu. Hem de çok.</span></p>

    <p class="duz" xml:lang="tr"><span class="duz">– Çok mu?</span></p>

    <p class="duz" xml:lang="tr"><span class="duz">– Sanki korkmuş... korkmuş gibiydi, diyen antropolog bir an düşündü. Evet, gördüğü şeyden korkmuş gibiydi.</span></p>

    <p class="duz" xml:lang="tr"><span class="duz">– Ne olduğunu size hâlâ söylememiş miydi?</span></p>

    <p class="duz" xml:lang="tr"><span class="duz">– Hayır. Önce bazı analizler yapması gerektiğini söylüyordu. Uygun partnerlerle temasa geçmesi gerektiğini. Ona göre keşfi o kadar önemliydi ki, ihtiyatlı davranması gerekiyordu. Bataklık humması kapmış gibi bir intiba yaratıyordu.</span></p>

    <p class="duz" xml:lang="tr"><span class="duz">– Neler çevirdiğini hiç öğrenemediniz mi?</span></p>

    <p class="duz" xml:lang="tr"><span class="duz">Taïeb hemen cevap vermedi. Sessizliğin yerini kahve makinelerinin vızıltısı aldı. Kahve fincanlarının tıkırtısı. İçerinin gürültüsü. Antropolog bir kahve daha sipariş etti. Anılarını gözden geçiriyor gibiydi, gözbebekleri sabitti.</span></p>

    <p class="duz" xml:lang="tr"><span class="duz">– Elbette öğrendim. Fazla uzatmadı. Sözümona Amerikan tarihöncesini yeniden tanımlayan kanıtlar bulduğunu ileri sürüyordu. Ona göre insan burada 10 000 yıl önce değil 300 000 yıl önce ortaya çıkmıştı!</span></p>

    <p class="duz" xml:lang="tr"><span class="duz">– Bu onun Proto-Cro-Magnon kalıntıları bulduğunu mu gösteriyor?</span></p>

    <p class="duz" xml:lang="tr"><span class="duz">Antropolog tek kaşını havaya kaldırdı, kuşkulu bir hali vardı. Sanki Jeanne, ondan bir paleoantropoloji uzmanı olduğunu saklamıştı.</span></p>

    <p class="duz" xml:lang="tr"><span class="duz">– Ben bir uzman değilim, diye havayı yumuşatmaya çalıştı genç kadın. Sadece bilgi topladım, hepsi bu.</span></p>

    <p class="duz" xml:lang="tr"><span class="duz">– Dediğiniz gibi, dedi Taïeb başını sallayarak. Arkaik</span> <span class="italik">Homo sapiens</span><span class="duz">’lerle benzerlikler gösteren bir yeniyetmenin kafatasını bulduğunu ileri sürüyordu. Ona göre, bu kafatası bu familyanın tüm ayırt edici özelliklerini taşıyordu. Burada, 300 000 yıl önce Afrika’da yaşamış varlıklardan söz ediyoruz. Arjantin’de!</span></p>

    <p class="duz" xml:lang="tr"><span class="duz">Yeni kahve geldi. Şekerlik, şeker, kaşık...</span></p>

    <p class="duz" xml:lang="tr"><span class="duz">– Bu varsayımlar, maddi olarak,</span> <span class="italik">imkânsız</span><span class="duz">, dedi yeniden.</span> <span class="italik">Homo sapiens sapiens</span> <span class="duz">Afrika’da ortaya çıktı. Daha sonra Avrupa’ya ve Asya’ya yayıldı. Ardından, deniz çekildiği bir sırada, ayaklarını bile ıslatmadan Amerika kıtasına geçti. Tam tarihini bilmiyoruz, ama bu olayın 20 000 ila 30 000 yıl önce gerçekleştiğini sanıyoruz. Daha sonra da bu ilk insanlar tüm Amerika kıtasına yayıldı. Bilemediğimiz iklimsel olaylar sonucu Bering Boğazı’nın başka dönemlerde, çok eskilerde kurumuş olduğunu farz etmedikçe, De Almeida’nın varsayımı saçmaydı. Veya bazı Proto-Cro-Magnonların o dönemde iyi birer denizci olduğunu kabul etmedikçe.</span></p>

    <p class="duz" xml:lang="tr"><span class="duz">– Neden olmasın?</span></p>

    <p class="duz" xml:lang="tr"><span class="duz">– Gerçekten de neden olmasın? Bazı kanıtlar olması koşuluyla. Şimdilik, hiçbir bilimsel çalışma bu yönde en ufak bir ipucu elde edemedi.</span></p>

    <p class="duz" xml:lang="tr"><span class="duz">Böylece Daniel Taïeb, elle tutulur kanıtların olması durumunda kendi görüşünün hükümsüz olacağını kabul ediyordu.</span></p>

    <p class="duz" xml:lang="tr"><span class="duz">– De Almeida’nın kazılarına gelirsek?</span></p>

    <p class="duz" xml:lang="tr"><span class="duz">– Oraya üçüncü kez gitmek istedi. Ama ne bizim laboratuvar, ne de BAÜ onun bu gezisini finanse etmeyi kabul etti.</span></p>

    <p class="duz" xml:lang="tr"><span class="duz">– O da finansmanını kendi mi sağladı?</span></p>

    <p class="duz" xml:lang="tr"><span class="duz">– Evet. Bazı olguları teyit etmek istiyordu. Ve işte sonuç. Buharlaştı. Hiçbir sonuç yok. Bir dava uğruna kendini harcamış bir kaçık daha.</span></p>

    <p class="duz" xml:lang="tr"><span class="duz">– Onu bulmak için arama başlattınız mı?</span></p>

    <p class="duz" xml:lang="tr"><span class="duz">– Evet. Ama nerede arayacaktık? Tüm araştırmacılar gibi, De Almeida da gittiği yeri saklıyordu. Formosa’nın kuzeyinde, 200 kilometre uzaklıkta, Campo Alegre adlı küçük bir köyde izine raslandı.</span></p>

    <p class="duz" xml:lang="tr"><span class="duz">– Manes Ormanı size bir şey ifade ediyor mu?</span></p>

    <p class="duz" xml:lang="tr"><span class="duz">– Hayır. Campo Alegre’de mi?</span></p>

    <p class="duz" xml:lang="tr"><span class="duz">Jeanne kahvesini içmeye karar verdi. Ilınmıştı. Taïeb, düşünceli bir şekilde, hâlâ kahvesini karıştırıyordu. Sanki fincanında geleceği değil, geçmişi okur gibi bir hali vardı. Jeanne, ondan bir şeyler daha öğrenebileceğini hissetti. Yargıç içgüdüsü. Bilimadamını sıkıştırmaya fırsat bulamadan Taïeb tekrar konuşmaya başladı.</span></p>

    <p class="duz" xml:lang="tr"><span class="duz">– En tuhaf olanı da, De Almeida’nın, kıtadaki ilk insanın varlığının izlerini bulduğunu iddia etmesi değildi. Kötülüğün kökenini de keşfettiğini ileri sürüyordu.</span></p>

    <p class="duz" xml:lang="tr"><span class="duz">– Kötülüğün kökeni mi?</span></p>

    <p class="duz" xml:lang="tr"><span class="duz">– İddiasna göre, kazıları onu bir sunağa götürmüş. Bir tür cinayet mahalli. Bir yeniyetmenin kafatası ve iskeleti, başka kalıntılarla çevriliymiş. Kırklı yaşlardaki yetişkinlere ait kemikler. Bu kemikler çok özel izler taşıyormuş. Çakmaktaşıyla kırılmış, kazınmış, parçalanmış kemikler. Uydurmuyorum.</span></p>

    <p class="duz" xml:lang="tr"><span class="duz">– Yeniyetme yamyam mıymış?</span></p>

    <p class="duz" xml:lang="tr"><span class="duz">– Evet. Ama bir başka ayrıntı daha var... Sözümona De Almeida bu kemiklerin DNA analizini yaptırmış –bu arada şunu da belirteyim, bu çok mantıksız. Bu kadar eski kalıntılarda genetik ayrımlar bulunamaz, ama...</span></p>

    <p class="duz" xml:lang="tr"><span class="duz">Jeanne bunda bir mucize olmadığını düşündü, çünkü basit bir sebebi vardı: Kemiklerin hepsi yeniydi.</span></p>

    <p class="duz" xml:lang="tr"><span class="duz">– Elde ettiği sonuçlar mantığa aykırıydı.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Kurbanların ve yeniyetmenin kemikleri aynı genetik gruba aitti. Bizim Proto-Cro-Magnon kendi öz ailesini yemiş. Erkek kardeşlerini. Veya babasını.</span> <span class="italik">Madre Dios!</span> <span class="duz">De Almeida’ya göre birbirlerini yiyorlardı!</span></p>

    <p class="duz" xml:lang="tr"><span class="duz">Kafenin içine bir buhar makinesinin ıslığı yayıldı.</span></p>

    <p class="duz" xml:lang="tr"><span class="duz">Tabak ve fincan gürültüleri. Ancak gürültü, Jeanne’ın, Fé- raud’nun mırıldandığını duymasını engelleyecek kadar fazla değildi:</span></p>

    <p class="duz-son-paragraf-2" xml:lang="tr"><span class="duz">–</span> <span class="italik">Totem ve Tabu</span><span class="duz">...</span></p>
  </div>
</body>
</html>