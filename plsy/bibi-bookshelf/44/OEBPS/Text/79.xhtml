<html xmlns="http://www.w3.org/1999/xhtml">
<head>
  <title>79.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x79">
    <h1 class="bolum-ismi" id="toc-anchor" xml:lang="tr"><span class="bolum-ismi">79</span></h1>

    <p class="duz" xml:lang="tr"><span class="duz">Güneş şimdi ortadan ikiye kesilmiş bir meyve gibi kırmızı ve çok netti. Demirleme manevrası iki saatlerini almıştı. Erkekler botla, köyden bira almaya gitmişti. Kadeh kaldırmışlardı. Jeanne’ın şerefine. Eğlenmişlerdi. Sonunda Jeanne tekneden inebilmişti. Féraud da gelmek istemişti. Jeanne da bunu tercih ediyordu. Onu bir an bile gözünün önünden ayırmak istemiyordu.</span></p>

    <p class="duz" xml:lang="tr"><span class="duz">Şişme botun içinde ağır ağır iskeleye yanaştılar. Nehir burada, bitkisel atık toplama ve değerlendirme yerini andırıyordu. Parçalanmış hasırotları. Nilüfer yığınları. Yaprak adacıkları. Ormanın çöpleri suyun üzerinde yüzüyordu, ceset yüzleri ve bağırsakları gibi.</span></p>

    <p class="duz" xml:lang="tr"><span class="duz">Mendireğe tırmandılar. Jeanne botu kullanan oğlana bir kez daha hatırlattı: “Bir saat.” Köyün içinden geçtiler. Çamura gömülü kazıklar üstünde on kadar baraka. Tahtalar, mertekler, taşlar, brandalar, her şey kunduz-insanlar tarafından bir araya getirilmiş gibiydi. Oradaydılar. Yağlı saçlar ve çürümüş dişler. Çoğunun yüzü külle kaplıydı. Bazılarının yanaklarında kırmızı çizgiler vardı; Jeanne’ın aklına urucum geldi.</span> <span class="italik">Her an biraz daha yaklaşıyordu...</span> <span class="duz">Bu insanların ne ürkmüş, ne de kaybolmuş gibi bir halleri vardı. Yalnızlıkları, üzerlerine geçirdikleri, çevresi ve sınırları olmayan büyük bir örtüydü.</span></p>

    <p class="duz" xml:lang="tr"><span class="duz">Sımsıkı otların arasında, zorlukla geçit veren toprak bir yol, askeri üsse doğru uzanıyordu. On dakika yürüdüler. Ağaçların tepelerinden sabah güneşinin ışınları, vitrayların arasından geçermiş gibi süzülüyordu. Gök yeşili yansıları olan tozlu bir ışık... Sıcağın son dalgalarını daha da artıran mercek etkisi.</span></p>

    <p class="duz" xml:lang="tr"><span class="duz">Sonunda yapı göründü.</span></p>

    <p class="duz" xml:lang="tr"><span class="duz">Jeanne Cayenne Zindanı’nı düşündü. Olabilecek bütün benzerlikler vardı. Nem lekeleriyle kaplı penceresiz duvarlar. Yaprakların fışkırdığı mazgal delikleri. Duvarlardaki çatlakların içinde yeşermiş kökler ve sarmaşanlar. Dallar çatıları delmişti. Orman hapishaneye saldırmış ve onu yenmişti. Artık kimin kime saldırdığı anlaşılmıyordu. Çarpık bir aşk öpücüğü. Taş ve bitkinin coşkulu kucaklaşması. Jeanne, Angkor tapınaklarını düşündü. Ama eskiden burada yüceltilen tanrılar kötücül ve uğursuz güçlerdi. İşkenceler. İdamlar. Kayıplar.</span></p>

    <p class="duz" xml:lang="tr"><span class="duz">İçeri girmekte herhangi bir sorun yaşamadılar. Sarmaşanlar kapıların aralık kalmasını sağlamış, kilitleri bir levye gibi zorlayarak bozmuştu. Parıltılı, hareli bir bitki örtüsüyle kaplı büyük bir avluyla karşılaştılar. Her şey kehribar saydamlığındaydı. Cam çatı görevi gören lal rengi gökyüzüyle gerçek bir egzotik sera.</span></p>

    <p class="duz" xml:lang="tr"><span class="duz">Sağ tarafa, açık galerinin altına yöneldiler. Direkler. Hücreler. Bir yemekhane. Şimdi metal, yerini ahşaba bırakıyordu. İdari bölüm. Burada arşiv olabilir miydi? O yıllar ve mekân göz önüne alınırsa, bu çok saçma bir düşünceydi. İşkenceciler yazmazdı. Eğer bazı notlar tutulduysa bile, orman birkaç gün içinde bunları çürütmüş, emmiş, yutmuş olmalıydı.</span></p>

    <p class="duz" xml:lang="tr"><span class="duz">Galerinin sonunda bir koridor vardı. Koridorun sonunda da bürolar. Zemin ölü yapraklarla kaplıydı. Yürürken kızıl alacakaranlıkta yapraklar hışırdıyordu. Pencereleri yeşil dallar ve yapraklarla sarılmış bir dizi ardışık oda. Mucize kabilinden hâlâ sağlam kalmış dolaplar, sandalyeler, mobilyalar...</span></p>

    <p class="duz" xml:lang="tr"><span class="duz">Jeanne geri döndü.</span></p>

    <p class="duz" xml:lang="tr"><span class="duz">Odalardan birinde gözüne bir şey çarpmıştı. Beklenmedik bir ayrıntı. Işığı arkadan almış, oturan bir siluet. Ofise girdi ve gördüğü şeyi teyit etmek istedi. Döküntülerle ve sarmaşan parçalarıyla kaplı bu birkaç metrekarelik odada, camın önünde, etrafı lal rengi bir haleyle çevrili bir kadın duruyordu. Yıldırım düşmüş bir ağaç gibi kaskatı ve hareketsiz duran yaşlı bir kadın.</span></p>

    <p class="duz" xml:lang="tr"><span class="duz">Jeanne yaklaştı.</span></p>

    <p class="duz" xml:lang="tr"><span class="duz">–</span> <span class="italik">Señora? Por favor...</span></p>

    <p class="duz" xml:lang="tr"><span class="duz">Siluet cevap vermedi. Jeanne arkadan vuran ışık nedeniyle yanılmıştı. Kadının sırtı değil, yüzü onlara dönüktü. Jeanne kadına bir barçayla yolculuk ettiklerini söyledi. Fransız gazeteciler olduklarını. Arjantin diktatörlüklerinin unutulmuş mekânları hakkında bir araştırma yaptıklarını.</span></p>

    <p class="duz" xml:lang="tr"><span class="duz">Gölge cevap vermiyordu.</span></p>

    <p class="duz" xml:lang="tr"><span class="duz">Jeanne öne doğru bir adım daha attı. Kadının yüz hatlarını net olarak göremiyordu, ama onun bir yerli olmadığını fark etti.</span></p>

    <p class="duz" xml:lang="tr"><span class="duz">Birkaç saniye daha geçtikten sonra kadın konuştu:</span></p>

    <p class="duz" xml:lang="tr"><span class="duz">– Burada çalışıyordum. İnsanları tedavi ediyordum. İşkenceden, dayaktan pestili çıkanları iyileştiriyordum.</span></p>

    <p class="duz" xml:lang="tr"><span class="duz">Ses tınısı da bedeninin hareketsizliğiyle tutarlıydı.</span> <span class="italik">Taşlaşmış</span> <span class="duz">bir ses. Madeni bir ses. Yıllarla ve tortullaşmayla yerleşmiş bir ses. Ama kadın Buenos Aires aksanını kaybetmemişti.</span></p>

    <p class="duz" xml:lang="tr"><span class="duz">– Siz... siz doktor muydunuz?</span></p>

    <p class="duz" xml:lang="tr"><span class="duz">– Hemşire. Üssün başhemşiresiydim. Adım Catarina.</span></p>

    <p class="duz" xml:lang="tr"><span class="duz">Jeanne burada ipuçları bulmayı umuyordu. Çok daha iyisini bulmuştu. Bir tanık. Bir bellek. Bilinmeyen bir sebepten dolayı, kadın asla kaleyi terk etmek istememişti.</span></p>

    <p class="duz" xml:lang="tr"><span class="duz">– Çocuklar burada doğdu, değil mi?</span></p>

    <p class="duz" xml:lang="tr"><span class="duz">Jeanne gereksiz hazırlık sorularıyla şansını boşa harcamak istemiyordu.</span></p>

    <p class="duz" xml:lang="tr"><span class="duz">Hemşire hiç tereddüt etmeden, aynı mekanik ses tonuyla cevap verdi:</span></p>

    <p class="duz" xml:lang="tr"><span class="duz">– Campo Alegre’nin bir hastanesi vardı. İşkenceden geçenlerin tedavi edildiği bir dispanser. Onları hayatta tutmak için. Bir salon da doğurmak üzere olan kadınlara ayrılmıştı. Yasadışı bir doğumevi.</span></p>

    <p class="duz" xml:lang="tr"><span class="duz">Catarina yıllardan beri bir beyazla karşılaşmamış olmalıydı. Belki de herhangi bir komisyonun üyesi tarafından hiç sorgulanmamıştı bile. Ama buradaki görevi artık ölmeden önce mesajını vermekti. Bir tanıktan çok bir</span> <span class="italik">pythia</span><span class="duz">’ydı.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Jeanne, yüz hatlarını daha iyi görüyordu. Gözyuvaları o kadar çukurdu ki, gözleri derinliklerinde kaybolmuş gibiydi. Bedeninde hiç et kalmamıştı. Zaman kemirmişti. Cangıl. Delilik...</span></p>

    <p class="duz" xml:lang="tr"><span class="duz">– Doğurmaları bekleniyordu, diye devam etti hemşire.</span></p>

    <p class="duz" xml:lang="tr"><span class="duz">– Onlara nasıl davranıyorlardı?</span></p>

    <p class="duz" xml:lang="tr"><span class="duz">– Diğerlerinden daha iyi. Askerler bebeklere önem veriyordu. Ama kadınlar kelepçelenmişti. Gece gündüz gözlerinde hep siyah bant vardı. Sorguya çekilmişlerdi, yani işkence görmüşlerdi, son ana kadar. Başlarında köpekler bekliyordu. Bu kadınlar cehennemdeydi. Ve cehenneme çocuk doğuruyorlardı.</span></p>

    <p class="duz" xml:lang="tr"><span class="duz">– Adlarını biliyor musunuz?</span></p>

    <p class="duz" xml:lang="tr"><span class="duz">– Asla isim yoktu. Sadece numaralar. Onlar taşıyıcı anneden başka bir şey değildi. Bebeklerin de adları yoktu. Hemen ortadan yok oluyorlardı. Doktorlar veya askerler gerisini halletmekle yükümlüydü. Nüfus dairesi, doğum belgesi... Bu çocuklar evlat edinildiklerinde gerçekten doğuyorlardı.</span></p>

    <p class="duz" xml:lang="tr"><span class="duz">– Doğum esnasında bir doktor anneye yardımcı oluyor muydu?</span></p>

    <p class="duz" xml:lang="tr"><span class="duz">Kadın sırıttı.</span></p>

    <p class="duz" xml:lang="tr"><span class="duz">– Bu Campo Alegre’nin tarzı değildi. Hem de hiç. Askerler bu hamile kadınlardan sıkılmıştı. Onların ırzına geçemiyorlardı. Onlarla ilgilenmek zorundaydılar. Bu da hoşlarına gitmiyordu. Bunun üzerine, oyun oynamaya karar verdiler.</span></p>

    <p class="duz" xml:lang="tr"><span class="duz">– Oyun mu?</span></p>

    <p class="duz" xml:lang="tr"><span class="duz">Konuşmanın başından beri Catarina, elleri dizlerinin üstünde, yerinden hiç kımıldamamıştı. Beyaz saçları ve cılız parmakları odanın kızıllığı içinde pembe lekeler oluşturuyordu.</span></p>

    <p class="duz" xml:lang="tr"><span class="duz">Jeanne birden gerçeği anladı. Hemşirenin hareketsizliği. Kambur duruşu. Işıksız gözyuvaları. Kadın kördü. Gözlerini mi çıkarmışlardı? Gizemli bir biçimde bu körlük onun kâhin-rahibe rolüyle çok uyumluydu. Antikçağ’da kâhinler, hikâyeciler genellikle kördü. Homeros, Tiresias...</span></p>

    <p class="duz" xml:lang="tr"><span class="duz">– Çocuğun cinsiyeti üzerine iddiaya giriyorlardı. Kadın doğurma evresine geldiğinde onu özel bir odaya götürüyorlardı. Oraya bir tarım makinesi yerleştirmişlerdi.</span></p>

    <p class="duz" xml:lang="tr"><span class="duz">Jeanne yutkunmaya çalıştı. Başaramadı. Arkasında, felç olmuş gibi duran Féraud’nun varlığını hissediyordu.</span></p>

    <p class="duz" xml:lang="tr"><span class="duz">– Neden bir... bir tarım makinesi?</span></p>

    <p class="duz" xml:lang="tr"><span class="duz">– Titreşim için. Kadını makineye bağlıyorlar ve motoru çalıştırıyorlardı. Doğumu hızlandırıyorlardı. Makinenin tam karşısına da bir oyun masası yerleştirmişlerdi, iddiaya girmek için. Kadının bağırtıları duyuluyordu. Askerlerin kahkahaları. Her yeri kaplayan motorun homurtuları. Tam bir kâbus.</span></p>

    <p class="duz" xml:lang="tr"><span class="duz">– Çocuğu ne yapıyorlardı?</span></p>

    <p class="duz" xml:lang="tr"><span class="duz">– Size söyledim: Bir doktor onu alıyordu.</span></p>

    <p class="duz" xml:lang="tr"><span class="duz">– Ya... kadın?</span></p>

    <p class="duz" xml:lang="tr"><span class="duz">– Öldürülüyordu. Oracıkta. Silah sesi bebeğin duyduğu ilk gürültüydü.</span></p>

    <p class="duz" xml:lang="tr"><span class="duz">Jeanne kafasını toplamaya çalıştı. Bir iki sorusu daha vardı, ardından kadın susacaktı. Kendi hayal dünyasına geri dönecekti.</span></p>

    <p class="duz" xml:lang="tr"><span class="duz">– 1972’de burada mıydınız?</span></p>

    <p class="duz" xml:lang="tr"><span class="duz">– Buradaydım.</span></p>

    <p class="duz" xml:lang="tr"><span class="duz">– O dönemde bir doğum olayı hatırlıyor musunuz? Diktatörlükten önce.</span></p>

    <p class="duz" xml:lang="tr"><span class="duz">– İlk örnek. Askerler makinelerini ilk olarak bu kadın üstünde denedi.</span></p>

    <p class="duz" xml:lang="tr"><span class="duz">– Adını biliyor musunuz?</span></p>

    <p class="duz" xml:lang="tr"><span class="duz">– Bir daha söyleyeyim: Burada asla isim yoktu.</span></p>

    <p class="duz" xml:lang="tr"><span class="duz">– Ya çocuğunki?</span></p>

    <p class="duz" xml:lang="tr"><span class="duz">–</span> <span class="italik">Joachim.</span> <span class="duz">Kışladaki bir adam tarafından evlat edinildi. Garcia. İşe yaramaz herifin teki. Bir pislik.</span></p>

    <p class="duz" xml:lang="tr"><span class="duz">– Bu aileye daha sonra ne olduğunu biliyor musunuz?</span></p>

    <p class="duz" xml:lang="tr"><span class="duz">– Garcia karısını öldürdü ve intihar etti, 1977’de. Çocuk kaçtı. Daha sonra, çocuğun cangılda yaşamını sürdürdüğü söylendi. Vahşi hayata geri döndüğü. Ama vahşi hayat buradaydı. Campo Alegre’de.</span></p>

    <p class="duz" xml:lang="tr"><span class="duz">– Birkaç yıl sonra, çocuk bulundu. Hatırlıyor musunuz?</span></p>

    <p class="duz" xml:lang="tr"><span class="duz">– Alfonso Palin’i hatırlıyorum. Çocuğu almaya geldi. 1982’de. Ama Joachim, köydeki bir Cizvit’le gitmişti.</span></p>

    <p class="duz" xml:lang="tr"><span class="duz">– Çocuğun onun biyolojik oğlu olduğunu biliyor muydunuz?</span></p>

    <p class="duz" xml:lang="tr"><span class="duz">– Bazı söylentiler vardı. Palin’in Buenos Aires’te oğlanın annesiyle birlikte olduğundan bahsediliyordu. Çocuğu almak istiyordu. Üs komutanı Pellegrini korkudan geberiyordu. Palin nelere muktedir olduğunu daha önce ispatlamıştı.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Catarina başını salladı. Yüzünün altında ustura kesiği gibi bir çizgi belirdi. Bir tür gülümseme. Ama siyah gözlerinin ifadesi değişmemişti. Zaten değişemezdi: Cansızdı. Göz çukurları kemikli birer boşluktan ibaretti.</span></p>

    <p class="duz" xml:lang="tr"><span class="duz">– Metresine yapılanları öğrenince askerleri buldu ve öldürdü. Her birinin ensesine birer kurşun.</span></p>

    <p class="duz" xml:lang="tr"><span class="duz">– Pellegrini hiçbir şey demedi mi?</span></p>

    <p class="duz" xml:lang="tr"><span class="duz">– Pellegrini’nin yapması gereken tek bir şey vardı: Çocuğu bulmak. Onu Palin’e vermek. Ve amiralin bir daha gelmemesi için dua etmek.</span></p>

    <p class="duz" xml:lang="tr"><span class="duz">Jeanne daha sonrasını biliyordu.</span></p>

    <p class="duz" xml:lang="tr"><span class="duz">Silueti karanlığın içinde kaybolmuş olan Féraud’ya işaret etti. Gitme vakti gelmişti. Hava kararmadan önce botu bulmanın zamanı.</span></p>

    <p class="duz" xml:lang="tr"><span class="duz">Tam kapıdan çıkıyorlardı ki Jeanne sormadan edemedi:</span></p>

    <p class="duz" xml:lang="tr"><span class="duz">– Gözlerinize ne oldu?</span></p>

    <p class="duz" xml:lang="tr"><span class="duz">Catarina hemen cevap vermedi. Dizlerinin üstündeki elleri kasıldı.</span></p>

    <p class="duz" xml:lang="tr"><span class="duz">– Bir ceza.</span></p>

    <p class="duz" xml:lang="tr"><span class="duz">– Askerler mi?</span></p>

    <p class="duz" xml:lang="tr"><span class="duz">– Askerler değil. Ben, kendim.</span></p>

    <p class="duz" xml:lang="tr"><span class="duz">Ellerini kaldırdı ve boş göz çukurlarına bastırdı.</span></p>

    <p class="duz" xml:lang="tr"><span class="duz">– Bir sabah, yeterince şey görmüş olduğuma karar verdim. Mutfağa gittim. Bir kaşık aldım. Ateşte onu dezenfekte ettim ve... yaptım. O zamandan beri de yerlilerle birlikte yaşıyorum.</span></p>

    <p class="duz" xml:lang="tr"><span class="duz">Jeanne alçak sesle kadına veda etti ve Féraud’yu koridora doğru itekledi. Psikiyatr bir kökün üzerine basınca az kalsın yere kapaklanıyordu.</span></p>

    <p class="duz" xml:lang="tr"><span class="duz">– Bekleyin.</span></p>

    <p class="duz" xml:lang="tr"><span class="duz">Jeanne kapının pervazında durdu.</span></p>

    <p class="duz" xml:lang="tr"><span class="duz">– Siz, siz nereye gidiyorsunuz? diye sordu hemşire.</span></p>

    <p class="duz" xml:lang="tr"><span class="duz">– Manes Ormanı’na.</span></p>

    <p class="duz" xml:lang="tr"><span class="duz">Kısa bir sessizlik oldu. Catarina gevşek, soğuk, kendisine bile yabancı olan bir sesle ekledi:</span></p>

    <p class="duz" xml:lang="tr"><span class="duz">– Öyleyse onları göreceksiniz.</span></p>

    <p class="duz" xml:lang="tr"><span class="duz">– Kimleri?</span></p>

    <p class="duz" xml:lang="tr"><span class="duz">– Anneleri. Bebeklerin annelerini.</span></p>

    <p class="duz" xml:lang="tr"><span class="duz">– Ama siz, onların doğurduktan hemen sonra askerler tarafından öldürüldüğünü söylediniz.</span></p>

    <p class="duz-son-paragraf-2" xml:lang="tr"><span class="duz">– Onlar bu dünyada öldüler. Ama Manes Ormanı’nın dünyasında yaşıyorlar. Lagünün yer değiştiren topraklarında dolaşıyorlar. Onlar yamyam ruhlar. İnsan eti yiyorlar. İntikam alıyorlar. Onları görürseniz, benim adıma onları selamlayın. Onları unutmadığımı söyleyin.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Eski Yunan’da Apollon’un kehanetlerine aracılık eden rahibe; kâhin-rahibe. (ç.n.)</span></p>
    </div>
  </div>
</body>
</html>