<html xmlns="http://www.w3.org/1999/xhtml">
<head>
  <title>83.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x83">
    <h1 class="bolum-ismi" id="toc-anchor" xml:lang="tr"><span class="bolum-ismi">83</span></h1>

    <p class="duz" xml:lang="tr"><span class="duz">– Kahretsin!</span></p>

    <p class="duz" xml:lang="tr"><span class="duz">Ensesine vurmamak için kendini tuttu. Özellikle bir sülüğü asla ezmemek gerekiyordu; aksi takdirde ağız uzantıları etin içinde kalır ve enfeksiyona sebep olurdu. Üç saatten beri yürüdükleri bu yolda, kan kokusunu alan bu pislikler sürekli olarak ağaçlardan üzerlerine düşüyordu. Tenlerine bir çengel gibi yapışıyor, sonra emdikleri kanla şişerek yeniden düşüyorlardı. Jeanne dikkatle hayvanı teninden koparıp attı. Ardından bıçağıyla, var gücüyle vurdu. Parçaları, çamurun içinde kıvrıla kıvrıla yaşamaya devam ediyordu. Jeanne onları ayağıyla ezdi.</span></p>

    <p class="duz" xml:lang="tr"><span class="duz">Tek kelime etmeden yeniden yürümeye başladı. Féraud onu izliyordu. Kara gözlük camının ardında yüzü hâlâ ifadesizdi. Jeanne, görme yetisiyle birlikte Féraud’nun aklını da yitirmiş olabileceğini düşünüyordu...</span></p>

    <p class="duz" xml:lang="tr"><span class="duz">İlk gece patikanın girişinde, goşoyla birlikte uyumuşlardı. Dikkat çekici bir şey yoktu. Şafakla birlikte, yapraklarla ve ağaç boyundaki eğreltiotlarıyla kaplı dar bir yolda yürümeye başlamışlardı. Bazen vahalarla karşılaşıyorlardı. Yarıya kadar suya gömülü, yumuşak otlarla kaplı alanlar. Sonra yeniden cangıl başlıyordu. Hem yoğun, hem de uçsuz bucaksız. Hem yaşam dolu, hem de çürümüş.</span></p>

    <p class="duz" xml:lang="tr"><span class="duz">Jeanne sırtında asker çantası, yumrukları sıkılı bir halde yürüyordu. Fernando cömert davranmıştı: çadır, ilkyardım çantası, botlar, yedek kıyafetler, bıçaklar, budama bıçakları, kamp ocağı, yiyecek... Yine de kendini hafif ve dinç hissediyordu. Ve yenilmez.</span></p>

    <p class="duz" xml:lang="tr"><span class="duz">Yemyeşil yapraklar. Kırmızı toprak. Kapkara su birikintileri... Üstünde devasa ağaçların doruklarını hissediyordu. Baş döndürücü bir ekosistemin temellerini düşünüyordu. Kazıklarının ağaç gövdeleri, çatısının da gökyüzü olduğu bir sistem... Ama özellikle, çok daha derin bir duygu yaşıyordu. İçinin derinliklerinde. Menfaatler, ortaklıklar ve rekabetlerden oluşan karmaşık bir sistem. Çalılar yaşamlarını ölü ağaçlardan alırken, ağaçlar onların köklerini çürütüyordu. Çiçekler meyvelerin çürümesiyle besleniyordu. Epifit bitkiler sarmaşanların içindeki suyla beslenirken, sarmaşanlar ağaçların kabuklarını emiyordu...</span></p>

    <p class="duz" xml:lang="tr"><span class="duz">Onlar ilerledikçe engeller de çoğalıyordu. İçine girilemeyen koruluklar. Sarmaşan kafesleri. Enlemesine kökler. Termit yuvaları... Bazen su yeşili, ılık nehirler. Bazen de saydam, serin çağlayanlar. Ya da Jeanne ile Féraud’nun bellerine kadar gömüldükleri kıpkırmızı çamur deryaları.</span></p>

    <p class="duz" xml:lang="tr"><span class="duz">Gece olmuştu. Eğer yön konusunda yanılmadılarsa, Kentauros’un ini çok yakınlarda olmalıydı. Bir düzlükte durdular.</span></p>

    <p class="duz" xml:lang="tr"><span class="duz">Çadırlarını kurdular, uyku tulumlarını açtılar. Sırılsıklam olmuş giysilerini çıkararak çalıların üstüne serdiler. Boşuna bir hayal. Yüzde yüze yakın bir nem oranıyla burada hiçbir şey kurumazdı. Çantalarından başka kıyafetler aldılar. Hepsi haki renkliydi. Jeanne, kendilerine verilen küçük benzin bidonunu çıkardı ve önceki gece goşonun yaptığı gibi karıncaları ve akrepleri uzak tutmak için kampın çevresine döktü.</span></p>

    <p class="duz" xml:lang="tr"><span class="duz">Çadırın içine girdiler. Jeanne’ın artık ne mekân, ne de zaman kavramı vardı. Tamamen giyinik olarak uyku tulumunun üzerine sırtüstü uzandı, ağaçların arasında gezinen ateşböceklerinin ışıklarını seyrediyordu. Yorgunluk düşünmesini engelliyordu. Yarın ne olacağını tahmin etmek imkânsızdı. Ne de bu gecenin nasıl biteceğini. Ve hâlâ en ufak bir korku hissetmiyordu. Belki de sırtındaki 9 mm’lik HK’sının teması ona güç veriyordu.</span></p>

    <p class="duz" xml:lang="tr"><span class="duz">Yarı uykulu bir halde, hâlâ gözünde kara gözlüğüyle yanında hareketsiz yatmakta olan Féraud’yu düşündü. Champs-Elysées bahçelerinde bir bankın üzerinde otururken bu adamla ilgili kurduğu büyük aşk hayallerini düşündü. Her ayrıntıyı yeniden hatırladı ve içinden gülmek geldi. François Taine’in sesi.</span> <span class="italik">Daha önce böyle tuhaf bir olayla karşılaşmadığına iddiaya girerim</span><span class="duz">.</span></p>

    <p class="duz" xml:lang="tr"><span class="duz">Evet, artık birine şahitti.</span></p>

    <p class="duz" xml:lang="tr"><span class="duz">Kendisininkine.</span></p>
  </div>
</body>
</html>