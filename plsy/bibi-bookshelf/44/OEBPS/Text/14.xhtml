<html xmlns="http://www.w3.org/1999/xhtml">
<head>
  <title>14.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x14">
    <h1 class="bolum-ismi" id="toc-anchor" xml:lang="tr"><span class="bolum-ismi">14</span></h1>

    <p class="duz" xml:lang="tr"><span class="duz">Doktor Antoine Féraud’nun muayenehanesi, Le Goff Sokağı, numara 1’deydi. Burası, Gay-Lussac Sokağı’nı Panthéon’un yakınındaki Soufflot Sokağı’na bağlayan kısa ve dar bir sokaktı. Çok daha dar sokaklara açılan Montmartre tarzı taş merdivenlerin gölgesindeki Soufflot Sokağı ise biraz loştu. 1 numaralı apartman Soufflot Sokağı’na da bakıyordu. Jeanne, yolun aşağısındaki bir köşeye park ettiği arabasında çevreyi gözlüyordu.</span></p>

    <p class="duz" xml:lang="tr"><span class="duz">Planı basitti. Hatta çok basit: Psikiyatrın çıkışını gözlemek. Çıkan kişinin o olup olmadığını anlamak için cep telefonundan arayacaktı. Sonra da gideceği yere kadar onu izleyecekti... Bir saatten beri, ikindi güneşiyle ısınmış kesme taştan sundurmayı gözleyerek bekliyordu. Şu ana kadar kapıdan sadece iki adam ile bir kadın çıkmıştı.</span></p>

    <p class="duz" xml:lang="tr"><span class="duz">Görünürde Antoine Féraud yoktu.</span></p>

    <p class="duz" xml:lang="tr"><span class="duz">Bir saat boyunca düşünecek zamanı olmuştu. Özellikle de içinde bulunduğu durumun gülünçlüğünü: Arabasına gizlenmiş, sesi hoşuna gittiği için bir psikiyatrı gözleyen bir sorgu yargıcı.</span> <span class="italik">Dokunaklı.</span> <span class="duz">Ama romantik bir yanı da vardı. Onu hayal etmeden yapamıyordu. Uzun boylu, ince, ama fazla zayıf değil. Kahverengi saçlar. Uzun eller. Eller çok önemliydi. Ve özellikle de ağız. Yüz hatları hakkında herhangi bir fikri yoktu, ama dikkat çekici olmalıydı. Gerçek bir karakterin izlerini taşıyan bir yüz. Belirgin hatlarla kendini ifade eden güçlü kararlılık.</span></p>

    <p class="duz" xml:lang="tr"><span class="duz">Yarım saat daha geçti. Radyoyu açtı. Kulağı rahatsız etmeyen müzikler çalan Rock FM. Farklı şeyler düşünmeye başladı. Thomas artık aramayacaktı. O da bir daha aramayacaktı. Zaten böyle olması da gerekiyordu. Hiç umut kalmadığında en azından geriye gurur kalırdı. Doğu Timor’u ve gönderdiği celp kâğıdı neticesinde gelecek olanları düşündü. Féraud’nun dinlenmesi için gerekli istinabe yazısını hâlâ yazmadığı aklına geldi. Bu da her an geri tepecek bir şeydi ve...</span></p>

    <p class="duz" xml:lang="tr"><span class="duz">Sundurmanın altında bir adam belirdi.</span></p>

    <p class="duz" xml:lang="tr"><span class="duz">İlk bakışta, o olduğunu anladı.</span></p>

    <p class="duz" xml:lang="tr"><span class="duz">Bir seksen boyunda. Çok zayıf. Siyah, uzun saçlar. Hafif bir sakalla iyice belirginleşmiş bir yüz. Kalın siyah kaşlarına rağmen, yine de yüz hatları erkeksi değildi. Özellikle de biraz yuvarlak olan çenesi boğazına doğru eğim yapıyordu ve Jeanne’ın sevdiği kararlılıktan yoksundu.</span> <span class="italik">Her şeye de sahip olamazdı ya.</span> <span class="duz">Ama özellikle telefondaki sesle örtüşmeyen bir şey vardı: Féraud otuz beş yaşlarında görünüyordu. Halbuki sesinin renginden onu on yaş daha yaşlı hayal etmişti.</span></p>

    <p class="duz" xml:lang="tr"><span class="duz">Numarayı tuşladı. Adam durdu. Ceplerini karıştırdı. İş günüyle özdeşleşen, açık gri renkli, buruşuk bir keten takım giymişti.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">Jeanne telefonu kapadı. Féraud burnunun dibinden geçerek Soufflot Sokağı’ndaki otoparkın rampasına yöneldiğinde, genç kadın tatlı bir ürperme hissetti. Gözden kaybolmadan önce parmaklarını saçlarının arasından geçirmişti. Uzun, piyanist parmakları. Bu eller, onun çenesinin ve genç görünümünün açıklarını kapatıyordu.</span></p>

    <p class="duz" xml:lang="tr"><span class="duz">Jeanne kontağı çevirdi. Otoparkın her iki çıkışını da görebiliyordu. Nereden çıkacaktı? Ne marka bir arabası vardı. Sokağın diğer ucundaki çıkışta beliren eski püskü bir scooter, Saint-Michel Bulvarı’na doğru yöneldi. Jeanne, kaskın altındaki yüzü görme fırsatını bulmuştu. Féraud’ydu. Arabayı birinci vitese geçirdi ve yarım tur yaptı. Psikiyatr Saint-Michel Bulvarı girişindeki kırmızı ışıkta durmuştu; sinyali, sağa –Seine Nehri’ne doğru– döneceğini gösteriyordu. Birkaç saniye sonra Jeanne, scooter’ın arkasında durdu, kalbi çarpıyordu.</span></p>

    <p class="duz" xml:lang="tr"><span class="duz">Yeşil. Féraud Saint-Michel Bulvarı’ndan aşağı doğru indi, meydandaki çeşmeyi geçti, sol taraftaki rıhtıma yöneldi. Acelesi ve stresi olmayan biri gibi yavaş yavaş gidiyordu. Acaba bir kadınla mı buluşacaktı? Jeanne elleriyle direksiyonu sımsıkı kavramış, bırakmıyordu. Avuçları terlemişti. Radyoyu kapattı. Siyah gözlük camlarının ardına gizlenmiş, casus filmlerindeki tiplere benziyordu.</span></p>

    <p class="duz" xml:lang="tr"><span class="duz">Grands-Augustins Rıhtımı’nda Féraud hızını artırdı. Conti Rıhtımı. Malaquais Rıhtımı. Voltaire Rıhtımı. Seine Nehri’nin hemen yanındaki tercihli yola girdi ve diğer araçlara uyarak yavaşladı. Jeanne kendi arabası ile scooter’ın arasına iki araba almıştı. Her şey yolunda gidiyordu. Bütün dikkatini öndeki scooter’a vermişti, ancak bir yandan da manzaranın güzelliğinin tadını çıkarıyordu. Işıl ışıl parlayan köprüler. Gölgeleri nehre akseden Sağ Yaka’nın binaları. Bir çamur gibi ağır ağır akan kıvrımlı Seine Nehri. Ve bir kefen gibi şehrin üstünü örten pembe ışık. Féraud hâlâ gidiyordu. Ama nereye?</span></p>

    <p class="duz" xml:lang="tr"><span class="duz">Concorde Köprüsü’nden sonra sola döndü ve çıkışı kısa bir bağlantı yoluna açılan kısa bir tünele girdi. Les Invalides Köprüsü’nü geçip sağa döndü, Seine Nehri’ni geçti, yeniden sağa saptı, III. Alexandre Köprüsü’ne kadar rıhtımları ters yönde kat etti. Jeanne, köprünün ayaklarındaki şu yeni yere, Show-Case’e gideceğini düşündü. Ama Féraud, Grand Palais’nin yanındaki bahçenin karşısına park etti, kaskını selenin arkasındaki kutuya koydu ve Winston-Churchill Caddesi’ne doğru yürümeye başladı.</span></p>

    <p class="duz" xml:lang="tr"><span class="duz">Jeanne da onu taklit etti, arabasını Grand Palais’nin dört atlı arabalarından birinin yanına bıraktı. Camlı çatının tepesinde bir dizi vahşi at heykeli yükseliyordu. Féraud binanın ana girişine doğru yürüyordu. Jeanne müzede, Viyana Ayrılık Hareketi ressamlarının eserlerinin sergilendiği “VİYANA 1900” adlı bir serginin olduğunu hatırladı. Klimt. Egon Schiele. Moser. Kokoschka. Bunun çok iyi denk düştüğünü –biraz saçma da olsa– düşündü: Uzun zamandan beri bu sergiyi görmek istiyordu.</span></p>

    <p class="duz" xml:lang="tr"><span class="duz">Psikiyatr basamakları tırmanmaya başlamıştı bile. Kafasının çok yukarısındaki bu devasa cam ve çelik kubbenin, güneş ışınlarını çeken dev bir mercek gibi olduğunu düşünerek adımlarını sıklaştırdı. Günbatımıyla birlikte bitkin düşen Paris’te, kendini ufacık, aynı zamanda hafif esrik ve heyecanlı hissediyordu.</span></p>

    <p class="duz" xml:lang="tr"><span class="duz">Féraud gözden kaybolmuştu. Kuyrukta beklememek için serbest giriş kartı çıkartmış olmalıydı. Gece ziyareti için gelenlerin oluşturduğu kuyruk, diğer tarafa, Champs-Élysées’ye doğru uzanıyordu. Jeanne çantasını karıştırdı; onun da bir kartı vardı. Cumhurbaşkanlığı kararnamesiyle verilmiş, aramalarda kullandığı üç renkli bir kart. Bu kez Viyanalı ressamlar için kullanacaktı.</span></p>

    <p class="duz" xml:lang="tr"><span class="duz">Birkaç dakika sonra, sergi salonuna giriyordu. İlk bakışta, bu altın rengi, kırmızımsı veya kahverengi tuvallerin, bütün sanatların karışımı olan daha önemli, hatta daha zengin bir gösteri için asılmış büyük sahne perdeleri olduğunu düşündü. Her sanatın sergilendiği XX. yüzyıl başı Viyanası: resim, heykel, mimari, ayrıca Mahler ve elbette Schönberg’le müzik.</span></p>

    <p class="duz" xml:lang="tr"><span class="duz">Jeanne’ın birkaç metre önünde, Féraud her tabloyu acele etmeden, büyük bir hayranlıkla inceliyordu. Elinde katalog yoktu. Eserlerin altındaki yazıları da okumuyordu. Sanki tüm bunlar ona aşinaydı. Ter içinde kalmış olan Jeanne gevşedi ve o da resimleri hayranlıkla seyrederek oyalanmaya başladı. Bu ilk salonun hâkimi Klimt’ti. Ressamın özgünlüğü her zaman olduğu gibi Jeanne’ı yine şaşırttı. En az renk tonu. En az çizgi. En az motif. Her şey, daha önceden resmedilmiş olanla radikal bir kopuşu dile getiriyordu. Ama bu yumuşak bir kopuştu. Japon oymabaskılarını anımsatan yassı düz baskılar. Özenli renk uyumları. Altın parlaklığı. Mine, inci, renkli cam, bronz etkileri...</span></p>

    <p class="duz" xml:lang="tr"><span class="duz">Ve kadınlar. Aynı zamanda hem çılgınca, hem de sert motiflerin arasına serpiştirilmiş, bal renkli uzun saçlarıyla uyuklayan periler. Dekorun simetrisi –bir kumaş üzerindeki gibi art arda dizili figürler ve arabeskler– uyuyan her kadını hareliyordu. Altın ve inci ışıltıları, saydamlığın arasından süzülerek, cilalı reçinenin yoğunluğu altında dans ederek gizli gizli göz kırpıyordu. Tam anlamıyla bu resimler gözlere, ruha ve kalbe hitap ediyordu.</span></p>

    <p class="duz" xml:lang="tr"><span class="duz">Féraud durmuş, bir metre uzaktaki küçük bir tabloya bakıyordu.</span> <span class="italik">Tam zamanı,</span> <span class="duz">diye düşündü Jeanne. Ona doğru yürüdü, aklında tek bir şey vardı, onun yanında durmak. Daha sonra duruma bakacaktı. Ağzı kurumuş, bacakları titriyordu, son günlerde kendisine yapılan bazı komplimanları kafasında yineleyerek yaklaştı. Thomas’nın apsent benzetmesi. Parmaklarını saçlarının arasından geçirip ensesini ovuşturması konusunda Taine’in düşünceleri. Onu aktris Julianne Moore’a benzeten zabıt kâtibesi Claire’in sözleri...</span></p>

    <p class="duz" xml:lang="tr"><span class="duz">Yaklaşık bir dakikadan beri, Antoine Féraud’nun yanında duruyordu, baktığı ama görmediği bir tablonun karşısında, tamamen hareketsiz olarak.</span></p>

    <p class="duz" xml:lang="tr"><span class="duz">Ve Féraud konuşmuştu.</span></p>

    <p class="duz" xml:lang="tr"><span class="duz">Hep kulaklıktan dinlediği bu ses şimdi kulağının hemen dibinde yankılanıyordu,</span> <span class="italik">live.</span></p>

    <p class="duz" xml:lang="tr"><span class="duz">– E... efendim?</span></p>

    <p class="duz" xml:lang="tr"><span class="duz">– Bu tabloya her bakışımda Baudelaire aklıma geliyor, diyordum. “Çamuru yoğurdum ve ondan altın yaptım...”</span></p>

    <p class="duz" xml:lang="tr"><span class="duz">Jeanne az kalsın gülecekti. Daha baştan Baudelaire’den alıntı yapan bir adam, Meetic<a class="footnote-link" href="#footnote-231-1" id="footnote-231-1-backlink">[1]</a> için bile hazır olamazdı. Ama niye olmasın? Klimt’in resmine yoğunlaştı. Tabloda, turuncu bir zemin üzerinde, turkuvaz rengi bir elbise giymiş, çok solgun bir kadın tasvir edilmişti. Belden yukarısı görülen bir kadın portresiydi.</span></p>

    <p class="duz" xml:lang="tr"><span class="duz">Neredeyse saldırgan bir ses tonuyla sorduğunu fark etti:</span></p>

    <p class="duz" xml:lang="tr"><span class="duz">– Size göre, çamur bu model mi?</span></p>

    <p class="duz" xml:lang="tr"><span class="duz">– Hayır, dedi Féraud yumuşak bir tonda. Çamur, bu kadını tüketecek ve güzelliğini elinden alacak olan yaş. Onu kemirecek olan hayatın monotonluğu. Yavaş yavaş onu ele geçirecek olan bayağılık. Klimt onu tüm bunlardan kurtarmış. Onun içsel duygularını yakalamayı başarmış. İki kalp vuruşu arasında ortaya çıkan bu lütuf anını görünür kılmış. O anı ebedileştirmiş.</span></p>

    <p class="duz" xml:lang="tr"><span class="duz">Jeanne gülümsedi. Dijital kayıtlardaki şu ses. Şimdi yakındaydı. Ve gerçekti. Ve umduğu gibiydi. Tabloya baktı. Psikiyatr doğru söylüyordu.</span></p>

    <p class="italik" xml:lang="tr"><span class="italik">Johanna Staude’nin Portresi.</span></p>

    <p class="duz" xml:lang="tr"><span class="duz">Tamamlayıcı iki renk hemen göze çarpıyordu. Elbisenin, kristalle boyanmış gibi görünen mineral, turkuvaz rengi. Ve bir lav parçası gibi kızıl ışıltılar yayan fon. Jeanne, Baudelaire’den ziyade Paul Eluard’ın şu ünlü dizesini düşündü: “Bir portakal gibi mavi dünya.”</span></p>

    <p class="duz" xml:lang="tr"><span class="duz">Bu ilk şok geçince de yüzün farkına varıyordunuz. Ay gibi yuvarlak ve beyaz bir yüz. Siyah kürk bir yakalıkla çevrili olan bu solgun leke, tablonun kilit noktasıydı. Sizi sözle anlatılamaz bir gerçeğe, yorum gerektirmeden etkileyen bir peri masalına götürüyordu. Ve belki de daha aşağılara: cinselliğe. İnsanın köklerine...</span></p>

    <p class="duz" xml:lang="tr"><span class="duz">Jeanne bu kadına bir yakınlık hissetti. Pierrot<a class="footnote-link" href="#footnote-231-2" id="footnote-231-2-backlink">[2]</a> yüzü. O döneme göre devrimci sayılabilecek, kısa kesilmiş siyah saçlar. Kırmızı, ince dudaklar. Noktalama işaretleri gibi kalın kaşlar. Tüm bu ayrıntılar ona, çocukken çok beğendiği bir reklamı hatırlatıyordu. Cacharel’in Loulou parfümünün reklamını. Dünyanın en tatlı melodisiyle –Gabriel Fauré’nin</span> <span class="italik">Pavane</span><span class="duz">’ı– süzülen genç bir kadın.</span></p>

    <p class="duz" xml:lang="tr"><span class="duz">Müttefikini bulmuştu. Bir anda kendini daha güçlü, daha dayanıklı hissetti, ama hâlâ konuşacak durumda değildi. Sessizlik uzayıp gidiyordu. Söyleyecek bir şeyler bulmak için kafa patlatıyordu...</span></p>

    <p class="duz" xml:lang="tr"><span class="duz">– Bu sergiye beşinci gelişim, dedi psikiyatr. Burada bir tür rahatlama hissediyorum. Bir dinginlik ve gevşeme kaynağı.</span></p>

    <p class="duz" xml:lang="tr"><span class="duz">Bu kaynağın uğultusunu Jeanne’ın da duyması için bir an sustu. Ardından ekledi:</span></p>

    <p class="duz" xml:lang="tr"><span class="duz">– Gelin. Size bir şey göstermek istiyorum.</span></p>

    <p class="duz" xml:lang="tr"><span class="duz">Jeanne peşine takıldı. Uçarcasına gidiyordu. Bir sonraki salona geçtiler. Heyecanına rağmen, atmosferin değiştiğini fark etti.</span></p>

    <p class="duz" xml:lang="tr"><span class="duz">Duvarlar çığlıklarla ve yaralarla kaplıydı. Çırpınan bedenler. Zevkten veya acıdan biçimsizleşmiş yüzler. Resmin kendisi kadar konusu da insanı rahatsız ediyordu. Üzeri bıçakla soyulmuş gibi duran kahverenginin, aşı boyasının ve altın sarısının hâkim olduğu kalın boya tabakaları. Sürülü tarlaları anımsatan altüst edilmiş, ezilmiş, yoğun renkler. Dar yüzler. Yuvalarından fırlamış gözler. Eğri büğrü eller. Jeanne Sevilla’daki bir Semana Santa’yı düşündü. Kukuletaların bu yüzleri, mumlarınsa bu ışıklı elleri çağrıştırdığı tövbe haftası.</span></p>

    <p class="duz" xml:lang="tr"><span class="duz">– Egon Schiele! dedi Féraud. Klimt’le olan farklılıklarına rağmen, onun resimlerinde de huzur buluyorum. Resimlerinde olumlu bir şiddet öğesi ön planda. Benim için bir kurtarıcı. Ben psikiyatr ve psikanalistim. Bazen çok zor... günlerim olur. XX. yüzyılın başına ait bu resimler bana yeniden cesaret, enerji veriyor.</span></p>

    <p class="duz" xml:lang="tr"><span class="duz">– Üzgünüm, diye mırıldanmayı başardı sonunda Jeanne. Ama gerçekten, ben anlamıyorum...</span></p>

    <p class="duz" xml:lang="tr"><span class="duz">– Bu eserler masumiyeti gözler önüne seriyor! Hayatımı adadığım dünyanın varlığını ispatlıyor. Rüya. Cinsellik. Kaygı... Egon Schiele ruhu bir eldiven gibi tersine çeviriyor. Onun sayesinde aldatıcı görünümler, burjuva inançları, güven verici yalanlar sona eriyor...</span></p>

    <p class="duz" xml:lang="tr"><span class="duz">Jeanne’ın başı dönüyordu. Gün boyunca hiçbir şey yememişti. Heyecanı algılamasını engelliyordu. Ve çekici ses tonuna, güzel yüzüne rağmen, Antoine Féraud bir deliyi andırıyordu.</span></p>

    <p class="duz" xml:lang="tr"><span class="duz">– Özür dilerim, dedi Féraud alçak bir sesle, sanki onu rahatlatmak istercesine. Kendimi kaptırdım... size kendimi tanıtmayı bile unuttum.</span></p>

    <p class="duz" xml:lang="tr"><span class="duz">Elini uzattı.</span></p>

    <p class="duz" xml:lang="tr"><span class="duz">– Antoine Féraud.</span></p>

    <p class="duz" xml:lang="tr"><span class="duz">Jeanne psikiyatrın elini gevşek bir şekilde sıktı, böylece ilk kez onu bu kadar yakından inceleme fırsatı da buldu. Yoğun, coşkulu, ama tuhaf bir biçimde de çökmüş bir yüz. Féraud ne gösteriş yapmaya ne de kendini gizlemeye çalışıyordu. Orada, Jeanne’ın tam karşısında, güçsüz, hırpani, yalın bir şekilde duruyordu...</span></p>

    <p class="duz" xml:lang="tr"><span class="duz">– Jeanne Korowa.</span></p>

    <p class="duz" xml:lang="tr"><span class="duz">– Polonya kökenli bir ad mı?</span></p>

    <p class="duz" xml:lang="tr"><span class="duz">–</span> <span class="italik">Otomatik Portakal</span><span class="duz">’daki barın adı.</span></p>

    <p class="duz" xml:lang="tr"><span class="duz">Kahretsin, abuk sabuk konuşuyordu. Aşı rı şiddet öğeleri içeren bu filmden bahsetmek de nereden çıkmıştı?</span></p>

    <p class="duz" xml:lang="tr"><span class="duz">– Ama Polonya kökenli, değil mi? diye üsteledi Féraud.</span></p>

    <p class="duz" xml:lang="tr"><span class="duz">– Dolaylı olarak. Babam Polonya asıllıydı, ama hep uzaklarda yaşadı.</span></p>

    <p class="duz" xml:lang="tr"><span class="duz">Konuşmaya damgasını vuran gereksiz bir bilgi daha. Hoş görünmek istiyordu. Acınacak duruma düşüyordu. Ama Féraud’nun onu sarmalayan, ona hayranlıkla bakan bir hali vardı, bu da tek başına bir dikkat, bir ilgiydi.</span></p>

    <p class="duz" xml:lang="tr"><span class="duz">– Keyifsiz görünüyorsunuz. Stendhal sendromunu duydunuz mu?</span></p>

    <p class="duz" xml:lang="tr"><span class="duz">– Dario Argento, diye fısıldadı Jeanne.</span></p>

    <p class="duz" xml:lang="tr"><span class="duz">– Efendim?</span></p>

    <p class="duz" xml:lang="tr"><span class="duz">–</span> <span class="italik">Stendhal Sendromu.</span> <span class="duz">Bir İtalyan gerilim filmi. Dario Argento’nun.</span></p>

    <p class="duz" xml:lang="tr"><span class="duz">– Bilmiyorum. Benim sözünü ettiğim psikolojik bir sendrom. Tabloların karşısında aşı rı duyarlılık gösteren insanlar. Bu kişiler sanat eserinin ihtişamı ve güzelliği karşısında kendilerinden geçerler, bayılırlar.</span></p>

    <p class="duz" xml:lang="tr"><span class="duz">– Film de bunu anlatıyor.</span></p>

    <p class="duz" xml:lang="tr"><span class="duz">Neden üsteliyordu ki? Bu filmden bazı sahneler arka arkaya gözünün önüne geliyordu. Kafasında peruk, herkesi öldürmek üzere Roma sokaklarında dolaşan Asia Argento. Tecavüze uğramış kadınlar. Otomatik bir silahtan çıkan mermiyle parçalanmış bir yüz.</span></p>

    <p class="duz" xml:lang="tr"><span class="duz">Elini alnına götürdü ve özür diler gibi ekledi:</span></p>

    <p class="duz" xml:lang="tr"><span class="duz">– Gün boyu hiçbir şey yemedim. Ben...</span></p>

    <p class="duz" xml:lang="tr"><span class="duz">Cümlesini tamamlayamadı. Féraud’nun kolu sıkıca omzunu tuttu.</span></p>

    <p class="duz-son-paragraf-2" xml:lang="tr"><span class="duz">– Gelin. Biraz hava alalım. Size bir dondurma ısmarlayayım.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Ünlü bir çöpçatanlık sitesi. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot dipnot-override">Fransız tiyatrosunda ve pantomiminde, yüzüne beyaz pudra süren ve beyaz kostümler giyen İtalyan komedi karakteri. (ç.n.)</span></p>
      </div>
    </div>
  </div>
</body>
</html>