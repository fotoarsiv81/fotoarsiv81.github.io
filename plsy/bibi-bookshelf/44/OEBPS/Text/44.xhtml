<html xmlns="http://www.w3.org/1999/xhtml">
<head>
  <title>44.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x44">
    <h1 class="bolum-ismi" id="toc-anchor" xml:lang="tr"><span class="bolum-ismi">44</span></h1>

    <p class="duz" xml:lang="tr"><span class="duz">Kan bankası, bir kez daha.</span></p>

    <p class="duz" xml:lang="tr"><span class="duz">Saat sabahın 10’uydu. Plasma Inc.’de her şey normal gözüküyordu. Jeanne merkezin kapalı olacağını sanıyordu. Ya da girişinde siyah bir bant bulunacağını. Ancak özel hiçbir işaret yoktu. Managua Vampiri’nin ölümünü bildiren herhangi bir şey de. Kan ticareti devam ediyordu. Kıpkırmızı akan bir nehir gibi.</span></p>

    <p class="duz" xml:lang="tr"><span class="duz">Jeanne ilk engeli geçti. Ayaklarının altındaki kızgın asfaltın sıcaklığını hissediyordu. Hava düne göre daha sıcaktı sanki. Öğlen vakti, şehir fokurdayan bir krateri andıracaktı.</span></p>

    <p class="duz" xml:lang="tr"><span class="duz">İçerideki ortam da her zamanki gibi sakindi. Bekleme kuyrukları. Gıcırdayan banklar. Kendi kendine mırıldanan televizyon. Jeanne, holde dolaşan Pekinli’yi gördü. Ufak tefek kadının gözleri kızarmıştı.</span></p>

    <p class="duz" xml:lang="tr"><span class="duz">Jeanne doğrudan konuya girdi.</span></p>

    <p class="duz" xml:lang="tr"><span class="duz">– Beni hatırladınız mı? Dün Eduardo Manzarena’yı görmeye gelmiştim.</span></p>

    <p class="duz" xml:lang="tr"><span class="duz">Kadının suratı asıldı.</span></p>

    <p class="duz" xml:lang="tr"><span class="duz">– Siz kimsiniz?</span></p>

    <p class="duz" xml:lang="tr"><span class="duz">– Eduardo’nun cesedini ben buldum.</span></p>

    <p class="duz" xml:lang="tr"><span class="duz">Sekreter taş kesti. Jeanne yargıç kimliğini uzattı.</span></p>

    <p class="duz" xml:lang="tr"><span class="duz">– Fransa’da sorgu yargıcıyım. Patronunuzun öldürülmesi, ülkemde üzerinde çalıştığım bir cinayet olayıyla bağlantılı.</span></p>

    <p class="duz" xml:lang="tr"><span class="duz">Minik kadın gömlek kolunun içinden, beyaz bayrak misali, bir kâğıt mendil çıkardı ve burnunu sildi.</span></p>

    <p class="duz" xml:lang="tr"><span class="duz">– Ne... Ne istiyorsunuz?</span></p>

    <p class="duz" xml:lang="tr"><span class="duz">– Niels Agosto kim?</span></p>

    <p class="duz" xml:lang="tr"><span class="duz">Kadın Jeanne’a kuşkuyla baktı, sorunun bir tuzak içerip içermediğini anlamak ister gibiydi. Çevrelerinde gürültü patırtı devam ediyordu. Ellerinde buzluklarla hemşireler geçiyordu. Asık suratlı insanlar, kollarını tutarak çıkış kapısına doğru yürüyordu.</span></p>

    <p class="duz" xml:lang="tr"><span class="duz">Pekinli bir kapıyı işaret etti.</span></p>

    <p class="duz" xml:lang="tr"><span class="duz">– Şu ofise geçelim.</span></p>

    <p class="duz" xml:lang="tr"><span class="duz">Güneşin bir tavan penceresinden içeri girdiği ve her yeri yaktığı bir odaya kapandılar. İçerisinin sıcaklığı 40 derece olmalıydı. Jeanne kendini ne suyu, ne de buharı olan bir hamamdaymış gibi hissetti.</span></p>

    <p class="duz" xml:lang="tr"><span class="duz">– Niels Agosto kim? diye soruyu yineledi.</span></p>

    <p class="duz" xml:lang="tr"><span class="duz">– Bizim seyyar birimlerin sorumlusu.</span></p>

    <p class="duz" xml:lang="tr"><span class="duz">– Bu ne anlama geliyor?</span></p>

    <p class="duz" xml:lang="tr"><span class="duz">– Plasma Inc.’in Latin Amerika’nın her yerinde şubeleri vardır. Sabit merkezler. Ama her ülkeyi dolaşan kamyonları da. Seyyar birimler. Niels Agosto bu kamyonlardan sorumlu.</span></p>

    <p class="duz" xml:lang="tr"><span class="duz">– Şubenizin bulunduğu ülkeler arasında Arjantin de var mı?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Orada herhangi bir sorun olduğu kulağınıza geldi mi?</span></p>

    <p class="duz" xml:lang="tr"><span class="duz">– Ne tür bir sorun?</span></p>

    <p class="duz" xml:lang="tr"><span class="duz">– Hastalıklı kan.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Bu “hayır”, aslında “evet” demekti. Jeanne üstelemedi.</span></p>

    <p class="duz" xml:lang="tr"><span class="duz">– Niels Agosto’yu nerede bulabilirim?</span></p>

    <p class="duz" xml:lang="tr"><span class="duz">– Sizinle konuşamaz.</span></p>

    <p class="duz" xml:lang="tr"><span class="duz">– Seyahatte mi?</span></p>

    <p class="duz" xml:lang="tr"><span class="duz">– Hayır. Fonseca Hastanesi’nde, Managua’da.</span></p>

    <p class="duz" xml:lang="tr"><span class="duz">Jeanne adamın Formosa’daki “hastalığa” yakalandığını düşündü.</span></p>

    <p class="duz" xml:lang="tr"><span class="duz">– Nesi var?</span></p>

    <p class="duz" xml:lang="tr"><span class="duz">– O... dedi tereddütle ve yeniden burnunu sildi. O saldırıya uğramış.</span></p>

    <p class="duz" xml:lang="tr"><span class="duz">Yeni bir sürpriz daha. Jeanne açıklamaların devamını bekliyordu. Pekinli susuyordu. Kadını zorlayabilirdi, ama bu şekilde fazla bir şey elde edemeyeceğini hissediyordu, güneşin altına çıkıp erimektense, burada kımıldamadan durup konuşmasını beklemeliydi.</span></p>

    <p class="duz" xml:lang="tr"><span class="duz">– Sokakta, dedi sonunda ufak tefek kadın. Evine girerken, geceleyin. Bıçaklamışlar.</span></p>

    <p class="duz" xml:lang="tr"><span class="duz">– Soygun mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Ne zaman oldu?</span></p>

    <p class="duz" xml:lang="tr"><span class="duz">– Bir hafta önce.</span></p>

    <p class="duz" xml:lang="tr"><span class="duz">Öyleyse bu Joachim’in işi değildi –zaten onun tarzına da uymuyordu.</span></p>

    <p class="duz" xml:lang="tr"><span class="duz">– Onu kim ve neden öldürmek istesin?</span></p>

    <p class="duz" xml:lang="tr"><span class="duz">– Aşırılıkçılar. Bu...</span></p>

    <p class="duz" xml:lang="tr"><span class="duz">Pekinli tereddüt ediyordu. Jeanne beklemeyi tercih etti. Sonunda kadın mendilini yine burnuna götürerek, konuşmaya devam etti:</span></p>

    <p class="duz" xml:lang="tr"><span class="duz">– Kan yüzünden. Bazı söylentiler çıkarıldı. Niels Agosto’nun dış ülkelerden bozuk kan getirdiği iddia edildi. Ve Plasma Inc.’in de bu kanları Nikaragua’daki kliniklere, hastanelere verdiği. Bu bir yalan! Asla hastalıklı kan ithal etmedik. Ayrıca çok katı kurallarımız var ve...</span></p>

    <p class="duz" xml:lang="tr"><span class="duz">– Bu aşırılıkçılar kim?</span></p>

    <p class="duz" xml:lang="tr"><span class="duz">– Aşırı sağcı insanlar. Irkımızın saflığını korumak istiyorlarmış.</span></p>

    <p class="duz" xml:lang="tr"><span class="duz">Çok yönlü bir suç vakası.</span></p>

    <p class="duz" xml:lang="tr"><span class="duz">– Niels Agosto’nun yarası ağır mı?</span></p>

    <p class="duz" xml:lang="tr"><span class="duz">– Evet. Karın bölgesine birçok bıçak darbesi almış.</span></p>

    <p class="duz" xml:lang="tr"><span class="duz">– Konuşabiliyor mu?</span></p>

    <p class="duz" xml:lang="tr"><span class="duz">– Sanırım, ama...</span></p>

    <p class="duz" xml:lang="tr"><span class="duz">– Fonseca Hastanesi nerede?</span></p>

    <p class="duz" xml:lang="tr"><span class="duz">– Batıda, León yolu üzerinde ve...</span></p>

    <p class="duz" xml:lang="tr"><span class="duz">– Dün geldiğimde, bana Eduardo Manzarena’nın uğrayacağını söylemiştiniz. Bu yalandı, değil mi?</span></p>

    <p class="duz" xml:lang="tr"><span class="duz">– Eduardo evinden dışarı çıkmıyordu. Korkuyordu.</span></p>

    <p class="duz" xml:lang="tr"><span class="duz">– Saldırganlardan mı?</span></p>

    <p class="duz" xml:lang="tr"><span class="duz">– Evet. Ve başka bir şeyden de.</span></p>

    <p class="duz" xml:lang="tr"><span class="duz">– Nedir?</span></p>

    <p class="duz" xml:lang="tr"><span class="duz">– Bilmiyorum. Kimse bilmiyor.</span></p>

    <p class="duz" xml:lang="tr"><span class="duz">Jeanne, minik kadını üzüntüsüyle baş başa bıraktı. Ve dışarının parlak güneşine çıktı. Gözleri kamaştı. Bir taksiye seslendi. Hastanenin adını söyledi. Ve gideceği yere varana kadar hiçbir şey düşünmemeye karar verdi.</span></p>

    <p class="duz" xml:lang="tr"><span class="duz">On beş dakika sonra, yoldan havalanan toz bulutunun arasından hastaneyi gördü. Zemini kum kaplı bir çalılığın dip tarafında, etrafı yine parmaklıklarla çevrili düz bir binaydı. Daha çok bir hapishaneyi veya askeri araştırmalar merkezini andırıyordu. Jeanne girişteki kulübeye doğru yöneldi. İlk kontrol noktası. İlk başarısızlık. Ziyaretçilerin, bir doktor tarafından imzalanmış bir reçete veya hastane idaresi tarafından verilmiş bir izin belgesi göstermesi gerekiyordu. Jeanne tropikal ülkeleri biliyordu: Böyle bir belgeyi almak saatler sürerdi. Tozun içinde kayboldu. Başka bir yol bulacaktı.</span></p>

    <p class="duz" xml:lang="tr"><span class="duz">Çevre duvarı boyunca uzanan kalabalığın arasına karıştı. Ziyaretçiler. İşportacılar. İlaç kaçakçıları. Bir reçete yazdırmak için herhangi bir hastalığı yoktu. Yüz metre ileride bir fotokopi dükkânı gördü. Herhangi bir nöbetçiyi aldatmasını sağlayabilecek, kendi adına yazılmış sahte bir reçete edindi. Geri döndü. Reçeteyi gösterdi. Ve geçti.</span></p>

    <p class="duz" xml:lang="tr"><span class="duz">Niels Agosto, ana binadaki koridorun sonundaki 34 numaralı odadaydı. Jeanne, boş koridoru küçük parçalara bölen gölgeleri geçti ve durdu. Bunu düşünmeliydi. Odanın kapısında silahlı iki polis bekliyordu. Bir “siyasi” saldırının kurbanı olan Agosto yakın korumadan yararlanıyordu.</span></p>

    <p class="duz" xml:lang="tr"><span class="duz">Şu an şansını denemenin gereği yoktu. Geri çevrilecek ve Eva Arias anında durumdan haberdar edilecekti. Yılgınlığa düşmenin de sırası değildi. Burası Nikaragua’ydı. Disiplin kuralları biraz gevşekti. Saat 18.00’de hava kararmaya başlıyordu. Nöbet değişimi olacaktı. Veya polisler bir şeyler yemeye gidecekti. Bu durumda da bir dalgalanma, bir boşluk olacaktı. Böylece Jeanne da bu zaman diliminden yararlanıp odaya girecekti.</span></p>

    <p class="duz" xml:lang="tr"><span class="duz">Otelin yolunu tuttu. Odasına girdiğinde öğle vaktiydi. Klimayı sonuna kadar açtı ve önceki gün sonuna kadar gitmediği varsayımına kaldığı yerden devam etti. Antoine Féraud. Psikiyatrın cesedinin, Managua’nın varoşlarında bir yerlere, bir çöplüğe bırakılmış olma ihtimali onu tedirgin ediyordu. Onun ateşle oynadığına inanıyordu. Baba ile oğlunu bulmuştu ve... Bu durumdan Eva Arias’a bahsetmek işleri yoluna koyabilirdi. Mademki bir şey bulamıyordu, bir arama emri çıkartmak gerekiyordu.</span></p>

    <p class="duz" xml:lang="tr"><span class="duz">Cep telefonunu aldı. Sesli mesajlarını ve SMS’lerini kontrol etti. Féraud’dan gelen hiçbir şey yoktu. Reischenbach cephesinden de. Gidişinden onun dışında kimseyi haberdar etmemişti. Suskunluk bu yolculuğun bir parçasıydı. Kıta değiştirmişti. Kabuk değiştirmişti.</span></p>

    <p class="duz" xml:lang="tr"><span class="duz">Odasına eski tarz bir telefon rehberi istedi –birkaç bin sayfadan oluşan tam bir kaldırım taşı– ve önceki gün görüştüğü lüks otellerin dışındaki, daha mütevazı otelleri aramaya başladı. Antoine Féraud’dan iz yoktu. Odasının içi buz kesmişti, ama bu onu zinde tutuyordu. Elçiliği, konsolosluğu, Fransız Kültür Merkezi’ni –kendi ismini vermeden– aradı... Hiçbir sonuç alamadı. Araba kiralama şirketlerine telefon etti. Kimse ona cevap vermedi, bunlar gizli bilgiydi. Sonunda aklına başka bir açıklama geldi: Belki de psikiyatr bir bilgiye ulaşmış –onun tahmin edemediği– ve başka bir yere gitmişti. Arjantin’e mi?</span></p>

    <p class="duz" xml:lang="tr"><span class="duz">Yatağın üzerinde bağdaş kurmuş oturuyordu, dişlerini birbirine vuruyordu. Saat 15.00 olmuştu. Karnı aç değildi –en son ne zaman gerçek bir yemek yemişti? Uykusu yoktu. Ve yapacak hiçbir şey de...</span></p>

    <p class="duz" xml:lang="tr"><span class="duz">Gözü, Manzarena’nın evinden aldığı</span> <span class="italik">Totem y Tabú</span> <span class="duz">kitabına takıldı. Akşamı beklerken, psikanaliz kültürünü zenginleştirebilirdi. Freud tarafından gözden geçirilmiş ve düzeltilmiş insan türünün kökenini öğrenebilirdi.</span></p>

    <p class="duz" xml:lang="tr"><span class="duz">Kitabı ve anahtarını aldı.</span></p>

    <p class="duz" xml:lang="tr"><span class="duz">Kitabı okumak için havadar, sakin bir köşe bulacaktı.</span></p>
  </div>
</body>
</html>