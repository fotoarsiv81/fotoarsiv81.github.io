<html xmlns="http://www.w3.org/1999/xhtml">
<head>
  <title>70.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x70">
    <h1 class="bolum-ismi" id="toc-anchor" xml:lang="tr"><span class="bolum-ismi">70</span></h1>

    <p class="duz" xml:lang="tr"><span class="duz">– Bana Joachim’den söz edin.</span></p>

    <p class="duz" xml:lang="tr"><span class="duz">– Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Dış görünüş olarak, nasıl biri?</span></p>

    <p class="duz" xml:lang="tr"><span class="duz">– Çok uzun boylu değil. Zayıf. Çok esmer. Latin tipi var.</span></p>

    <p class="duz" xml:lang="tr"><span class="duz">– Yüzü?</span></p>

    <p class="duz" xml:lang="tr"><span class="duz">– Babasına benziyor, diyen Féraud, başparmağı ve işaretparmağıyla yanaklarına bastırarak ekledi: Avurtları çökmüş bir yüz. Elmacıkkemiklerinin altında daralan bir surat.</span></p>

    <p class="duz" xml:lang="tr"><span class="duz">– Ya psikiyatrik profili? Otistik mi, değil mi?</span></p>

    <p class="duz" xml:lang="tr"><span class="duz">– Bilinen anlamıyla değil, hayır.</span></p>

    <p class="duz" xml:lang="tr"><span class="duz">– Siz, son akşamki kayıtlarda, otizm sendromu teşhisinde bulunmuştunuz.</span></p>

    <p class="duz" xml:lang="tr"><span class="duz">Antoine Féraud “hayır” anlamında kafasını salladı.</span></p>

    <p class="duz" xml:lang="tr"><span class="duz">Saat 21.00’di.</span></p>

    <p class="duz" xml:lang="tr"><span class="duz">Restoran son derece aydınlıktı. Tavandan çiğ, beyaz bir ışık vuruyor ve her öğeye saldırgan bir gerçeklik veriyordu. Tabaklardaki biftekler kanıyordu. Soğuktan kızarmış suratlar parlıyordu. Örtülerin üstündeki çatal, bıçak ve tabaklar ışıldıyordu. Bu parıltılara karşılık verircesine içerideki gürültü doruk noktasına ulaşıyordu. Latin Amerika’ya özgü taşkınlıklarıyla, en yoğun saatlerini yaşayan bir Paris barını andırıyordu.</span></p>

    <p class="duz" xml:lang="tr"><span class="duz">– Yanılmışım. Halbuki anlamam lazımdı. Bu tür bir bölünme olamaz. Otistik bir kişilik ve şekillenmiş başka bir kişilik, imkânsız.</span></p>

    <p class="duz" xml:lang="tr"><span class="duz">Bir garson sipariş almaya geldi. Jeanne plastik mönüye bir göz attı; ışıkların altında yağlı gibi görünüyordu.</span></p>

    <p class="duz" xml:lang="tr"><span class="duz">– Bir caprese salata, dedi Jeanne.</span></p>

    <p class="duz" xml:lang="tr"><span class="duz">– Bana da aynısından.</span></p>

    <p class="duz" xml:lang="tr"><span class="duz">Buenos Aires’te, kış ortasında mozzarellalı ve fesleğenli domates salatası: Gerçekten de ikinci sınıf bir beğeniydi. Tek mazeretleri bir İtalyan restoranı seçmiş olmalarıydı– otelden 200 metre uzakta, bir otoyol köprüsünün altındaki Pizzeria Piegari.</span></p>

    <p class="duz" xml:lang="tr"><span class="duz">– Bana göre, diye devam etti psikiyatr, Joachim’in şizofrenik bir rahatsızlığı var. Onun vakasında, kişilik bölünmesinden daha fazlası. İçinde gerçekten bir başka... psişeyi barındıran bir yetişkin. Belki de Asperger sendromu belirtileri gösteren bir kişiliği barındıran.</span></p>

    <p class="duz" xml:lang="tr"><span class="duz">– O nedir?</span></p>

    <p class="duz" xml:lang="tr"><span class="duz">– Hans Asperger. Leo Kanner’le birlikte otizmin kâşiflerinden biri. Ama adı, çalışmalarında tanımladığı spesifik bir profil için kullanılıyor. “Gelişmeyi baskılayan bir rahatsızlık” ama “yüksek düzeyde.” Çocukta zihinsel gerilik yok ve kendini gayet güzel ifade edebiliyor.</span></p>

    <p class="duz" xml:lang="tr"><span class="duz">– Joachim’in durumu buna uymuyor.</span></p>

    <p class="duz" xml:lang="tr"><span class="duz">– “Uygar” tarafı dili mükemmel kullanıyor. Joachim Fransızca, İspanyolca, İngilizce biliyor. Vahşi yanı, dili bir otistik gibi ustaca kullanarak Joachim’i sınıyor.</span></p>

    <p class="duz" xml:lang="tr"><span class="duz">– Bu, Asperger sendromunun otistik bir bozuklukla örtüştüğü anlamına mı geliyor?</span></p>

    <p class="duz" xml:lang="tr"><span class="duz">Féraud ellerini açtı.</span></p>

    <p class="duz" xml:lang="tr"><span class="duz">– Uzmanlar aynı kanıda değil. Ama sorun burada değil. Sorun nasıl rahatsızlandığında. Doğuştan mı rahatsızdı? Yoksa şiddet içeren bir gerçekle karşılaştığında mı hastalandı?</span></p>

    <p class="duz" xml:lang="tr"><span class="duz">– Orman halkının arasındayken mi diyorsunuz?</span></p>

    <p class="duz" xml:lang="tr"><span class="duz">– Ya da daha önce, aile içi katliamın neden olduğu travma sonucunda.</span></p>

    <p class="duz" xml:lang="tr"><span class="duz">Caprese salatalar geldi. Ne Jeanne, ne de Féraud salataya ilgi gösterdi.</span></p>

    <p class="duz" xml:lang="tr"><span class="duz">– Bana göre, diye devam etti psikiyatr, bu, iki zamanlı olarak gerçekleşti. Campo Alegre’deki cinayetle tetiklenen panik duygusu, önce Joachim’deki tüm insani unsurların izlerini sildi. Beyni beyaz bir sayfaya dönüştü. Ardından gelen, arkaik halkın yanındaki eğitim de bu bakir sayfaya damgasını vurdu.</span></p>

    <p class="duz" xml:lang="tr"><span class="duz">– Davranışının her şeyden önce lagün klanının izlerini taşıdığını mı söylemek istiyorsunuz?</span></p>

    <p class="duz" xml:lang="tr"><span class="duz">– Kesinlikle. Onun otizmi sadece bir illüzyon. Kötülük başka yerden geliyor. Bununla birlikte, gerçekten bir kötülük mü, yoksa sadece özel bir formasyonun sonucu mu? Kurt çocuk vahşi yaratıklar arasında büyüdü... O, bu ilkçağ kültürünün bir konsantresi, bir özütü. Onun ritüelini hatırlayın. Kurban seçimini, Venüsleri. Mağara yazılarını. İşte onda benzersiz olan bu. İşte bu nedenle onu sorgulamam gerekiyor.</span></p>

    <p class="duz" xml:lang="tr"><span class="duz">Jeanne, Féraud’nun yürüttüğü mantık karşısında şaşkındı.</span></p>

    <p class="duz" xml:lang="tr"><span class="duz">– Onu canlı yakalayabileceğimizi umuyor musunuz?</span></p>

    <p class="duz" xml:lang="tr"><span class="duz">– Elbette. Onu tedavi etmem gerekiyor.</span></p>

    <p class="duz" xml:lang="tr"><span class="duz">– Yani onu incelemek istediğinizi söylüyorsunuz.</span></p>

    <p class="duz" xml:lang="tr"><span class="duz">– Onu tedavi edebilmem için incelemem gerekiyor. Bunda tereddüt edecek bir şey yok Jeanne. Antropoloji alanında önemli bir keşfe doğru adım adım ilerliyoruz. Joachim üzerinden. Manes Ormanı halkı üzerinden!</span></p>

    <p class="duz" xml:lang="tr"><span class="duz">Féraud’yu sakinleştirmek için Jeanne ona Penelope Constanza’yla yaptığı telefon görüşmesini anlattı. De Almeida’nın bulguları konusunda gerçek bir uzmanın görüşlerini.</span></p>

    <p class="duz" xml:lang="tr"><span class="duz">– Bunu söyleyen o, dedi Féraud, suratını asarak. Devrimler herkesi rahatsız eder. Özellikle de bilimsel alanda. Bu paradigmaların yasasıdır ve...</span></p>

    <p class="duz" xml:lang="tr"><span class="duz">– Paradigmaların bu işle hiçbir ilgisi yok. Manes Ormanı bir lagün. Bu tür bir balçıkta herhangi bir fosil bulmak imkânsız.</span></p>

    <p class="duz" xml:lang="tr"><span class="duz">– Ama bu bir fosil bulma olayı değil! Asıl devrim de bu! Kafatası yirmi yıllık bile değil! Arkaik halk hâlâ varlığını sürdürüyor.</span></p>

    <p class="duz" xml:lang="tr"><span class="duz">Jeanne yeniden havayı yumuşatmaya çalıştı:</span></p>

    <p class="duz" xml:lang="tr"><span class="duz">– Tüm bunlar ispatlanmalı. Kafatası sıradan bir kalıntı olabilir. Nelly Barjac’ın çıkardığı karyotipi de görmedik. Çağdaş insanın 23 çift kromozomuyla gerçekten bir fark olduğunu söyleyen hiçbir şey yok.</span></p>

    <p class="duz" xml:lang="tr"><span class="duz">– Ya cinayetler? Bir kuruntu uğruna mı bu kadar insanın öldürüldüğüne inanıyorsunuz?</span></p>

    <p class="duz" xml:lang="tr"><span class="duz">– Kuruntular yüzünden</span> <span class="italik">hep</span> <span class="duz">cinayetler işlenir. Var olan ile katilin inandığı şeyi birbirine karıştırıyorsunuz. Joachim belki de bir sırrı koruduğunu düşünüyor. Halkının sırrını. Tüm bunların var olmaması da güçlü bir ihtimal.</span></p>

    <p class="duz" xml:lang="tr"><span class="duz">– Ya onun ormanda geçirdiği yıllar? Cinayetlerin işlenme biçimi? Sizin Cizvit’in itirafları?</span></p>

    <p class="duz" xml:lang="tr"><span class="duz">– Dolaylı kanıtlar. Hiçbir şey gerçeği somut olarak ispatlayamaz.</span></p>

    <p class="duz" xml:lang="tr"><span class="duz">– Bir yargıç gibi konuşuyorsunuz.</span></p>

    <p class="duz" xml:lang="tr"><span class="duz">Antoine Féraud kollarını kavuşturdu ve sustu, suratı asılmıştı.</span></p>

    <p class="duz" xml:lang="tr"><span class="duz">– Féraud, dedi yeniden Jeanne uysal bir ses tonuyla. (Ona soyadıyla hitap etmişti, adını sevmiyordu.) Dünyanın her karış toprağı keşfedildi, incelendi, listelendi. Cangılın derinliklerine gizlenmiş herhangi bir halk keşfedilmedi. Ve özellikle de tarihöncesi döneme ait bir halk. Bunun bir başka açıklaması olduğuna eminim.</span></p>

    <p class="duz" xml:lang="tr"><span class="duz">– Her şeye rağmen, dedi psikiyatr dişlerinin arasından tıslar gibi, bulmacanın anahtarı ormanın derinliklerinde.</span></p>

    <p class="duz" xml:lang="tr"><span class="duz">– Bu konuda hemfikiriz.</span></p>

    <p class="duz" xml:lang="tr"><span class="duz">Féraud çatal bıçağını bıraktı ve ellerini açtı.</span></p>

    <p class="duz" xml:lang="tr"><span class="duz">– Öyleyse? Oraya gidiyor muyuz?</span></p>

    <p class="duz" xml:lang="tr"><span class="duz">Jeanne gülümsedi. İlk kez yüksek sesle dile getiriyorlardı. Manes Ormanı’na girmek. Büyük bir tehlikeye –her neyse– atılmak.</span></p>

    <p class="duz" xml:lang="tr"><span class="duz">– Sanırım başka şansımız yok, dedi Jeanne, kararın ciddiyetini biraz olsun hafifletmek için. Ama önce Tucumán’a gitmemiz gerekiyor. Laboratuvarın müdürü Daniel Taïeb’le konuşmak için. Penelope Constanza’ya göre Jorge de Almeida’yı en iyi o tanıyormuş. En azından araştırmalarını biliyormuş.</span></p>

    <p class="duz" xml:lang="tr"><span class="duz">– Uzak mı?</span></p>

    <p class="duz" xml:lang="tr"><span class="duz">– Kuzeybatıda, 1 000 km uzakta.</span></p>

    <p class="duz" xml:lang="tr"><span class="duz">– Uçakla mı gidiyoruz?</span></p>

    <p class="duz" xml:lang="tr"><span class="duz">Jeanne yeniden gülümsedi.</span></p>

    <p class="duz" xml:lang="tr"><span class="duz">– Bu akşam bilet rezervasyonunu yaptırdım.</span></p>
  </div>
</body>
</html>