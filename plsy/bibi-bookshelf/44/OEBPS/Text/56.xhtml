<html xmlns="http://www.w3.org/1999/xhtml">
<head>
  <title>56.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x56">
    <h1 class="bolum-ismi" id="toc-anchor" xml:lang="tr"><span class="bolum-ismi">56</span></h1>

    <p class="duz" xml:lang="tr"><span class="duz">Sololá Mezarlığı, köyün göle bakan tepesindeydi. Jeanne hiç böyle bir mezarlık görmemişti. Mezarların hepsi canlı renklere boyanmıştı. Yeraltı mezarları, Deauville’deki alacalı banyo kabinlerine benziyordu. İçlerinde ölü küllerinin bulunduğu kavanozların yerleştirildiği duvarlar ve yine rengârenk benekler, boyalı karolar, plastik çiçek buketleri. Gerçek bir şenlik alanı.</span></p>

    <p class="duz" xml:lang="tr"><span class="duz">Hansel, “yeşim adam” hiç tereddüt etmeden ilerliyordu. Elinde, iki yanı ağaçlıklı yolu aydınlatan koca bir fener vardı. Omzunun üstünde bir kazma ile bir kürek taşıyordu. Onları taşıma şeklinden, mezar açmaya ve kazı yapmaya alışkın biri olduğu anlaşılıyordu. Arkasında Nicolás tedirgin adımlarla onu takip ediyordu. Jeanne ona Cartier’sini vermişti.</span></p>

    <p class="duz" xml:lang="tr"><span class="duz">– Geldik.</span></p>

    <p class="duz" xml:lang="tr"><span class="duz">Mezarlığın ucuna varmışlardı. Arazi, boşluğun kenarında aniden sona eriyordu. Tam karşılarında, ay ışığı altında parlayan ve alüminyumdan ölümsüz devasa bir örtüyü andıran göl vardı. İlerisinde, volkanların yoğun karaltısı, Maya dünyasına hayat veren baş döndürücü kratere göz kulak oluyordu. Jeanne onu bu şekilde etkileyen şeyin ne olduğunu anlamıştı: Bu manzara kendi ölümsüzlüğüne sahipti. Gölün üstünde, Mayaların ilk dönemlerine özdeş olmayan tek bir kırışık, tek bir köknar yaprağı, tek bir rüzgâr esintisi yoktu...</span></p>

    <p class="duz" xml:lang="tr"><span class="duz">– Aşağı inmemiz gerekiyor.</span></p>

    <p class="duz" xml:lang="tr"><span class="duz">Falez diklemesine iniyordu. Aşağıda, döküntülerle, ölü ağaçlarla, iç içe geçmiş çalılarla dolu uçsuz bucaksız bir alan uzanıyordu.</span></p>

    <p class="duz" xml:lang="tr"><span class="duz">– Roberge burada mı gömülü? diye sordu Jeanne.</span></p>

    <p class="duz" xml:lang="tr"><span class="duz">– Size söylemiştim: Yerliler onun kendi ölüleriyle birlikte gömülmesini asla kabul etmediler.</span></p>

    <p class="duz" xml:lang="tr"><span class="duz">Jeanne, lanetlilerin lanetlisi, sonu çöplük olmuş kutsal adam Peder Roberge için üzüntü duydu. Gayriihtiyari kafasını yıldızlara doğru kaldırdı, kapkara gökyüzünde topluiğne delikleri kadar belirgindiler. Sağ tarafta, daha alçakta, dağın hizasında parlayan başka yıldızlar da vardı. Yanıp sönen ateşböcekleri. Ya da çamların ve servilerin arasında yanan meşaleler. Çok uzaktan, düzenli aralıklarla bir davul sesi geliyordu.</span></p>

    <p class="duz" xml:lang="tr"><span class="duz">– Bu nedir?</span></p>

    <p class="duz" xml:lang="tr"><span class="duz">– Santiago Atitlán’ın çocukları, dedi Hansel. Tzutuhiller. Panajachel’in Kakçikellerini inandırmak için gölün diğer tarafından geliyorlar.</span></p>

    <p class="duz" xml:lang="tr"><span class="duz">– Neye inandırmaya?</span></p>

    <p class="duz" xml:lang="tr"><span class="duz">– Maximon kültüne.</span></p>

    <p class="duz" xml:lang="tr"><span class="duz">– “Mâ-şi-mô” da kim? diye sordu Jeanne, Hansel’in telaffuzunu taklit ederek.</span></p>

    <p class="duz" xml:lang="tr"><span class="duz">Mezar soyucu gecenin içinde gülümsedi.</span></p>

    <p class="duz" xml:lang="tr"><span class="duz">– Bir kötü tanrı. İsa’yı çarmıha yollamış hain Yahuda’dan etkilenmiş bir adam. Etrafında, sürekli olarak mutlu ettiği on iki kadar kadın bulunan, sürekli kadın peşinde koşan meşum herifin teki. Bir Texas şapkası takıyor, boynunda bir kravat var ve kravatın sağından solundan fularlar sarkıyor. Her köyde bir Maximon evi var. Onu ziyarete gelenler rom, sigara ve puro getiriyor. Çünkü sürekli puro ve rom içiyor. Bu herifin tahtadan yapılan maketi kutsal hafta boyunca Katolik azizleriyle birlikte sokaklarda dolaştırılıyor. O bizim doğurganlık azizimiz. Buhar banyosundan fırlamış bir tür iblis. Cinsellik, yaşam enerjisi, toprağın üretkenliği için ona yakarırlar.</span></p>

    <p class="duz" xml:lang="tr"><span class="duz">Jeanne hâlâ ormandaki ateşlere bakıyordu.</span></p>

    <p class="duz" xml:lang="tr"><span class="duz">– Bu gece de ona dua etmeye mi geliyorlar?</span></p>

    <p class="duz" xml:lang="tr"><span class="duz">– Her gece gelirler</span> <span class="italik">chiquita.</span> <span class="duz">Ajkunlar, şamanlar ateşler yakarlar. Reçineleri tutuştururlar. İçine</span> <span class="italik">aguardiente<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">atarlar. Ve de tütün. Maximon havanın güzel olmasını sağlar, ekinlere yağmur yağdırır, Santiago Atitlán’da doğumlara yardımcı olur. Kiliselerde bile, alçak kabartmalarda, Meryem ile Aziz Petrus arasında tasvir edilmiştir. Ee, aşağı inmiyor muyuz?</span></p>

    <p class="duz" xml:lang="tr"><span class="duz">Grup, yola çıktı. Son mezarların çevresini dolaşmaları ve döküntü alanına kadar yuvarlanırcasına inmeleri gerekiyordu. Çalıların arasında Converse’lerine rağmen Jeanne’ın ayak bilekleri burkuluyordu. Bu gerçekdışı anın içinde bütün gücünü tüketiyordu. Kuvars ışığı. Telaşsız göl. Texas şapkalı bir Yahuda için yakılan ateşler...</span></p>

    <p class="duz" xml:lang="tr"><span class="duz">Aşağıya varınca, pis su dolu bir kanalın üzerine yerleştirilmiş bir tahtaya basarak geçtiler, sonra çöpler arasında yürümeye başladılar.</span></p>

    <p class="duz" xml:lang="tr"><span class="duz">– Biraz daha ileride, sağda.</span></p>

    <p class="duz" xml:lang="tr"><span class="duz">Yağlı kâğıtların, parçalanmış kartonların, dışkıların üzerinden atlayarak ilerliyorlardı. Sanki bir bataklığı geçiyormuşçasına, bacaklarını yanlamasına açarak geniş adımlarla yürüyorlardı. Her yandan pis kokular yükseliyordu. Çöpler. Çürümüş meyveler. Hayvan leşleri...</span></p>

    <p class="duz" xml:lang="tr"><span class="duz">– Geldik sayılır.</span></p>

    <p class="duz" xml:lang="tr"><span class="duz">Jeanne dişlerini sıkıyordu. Çalıların dikenleri kotunu yırtmış ve bileklerine batmıştı. Tepedeki ilk ağaçların arasına gizlenmiş, otlarla kaplı bir yükseltiye vardılar. Mezar oradaydı. Aslında bir mezardan çok, yabani otlarla çevrili, çöplerle kaplı kocaman bir kaya yığınıydı. Taşlar siyah ve mattı. Lav parçaları.</span></p>

    <p class="duz" xml:lang="tr"><span class="duz">Hansel tepeye hâkim tümseğin üzerine çıktı. Elini Jeanne’a uzattı, onun da yukarı çıkmasına yardımcı oldu. Kimse Nicolás’a yardım etmedi, ama çok geçmeden o da yanlarındaydı. Kısa bir süre soluklandılar. Bu taş yığınının başucuna, üzerinde yazılar bulunan bir mezar taşı dikilmişti:</span></p>

    <p class="alinti-ilk-paragraf" xml:lang="tr"><span class="dar-paragraf-duz">PIERRE ROBERGE.</span></p>

    <p class="alinti" xml:lang="tr"><span class="dar-paragraf-duz">b. MARCH, 18, 1922, IN MONS, BELGIUM.</span></p>

    <p class="alinti-son-paragraf" xml:lang="tr"><span class="dar-paragraf-duz">d. OCTOBER, 24, 1982, IN PANAJACHEL, GUATEMALA.</span></p>

    <p class="duz-son-paragraf-1" xml:lang="tr"><span class="duz">Neden İngilizce yazılmıştı? Asıl ilginç olan, mezar taşı yazısının altındaki diğer yazıydı:</span></p>

    <p class="bold-ortali" xml:lang="tr"><span class="dar-paragraf-duz">ACHERONTA MOVEBO</span></p>

    <p class="duz-ilk-paragraf" xml:lang="tr"><span class="duz">Latince olan bu yazı ona bir şeyler ifade ediyor, ama çeviremiyordu.</span></p>

    <p class="duz" xml:lang="tr"><span class="duz">– Latince, dedi Hansel tükürür gibi. Benden mezar taşına bunu yazmamı istedi. Anlamı ne?</span></p>

    <p class="duz" xml:lang="tr"><span class="duz">– Hiçbir fikrim yok. Sizin eski şairlerinizin birinden bir alıntı. Çok eskilerden. Hangisi olduğunu hatırlamıyorum.</span></p>

    <p class="duz" xml:lang="tr"><span class="duz">Mezar soyucu fenerini kabri aydınlatacak şekilde yerleştirdi. İlk taş blokunu tuttu, bir iki metre öteye fırlattı ve dişlerinin arasından homurdandı:</span></p>

    <p class="duz" xml:lang="tr"><span class="duz">– Hey, sahte beyaz, orada öyle dikilecek misin?</span></p>

    <p class="duz" xml:lang="tr"><span class="duz">Nicolás hiç cevap vermeden, kaderine boyun eğdi. Birkaç dakikanın sonunda eğimli toprak tamamen açığa çıktı. Hansel kürekle, Nicolás da kazmayla çalışıyor, yan yana kazıyorlardı. Bir suça ortaklık eder gibi halleri yoktu. Sanki her biri dünya üzerinde tek başınaymışçasına hareket ediyordu. Ağızlarından buhar çıkıyordu.</span></p>

    <p class="duz" xml:lang="tr"><span class="duz">Dakikalar geçti. Çukur genişledi, bir cesedin veya bir tabutun doğal boyutlarına ulaştı. Jeanne başını kaldırdı. Göl kusursuz bir ayna gibi düz ve parlaktı. Ay tam ortasına yansıyordu. Üzerindeki tepelerde, Maximon için yakılan ateşler görünüyordu. Yeniden bir sonsuzluk duygusuna kapıldı. Ama aynı zamanda da gölün yüzeyini, her an yırtılacak ve içinden bir canavar çıkacak çok ince bir zar olarak algılıyordu.</span></p>

    <p class="duz" xml:lang="tr"><span class="duz">–</span> <span class="italik">Madre de Dios!</span></p>

    <p class="duz" xml:lang="tr"><span class="duz">Bağırtı mezarın içinden gelmişti. İki adam gördükleri şeyden şaşkına dönmüş gibi toprak duvara yapışmıştı. Tabutu açmışlardı. Jeanne içinde ne olduğunu hemen göremedi. Ya da gördüğü şeyi tam olarak algılayamadı. Eğildi ve Hansel’in fenerini aldı, cesedin bulunduğu tarafa doğru çevirdi. Ayaklarının üstünde sallandı. Az kalsın çukura düşüyordu, son anda toparlandı.</span></p>

    <p class="duz" xml:lang="tr"><span class="duz">Pierre Roberge’in cesedi bozulmamıştı.</span></p>

    <p class="duz" xml:lang="tr"><span class="duz">Jeanne fotoğraftaki yüzü tanımıştı, fotoğrafının fosforlu yeşil ve çok zayıf haliydi. Adamın vücudu ve dini giysileri –bir Latin yakalığı vardı– ince bir liken tüyüyle kaplanmıştı, bu da onu her türlü bozulmadan korumuş olmalıydı. Görünürdeki tek bozulma yüz hatlarındaki kuruma ve göz çukurlarındaki boşluktu, gözlerinin yerinde golf topu büyüklüğünde iki kara –aslında koyu yeşil– delik vardı.</span></p>

    <p class="duz" xml:lang="tr"><span class="duz">Jeanne sağduyusunun ve bilgilerinin yardımıyla kendini toparladı. “Doğal bozulmazlık” olguları sanılanın aksine çok sık rastlanan bir şeydi –ve belirli bir açıklaması yoktu. Genellikle, kutsal kişi adayı olan birinin cesedi mezardan çıkarıldığında –sadece bedeninin korunup korunmadığını görmek için– çok iyi durumda olduğu görülürse, Kilise otoriteleri cesedin “kutsallık kokusu”na sahip olduğunu ilan ederdi –bu kokunun cesedin bozulmasını önlediği sanılırdı. Eğer Pierre Roberge bu listede yer alsaydı doğrudan ermişler arasına katılacaktı.</span></p>

    <p class="duz" xml:lang="tr"><span class="duz">İki mezar kazıcı saygı belirtisi olarak diz çökmüş, dua ediyordu. Ağızlarından buharlar çıkıyordu. Jeanne şaşkındı. Zayıflıktan eciş bücüş olmuş fosforlu kadavra, dualarını mırıldanan iki Maya ve başlarının üstünde yanan Maximon ateşleri...</span></p>

    <p class="duz" xml:lang="tr"><span class="duz">– Hansel, diye bağırdı Jeanne, onu esrik halinden uyandırmak için. Defter!</span></p>

    <p class="duz" xml:lang="tr"><span class="duz">Yerli cevap vermedi. Ellerini göğsünde kavuşturmuş dua ediyordu. Nicolás da aynı trans durumundaydı.</span></p>

    <p class="duz" xml:lang="tr"><span class="duz">– Kahretsin, diye seslendi yeniden. Defteri alın!</span></p>

    <p class="duz" xml:lang="tr"><span class="duz">Ne o, ne de diğeri yerinden kıpırdadı. Jeanne mezarın içine atladı. Nicolás’ın dizlerine dayanarak, Roberge’in yüzüne doğru yaklaşmaya çalıştı, sendeledi ve tabutun içine düştü.</span></p>

    <p class="duz" xml:lang="tr"><span class="duz">Ağırlığı altında kadavra cam gibi parçalandı. Derisi bozulmamıştı, ancak cesedin içi çürümüştü. Böcekler, işlerini</span> <span class="italik">içten</span> <span class="duz">bitirmişti. Doğrulmaya çalışırken elini cesedin göğsüne bastırdı ve dirseğine kadar içeri gömüldü. Cesedin etleri fosforlu kristal parçaları halinde dağıldı. Diğer eliyle tabutun karşı kenarından destek aldı.</span></p>

    <p class="duz" xml:lang="tr"><span class="duz">İki Maya hâlâ dua ediyordu.</span></p>

    <p class="duz" xml:lang="tr"><span class="duz">– Lanet olsun, lanet olsun, lanet olsun... diye söylendi.</span></p>

    <p class="duz" xml:lang="tr"><span class="duz">Sonunda dönmeyi başardı, sırtını çukurun duvarına dayadı ve sağ elini din adamının başının altına soktu. Deri kapaklı defter oradaydı, plastik bir torbanın içindeydi. Elini çekti: üstü akrepler, kırkayaklar ve parlak mikalarla kaplıydı. Sırtını dikleştirdi ve topuklarından destek alarak geri geri gitti. Sırtı hâlâ duvara dayalıydı, dirseklerini kullanarak yukarı çıktı.</span></p>

    <p class="duz" xml:lang="tr"><span class="duz">İki adamı dualarıyla baş başa bırakarak gidecekti ki, Hansel onu hatırladı.</span></p>

    <p class="duz" xml:lang="tr"><span class="duz">– Ya benim param? diye uludu; yeniden dünyaya dönmüştü.</span></p>

    <p class="duz" xml:lang="tr"><span class="duz">Jeanne ceplerini karıştırdı ve quetzalleri fırlattı. Yıpranmış paralar ışıldayan ceset parçalarının üzerine yağmur gibi yağdı. Bu, Jeanne’ın gördüğü son sahne oldu.</span></p>

    <p class="duz" xml:lang="tr"><span class="duz">Geri döndü ve değerli ganimetini sımsıkı göğsüne bastırıp koşarak uzaklaştı.</span></p>

    <p class="duz-son-paragraf-2" xml:lang="tr"><span class="duz">Bir 13. Cuma için bu kadarı ona yeterdi.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Orta ve Güney Amerika’da tüketilen bir içki. (ç.n.)</span></p>
    </div>
  </div>
</body>
</html>