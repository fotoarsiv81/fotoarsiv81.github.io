<html xmlns="http://www.w3.org/1999/xhtml">
<head>
  <title>3.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x3">
    <h1 class="bolum-ismi" id="toc-anchor" xml:lang="tr"><span class="bolum-ismi">3</span></h1>

    <p class="duz" xml:lang="tr"><span class="duz">– Soyadı. Ad. Yaş. Meslek.</span></p>

    <p class="duz" xml:lang="tr"><span class="duz">– Perraya. Jean-Yves. Elli üç. Apartman yöneticiliği yapan bir şirkette idareciyim. COFEC.</span></p>

    <p class="duz" xml:lang="tr"><span class="duz">– Adres?</span></p>

    <p class="duz" xml:lang="tr"><span class="duz">– Quatre-Septembre Sokağı, numara 14, II. Bölge.</span></p>

    <p class="duz" xml:lang="tr"><span class="duz">– İkametgâh adresiniz?</span></p>

    <p class="duz" xml:lang="tr"><span class="duz">– Suchet Bulvarı, numara 117. XVI. Bölge.</span></p>

    <p class="duz" xml:lang="tr"><span class="duz">Jeanne, zabit kâtibesi Claire’ın söylenenleri yazması için bekledi. Saat sabahın 10’uydu. Hava şimdiden ısınmıştı. Sabahları çok nadir olarak tanık dinlerdi. Genellikle günün ilk saatlerini dava dosyalarını incelemeye ve öğleden sonraki adli muamelelerle –tanık dinlemeler, sorgulamalar, yüzleştirmeler– ilgili telefon görüşmelerine ayırırdı. Ama bu kez, tanığını hemen almak istemişti. Bir önceki akşam ona bir celp yollatmıştı. Sıradan bir tanık olarak hazır bulunmasını istemişti. Bu klasik bir kurnazlıktı. Bir tanığın ne avukat bulundurma, ne de dava dosyasına bakma hakkı vardı. Bir tanık, bir şüpheliden iki kat daha güçsüzdü.</span></p>

    <p class="duz" xml:lang="tr"><span class="duz">– Bay Perraya, size olayları bir kez daha hatırlatmam gerekiyor mu?</span></p>

    <p class="duz" xml:lang="tr"><span class="duz">Adam cevap vermedi. Jeanne donuk bir sesle konuştu:</span></p>

    <p class="duz" xml:lang="tr"><span class="duz">– Buraya, Nanterre, Georges-Clemenceau Caddesi, numara 6’daki olayla ilgili olarak çağrıldınız. Grigny, Sadi-Carnot Sokağı, Fleurs Toplu Konutları, numara 12’de ikamet eden Çad uyruklu Bay ve Bayan Assalih’in şikâyeti üzerine. Bununla ilgili bir başka şikâyet de, Dünya Hekimleri ve KUZKAB (Kurşun Zehirlenmeleri Kurbanı Aileler Birliği) tarafından yapılmış.</span></p>

    <p class="duz" xml:lang="tr"><span class="duz">Perraya sandalyesinde kıpırdanıp duruyordu, gözlerini ayakkabılarına dikmişti.</span></p>

    <p class="duz" xml:lang="tr"><span class="duz">– Şikâyete yol açan olaylar şunlar: 27 ekim 2000’de Georges-Clemenceau Caddesi, numara 6’da ailesiyle birlikte yaşayan, altı yaşındaki Goma Assalih, Robert-Debré Hastanesi’ne kaldırıldı. Şiddetli karın ağrıları çekiyordu. Ayrıca ishali de vardı. Kanında yüksek oranda kurşun tespit edildi. Goma kurşundan zehirlenmişti. Bir hafta boyunca şelasyon<a class="footnote-link" href="#footnote-231-1" id="footnote-231-1-backlink">[1]</a> tedavisi görmek zorunda kaldı.</span></p>

    <p class="duz" xml:lang="tr"><span class="duz">Jeanne sustu. “Tanığı” nefesini tutuyordu, gözleri hâlâ ayakkabılarındaydı.</span></p>

    <p class="duz" xml:lang="tr"><span class="duz">– 12 mayıs 2001, Boubakar Nour, on yaşında, o da Georges-Clemenceau Caddesi, numara 6’da oturuyordu, Necker Çocuk Hastalıkları Hastanesi’ne kaldırıldı. Aynı teşhis kondu. İki hafta boyunca şelasyon tedavisi gördü. Bu çocuklar yaşadıkları, gerçek birer kümes olan dairelerin duvarlarındaki boyadan zehirlenmişler. Assalih ve Nour aileleri, gerekli temizlik işlemlerini gerçekleştirmeniz için sizin yöneticilik şirketine başvurdu. Ama siz dilekçelerine cevap vermediniz.</span></p>

    <p class="duz" xml:lang="tr"><span class="duz">Jeanne kafasını kaldırdı. Perraya ter içindeydi.</span></p>

    <p class="duz" xml:lang="tr"><span class="duz">– Aynı yılın 20 kasımında, Georges-Clemenceau Caddesi, numara 6’da oturan bir başka çocuk, yedi yaşındaki Mahomed Tamar hastaneye kaldırıldı. Bir başka kurşun zehirlenmesi vakası daha. Küçük oğlan iki gün sonra Necker’de çırpına çırpına öldü. Otopside karaciğerinde, böbreklerinde, beyninde kurşun kalıntıları bulundu.</span></p>

    <p class="duz" xml:lang="tr"><span class="duz">Perraya kravatını gevşetti. Avuçlarını pantolonunun dizlerine kuruladı.</span></p>

    <p class="duz" xml:lang="tr"><span class="duz">– Bu kez apartman sakinleri, KUZKAB tarafından açılan davaya müdahil taraf olarak katılıyor. Sizden birçok kez temizlik çalışmalarına başlamanızı talep ettiler. Ama siz her zamanki gibi cevap verme lütfunda bulunmadınız. Doğru mu?</span></p>

    <p class="duz" xml:lang="tr"><span class="duz">Adam gırtlağını temizledi ve mırıldandı:</span></p>

    <p class="duz" xml:lang="tr"><span class="duz">– Bu aileler yeni konut talebinde bulundular. Nanterre Belediyesi onların sorumluluklarını üstlenmek zorundaydı. Temizlik çalışmalarına başlamak için onların taşınmalarını bekliyorduk.</span></p>

    <p class="duz" xml:lang="tr"><span class="duz">– Bu tür taleplerin cevaplanmasının ne kadar zaman aldığını biliyor musunuz? Harekete geçmek için herkesin ölmesini mi bekliyordunuz?</span></p>

    <p class="duz" xml:lang="tr"><span class="duz">– Biz... bizim onları yeni konutlara yerleştirecek imkânlarımız yoktu.</span></p>

    <p class="duz" xml:lang="tr"><span class="duz">Jeanne, bir an adama dikkatlice baktı. Uzun boylu, geniş omuzlu, marka takım giymiş, başının üstünde bir hale gibi görünen kıvırcık, gri saçlı bir adamdı. Bu görkemli görüntüsüne rağmen, Jean-Yves Perraya silik, gereğinden fazla alçakgönüllü bir insan izlenimi veriyordu.</span></p>

    <p class="duz" xml:lang="tr"><span class="duz">Jeanne başka bir dosya açtı.</span></p>

    <p class="duz" xml:lang="tr"><span class="duz">– İki yıl sonra, 2003’te, bir bilirkişi raporu hazırlandı. Keşif tutanağı son derece üzücüydü. Dairelerin duvarları, 1948’den beri yasak bir ürün olan üstübeçli boyayla boyanmıştı. Bu arada, apartmanda yaşayan dört çocuk daha hastaneye kaldırıldı.</span></p>

    <p class="duz" xml:lang="tr"><span class="duz">– Çalışmalar planlanmıştı! Belediye bize yardım etmeliydi.</span></p>

    <p class="duz" xml:lang="tr"><span class="duz">– Bilirkişi raporunda, yaşanılan mekânların sağlıksız olduğundan da söz ediliyor. Her daire, aslında stüdyo demek daha doğru olur, yirmi metrekareden büyük değildi ve tuvaleti, banyosu yoktu. Kirası 600 veya 700 avronun üstünde olan yerler. Suchet Bulvarı’ndaki daireniz kaç metrekare, Bay Perraya?</span></p>

    <p class="duz" xml:lang="tr"><span class="duz">– Cevap vermeyi reddediyorum.</span></p>

    <p class="duz" xml:lang="tr"><span class="duz">Jeanne bu kişisel saldırıdan dolayı pişman olmuştu.</span> <span class="italik">Olaylarla yetinmeliydi, daima.</span></p>

    <p class="duz" xml:lang="tr"><span class="duz">– Birkaç ay sonra, diye devam etti, haziran 2003’te, Georges-Clemenceau Caddesi, numara 6’da oturan bir başka çocuk kurşun zehirlenmesinden öldü. Ve siz hâlâ temizleme çalışmalarına başlamamıştınız.</span></p>

    <p class="duz" xml:lang="tr"><span class="duz">– Başlamıştık.</span></p>

    <p class="duz" xml:lang="tr"><span class="duz">Jeanne ellerini iki yana açtı.</span></p>

    <p class="duz" xml:lang="tr"><span class="duz">– Raporlar nerede? İşletme keşif defterleri? Bürolarınız bize hiçbir şey vermedi.</span></p>

    <p class="duz" xml:lang="tr"><span class="duz">Perraya dilini dudaklarında gezdirdi. Avuçlarını yeniden pantolonunun dizlerine kuruladı. Nasırlı, iri elleri vardı. Bu herif inşaatçılıktan geliyor, diye düşündü Jeanne. O halde ne yapacağını çok iyi biliyordu.</span></p>

    <p class="duz" xml:lang="tr"><span class="duz">– Zehirlenmenin boyutunu tam olarak anlayamadık, diye yalan söyledi Perraya.</span></p>

    <p class="duz" xml:lang="tr"><span class="duz">– Bilirkişi raporuna, kurbanların tıbbi değerlendirmelerine rağmen, öyle mi?</span></p>

    <p class="duz" xml:lang="tr"><span class="duz">Perraya gömlek yakasının düğmesini açtı.</span></p>

    <p class="duz" xml:lang="tr"><span class="duz">Jeanne bir sayfa çevirdi ve devam etti:</span></p>

    <p class="duz" xml:lang="tr"><span class="duz">– “Bu ölümler için, sonsuza dek heder olmuş bu hayatlar için, Versailles İstinaf Mahkemesi’nin 23 mart 2008 tarihli kararıyla kurbanlara maddi tazminat ödenmesine hükmedildi.” Sonuçta ailelerin zarar ve ziyanları tazmin edildi ve aileler başka konutlara yerleştirildi. Bunun yanı sıra bilirkişi raporunda, apartmanınızda, son derece yıpranmış, eskimiş apartmanınızda yapılacak iyileştirme çalışmalarının bir işe yaramayacağı belirtiliyordu. Zaten, öyle görünüyor ki, aslında siz de orayı büro katları olan bir bina olarak yeniden inşa etmek için yıkmayı düşünüyordunuz. İronik olansa, Georges-Clemenceau Caddesi, numara 6’daki binanın yıkımı ve yeniden inşası için Nanterre Belediyesi’nin size mali yardımda bulunmasıydı. Bu olay da, amacınıza ulaşmanızı sağlamış oldu.</span></p>

    <p class="duz" xml:lang="tr"><span class="duz">– Sürekli olarak “siz” demeyi bıraksanız. Sadece apartman yöneticiliği yapan bir şirketin patronuyum.</span></p>

    <p class="duz" xml:lang="tr"><span class="duz">Jeanne cevap vermedi. Büronun sıcaklığı bir fırınınkinden farksızdı. Güneş camlardan içeri sızıyor ve bir fritözü dolduran yağ gibi odayı dolduruyordu. Bir ara Claire’den storları indirmesini istemeyi düşündü, ama bu durumda da içerisi hamam gibi olacaktı...</span></p>

    <p class="duz" xml:lang="tr"><span class="duz">– Olaylar burada kalabilirdi, diye devam etti Jeanne, ama Dünya Hekimleri ve KUZKAB gibi iki dernek tarafından desteklenen birçok aile şahsi hak davası açtı. Size ve mülk sahiplerine. İstemeden ölüme sebebiyet verme.</span></p>

    <p class="duz" xml:lang="tr"><span class="duz">– Biz kimseyi öldürmedik!</span></p>

    <p class="duz" xml:lang="tr"><span class="duz">– Öldürdünüz. Cinayet silahı da bina ve kullanılan boyalar.</span></p>

    <p class="duz" xml:lang="tr"><span class="duz">– Böyle olmasını istemedik.</span></p>

    <p class="duz" xml:lang="tr"><span class="duz">–</span> <span class="italik">İstemeden ölüme sebebiyet verme.</span> <span class="duz">Son derece açık.</span></p>

    <p class="duz" xml:lang="tr"><span class="duz">Perraya başını öne eğdi, ardından homurdandı:</span></p>

    <p class="duz" xml:lang="tr"><span class="duz">– Ne istiyorsunuz? Neden buradayım?</span></p>

    <p class="duz" xml:lang="tr"><span class="duz">– Gerçek sorumluları bulmak istiyorum. Binanın sahibi olan anonim şirketlerin arkasında kim var? Emirleri size kim verdi? Siz sadece bir piyonsunuz, Perraya. Ve başkalarının yerine cezayı siz çekeceksiniz!</span></p>

    <p class="duz" xml:lang="tr"><span class="duz">– Bilmiyorum. Kimseyi tanımıyorum.</span></p>

    <p class="duz" xml:lang="tr"><span class="duz">– Perraya, en az on yıl hapisten söz ediyorum. İyi halden tahliyesi olmayan bir ceza. Eğer karar verirsem, şu andan itibaren soruşturma sonuçlanana kadar tutuklanmanızı isteyebilirim.</span></p>

    <p class="duz" xml:lang="tr"><span class="duz">Adam bakışlarını kaldırdı. Gür gri kaşlarının altında iki parlak göz. Konuşmak üzereydi, Jeanne bunu hissediyordu. Çekmecesini açtı ve A4 boyutunda bir zarf çıkardı. Zarftan da yine aynı boyutta siyah-beyaz bir fotoğraf.</span></p>

    <p class="duz" xml:lang="tr"><span class="duz">– Tarak Alouk, sekiz yaşında, hastaneye kaldırıldıktan altı saat sonra öldü. Zehirlenmişti. Otopside, iç organlarındaki kurşun oranının, zehirli olarak kabul edilen eşikten yirmi kat fazla olduğu saptandı. Size göre bu fotoğraflar mahkeme heyeti üzerinde nasıl bir etki yaratır?</span></p>

    <p class="duz" xml:lang="tr"><span class="duz">Perraya gözlerini kaçırdı.</span></p>

    <p class="duz" xml:lang="tr"><span class="duz">– Bugün size yardımı dokunabilecek tek şey, başkalarının da bu işte sorumluluğu olduğunu itiraf etmek. Emirleri aldığınız bu anonim şirketlerin arkasında kimin olduğunu bize söylemek.</span></p>

    <p class="duz" xml:lang="tr"><span class="duz">Adam cevap vermedi, başı öne eğikti, terliyordu. Jeanne, adamın omuzlarının titrediğini görebiliyordu. Ter içinde kalmış gömleğine rağmen o da titriyordu. Savaş, gerçek savaş başlamıştı.</span></p>

    <p class="duz" xml:lang="tr"><span class="duz">– Perraya, en az beş yıl hapiste kalacaksınız. Hapishanelerde çocuk katillerine ne yaptıklarını biliyor musunuz?</span></p>

    <p class="duz" xml:lang="tr"><span class="duz">– Ama ben çocuk katili değilim...</span></p>

    <p class="duz" xml:lang="tr"><span class="duz">– Bunun bir önemi yok. Söylentiler yeterli, sizi bir pedofil olarak göreceklerdir. Anonim şirketlerin arkasında kim var?</span></p>

    <p class="duz" xml:lang="tr"><span class="duz">Adam ensesini ovuşturdu.</span></p>

    <p class="duz" xml:lang="tr"><span class="duz">– Onları tanımıyorum.</span></p>

    <p class="duz" xml:lang="tr"><span class="duz">– İşler kötüye gittiğinde, karar verme yetkisinde olanları ister istemez bilgilendirmiş olmalısınız.</span></p>

    <p class="duz" xml:lang="tr"><span class="duz">– Mail yolladım.</span></p>

    <p class="duz" xml:lang="tr"><span class="duz">– Kime?</span></p>

    <p class="duz" xml:lang="tr"><span class="duz">– Bir büroya. Gayrimenkul işiyle ilgilenen bir şirket. FIMA.</span></p>

    <p class="duz" xml:lang="tr"><span class="duz">– O halde size cevap verdiler. Bu cevaplar imzalı değil miydi?</span></p>

    <p class="duz" xml:lang="tr"><span class="duz">– Hayır. Bir yönetim kuruluydu. Kıllarını kıpırdatmak istemiyorlar, hepsi bu.</span></p>

    <p class="duz" xml:lang="tr"><span class="duz">– Onları uyarmadınız mı? Onlarla yüz yüze konuşmanın yolunu aramadınız mı?</span></p>

    <p class="duz" xml:lang="tr"><span class="duz">Perraya hafifçe irkildi. Jeanne bir tutanak çıkardı.</span></p>

    <p class="duz" xml:lang="tr"><span class="duz">– Bu nedir, biliyor musunuz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Sekreteriniz Sylvie Desnoy’un ifadesi.</span></p>

    <p class="duz" xml:lang="tr"><span class="duz">Perraya hafifçe irkildi. Jeanne konuşmasını sürdürdü.</span></p>

    <p class="duz" xml:lang="tr"><span class="duz">– Sizin 17 temmuz 2003’te binanın sahibiyle birlikte Georges-Clemenceau Caddesi, numara 6’ya gittiğinizi hatırlıyor.</span></p>

    <p class="duz" xml:lang="tr"><span class="duz">– Yanılıyor.</span></p>

    <p class="duz" xml:lang="tr"><span class="duz">– Perraya, bir yerden bir yere giderken, abonesi olduğunuz G7 taksi şirketini kullanıyorsunuz. “Kulüp kart” aboneliğiniz var. Bütün taksi seferleri bilgisayarda kayıtlı. Devam edeyim mi?</span></p>

    <p class="duz" xml:lang="tr"><span class="duz">Cevap yoktu.</span></p>

    <p class="duz" xml:lang="tr"><span class="duz">– 17 temmuz 2003’te bir taksi çağırdınız; 345 DSM 75 plakalı, gri bir Mercedes. İki gün önce ilk bilirkişi raporunu almıştınız. Durumu bizzat kendiniz değerlendirmek istediniz. Kiracıların sağlık durumu. Yapılacak işler.</span></p>

    <p class="duz" xml:lang="tr"><span class="duz">Perraya, Jeanne’a kaçamak bakışlar atıyordu.</span></p>

    <p class="duz" xml:lang="tr"><span class="duz">Bakışları donuktu.</span></p>

    <p class="duz" xml:lang="tr"><span class="duz">– G7 taksi şirketinin kayıtlarına göre önce Marceau Caddesi’ne gitmişsiniz. 45 numaraya.</span></p>

    <p class="duz" xml:lang="tr"><span class="duz">– Hatırlamıyorum.</span></p>

    <p class="duz" xml:lang="tr"><span class="duz">– Marceau Caddesi, 45 numara FIMA’nın bulunduğu adres. Şirket patronunu görmeye gittiğinizi tahmin etmek pek zor olmasa gerek. Taksi şoförü sizi yirmi dakika bekledi. Şüphesiz, adamı durumun ciddiyetine inandırmak ve onu olay mahalline sizinle birlikte gelmeye ikna etmek için yeterli bir süre. O gün, oraya kiminle görüşmeye gittiniz? Kimi koruyorsunuz, Bay Perraya?</span></p>

    <p class="duz" xml:lang="tr"><span class="duz">– Size herhangi bir isim veremem. Meslek sırrı.</span></p>

    <p class="duz" xml:lang="tr"><span class="duz">Jeanne masaya vurdu.</span></p>

    <p class="duz" xml:lang="tr"><span class="duz">– Saçmalık. Siz ne doktor, ne de avukatsınız. FIMA’nın patronu kim? Kimi görmeye gittiniz, Tanrı aşkına?</span></p>

    <p class="duz" xml:lang="tr"><span class="duz">Perraya sessizliğe gömülmüştü. Pahalı takımı içinde iyice ihtiyarlamış gibiydi.</span></p>

    <p class="duz" xml:lang="tr"><span class="duz">– Dunant, diye mırıldandı. Adı Michel Dunant. Binanın sahibi olan en az iki anonim şirketin ana hissedarı. Aslında, gerçek mülk sahibi o.</span></p>

    <p class="duz" xml:lang="tr"><span class="duz">Jeanne, zabıt kâtibesi Claire’e işaret etti. Yazması gerekiyordu: Tanık ifade vermeye başlıyordu.</span></p>

    <p class="duz" xml:lang="tr"><span class="duz">– O gün, sizinle birlikte geldi mi?</span></p>

    <p class="duz" xml:lang="tr"><span class="duz">– Elbette. Bu kahrolası hikâye pis kokuyordu.</span></p>

    <p class="duz" xml:lang="tr"><span class="duz">Jeanne o günkü sahneyi hayal ediyordu. Temmuz 2003. Güneş. Sıcak. Bugün olduğu gibi. Hugo Boss takımları içinde terleyen, bir grup zencinin rahatlarını kaçırmasından, başarılarını altüst etmesinden, düzenlerini bozmasından korkan iki işadamı...</span></p>

    <p class="duz" xml:lang="tr"><span class="duz">– Dunant herhangi bir karar almadı mı? Hiçbir şey yapmadan duramazdı.</span></p>

    <p class="duz" xml:lang="tr"><span class="duz">– Yaptı.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Adam hâlâ tereddüt ediyordu. Jeanne bir kez daha altını çizdi:</span></p>

    <p class="duz" xml:lang="tr"><span class="duz">– Elimde, o dönemde bu sorunu dikkate aldığınızı gösteren en ufak bir belge yok.</span></p>

    <p class="duz" xml:lang="tr"><span class="duz">Yeniden sessizlik. Geniş ve sağlam yapısına rağmen Perraya son derece çelimsiz görünüyordu.</span></p>

    <p class="duz" xml:lang="tr"><span class="duz">– Tina’nın yüzünden, diye mırıldandı sonunda.</span></p>

    <p class="duz" xml:lang="tr"><span class="duz">– Tina kim?</span></p>

    <p class="duz" xml:lang="tr"><span class="duz">– Assalihlerin büyük kızı. On sekiz yaşında.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">Jeanne beklenmedik, önemli bir açıklama geleceğini hissediyordu. Masasının üstünden eğildi ve yumuşak bir ses tonuyla konuştu:</span></p>

    <p class="duz" xml:lang="tr"><span class="duz">– Bay Perraya, Tina Assalih’le ne oldu?</span></p>

    <p class="duz" xml:lang="tr"><span class="duz">– Dunant onunla ilgileniyordu, diyen Perraya alnında biriken terleri koluyla kuruladı, sonra devam etti: Onu becermek istiyordu, sanırım.</span></p>

    <p class="duz" xml:lang="tr"><span class="duz">– Temizleme çalışmalarıyla ne ilgisi var, anlamıyorum.</span></p>

    <p class="duz" xml:lang="tr"><span class="duz">– Şantaj.</span></p>

    <p class="duz" xml:lang="tr"><span class="duz">– Şantaj mı?</span></p>

    <p class="duz" xml:lang="tr"><span class="duz">– Tina onu reddediyordu. Dunant istiyordu... Eğer onunla olursa, çalışmaları başlatacağına dair söz verdi.</span></p>

    <p class="duz" xml:lang="tr"><span class="duz">Jeanne midesinin kasıldığını hissetti. Demek bir sebebi vardı. Göz ucuyla Claire’e baktı, biteviye yazıyordu. Odanın içi sıcaktan kavruluyordu.</span></p>

    <p class="duz" xml:lang="tr"><span class="duz">– Kız kabul etti mi? diye ifadesiz bir sesle sordu.</span></p>

    <p class="duz" xml:lang="tr"><span class="duz">Adamın bakışlarında uğursuz bir pırıltı vardı.</span></p>

    <p class="duz" xml:lang="tr"><span class="duz">– Çalışmalar başladı mı, başlamadı mı?</span></p>

    <p class="duz" xml:lang="tr"><span class="duz">Cevap yoktu. Bir sebep.</span> <span class="italik">İstemeden ölüme sebebiyet verme.</span></p>

    <p class="duz" xml:lang="tr"><span class="duz">– Tina’yla ne zaman tanıştı? diye sordu Jeanne.</span></p>

    <p class="duz" xml:lang="tr"><span class="duz">– O gün. 2003’te.</span></p>

    <p class="duz" xml:lang="tr"><span class="duz">Demek ki birçok zehirlenme önlenebilirdi. Ya da en azından daha erken tedaviye başlanabilirdi. Mülk sahibinin bu alçaklığı Jeanne’ı şaşırtmıyordu. Başkalarını da görmüştü. Daha çok, genç kızın adamı reddetmiş olmasına şaşırıyordu. Apartmanda yaşayan kız ve erkek kardeşlerinin, diğer çocukların sağlığı söz konusuydu.</span></p>

    <p class="duz" xml:lang="tr"><span class="duz">– Tina, adamı reddetmesinin doğuracağı sonuçları biliyor muydu?</span></p>

    <p class="duz" xml:lang="tr"><span class="duz">– Elbette. Ama asla bunu kabul etmezdi. Dunant’a da söyledim.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü o bir Tubu. Çok katı kuralları olan bir kavim. Ülkelerinde, kadınlar koltukaltlarında bıçak taşır. Savaş sırasında kocaları sırtlarından yaralanırsa, onları boşarlar. Olaya bakın.</span></p>

    <p class="duz" xml:lang="tr"><span class="duz">Jeanne başını öne eğdi. Tanığı dinlerken karaladığı notlar gözlerinin önünde dans ediyordu. Devam etmek zorundaydı. Bu yumağı açmalıydı. Şu Tina Assalih’i bulmalı ve o pisliğin, Dunant’ın planlarını bozmalıydı.</span></p>

    <p class="duz" xml:lang="tr"><span class="duz">– Hapse mi gireceğim yoksa?</span></p>

    <p class="duz" xml:lang="tr"><span class="duz">Jeanne başını kaldırdı. Adam yıkılmış gibiydi. Çökmüştü. Son derece acıklıydı. Her şeyden önce kendini, ailesini, rahatını düşünüyordu. Jeanne, öfkeden boğazının düğümlendiğini hissetti. Bu tür anlarda depresyonunun nihilizmiyle yeniden barışırdı. Hiçbir şey yaşanmaya değmezdi...</span></p>

    <p class="duz" xml:lang="tr"><span class="duz">– Hayır, dedi hiç düşünmeden. Önemli ipuçlarına ve cezai bağlantıların mevcudiyetine rağmen sizi tutuklamıyorum. Zorlama olmadan, açık yüreklilikle yaptığınız itirafları göz önünde bulunduruyorum. İfadenizi imzalayın ve gidin.</span></p>

    <p class="duz" xml:lang="tr"><span class="duz">Claire’in yazdığı ifade yazıcıdan çıkmıştı bile. Jean-Yves Perraya ayağa kalktı. İmzaladı. Jeanne masasının üzerinde dağınık bir halde duran fotoğraflara dikkatle baktı. Serum bağlanmış çocuklar. Oksijen maskesi takılmış bir oğlan. Otopsi için hazırlanmış siyah bir ceset. Fotoğrafları zarfa yerleştirdi. Sonra hepsini dosyaya koydu ve masasının sağ tarafında bıraktı. Perraya gitmişti.</span></p>

    <p class="italik" xml:lang="tr"><span class="italik">Bir sonraki.</span></p>

    <p class="duz" xml:lang="tr"><span class="duz">İki kadının günleri böyle geçiyordu. Normal bir hayat sürdürmeye çabalayarak, sıradan kazanımları düşünerek, bir sonraki şaşkınlığa kadar insanlığı gri görerek. Bir sonraki dehşete kadar.</span></p>

    <p class="duz" xml:lang="tr"><span class="duz">Jeanne saatine baktı. 11 olmuştu. Çantasını karıştırdı ve cep telefonunu çıkardı. Thomas aramış olabilirdi. Özür dilemek için. Durumu açıklamak için. Ona başka bir tarih vermek için. Ama ne bir çağrı, ne de mesaj vardı. Hıçkırarak ağlamaya başladı.</span></p>

    <p class="duz" xml:lang="tr"><span class="duz">Claire ona doğru yaklaştı, bir kâğıt mendil uzattı.</span></p>

    <p class="duz" xml:lang="tr"><span class="duz">– Kendinizi koyuvermemeniz lazım, dedi, Jeanne’ın ağlamasını yanlış yorumlayarak. Başkalarını da gördük.</span></p>

    <p class="duz" xml:lang="tr"><span class="duz">Jeanne başıyla onayladı.</span> <span class="italik">Sunt lacrimae errum.</span> <span class="duz">“Mutsuzluklarımız için gözyaşlarımız vardır.” Emmanuel Aubusson’un, akıl hocasının söylediği gibi.</span></p>

    <p class="duz" xml:lang="tr"><span class="duz">– Acele etmeniz gerekiyor, dedi zabıt kâtibesi. Duruşmanız var.</span></p>

    <p class="duz" xml:lang="tr"><span class="duz">– Ya sonra? Öğle yemeği mi?</span></p>

    <p class="duz" xml:lang="tr"><span class="duz">– Evet. François Taine’le. Usine’de. Saat 13.00’te.</span></p>

    <p class="duz" xml:lang="tr"><span class="duz">– Can sıkıcı.</span></p>

    <p class="duz" xml:lang="tr"><span class="duz">Claire, Jeanne’ın omzunu sıktı.</span></p>

    <p class="duz-son-paragraf-2" xml:lang="tr"><span class="duz">– Her seferinde böyle diyorsunuz. Ama saat 15.30’da sarhoş ve mutlu bir şekilde dönüyorsunuz.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Vücutta biriken zehirli mineral ve metallerin atılması amacıyla yapılan tedavi. (ç.n.)</span></p>
    </div>
  </div>
</body>
</html>