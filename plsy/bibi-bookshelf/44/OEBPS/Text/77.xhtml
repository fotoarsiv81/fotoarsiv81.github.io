<html xmlns="http://www.w3.org/1999/xhtml">
<head>
  <title>77.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x77">
    <h1 class="bolum-ismi" id="toc-anchor" xml:lang="tr"><span class="bolum-ismi">77</span></h1>

    <p class="duz" xml:lang="tr"><span class="duz">Saat 07.45.</span></p>

    <p class="duz" xml:lang="tr"><span class="duz">Jeanne bir sıçrayışta yatağında doğruldu. Rakamlar cep telefonunun ekranında parlıyordu. Féraud ve Beto’yla kahvaltı için randevulaştığı saat gelmişti. Üzerine bir kot pantolon geçirdi. Bir tişört. İki polo. Dışarı fırladı.</span></p>

    <p class="duz" xml:lang="tr"><span class="duz">Güneş doğmuştu. Beyaz, soğuk, belirgin bir güneş. Jeanne ısınmak için elleriyle kollarını ovuşturdu ve Féraud’nun oda kapısını tıklattı. Cevap yoktu. Daha kuvvetli vurdu. Psikiyatr, saç baş dağınık, yüzü gözü şişmiş bir halde kapıyı açtı.</span></p>

    <p class="duz" xml:lang="tr"><span class="duz">O da uyanamamıştı.</span></p>

    <p class="italik" xml:lang="tr"><span class="italik">İki soytarı...</span></p>

    <p class="italik" xml:lang="tr"><span class="italik">–</span> <span class="duz">Saat neredeyse 8, dedi Jeanne soğuk bir şekilde. Barçayı kaçıracağız.</span></p>

    <p class="duz" xml:lang="tr"><span class="duz">– Ben... ben hazırlanıyorum.</span></p>

    <p class="duz" xml:lang="tr"><span class="duz">– Seni ana binadaki restoranda bekliyorum, dedi. Hiç düşünmeden “sen” diye hitap etmeye başlamıştı. Beto çoktan gelmiş olmalı.</span></p>

    <p class="duz" xml:lang="tr"><span class="duz">– Ta... tamam.</span></p>

    <p class="duz" xml:lang="tr"><span class="duz">Jeanne odalar boyunca ilerledi. Kendini hâlâ uykuda, hayaller, karmaşık duygular içinde hissediyordu.</span></p>

    <p class="duz" xml:lang="tr"><span class="duz">Beto restoranda değildi. Cep numarasını almadığını fark etti. Tasalanmasına gerek yoktu. Termoslar tezgâhın üstündeydi. Kahve. Süt. Sıcak su. Jeanne oturmadan kendine bir kahve doldurdu. Büfenin üzerine konmuş bayat ekmek dilimlerine rağbet etmedi.</span></p>

    <p class="duz" xml:lang="tr"><span class="duz">Saat 08.00’di.</span></p>

    <p class="duz" xml:lang="tr"><span class="duz">Barça parım saat içinde yola çıkacaktı. Beto neredeydi? Onları yüzüstü mü bırakmıştı? Arkasında bir gürültü duydu. Féraud, az çok toparlanmış gibiydi. Elinde çantalarıyla gelmişti.</span></p>

    <p class="duz" xml:lang="tr"><span class="duz">– Bir kahve iç, dedi Jeanne otoriter bir ses tonuyla. Ben çantamı almaya gidiyorum. Sonra gidip Beto’yu bulacağız. Kuzeninin evine.</span></p>

    <p class="duz" xml:lang="tr"><span class="duz">– Nerede olduğunu bilmiyoruz ki!</span></p>

    <p class="duz" xml:lang="tr"><span class="duz">– Biliyoruz. 200 metre uzakta. Bana tarif etmişti. Herhangi bir şey olursa diye.</span></p>

    <p class="duz" xml:lang="tr"><span class="duz">Birkaç dakika sonra Campo Alegre’nin anayolunda ilerliyorlardı. Her yer, çinko çatıları veya naylon damları olan çimento barakalar ve ahşap kulübelerle doluydu. Burada gri sadece bir renk değil, bir salgındı. Sokakta gıdaklayarak dolaşan tavuklar vardı. Köpekler, domuzlar, atlar... Dün geceye göre daha fazla hayvan göze çarpıyordu, ama hepsi çok ağır hareket ediyordu. Küçük kasabanın nabzı yavaş atıyordu.</span></p>

    <p class="duz" xml:lang="tr"><span class="duz">Kuzenin kulübesi, soldaki ikinci dar sokakta, sağdan üçüncü kulübeydi. Kum kaplı bir avlunun dip tarafında tahtalardan oluşturulmuş, kare biçiminde bir baraka. Jeanne birkaç kez kapıya vurdu. Cevap yoktu. Rehber gitmiş olamazdı. Land Cruiser’ı hâlâ otelin park alanında duruyordu.</span></p>

    <p class="duz" xml:lang="tr"><span class="duz">– Beto?</span></p>

    <p class="duz" xml:lang="tr"><span class="duz">Jeanne kilit görevi gören teli kaldırdı ve kapıyı itti. Tahtaların arasından sızan güneş ışınlarının, üzerlerine yol yol yansıdığı her türden eski eşyayla karşılaştı. Tencereler, budama bıçakları, ipler, kafesler, kumaşlar, sobalar, çaputlar, yerfıstığı çuvalları, kavanozlar, şişeler... Bunların tümü asılmış veya neredeyse hayran olunacak bir karmaşa içinde üst üste istiflenmişti... Bir ucuzluk pazarı gibi.</span></p>

    <p class="duz" xml:lang="tr"><span class="duz">– Beto?</span></p>

    <p class="duz" xml:lang="tr"><span class="duz">Kulübenin içi insana güç ve enerji veren karanlık, sıcacık bir sığınak gibiydi. Havada talaş kokusu vardı.</span></p>

    <p class="duz" xml:lang="tr"><span class="duz">Jeanne hamağı gördü.</span></p>

    <p class="duz" xml:lang="tr"><span class="duz">– Beto?</span></p>

    <p class="duz" xml:lang="tr"><span class="duz">Oradaydı; şapkası yüzünde, ağın içinde yatıyordu. Yerde siyah bir birikinti vardı. Ölümün ağırlaştırdığı ceset, hamağı neredeyse yere değecek duruma getirmişti. Jeanne ilerledi. İnce bir ışık Beto’nun gırtlağını aydınlatıyordu. Bir kulaktan diğerine kadar açılmıştı. Katil geniş ve derin bir yara açarak hem şahdamarını, hem de boynunu kesmişti. Katilin kimliği hakkında Jeanne’ın en ufak bir kuşkusu yoktu.</span></p>

    <p class="duz" xml:lang="tr"><span class="duz">– Artık dayanamıyorum.</span></p>

    <p class="duz" xml:lang="tr"><span class="duz">Arkasında Féraud’nun sesini duydu. Sarsılarak titriyordu. Jeanne ise kımıldamıyordu. Vücudundaki kan daha ağır, daha yavaş akıyordu sanki.</span> <span class="italik">Joachim. Onunla yalnız buluşmamızı istiyor. Yardımsız ve malzemesiz. Manes Ormanı’nda...</span></p>

    <p class="duz" xml:lang="tr"><span class="duz">Psikiyatr Jeanne’ı omzundan tuttu ve hoyratça çevirdi.</span></p>

    <p class="duz" xml:lang="tr"><span class="duz">– Size ne dediğimi duydunuz mu? ARTIK DAYANAMIYORUM!</span></p>

    <p class="duz" xml:lang="tr"><span class="duz">– Sakin ol.</span></p>

    <p class="duz" xml:lang="tr"><span class="duz">Birden bir başka gerçeği daha anladı. Joachim, Manes Ormanı’na “birlikte” gelmelerini istemiyordu.</span> <span class="italik">Jeanne’ı bekliyordu. Yalnızca Jeanne’ı.</span> <span class="duz">Féraud listedeki bir sonraki kişiydi. Kurt çocuk ilk fırsatta onu öldürecekti.</span></p>

    <p class="duz" xml:lang="tr"><span class="duz">Féraud, Jeanne’ın omzunu bıraktı ve belli belirsiz bir hareket yaptı, başı öndeydi.</span></p>

    <p class="duz" xml:lang="tr"><span class="duz">– Sakinim, evet. Ve bırakıyorum.</span></p>

    <p class="duz" xml:lang="tr"><span class="duz">– Nasıl istersen.</span></p>

    <p class="duz" xml:lang="tr"><span class="duz">– Yalnız mı devam edeceksiniz?</span></p>

    <p class="duz" xml:lang="tr"><span class="duz">Jeanne saatine baktı.</span></p>

    <p class="duz" xml:lang="tr"><span class="duz">– Barça 10 dakika içinde hareket ediyor, dedi kapıya doğru yönelirken.</span></p>

    <p class="duz" xml:lang="tr"><span class="duz">– Ya o? Onu burada mı bırakıyorsunuz? Polise haber vermeden?</span></p>

    <p class="duz" xml:lang="tr"><span class="duz">Kulübenin kapısında durdu, Féraud’ya doğru döndü.</span></p>

    <p class="duz" xml:lang="tr"><span class="duz">– Hangi polis? Yerlilerin en yakın polis karakoluyla temasa geçmesi üç günü bulur. Hiçbir soruşturma olmayacak. Kimse Beto ile bizim aramızda bir bağlantı kuramaz. Gece karanlığında geldik. Aynı yerde de kalmadık.</span></p>

    <p class="duz" xml:lang="tr"><span class="duz">– Araba? Malzemeler?</span></p>

    <p class="duz" xml:lang="tr"><span class="duz">– Hepsini bırakıyorum. Arabayla Formasa’ya dön ve...</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Féraud sekinin üstünde ona yetişti. Jeanne bir an Fransa’ya geri dönmesi için ona bağırmak istedi. İnsan psişesiyle ilgili eşsiz kuramlarına dönmesi için. Ve soruşturmayı tamamlamasına izin vermesi için.</span></p>

    <p class="duz" xml:lang="tr"><span class="duz">Ama Féraud dikkatle ona bakıyordu, alnı kırışmıştı.</span></p>

    <p class="duz" xml:lang="tr"><span class="duz">– Yüzünüzde ne var?</span></p>

    <p class="duz" xml:lang="tr"><span class="duz">Merakla elini uzattı. Jeanne’ın perçemlerini kaldırdı.</span></p>

    <p class="duz" xml:lang="tr"><span class="duz">– Kan. Yaralandınız mı?</span></p>

    <p class="duz" xml:lang="tr"><span class="duz">– Nerede? diye sordu Jeanne yüzünü yoklayarak.</span></p>

    <p class="duz" xml:lang="tr"><span class="duz">– Cesede mi dokundunuz?</span></p>

    <p class="duz" xml:lang="tr"><span class="duz">Jeanne cevap vermedi. Kafasını Beto’nun yarasının içine soksa bile bu şekilde kan bulaşması imkânsızdı. Rehberin yarası uzun süre önce pıhtılaşmıştı. Kan</span> <span class="italik">başka yerden</span> <span class="duz">geliyordu. Geri döndü ve içeri girdi. Duvara asılı bir aynayı aldı. Yüzüne doğru tuttu. Sol şakağının üstünde siyahımsı bir iz vardı. Saçlarını araladı. Basit bir iz değildi. Damga gibi bir şey. Bir avcun yarım kalmış izi, halkamsı, kulak biçiminde...</span></p>

    <p class="duz" xml:lang="tr"><span class="duz">Çok narin bir el.</span></p>

    <p class="duz" xml:lang="tr"><span class="duz">Bir yeniyetmenin eli.</span></p>

    <p class="duz" xml:lang="tr"><span class="duz">Nefesi tıkanan Jeanne gerçeği anladı. Rüyası, bir rüya değildi. Odasında kendini Venüs olarak hissettiğinde, kabuklarla kaplı Joachim’i üzerine eğilmiş, onu okşarken gördüğünde,</span> <span class="italik">gerçeği</span> <span class="duz">algılamıştı.</span></p>

    <p class="duz" xml:lang="tr"><span class="duz">Kurt çocuk Beto’yu öldürdükten sonra onu ziyaret etmişti.</span></p>

    <p class="duz" xml:lang="tr"><span class="duz">Ayna hâlâ elindeydi, diğer eliyle saçlarını başının üstünde topladı. Şakağındaki izin</span> <span class="italik">ters tarafa</span> <span class="duz">baktığını fark etti. Önce avcun keskin kenarı. Alında. Sonra aşağı dönük parmakların izleri... Jeanne karanlığın içindeki sahneyi gözünde canlandırıyordu. Joachim’in soluğunu yüzünde hissetmişti. Kanlı elini –yamyam katilin elini– alnında.</span></p>

    <p class="duz" xml:lang="tr"><span class="duz">Neden</span> <span class="italik">tersti.</span></p>

    <p class="duz" xml:lang="tr"><span class="duz">Cevap belliydi.</span></p>

    <p class="duz" xml:lang="tr"><span class="duz">Hâlâ kriz halindeydi.</span></p>

    <p class="duz-son-paragraf-2" xml:lang="tr"><span class="duz">Demek ki bilekleri de içe dönüktü...</span></p>
  </div>
</body>
</html>