<html xmlns="http://www.w3.org/1999/xhtml">
<head>
  <title>84.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x84">
    <h1 class="bolum-ismi" id="toc-anchor" xml:lang="tr"><span class="bolum-ismi">84</span></h1>

    <p class="duz" xml:lang="tr"><span class="duz">Ertesi sabah, asker çantaları kaybolmuştu.</span></p>

    <p class="duz" xml:lang="tr"><span class="duz">Hiçbir şey bırakmamışlardı, ne bir malzeme, ne de yiyecek.</span></p>

    <p class="duz" xml:lang="tr"><span class="duz">Halbuki gece hepsini çadırın içine almışlardı. Bu da çadırı açtıklarını, içeri sızdıklarını, çantaları aldıklarını, sonra çadırı kapatıp çıktıklarını gösteriyordu. Neden? Eğer gelenler</span> <span class="italik">diğerleri</span> <span class="duz">ise neden onları öldürmemişlerdi? Féraud siyah gözlük camlarının ardında susuyordu.</span></p>

    <p class="duz" xml:lang="tr"><span class="duz">Jeanne mesajı anlamıştı. Yanlarında, kendilerini koruyacak hiçbir şey olmadan ve bir şekilde</span> <span class="italik">tüm modernliklerden arınmış</span> <span class="duz">olarak, Palin’in topraklarına gelmeleri gerekiyordu. Doğmamışlar, yaşlı Kentauros’un emirlerini yerine getiriyordu. Ve oğlunu yüceltiyorlardı: Joachim’i.</span></p>

    <p class="duz" xml:lang="tr"><span class="duz">– Çıkalım, dedi Jeanne.</span></p>

    <p class="duz" xml:lang="tr"><span class="duz">Dışarıya göz gezdirdiler, sonra çadırdan çıktılar. Her yere yeşilimsi bir sis çökmüştü. Çalıların üzerine serdikleri giysileri de yok olmuştu. Hiç iz yoktu. Birilerinin dolaştığına dair bir belirti de. Ne koparılmış bir yaprak, ne kırılmış bir dal. Sanki hırsızlar dumandan varlıklardı, onları çevreleyen pustan daha soyutlardı.</span></p>

    <p class="duz" xml:lang="tr"><span class="duz">Jeanne birkaç metre ötedeki yola kadar gitti. Kimse yoktu. Bir kez daha aklının sesini dinledi. Henüz ölmediklerine göre, onların gittikleri yere varmalarını istiyorlardı.</span></p>

    <p class="duz" xml:lang="tr"><span class="duz">Ve bu yer çok yakındaydı...</span></p>

    <p class="duz" xml:lang="tr"><span class="duz">Sağdaki kiremit kırmızısı yolu takip etmelerini istiyorlardı.</span></p>

    <p class="duz" xml:lang="tr"><span class="duz">Cehennemin yatağına kadar uzanan kırmızı yolu.</span></p>

    <p class="duz" xml:lang="tr"><span class="duz">Yola koyuldular, mideleri boştu, soğuktan titriyorlardı, çadırlarını toplama gereği duymamışlardı. Bir saat. Belki iki saat. Saatlerine bakmayı düşünmüyorlardı bile. Buhar örtüsünün arasında uyurgezer gibi yürüyorlardı. Jeanne bir canavarın Dantevari soluğunu hayal ediyordu. Bu pus onun nefesiydi. Krater biçimindeki ağzında ilerliyorlardı.</span></p>

    <p class="duz" xml:lang="tr"><span class="duz">Birden karşılarına, sadece birkaç palmiyenin dikili olduğu ağaçsızlaştırılmış, düz ve geniş bir alan çıktı. Burası, cangılın kilometrelerce içinde olması, devasa bir</span> <span class="italik">ekin çemberini</span> <span class="duz">çağrıştıran düzeni ve temizliği dışında, önceki günkü</span> <span class="italik">estancia</span><span class="duz">’yı andırıyordu. Büyük bir gücün varlığını gösteren bir işaret, bir uyarı.</span></p>

    <p class="duz" xml:lang="tr"><span class="duz">İhtiyatla açıklığa doğru ilerlediler. Yola çıktıklarından beri tek kelime konuşmamışlardı. Cangıl sanki konuşma yetilerini de yok etmişti. Düzlüğün dip tarafında, bir grup yapıyla karşılaştılar. Kırmızı tuğladan ot ambarları. Beyaz ahşaptan ahırlar. Fırça gibi yeleleri olan birkaç at...</span></p>

    <p class="duz" xml:lang="tr"><span class="duz">Tamamen savunmasız bir manzara.</span></p>

    <p class="duz" xml:lang="tr"><span class="duz">Ve mutlak bir sessizlik.</span></p>

    <p class="duz" xml:lang="tr"><span class="duz">Köpek yoktu. Nöbetçi de. Herhangi bir tehdit edici unsur da. Jeanne, gözleriyle iniş pistini arıyordu. Sağ tarafta, okaliptüslerin arasından pisti gördü. Görünürde uçak yoktu. Demek ki amiral ile oğlu burada değildi...</span> <span class="italik">İmkânsız.</span></p>

    <p class="duz" xml:lang="tr"><span class="duz">Yabani otların yerini şimdi, yeni biçilmiş çimenli bir arazi almıştı. Jeanne binaların arasındaki villayı gördü. Kireç beyazı büyük duvarlar, sac çatılar... Jeanne, başını onaylarcasına sallayan Féraud’ya döndü. Oraya varmışlardı. Sonunda,</span> <span class="italik">başarmışlardı</span><span class="duz">...</span></p>

    <p class="duz" xml:lang="tr"><span class="duz">Jeanne son bir kez daha çevresine bakındı. Ne bir kuş cıvıltısı, ne de bir böcek vızıltısı duyuluyordu.</span> <span class="italik">Estancia</span><span class="duz">’nın bu ıssızlığı insanın üstünde ezici bir etki yaratıyordu. Her şey, çok yakındaki bir tehlike sebebiyle donup kalmış gibiydi...</span></p>

    <p class="duz" xml:lang="tr"><span class="duz">Basamakları tırmandı. Bir sineklikle korunan kapıyı açtı: Kilitli değildi. Büyük ve zengin bir çiftliğin tipik salonuyla karşılaştı. Zeminde seramik karolar. Ahşap çerçeveli büyük ve yüksek bir şömine. Duvarlara asılı timsah ve geyik derileri. Bir köşeye konulmuş geniş ekran televizyon, üzerinde kumanda aletlerinin bulunduğu koyu renk bir ahşap sehpa ve sehpanın çevresine yerleştirilmiş koltuklar ile bir kanepe. Bundan daha sıradan ne olabilirdi. Kentauros’un inini bu şekilde hayal etmemişti.</span></p>

    <p class="duz" xml:lang="tr"><span class="duz">Koridora doğru yöneldiler. Jeanne bir ayna gördü. Aynaya yansıyan görüntünün kendisi olduğuna inanamadı, ama oydu. Haki renkli giysilerin içinde bir iskelet. Gözlerinin çevresinde mor halkalar belirmiş ve avurtları çökmüş gri bir yüz. Tuhaf bir şekilde kendini tüm tehlikelerden uzak, sadece yorgun hisseden Jeanne, gömülmesi ertelenmiş bir kadavradan başka bir şey değildi.</span></p>

    <p class="duz" xml:lang="tr"><span class="duz">Féraud onu koridorda geçti. Jeanne peşinden gitti. Her adımda içini tuhaf bir duygu kaplıyordu. Yolunda gitmeyen bir şeyler vardı. Her şey çok kolay olmuştu. Féraud durdu. Jeanne eşikte ona yetişti.</span></p>

    <p class="duz" xml:lang="tr"><span class="duz">Alfonso Palin’in çalışma odası.</span></p>

    <p class="duz" xml:lang="tr"><span class="duz">Jeanne Féraud’nun yanından geçti ve içeri girdi. Beyaz sıvalı duvarlar. Cilalı meşeden yer döşemesi. Kastilya tarzı mobilyalar. Taş bir şömineyle açı oluşturacak şekilde verevine yerleştirilmiş bir çalışma masası... Pencereler dışarıdaki çitlere bakıyordu. Sabah güneşi bütün şiddetiyle odayı dolduruyor, insanda kahvaltı yapma arzusu doğuruyor, umut verici bir günü müjdeliyor, atla gezinti yapma isteği uyandırıyordu...</span></p>

    <p class="duz" xml:lang="tr"><span class="duz">Klima son hızında çalışıyordu. İnsanın kemiklerini donduracak kadar. Jeanne biraz daha ilerledi. Bir ayrıntı onu allak bullak etti. Duvar boyunca uzanan raflarda, çerçeve içine yerleştirilmiş çok sayıda fotoğraf vardı. Bir baba ile oğlunu bir arada –ya da yalnızca oğlunu– gösteren fotoğrafları seçebiliyordu.</span></p>

    <p class="duz" xml:lang="tr"><span class="duz">Artık nefes alamıyordu, göğsü sıkışmıştı.</span></p>

    <p class="duz" xml:lang="tr"><span class="duz">Tüm hikâyenin bu fotoğraflarda olduğunu anlıyordu.</span></p>

    <p class="duz" xml:lang="tr"><span class="duz">Alfonso Palin ve Joachim.</span></p>

    <p class="duz" xml:lang="tr"><span class="duz">Kentauros ve gayrimeşru oğlu.</span></p>

    <p class="duz" xml:lang="tr"><span class="duz">Bir adım daha attı ve bir çerçeveyi aldı.</span></p>

    <p class="duz" xml:lang="tr"><span class="duz">İşte o zaman gerçeği anladı.</span></p>

    <p class="duz" xml:lang="tr"><span class="duz">Kuşku götürmez bir hakikati.</span></p>

    <p class="duz" xml:lang="tr"><span class="duz">Yine de, bu hiç aklına gelmemişti.</span></p>

    <p class="duz" xml:lang="tr"><span class="duz">Arkasında, Joachim’in sesini duydu.</span></p>

    <p class="duz" xml:lang="tr"><span class="duz">Ona şarkı söylüyordu:</span></p>

    <p class="italik" xml:lang="tr"><span class="italik">– ... se irán contigo / Me olvidarás, me olvidarás / Junto a lo estación lloraré igual que un niño / Porque te vas, porque te vas...</span></p>

    <p class="duz" xml:lang="tr"><span class="duz">Anlaşılmaz, insanüstü bir sakinlikle Jeanne, baba ile oğlunun fotoğrafını yerine bıraktı. Arkasını dönmeden.</span></p>

    <p class="duz" xml:lang="tr"><span class="duz">Alfonso Palin, pürtüklü sesiyle İspanyolca konuştu.</span></p>

    <p class="duz" xml:lang="tr"><span class="duz">– Sus, Joachim. Jeanne’ın gerçeği bilmesi gerekiyor.</span></p>

    <p class="duz" xml:lang="tr"><span class="duz">Jeanne yumruklarını sıktı ve arkasına döndü.</span></p>

    <p class="duz" xml:lang="tr"><span class="duz">Karşısında kimse yoktu.</span></p>

    <p class="duz" xml:lang="tr"><span class="duz">Antoine Féraud’nun dışında kimse.</span></p>

    <p class="duz" xml:lang="tr"><span class="duz">Antoine Féraud da, tüm rafları kaplayan fotoğraflardaki, kâh polo kıyafeti, kâh okul üniforması giymiş, kâh bir yelkenlide, kâh kayak elbiseleri içinde poz veren yeniyetmeydi...</span></p>

    <p class="duz" xml:lang="tr"><span class="duz">Veya babasının kucağındaki yeniyetme.</span></p>
  </div>
</body>
</html>