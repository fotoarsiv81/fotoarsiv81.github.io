<html xmlns="http://www.w3.org/1999/xhtml">
<head>
  <title>30.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x30">
    <h1 class="bolum-ismi" id="toc-anchor" xml:lang="tr"><span class="bolum-ismi">30</span></h1>

    <p class="duz" xml:lang="tr"><span class="duz">Jeanne aniden, huzursuz bir şekilde uyandı.</span></p>

    <p class="duz" xml:lang="tr"><span class="duz">Gecenin ilk bölümünü heyecanını yatıştırmakla geçirmişti. İkinci bölümünü ise Féraud’dan çaldığı dosyaları incelemekle. Hiçbir şey bulamamıştı. Sıradan sinir hastaları. Babadan ve katil oğlundan en ufak bir iz yoktu. Gecenin üçüncü bölümünü, yani birkaç saati, uyku ilaçları yutup –her zaman olduğu gibi– uyuyarak geçirmişti.</span></p>

    <p class="duz" xml:lang="tr"><span class="duz">Sonuç kâbuslarla bölünen bir uyku olmuştu. Gollum oradaydı. İlk rüyalarında. François Taine’in evinde, asma katta, alevlerin arasındaydı. Jeanne bağırmaya çalışıyordu, ama alevler boğazını acıtıyordu. Sonra çocuk-canavar parçalanmış bir kapıdan fırlıyordu. Bu kez Féraud’nun evindeydi. Jeanne bir aynaya doğru koşuyordu, ama kaçmaya muvaffak olamıyordu. Çocuk onun arkasında duruyordu. Ve tam önünde, aynada yansıması görülüyordu. Hiç kımıldamıyordu, çıplak, kapkara. Mırıldanıyordu. Kısa ve kesik kesik cümlelerle yinelenen sözler. Yere sabitlenmiş gözleri titriyordu. Jeanne hâlâ kaçıyordu, ama uzaklaşamıyordu, donuk tenli, çarpık elli, duvara yansıyan gölgesi Lübnan sedirini andıran gür saçlı bu çocuğa acıyordu...</span></p>

    <p class="duz" xml:lang="tr"><span class="duz">Uyanmış, yeniden uyumuştu.</span></p>

    <p class="duz" xml:lang="tr"><span class="duz">Sonra yeniden uyanmış, yeniden uyumuştu...</span></p>

    <p class="duz" xml:lang="tr"><span class="duz">Sokak kapısının çaldığını fark etti. Hiç düşünmeden kalktı. Salonu geçti. Üzerinde Calvin Klein bir pijama altı ve soluk renkli bir tişört olduğunu fark etti. Tam da birinin karşısına çıkacak kıyafet, diye düşündü. Güneş evin içindeydi. Yumuşak, ancak sıcaklık vaat eden bir güneş.</span></p>

    <p class="duz" xml:lang="tr"><span class="duz">Kapı yeniden çalındı. Ayağı yere saçılmış dosyalara takıldı. Bu temas ona Féraud’nun muayenehanesini hatırlattı. Katilden kurtulmuştu. Hayatta kalmıştı. Şimdi her saniye gizemli bir heyecanla, belli belirsiz bir minnetle berraklaşıyordu.</span></p>

    <p class="duz" xml:lang="tr"><span class="duz">Kapı hâlâ çalınıyordu.</span></p>

    <p class="duz" xml:lang="tr"><span class="duz">Kapıyı açtı. Göz deliğinden bakmaya fırsat olmamıştı. Zinciri yuvasına yerleştirmeye de.</span></p>

    <p class="duz" xml:lang="tr"><span class="duz">Eşikte duran adam tanımadığı biriydi. Ellili yaşlardaydı. Alabros kesilmiş gri saçlar. Siyah deri bir ceket. Yüzünün tam ortasında gümüş rengi bir bıyık.</span></p>

    <p class="duz" xml:lang="tr"><span class="duz">En şaşırtıcı şey adamın ellerindeydi.</span></p>

    <p class="duz" xml:lang="tr"><span class="duz">Bir çiçek buketi.</span></p>

    <p class="duz" xml:lang="tr"><span class="duz">– Bayan Korowa?</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">– Ben Kumandan Cormier. Daha önce karşılaşmıştık.</span></p>

    <p class="duz" xml:lang="tr"><span class="duz">– Sanmıyorum, hayır.</span></p>

    <p class="duz" xml:lang="tr"><span class="duz">Adam eğildi, eski usul.</span></p>

    <p class="duz" xml:lang="tr"><span class="duz">– Önceki akşam. Alevler içindeki bir binada. Hepimizde kasklar vardı. Siz olmasaydınız dört kat aşağı düşmem kaçınılmazdı. IX. Bölge itfaiye müdürüyüm.</span></p>

    <p class="duz" xml:lang="tr"><span class="duz">Jeanne kafasını salladı, hatırlıyordu. Duman içindeki merdiven boşluğu. Kor haline gelmiş sahanlık. Geri geri boşluğa doğru giden itfaiyeci. O kaos içinde bir insanın hayatını kurtarmış olduğunu neredeyse unutmuştu.</span></p>

    <p class="duz" xml:lang="tr"><span class="duz">– Bir refleksti, dedi yaptığı şeyi önemsiz göstermek için.</span></p>

    <p class="duz" xml:lang="tr"><span class="duz">– Çok başarılıydı.</span></p>

    <p class="duz" xml:lang="tr"><span class="duz">– İçeri buyurun.</span></p>

    <p class="duz" xml:lang="tr"><span class="duz">Jeanne, adamın samimiyeti karşısında şaşırmıştı. Uyku ilaçlarından kafası davul gibiydi. Geceki kâbusun kırıntıları hâlâ ruhunu acıtıyordu. Evin içi darmadağındı. Uyku kokuyordu. Havasızdı. Sadece güneş ışığı durumu biraz kurtarıyordu.</span></p>

    <p class="duz" xml:lang="tr"><span class="duz">– Kahve alır mıydınız? diye öylesine sordu Jeanne.</span></p>

    <p class="duz" xml:lang="tr"><span class="duz">– Teşekkür ederim. Sizi rahatsız etmek istemiyorum. Buraya sadece size teşekkür etmeye geldim, dedikten sonra buketi uzattı. Basit ama...</span></p>

    <p class="duz" xml:lang="tr"><span class="duz">– Oturun, dedi Jeanne çiçekleri alırken. Onları mutfağa bırakayım.</span></p>

    <p class="duz" xml:lang="tr"><span class="duz">Geri döndüğünde adam hâlâ ayaktaydı, ellerini arkasında kavuşturmuş, pencerenin önünde duruyordu. Kısa boyluydu. Tıknazdı. Göreve her an hazır bir tip. Tüm varlığından bir güç, güven, otorite yayılıyordu.</span></p>

    <p class="duz" xml:lang="tr"><span class="duz">– Adresimi nasıl buldunuz? Henüz ifademi vermemiştim.</span></p>

    <p class="duz" xml:lang="tr"><span class="duz">İtfaiyeci ona doğru döndü. Gözleri beyaz ışıkta parlayan metalleri andırıyordu.</span></p>

    <p class="duz" xml:lang="tr"><span class="duz">– Hastane kayıtlarınızdan.</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">Kahve kokusu salonu doldurmaya başlamıştı. Jeanne bu uzmanın evine gelmesini bir fırsat olarak gördü.</span></p>

    <p class="duz" xml:lang="tr"><span class="duz">– Şu yangın hakkında ne düşünüyorsunuz?</span></p>

    <p class="duz" xml:lang="tr"><span class="duz">– Açıkçası, pek fazla bir şey yok. Yangının kasten çıkarıldığı anlaşılıyor. Ama bu konuda ben bir uzman değilim. Kesin olarak söyleyebileceğim tek şey var, yangının çıkış noktası beşinci kat. Arkadaşınızın katı...</span></p>

    <p class="duz" xml:lang="tr"><span class="duz">– Beni siz mi dışarı çıkardınız?</span></p>

    <p class="duz" xml:lang="tr"><span class="duz">– Ben ve adamlarım, evet.</span></p>

    <p class="duz" xml:lang="tr"><span class="duz">– Dairenin içinde, şüpheli bir şey görmediniz mi?</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– Bir siluet. Kaçan bir adam.</span></p>

    <p class="duz" xml:lang="tr"><span class="duz">– Hayır. Gerekli donanım olmadan, yukarıda, canlı biri olup olmadığını görebilmem olanaksızdı.</span></p>

    <p class="duz" xml:lang="tr"><span class="duz">Canavar Jeanne’ın gözünde yeniden canlandı. Çıplak. Kapkara. Eğri büğrü. Acaba reçine mi kaplıydı?</span></p>

    <p class="duz" xml:lang="tr"><span class="duz">– Size göre, bazı maddeler insanı alevlerden koruyabilir mi?</span></p>

    <p class="duz" xml:lang="tr"><span class="duz">– Bu alanda, özellikle film sanayiinde bayağı ilerlemeler kaydedildi. Bir sürü yeni ürün var. Ama bu konuda da uzman değilim.</span></p>

    <p class="duz" xml:lang="tr"><span class="duz">Jeanne düşündü. Belki bir iz bulunabilirdi. Cormier sanki onun aklından geçeni okumuştu:</span></p>

    <p class="duz" xml:lang="tr"><span class="duz">– Bu konuda bilgi toplamamı ister misiniz?</span></p>

    <p class="duz" xml:lang="tr"><span class="duz">Jeanne kabul etti. Cep numarasını bir kartvizite yazdı. İtfaiyeci kartı cebine attı. Elleri iri ve güçlüydü. Geçen her saniyede uyandırdığı güven duygusu biraz daha artıyordu. Bir sonraki yangında kimi çağıracağını biliyordu. Adam, Jeanne’a “Hoşça kalın” dedi ve binanın dar koridorunda iri bedeniyle gözden kayboldu.</span></p>

    <p class="duz" xml:lang="tr"><span class="duz">Saat 10’du. Kahve. Effexor. Güneşli sabah, tatil günlerini andırıyordu. Ve bu ziyaret –alabros saçlı bir Noel Baba– hayra alametti. Telefon etti. Claire’e bugün işe gelmeyeceğini haber verdi. Yarın da, hatta uzun bir süre işe gelmeyecekti. Zabıt kâtibesi bunalmış gibiydi.</span></p>

    <p class="duz" xml:lang="tr"><span class="duz">– Bir mübaşir gelip Timor dosyasını aldı, dedi alçak sesle, sanki onu duyabileceklermiş gibi. Başka bir sorgu yargıcına verilmiş.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Stéphane Reinhardt.</span></p>

    <p class="duz" xml:lang="tr"><span class="duz">Daha kötüsü de olabilirdi. Yine de, bu dosyayı başına o sarmıştı. Çevrilen dümenin sebebini –petrol– bulacaktı. Ve sorumluları ele geçirme imkânını da. Belki. Ama her ne olursa olsun Hatzel’le, yani namı diğer Bretzel’le sıkı bir ekip oluşturacaktı.</span></p>

    <p class="duz" xml:lang="tr"><span class="duz">– Başka?</span></p>

    <p class="duz" xml:lang="tr"><span class="duz">– Telefonlar. Mektuplar. Ne cevap vereceğim?</span></p>

    <p class="duz" xml:lang="tr"><span class="duz">– Başkan’la görüş. Acil davaları başkasına versin.</span></p>

    <p class="duz" xml:lang="tr"><span class="duz">– Ama ben... Benim durumum, ne olacak?</span></p>

    <p class="duz" xml:lang="tr"><span class="duz">– Başkan’la konuşacağım. Üzülme.</span></p>

    <p class="duz" xml:lang="tr"><span class="duz">Jeanne, Claire’e “hoşça kal” dedi ve yeniden arayacağına söz verdi. Telefonu kapatır kapatmaz cep telefonu titreşti.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Reischenbach.</span></p>

    <p class="duz" xml:lang="tr"><span class="duz">– Yeni bir şey mi var?</span></p>

    <p class="duz" xml:lang="tr"><span class="duz">– Taine’in son telefon konuşmalarının listesini aldım.</span></p>

    <p class="duz" xml:lang="tr"><span class="duz">– Bir şey çıktı mı?</span></p>

    <p class="duz" xml:lang="tr"><span class="duz">– İki garip telefon görüşmesi. Biri Nikaragua’yla, pazar saat 17.00’de. Diğeri Arjantin’le, hâlâ peşindeyim.</span></p>

    <p class="duz" xml:lang="tr"><span class="duz">Parçalar yerlerine oturuyordu. Taine’in “inanılmaz keşfi”nin kökleri Orta Amerika ve Güney Amerika’daydı.</span></p>

    <p class="duz" xml:lang="tr"><span class="duz">– Aranan numaraların kime ait olduklarını tespit ettin mi?</span></p>

    <p class="duz" xml:lang="tr"><span class="duz">– Henüz değil. İki numara da kayıtlı değil. Cep telefonu Managua’da. Arjantin’deki ise sabit hat. Üzerinde çalışıyoruz. Gün içinde daha fazlasını öğreniriz.</span></p>

    <p class="duz" xml:lang="tr"><span class="duz">Kısa bir suskunluk oldu, sonra devam etti:</span></p>

    <p class="duz" xml:lang="tr"><span class="duz">– Nikaragua. Senin Antoine Féraud da oraya gitmedi mi? Bu olayla ne alakası var?</span></p>

    <p class="duz" xml:lang="tr"><span class="duz">– O bir psikiyatr. Yamyam katili tedavi ettiğini düşünüyorum. Daha doğrusu babasını.</span></p>

    <p class="duz" xml:lang="tr"><span class="duz">Şaşkınlıktan kaynaklanan bir sessizlik oldu.</span></p>

    <p class="duz" xml:lang="tr"><span class="duz">– Katilin kimliğini biliyor musun?</span></p>

    <p class="duz" xml:lang="tr"><span class="duz">– Hayır. Sadece ismini.</span></p>

    <p class="duz" xml:lang="tr"><span class="duz">– Joachim mi?</span></p>

    <p class="duz" xml:lang="tr"><span class="duz">– Doğru. Bu isimde bir avukat buldun mu?</span></p>

    <p class="duz" xml:lang="tr"><span class="duz">– Hâlâ bulamadım.</span></p>

    <p class="duz" xml:lang="tr"><span class="duz">– Biraz daha ara. Güney Amerika’da faaliyet gösteren Hükümet Dışı Örgütler’le çalışmış.</span></p>

    <p class="duz" xml:lang="tr"><span class="duz">Polis gırtlağını temizledi.</span></p>

    <p class="duz" xml:lang="tr"><span class="duz">– Dinle Jeanne. Sen ve ben, uzaklaştırıldık. Bu işe koşturacak hiç adamım yok ve...</span></p>

    <p class="duz" xml:lang="tr"><span class="duz">– Bugün de elimizden gelenin azamisini yapalım. Başka haber yok mu?</span></p>

    <p class="duz" xml:lang="tr"><span class="duz">– Francesca Tercia cinayetinin duyurulması, her zamanki gibi bir sürü geveze tanığı ve itirafçıyı harekete geçirdi. Elimizde pislik yağmurundan başka bir şey yok.</span></p>

    <p class="duz" xml:lang="tr"><span class="duz">– Ya Frencesca hakkında yapılan soruşturma?</span></p>

    <p class="duz" xml:lang="tr"><span class="duz">– Kalın kafalının tekisin. Tekrar ediyorum iş</span> <span class="italik">stand-by</span> <span class="duz">konumunda. Biz davadan alındık ve...</span></p>

    <p class="duz" xml:lang="tr"><span class="duz">– Müzelerde herhangi bir hırsızlık, soygun olayı? Tarihöncesiyle alakalı bir şey?</span></p>

    <p class="duz" xml:lang="tr"><span class="duz">– Baktırıyorum. Şimdilik bir geri dönüş yok. Ve... (Reischenbach bir şeyler hatırlamış gibiydi) Bekle... Senin için bir şeyim var... (Jeanne kâğıt hışırtıları duydu. Polis, notlarını karıştırıyordu.) İşte. Messaoud bu sabah bana bir not yolladı. Kime haber vereceğini bilmiyormuş... Katilin duvara yazı yazmak için diğer maddelerle karıştırarak kullandığı aşıboyasının analiz sonuçlarını almış. Sonuçta, bu aşıboyası değil, ama... Bekle... (Jeanne yeniden kâğıt hışırtıları duydu.) Urucum’muş.</span></p>

    <p class="duz" xml:lang="tr"><span class="duz">– O nedir?</span></p>

    <p class="duz" xml:lang="tr"><span class="duz">– Brezilya Amazonları’nda bulunan bir bitki. Messaoud bir uzmana danışmış. Orada yerliler bitkinin tohumlarını toz haline getirip, güneşten ve sivrisineklerden korunmak için vücutlarına sürüyorlarmış. İşte bundan dolayı da XVI. yüzyılda Portekizliler bu yerlilere “Kızılderili” demiş.</span></p>

    <p class="duz" xml:lang="tr"><span class="duz">– Bu bitkinin bir gücü var mı? Sembolik bir özelliği?</span></p>

    <p class="duz" xml:lang="tr"><span class="duz">– Bilmiyorum. Messaoud kısa bir bilgi de yollamış. (Polis yeniden aramaya koyuldu. Hışırtılar.) İşte. Beta-karoten bakımından çok zengin. Sakın bana ne olduğunu sorma. Ayrıca oligoelementler de içeriyor: çinko, magnezyum, selezyum... Günümüzde urucum bazı biyolojik ürünlerin bileşiminde kullanılıyor. Deriyi güneşe çıkmaya hazırlayan zımbırtılarda.</span></p>

    <p class="duz" xml:lang="tr"><span class="duz">Jeanne bitkinin tam adını ve botanikteki adını heceletti:</span> <span class="italik">Bixa orellana</span><span class="duz">.</span></p>

    <p class="duz" xml:lang="tr"><span class="duz">– Bu, bize herifin kökeni hakkında bilgi verebilir, dedi polis. En azından hangi bölgelere yolculuk yaptığını öğrenebiliriz.</span></p>

    <p class="duz" xml:lang="tr"><span class="duz">Bu yeni bilgi cinayetlerin genel çevresini iyice pekiştiriyordu. Güney Amerika. Ama geniş bir alandı: Nikaragua’nın Managuası, Arjantin’in Buenos Airesi ve Brezilya’nın Manausu arasında binlerce kilometre vardı...</span></p>

    <p class="duz" xml:lang="tr"><span class="duz">Bu ipuçları gerçek bir gelişme mi, yoksa tıpkı evrendeki gibi asla sona ermeyecek bir genişlemenin yeni patlamaları mıydı? Jeanne bunu bilmiyordu. Ama kesin olan tek bir şey vardı: Yaşlı adam ile oğlu Brezilya kökenli değildi. Bir Portekizlinin aksanını bir İspanyol’unkinden ayırt edebilecek kadar bu ülkeleri tanıyordu. Ve Joachim’in içindeki yaratığa gelince,</span> <span class="italik">Porque te vas</span> <span class="duz">sözcüklerini mükemmel bir İspanyolcayla telaffuz ediyordu.</span></p>

    <p class="duz" xml:lang="tr"><span class="duz">Bu düşünce bile ona, önceki akşam yaşadığı korkuyu hatırlattı. Saçağın üstünde. Nemli bir gece. Ve arkasında, avluda yankılanan o ses:</span> <span class="italik">Todas las promesas de mi amor se irán contigo / Me olvidarás...</span></p>

    <p class="duz" xml:lang="tr"><span class="italik">–</span> <span class="duz">Hey, beni dinliyor musun?</span></p>

    <p class="duz" xml:lang="tr"><span class="duz">– Ne diyordun?</span></p>

    <p class="duz" xml:lang="tr"><span class="duz">– Bu gece, her şeyi durduruyorum, diyordum. Adli polis özel dedektiflik bürosu değil. Senin için yapabileceğim tek bir şey daha var, o da bu ipuçlarını bugün biraz eşelemek ve...</span></p>

    <p class="duz" xml:lang="tr"><span class="duz">– O zaman, yap.</span></p>
  </div>
</body>
</html>