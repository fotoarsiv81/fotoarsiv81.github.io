<html xmlns="http://www.w3.org/1999/xhtml">
<head>
  <title>19.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x19">
    <h1 class="bolum-ismi" id="toc-anchor" xml:lang="tr"><span class="bolum-ismi">19</span></h1>

    <p class="duz" xml:lang="tr"><span class="duz">Montaigne Caddesi’ndeki restorandan çıkınca, otoparktaki arabasına binmedi. Çok sarhoştu. Ayılmak için yürümeyi tercih etti. Champs-Élysées bahçelerine iki adımlık mesafedeydi. Bu, küçük bir hac yolculuğuyla eşdeğerdi...</span></p>

    <p class="duz" xml:lang="tr"><span class="duz">Önceki akşam yürüdükleri yeri buldu. Üzerinden sadece birkaç saat geçmişti ve o an sanki çok uzakta kalmıştı. Veya ulaşılmazdı. Unutulmakta olan bir rüyayı yeniden hatırlamaya çalışmak gibi.</span></p>

    <p class="duz" xml:lang="tr"><span class="duz">Güneşin altında attığı her adımda terleyerek, alkolün etkisinden kurtularak yürümeye devam etti. Concorde Meydanı’na ulaşınca, Champs-Élysées Caddesi’nden karşıya geçti ve ters yönde, Matignon Caddesi’ndeki otoparka doğru yürüdü. Otopark girişinde, Jeanne duraksadı, sonra Champs-Élysées Parkı’na doğru devam etti. Parkın kapısından girdi ve güneşin altında oturdu. Park pisti. Her yerde çöp vardı. Ama sol tarafta, pul pazarı, her cumartesi olduğu gibi bütün heyecanıyla devam ediyordu. Ve sanki bir sırrı, büyüleyici bir mekanizmayı içeriyor gibi görünen, hem ürkütücü hem de çok güzel, koyu yeşil renkli, çocukları cezbeden kukla tiyatrosu.</span></p>

    <p class="duz" xml:lang="tr"><span class="duz">Yeniden rüya âlemine daldı. Daha özgürce. TV yarışmalarındaki gibi varını yoğunu riske attı; genellikle söylemekten kaçındığı birkaç kelimeyi kullandı. Dünyanın en eski, en sıradan ve en çok tüketilmiş kelimeleri:</span> <span class="italik">büyük aşk, hayatımın erkeği, güzel bir hikâye...</span></p>

    <p class="duz" xml:lang="tr"><span class="duz">Tüm bunları Antoine Féraud için kullanmış olmaktan dolayı şaşkındı. En fazla bir saat konuştuğu bir adam. Muayenehanesine “böcekler” yerleştirtip dinlediği bir psikiyatr. Hakkında hiçbir şey bilmediği ve yapacak çok daha önemli işleri varmış gibi görünen bir uzman. Ama bu hız bile hikâyenin bir parçasıydı.</span> <span class="italik">Bir yıldırım aşkı</span><span class="duz">...</span></p>

    <p class="duz" xml:lang="tr"><span class="duz">Bağırışlar onu daldığı rüyadan uyandırdı. Bağırış değildi, hayır. Gülüşmelerdi.</span> <span class="italik">Bir çocuk</span><span class="duz">. Hazine kutusundaki son kelime...</span></p>

    <p class="duz" xml:lang="tr"><span class="duz">Jeanne’ın çok ciddi bir ruh hali vardı, bunu biliyordu; ama hamileliğin neden olduğu fizyolojik değişimlerden bahsedildiğinde, “cildi çok daha güzelleşmiş” veya tam tersine “kıçı büyümüş” gibi ayrıntılardan söz edildiğinde, tüm bunların konuşulmasına bir anlam veremiyordu. Bunlar, olayların görünen yüzleriydi.</span></p>

    <p class="duz" xml:lang="tr"><span class="duz">O, hamile kaldığında kozmosun tutarlı gizemine erişecekti. Varlığının özel anlamını kavramanın yanı sıra evrenin mekanizmasıyla bütünleşecekti. Yaşamla</span> <span class="italik">işbirliği</span> <span class="duz">yapacaktı. Evet. Korkuyla karışık bir esriklikle insanlığın anlamının içine nüfuz etmesini bekliyordu. Ona dünyanın en güzel rolünü vermesi için dölyatağının faaliyetine geçmesini. Bir erkeğin aşkını, güvenini, bağlılığını ona sunmasını bekliyordu; böylece tüm bunları içinde yaşam çekirdeğine dönüştürebilecekti. Bu, döllenmenin özüydü. Bedene dönüşen aşk gibi. Maddeye dönüşen ruh gibi...</span></p>

    <p class="duz" xml:lang="tr"><span class="duz">Güneş kaybolmuştu. Gökyüzü kararmıştı. Yeni bir fırtına geliyordu. Burnunu çekerek ayağa kalktı, ağlamak üzereydi. Şimdi, her şey bir anda yok olmuştu sanki. İmkânsız. Asla ortasını bulamayacaktı. Asla bir erkekle birlikte olamayacaktı. Parçalanmış bir kadındı. Elleri ve ayakları koparılmış bir halde, bir garın otoparkında bulunan ablası gibi, ya da bir önceki gün boğazlanmış, işkence edilmiş ve yenmiş bir şekilde bulunan şu sitogenetikçi kız gibi...</span></p>

    <p class="duz" xml:lang="tr"><span class="duz">Geğirtiyle beraber ağzına acı bir tat geldi. Kusmak üzereydi. Başlayan yağmurla birlikte çalan cep telefonu onu kurtardı. Ceplerini, çantasını karıştırdı, az kalsın telefon kapanacaktı. Titriyordu. Önce aklına Féraud geldi. Sonra Emniyet Müdürlüğü. Cesedini bulmuşlardı. Cesedini...</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Çabuk gel. Bir tane daha.</span></p>

    <p class="duz" xml:lang="tr"><span class="duz">François Taine’in sesi gergin ve heyecanlıydı.</span></p>

    <p class="duz" xml:lang="tr"><span class="duz">– Bir tane daha mı?</span></p>

    <p class="duz" xml:lang="tr"><span class="duz">– Başka bir yamyam cinayeti.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Goncourt’da. Faubourg-du-Temple Sokağı. X. Bölge. Savcı beni aradı. İlk iki soruşturma dosyasıyla benim ilgilendiğimi biliyordu.</span></p>

    <p class="duz" xml:lang="tr"><span class="duz">Jeanne cevap vermedi. Beynindeki dişliler çoktan harekete geçmişti. Gerçek bir şimşek gibi çakmıştı.</span></p>

    <p class="italik" xml:lang="tr"><span class="italik">Sanırım bu gece birini öldürecek. Paris’te, X. Bölge’de</span><span class="duz">...</span></p>

    <p class="duz" xml:lang="tr"><span class="duz">Joachim yamyam katildi.</span></p>

    <p class="duz" xml:lang="tr"><span class="duz">Ya da daha doğrusu içindeki çocuk-adam.</span></p>

    <p class="duz" xml:lang="tr"><span class="duz">Boğazından yükselen çığlığı bastırmayı başararak konuştu:</span></p>

    <p class="duz" xml:lang="tr"><span class="duz">– Bana adresi ver.</span></p>
  </div>
</body>
</html>