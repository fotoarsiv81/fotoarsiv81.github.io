<html xmlns="http://www.w3.org/1999/xhtml">
<head>
  <title>33.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x33">
    <h1 class="bolum-ismi" id="toc-anchor" xml:lang="tr"><span class="bolum-ismi">33</span></h1>

    <p class="duz" xml:lang="tr"><span class="duz">– Taine’in telefon görüşmeleriyle ilgili bir ilerleme var mı?</span></p>

    <p class="duz" xml:lang="tr"><span class="duz">– Bunu daha önce konuşmuştuk sanıyorum.</span></p>

    <p class="duz" xml:lang="tr"><span class="duz">– Rehbere kayıtlı olmayan numaralardan söz etmiştik. Nikaragua ve Arjantin’de kimlerle görüştüğünü saptadın mı?</span></p>

    <p class="duz" xml:lang="tr"><span class="duz">– Sadece Nikaragua’dakini, şimdilik.</span></p>

    <p class="duz" xml:lang="tr"><span class="duz">– Herifin adı ne?</span></p>

    <p class="duz" xml:lang="tr"><span class="duz">– Eduardo Manzarena.</span></p>

    <p class="duz" xml:lang="tr"><span class="duz">Arabasının direksiyonundaki Jeanne cebinden, Nelly’nin ofisinden çaldığı UPS teslim belgesini çıkardı. Onun koliyi gönderen kişi olduğunu biliyordu. Damarlarının karıncalandığını hissetti. Geçen 31 mayısta, Nelly Barjac, Plasma Inc. Laboratuvarı’nın müdürü Manzarena tarafından yollanan bir koliyi almıştı. 8 haziranda da François, hiç kuşkusuz bir hematolog, yani kan hastalıkları ve kan yapıcı organlar konusunda bir uzman olan bu adamı aramıştı.</span></p>

    <p class="duz" xml:lang="tr"><span class="duz">– Hepsi bu kadar değil, diye devam etti Reischenbach. Şu senin psikiyatrın, Antoine Féraud’nun yaptığı görüşmelerin de listesini bir kez daha gözden geçirdim. Sadece pazartesi günü yaptığı son iki telefon görüşmesini değil. Tüm hafta sonu yaptığı görüşmeleri. Pazar günü, saat 17.00’de Nikaragua’yı aramış. Bir cep telefonu. Kimi aramış, tahmin et?</span></p>

    <p class="duz" xml:lang="tr"><span class="duz">– Eduardo Manzarena.</span></p>

    <p class="duz" xml:lang="tr"><span class="duz">– Doğru. Başının çaresine nasıl bakarsın bilmiyorum ama, en sıcak ipucu senin elinde. Ve Managua’ya kadar uzanıyor.</span></p>

    <p class="duz" xml:lang="tr"><span class="duz">Jeanne cevap vermedi. Bir ilişki vardı, evet. Otizm, kromozomlar ve tarihöncesi arasında. Belki de, Nikaragua kaynaklı bir plazma örneğinde bulunan organik, derin bir şeyler...</span></p>

    <p class="duz" xml:lang="tr"><span class="duz">– Ya sen, dedi yeniden Reischenbach, sen ne durumdasın?</span></p>

    <p class="duz" xml:lang="tr"><span class="duz">– Kurbanların patronlarıyla görüştüm. Hélène Garaudy, Bettelheim Enstitüsü. Bernard Pavois, aynı adı taşıyan laboratuvarlar...</span></p>

    <p class="duz" xml:lang="tr"><span class="duz">– Seninle konuştular mı?</span></p>

    <p class="duz" xml:lang="tr"><span class="duz">– Evet. Sorun yok.</span></p>

    <p class="duz" xml:lang="tr"><span class="duz">– Bir yargıcın, böyle paldır küldür gelip sorular sorması onları rahatsız etmedi mi?</span></p>

    <p class="duz" xml:lang="tr"><span class="duz">– Alışıldık uygulamayı bilmiyorlar, tam tersine yardımcı oldular.</span></p>

    <p class="duz" xml:lang="tr"><span class="duz">Polis üsteledi:</span></p>

    <p class="duz" xml:lang="tr"><span class="duz">– Peki senin bu davadan sorumlu olmadığından haberleri var mı?</span></p>

    <p class="duz" xml:lang="tr"><span class="duz">– Unvana saygı gösteriyorlar.</span></p>

    <p class="duz" xml:lang="tr"><span class="duz">– Tam olarak neyin peşindesin?</span></p>

    <p class="duz" xml:lang="tr"><span class="duz">– Bu akşam bu konuda daha fazla şey öğrenmiş olacağım.</span></p>

    <p class="duz" xml:lang="tr"><span class="duz">– Saat 17.00 Jeanne. Fazla zamanın kalmadı.</span></p>

    <p class="duz" xml:lang="tr"><span class="duz">– Bu senin için de geçerli. Üç kızın gündelik hayatlarını eşeledin mi?</span></p>

    <p class="duz" xml:lang="tr"><span class="duz">– Evet. Bir şey yok. Yollarının kesişmesini sağlayacak ne ortak bir mekân, ne de ortak bir isim...</span></p>

    <p class="duz" xml:lang="tr"><span class="duz">– Tarihöncesi müzelerinde meydana gelmiş herhangi bir hırsızlık veya vandallık olayı?</span></p>

    <p class="duz" xml:lang="tr"><span class="duz">– Araştırttım.</span> <span class="italik">Nada</span><span class="duz">.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">– Ya olay yeri araştırma tarafında? Adli Tıp Enstitüsü’nde? Yeni bir gelişme var mı?</span></p>

    <p class="duz" xml:lang="tr"><span class="duz">– Varsa bile, onları arayacak olan ben değilim.</span></p>

    <p class="duz" xml:lang="tr"><span class="duz">– Dava kime verilmiş, biliyor musun?</span></p>

    <p class="duz" xml:lang="tr"><span class="duz">– Hayır. Herhangi bir isim öğrenir öğrenmez seni ararım.</span></p>

    <p class="duz" xml:lang="tr"><span class="duz">– Onlardan uzak durmam için mi?</span></p>

    <p class="duz" xml:lang="tr"><span class="duz">– Düşmanlarının kimler olduğunu öğrenmen için.</span></p>

    <p class="duz" xml:lang="tr"><span class="duz">Jeanne daha ciddi bir tonda konuştu:</span></p>

    <p class="duz" xml:lang="tr"><span class="duz">– Bu Eduardo Manzarena’nın kim olduğunu öğren. Managua’daki Plasma Inc. şirketinin faaliyet alanlarını araştır. Ve Taine’in Arjantin’de aradığı şu diğer herifin adını da öğren.</span></p>

    <p class="duz" xml:lang="tr"><span class="duz">– Jeanne, bu akşam her şeyi durduruyorum.</span></p>

    <p class="duz" xml:lang="tr"><span class="duz">– Tamam. Gece telefonlaşırız.</span></p>

    <p class="duz" xml:lang="tr"><span class="duz">Porte de La Chapelle görünmüştü. Çevre yolundan ayrıldı ve Chapelle Sokağı’na girdi. Otizmi araştırmıştı. Genetiği de. Geriye tarihöncesi kalıyordu. Isabelle Vioti’nin atölyesine doğru ilerledi.</span></p>

    <p class="duz" xml:lang="tr"><span class="duz">Hava metrosu hattına ulaşınca, sağa, Chapelle Bulvarı’na, ardından sola, Maubeuge Sokağı’na döndü, Magenta Bulvarı’na varana kadar devam etti. République Meydanı’na doğru yol almaya başladı, ama oraya varmadan önce, dosdoğru yukarı, Faubourg-du-Temple Sokağı’na çıkmak için Lancry Sokağı’na girdi. Küçük arabasının içi fırın gibi ısınmıştı. Kliması artık çalışmıyordu –zaten bir gün doğru dürüst çalıştığını hatırlamıyordu. Jeanne kendi terinde boğulacağı hissine kapıldı.</span></p>

    <p class="duz" xml:lang="tr"><span class="duz">Cep telefonu çaldığında 111 numaranın önünde durmak üzereydi.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">– Kumandan Cormier.</span></p>

    <p class="duz" xml:lang="tr"><span class="duz">Jeanne cevap vermedi. Bir an bu isim ona bir şey ifade etmedi.</span></p>

    <p class="duz" xml:lang="tr"><span class="duz">– Size bu sabah çiçek getirmiştim.</span></p>

    <p class="duz" xml:lang="tr"><span class="duz">– Ah, evet, tabii...</span></p>

    <p class="duz" xml:lang="tr"><span class="duz">– İnsanları alevlerden koruyabilecek maddelerle ilgili araştırmalar yaptım. Film sektörüyle temasa geçtim. Dublörler, uzmanlar. Bu sabah biraz bilgi topladım. İnsanı alevlerden koruyabilecek herhangi bir ürün yok. Çıplak bir vücudun hiçbir tehlike olmadan alevlerin arasına girmesini sağlayacak bir madde de.</span></p>

    <p class="duz" xml:lang="tr"><span class="duz">– Bu konuda kuşkum vardı. Teşekkür ederim. Ben...</span></p>

    <p class="duz" xml:lang="tr"><span class="duz">Asma katta François Taine’le dövüşen, alevler içindeki çıplak adam. Herhangi bir acı hissetmeden yanmakta olan bir canavar. Yoksa hayal mi görmüştü?</span></p>

    <p class="duz" xml:lang="tr"><span class="duz">– Her şey yolunda mı? diye sordu itfaiyeci. İyi misiniz?</span></p>

    <p class="duz" xml:lang="tr"><span class="duz">– İyiyim, her şey yolunda. Çiçekler için tekrar teşekkürler.</span></p>

    <p class="duz" xml:lang="tr"><span class="duz">– Asıl ben teşekkür ederim.</span></p>

    <p class="duz" xml:lang="tr"><span class="duz">Jeanne arabasından çıktı ve titrediğini fark etti. Sinirleri bir arpın telleri gibiydi, kopma noktasına gelmişti.</span></p>

    <p class="duz" xml:lang="tr"><span class="duz">Binalar ve avlular arasında bir süre kararsızlık yaşadıktan sonra, bambu ekili alanın arkasındaki atölyeyi buldu. Atölyede büyük bir hareketlilik vardı. Isabelle Vioti’nin, beyaz önlüklü yardımcıları heykelleri iki tekerlekli arabalarla taşıyorlardı. Büstleri, kafaları taşıyan başkaları da vardı. Jeanne kalabalığın içinde patroniçenin kırmızı saçlarını fark etti.</span></p>

    <p class="duz" xml:lang="tr"><span class="duz">– Taşınıyor musunuz?</span></p>

    <p class="duz" xml:lang="tr"><span class="duz">Jeanne eşikten içeri girmişti –kapı açıktı. Isabelle Vioti onu hemen tanıdı. Ellerini önlüğüne kurulayarak ona doğru yaklaştı, gülümsüyordu.</span></p>

    <p class="duz" xml:lang="tr"><span class="duz">– Atölyede değişiklik yapmaya karar verdik. Bazı şeyleri silmeye çalışıyoruz, anlayacağınız... Mekânın ruhunu değiştirmek için.</span></p>

    <p class="duz" xml:lang="tr"><span class="duz">– Anlıyorum.</span></p>

    <p class="duz" xml:lang="tr"><span class="duz">– Francesca’nın cenaze töreni bugündü. Polisten kimse gelmedi. Beni arayan da olmadı. Bu normal mi? Katili buldunuz mu?</span></p>

    <p class="duz" xml:lang="tr"><span class="duz">– Daha çok tam tersi.</span></p>

    <p class="duz" xml:lang="tr"><span class="duz">– Tersi mi?</span></p>

    <p class="duz" xml:lang="tr"><span class="duz">Jeanne bu basit kelime oyunundan pişman olmuştu. Ne zamanı, ne de yeriydi. Aniden ciddileşerek devam etti:</span></p>

    <p class="duz" xml:lang="tr"><span class="duz">– Gazeteleri okumadınız mı?</span></p>

    <p class="duz" xml:lang="tr"><span class="duz">– Bugün okumadım, hayır.</span></p>

    <p class="duz" xml:lang="tr"><span class="duz">– Davadan sorumlu olan yargıç. Son gelişimizde benimle birlikte olan. Öldü. Bir yangında. Kuşkusuz, kadınların katili onu da öldürdü.</span></p>

    <p class="duz" xml:lang="tr"><span class="duz">Isabelle Vioti’nin rengi bir anda attı. Saçlarının çarpıcı rengiyle oluşan kontrast, Klimt’in bir tablosundaki karşıtlığı andırıyordu. Beyaz ile kırmızının kontrastı.</span></p>

    <p class="duz" xml:lang="tr"><span class="duz">– Siz... Siz tehlikede olduğumuzu mu düşünüyorsunuz? Yani burada, demek istiyorum.</span></p>

    <p class="duz" xml:lang="tr"><span class="duz">– Hayır. Kesinlikle. Birkaç dakika konuşabilir miyiz?</span></p>

    <p class="duz" xml:lang="tr"><span class="duz">Kadın, huzursuzluğunu belli etmemek için gözle görünür bir çaba sarf ediyordu.</span></p>

    <p class="duz" xml:lang="tr"><span class="duz">– Böyle buyurun.</span></p>

    <p class="duz" xml:lang="tr"><span class="duz">Uzun, siyah bir masanın bulunduğu sergi salonuna geçtiler. Heykeller hâlâ yerlerinde duruyordu.</span></p>

    <p class="duz" xml:lang="tr"><span class="duz">– Oturun. Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Bazı bilgilere ihtiyacım var, dedi Jeanne lake masaya otururken.</span></p>

    <p class="duz" xml:lang="tr"><span class="duz">– İşimizle mi ilgili?</span></p>

    <p class="duz" xml:lang="tr"><span class="duz">– İnsan türünün evrimi hakkında.</span></p>

    <p class="duz" xml:lang="tr"><span class="duz">Isabelle Vioti hâlâ ayakta duruyordu, şaşırmış gibiydi.</span></p>

    <p class="duz" xml:lang="tr"><span class="duz">– Bunun soruşturmanız açısından bir önemi mi var?</span></p>

    <p class="duz" xml:lang="tr"><span class="duz">– Şimdilik karanlıkta el yordamıyla ilerliyorum.</span></p>

    <p class="duz" xml:lang="tr"><span class="duz">– Milyonlarca yıllık bir evrimden söz ediyorsunuz... Bunun için bütün gece...</span></p>

    <p class="duz" xml:lang="tr"><span class="duz">– Bana bir özet geçin.</span></p>

    <p class="duz" xml:lang="tr"><span class="duz">Kadın ellerini ceplerine soktu –üzerinde kil lekeleri olan beyaz bir önlük vardı. Kararsız gibi görünüyordu. Geçen birkaç saniyenin ardından sordu:</span></p>

    <p class="duz" xml:lang="tr"><span class="duz">– Bir çay ister misiniz?</span></p>

    <p class="duz" xml:lang="tr"><span class="duz">– Zahmet etmeyin.</span></p>

    <p class="duz" xml:lang="tr"><span class="duz">– Hiç zahmet olmaz. Bir termosta, sürekli olarak sıcak su bulundururum.</span></p>

    <p class="duz" xml:lang="tr"><span class="duz">– Peki. Koyu ve şekersiz.</span></p>

    <p class="duz" xml:lang="tr"><span class="duz">Isabelle Vioti birkaç saniyeliğine gözden kayboldu. Dumanı tüten iki fincanla geri döndü ve konuşmaya başladı. Arkasında, tarihöncesi döneme ait yaratıklar hem öğrenci hem de davanın ana konusu olarak sanki onları dinliyordu:</span></p>

    <p class="duz" xml:lang="tr"><span class="duz">– Genel olarak, 6 ila 8 milyon yıl önce, insanın genetik açıdan maymundan farklılaştığı düşünülüyor. O dönemde, Doğu Afrika’da, Afrika kıtasını boydan boya kat eden uzun bir çatlak oluştu. Rift çatlağı. Bu olay, bizim kaderimizi belirleyen ekolojik bir kopmaya yol açtı. Bir tarafta nemli ormanlar varlığını sürdürürken, maymunlar da maymun olarak kaldı. Diğer tarafta topraklar kurudu ve savanaların oluşmasına sebep oldu. Bu yeni koşullar gereği maymunlar vahşi hayvanları görebilmek için arka ayakları üzerinde doğruldular. Böylece iki ayaklılığa ilk adımı attılar ve insanın atası olan –ki en bilinen örneği Lucy’dir–</span> <span class="italik">Australopithecus</span><span class="duz">’a dönüştüler. Adını duymuşsunuzdur. Bu kadın 3,3 milyon yıl öncesine aittir. Ama bir sorun vardı.</span></p>

    <p class="duz" xml:lang="tr"><span class="duz">– Neydi?</span></p>

    <p class="duz" xml:lang="tr"><span class="duz">– O.</span></p>

    <p class="duz" xml:lang="tr"><span class="duz">Isabelle Vioti elini, boyu tam bir metre olan, siyahımsı bir yaratığın üstüne koymuştu. Her şeyiyle bir maymuna benzeyen, ancak ayakları üzerinde dik durabilen bir yaratık.</span></p>

    <p class="duz" xml:lang="tr"><span class="duz">– Toumaï. 2001 yılında bulundu. 7 milyon yıl öncesine ait. Rift çatlağının oluşmasından önceye. Üstelik Çad’da ortaya çıkarıldı. O halde ekolojik değişimle de herhangi bir ilgisi olamazdı.</span></p>

    <p class="duz" xml:lang="tr"><span class="duz">– Gerçekten de çatlak olayıyla bir bağı yok mu?</span></p>

    <p class="duz" xml:lang="tr"><span class="duz">– Bu da, paleoantropologların uzun süreden beri dile getirdikleri şeyi ispatlıyor. İnsanın ortaya çıkışı, Afrika’nın dört bir yanında eşzamanlı oldu. Bulunan türler iklimle, ortamla, karşılaşılan zorluklarla doğrudan bağlantılıydı... Bir arada yaşayan farklı topluluklar bu koşullara uyum sağladı ve yavaş yavaş insan türüne doğru evrim geçirmeye başladı.</span></p>

    <p class="duz" xml:lang="tr"><span class="duz">–</span> <span class="italik">Australopithecus</span><span class="duz">’lardan sonra ne oldu?</span></p>

    <p class="duz" xml:lang="tr"><span class="duz">–</span> <span class="italik">Homo habilis</span> <span class="duz">ortaya çıktı.</span></p>

    <p class="duz" xml:lang="tr"><span class="duz">Vioti başka bir heykele yöneldi. Daha az kıllı, biraz daha uzun –yaklaşık 1,50 metre. Ama çok daha maymunsu.</span></p>

    <p class="duz" xml:lang="tr"><span class="duz">– En az 2 milyon yıl öncesine ait. Ona bu ad verildi, çünkü taşları, aletleri kullanmaya başlamıştı. Beyni de daha büyüktü. Hepçildi. Henüz avlanmayı bilmiyordu. Daha çok vahşi hayvanların artıklarıyla ve ölü hayvan kalıntılarıyla yetinen bir leş yiyici, her ortama ayak uydurarak, onlarca bireyden oluşan gruplar halinde yaşayan bir tür.</span></p>

    <p class="duz" xml:lang="tr"><span class="duz">– Sonraki aşama?</span></p>

    <p class="duz" xml:lang="tr"><span class="duz">–</span> <span class="italik">Homo erectus</span><span class="duz">. Bir milyon yıl önce ortaya çıktı. Tüm dünyaya dağıldı. On binlerce yıl içinde Yakındoğu’ya, sonra Asya’ya yöneldi.</span></p>

    <p class="duz" xml:lang="tr"><span class="duz">– Bu türe ait heykelleriniz yok mu?</span></p>

    <p class="duz" xml:lang="tr"><span class="duz">– On yıldan beri bir kafatası bekliyorum...</span> <span class="italik">Homo erectus</span><span class="duz">’un çok bilinen iki türü vardır. Bir tarafta yavaş yavaş ortadan yok olan Neandertal insanı ve daha sonra</span> <span class="italik">Homo sapiens sapiens</span><span class="duz">’e dönüşecek olan ve kalıntıları Avrupa ile Ortadoğu’da bulunmuş arkaik</span> <span class="italik">Homo sapiens</span><span class="duz">’ler, yani Cro-Magnonlar. Şu ünlü Cro-Magnonlar. Doğrudan atalarımız...</span></p>

    <p class="duz" xml:lang="tr"><span class="duz">Vioti, kürk giymiş, elinde bir mızrak tutan, daha uzun boylu ve daha yapılı bir yaratığın görülmesi için kenara çekildi. Yarısı uzun saçlarla örtülmüş bir yüzün kaba hatları. Bir hard rock grubunun roadie’si<a class="footnote-link" href="#footnote-231-2" id="footnote-231-2-backlink">[2]</a> olabilecek veya eski tür bir korku filminde çığırından çıkmış bir seri katili oynayabilecek bir adam.</span></p>

    <p class="duz" xml:lang="tr"><span class="duz">– Tautavel insanı. Avrupa</span> <span class="italik">Erectus</span><span class="duz">’u. İskeleti Doğu Pireneler’de bulundu. En az 450 000 yıl öncesine ait. Neandertal insanının alt şubesi. Aslında bir “Neandertal öncesi” insanı... Henüz ateşi bilmiyor. İki yüzlü aletler kullanıyor. Avlanıyor ve vahşi hayvanlardan korunmak için mağaralarda yaşıyor. Bazen yamyam davranışları sergiliyor...</span></p>

    <p class="duz" xml:lang="tr"><span class="duz">Jeanne, katilin, krizler sırasında, bu ilkel yaratıklar gibi davrandığından emindi.</span></p>

    <p class="duz" xml:lang="tr"><span class="duz">– Bir dinleri var mıydı? diye sordu.</span></p>

    <p class="duz" xml:lang="tr"><span class="duz">– Din daha sonra ortaya çıkıyor, mezarlarla birlikte. Bu da yaklaşık 100 000 yıl öncesine dayanıyor. Neandertal insanları ve Cro-Magnonlar doğanın güçlerine saygı gösteriyorlar.</span></p>

    <p class="duz" xml:lang="tr"><span class="duz">Jeanne cinayet mahallerindeki kanla yazılmış yazıları düşündü.</span></p>

    <p class="duz" xml:lang="tr"><span class="duz">– O dönemde mi, mağaraların duvarlarına resimler yapmaya başlıyorlar?</span></p>

    <p class="duz" xml:lang="tr"><span class="duz">– Hayır. Neandertal insanı, fresk sanatını hiç bilmedi. Yaklaşık 30 000 yıl önce de ortadan yok oldu. Bu süre içinde de Cro-Magnon insanı gelişmeye başladı. Ve onunla birlikte de mağara resimleri.</span></p>

    <p class="duz" xml:lang="tr"><span class="duz">– Cosquer ve Lascaux’daki mağara resimleri de o döneme mi ait?</span></p>

    <p class="duz" xml:lang="tr"><span class="duz">– Hepsi o çağda yapılmış, evet.</span></p>

    <p class="duz" xml:lang="tr"><span class="duz">– Bana bu freskler hakkında ne söyleyebilirsiniz?</span></p>

    <p class="duz" xml:lang="tr"><span class="duz">– Bu benim uzmanlığım değil. Eğer isterseniz, size bir uzmanın telefonunu verebilirim. Bir dostum.</span></p>

    <p class="duz" xml:lang="tr"><span class="duz">Isabelle Vioti, Sioux yerlilerini andıran, hayvan postlarına bürünmüş bir grup insana doğru yöneldi.</span></p>

    <p class="duz" xml:lang="tr"><span class="duz">– İşte Cro-Magnonlar.</span></p>

    <p class="duz" xml:lang="tr"><span class="duz">İlk gördüğünde olduğu gibi Jeanne bu kez de şaşırmıştı: Arkaik insanları, hep hayvan postlarına bürünmüş, mağaralarda yaşayan yarı insan, yarı maymun yaratıklar olarak hayal etmişti. Aslında daha çok, Western filmlerinde gördüğümüz Kuzey Amerika yerlilerine benziyorlardı. Siyah uzun saçlar, deri tunik ve pantolonlar, sofistike takılar ve aletler.</span></p>

    <p class="duz" xml:lang="tr"><span class="duz">– Onlar avcı-toplayıcı göçebelerdi. Taşları yontmada, terzilikte ve kürkçülükte uzmanlaşmışlardı... Uygarlık gelişiyor...</span></p>

    <p class="duz" xml:lang="tr"><span class="duz">– Kabileler arasında çatışma var mıydı?</span></p>

    <p class="duz" xml:lang="tr"><span class="duz">– Hayır. Daha çok hayatta kalmaya çalışıyorlardı. Hatta gruplar arasında yardımlaşma olduğu bile düşünülüyor. Her ne olursa olsun, endogaminin önüne geçmek için farklı klanlar arasında evlilikler yapılıyor.</span></p>

    <p class="duz" xml:lang="tr"><span class="duz">Jeanne, dünyanın en eski kurallarından biri olan ensest yasağı hakkında soru sormayı düşündü, ama şu anda gereği yoktu. Zaten tüm bu konuşmalar, cinayetler ve katil hakkında pek fazla bir ipucu vermiyordu. Katil, şu veya bu döneme ait ritüellerden, işaretlerden etkilenmiş olabilirdi, ama bir tutarlılığı yoktu. Jeanne bir sonuca vardı: Katilin ciddi bir antropoloji kültürü yoktu. Sadece kitaplardan, müzelerden rasgele edindiği hayal ürünleri...</span></p>

    <p class="duz" xml:lang="tr"><span class="duz">– Sonra, diye devam etti Vioti, neolitik devrim gerçekleşiyor. Yaklaşık 10 000 yıl önce. Hava yeniden ısınıyor. Hayvan sürülerinin yaşadığı stepler, ormanlık alanlara dönüşüyor. Mamutlar yok oluyor. Rengeyikleri, misk öküzleri kuzeye doğru hareketleniyor. Ve insan, birkaç bin yıl içinde, hayvancılığı ve tarımı öğreniyor. İşte o dönemde insanlar arasında şiddet olayları görülmeye başlıyor. Her kabile komşusunun rezervlerine göz dikiyor. Tahıl stokları. Sürüler... Jean-Jacques Rousseau haklıydı: Şiddet mülkiyetle birlikte ortaya çıkıyor. Bir süre sonra maden devrimi oluyor. Tunç, sonra demir. Dinler gelişmeye başlıyor. Yazı bulunuyor. Böylece tarihöncesinden İlkçağ’a geçiliyor...</span></p>

    <p class="duz" xml:lang="tr"><span class="duz">Jeanne düşündü. Bu konuşmalardan ne beklediğini fazla bilmiyordu, ama şu ana kadar da herhangi bir ışık yanmamıştı. Ne katilin davranışını aydınlatacak bir şey. Ne de tarihöncesi ile katilin diğer iki saplantısı –otizm ve genetik– arasında bir ilişki kurmayı sağlayacak bir ipucu.</span></p>

    <p class="duz" xml:lang="tr"><span class="duz">– Açıklamalar için teşekkürler, dedi neredeyse soğumuş çayını içtikten sonra. Size Francesca Tercia hakkında birkaç soru sorabilir miyim?</span></p>

    <p class="duz" xml:lang="tr"><span class="duz">– Elbette, buyurun.</span></p>

    <p class="duz" xml:lang="tr"><span class="duz">– Atölyenizde ne kadar süreden beri çalışıyordu?</span></p>

    <p class="duz" xml:lang="tr"><span class="duz">– İki yıl.</span></p>

    <p class="duz" xml:lang="tr"><span class="duz">– İki alanda eğitim almıştı, değil mi?</span></p>

    <p class="duz" xml:lang="tr"><span class="duz">– Evet. Heykel ve antropoloji.</span></p>

    <p class="duz" xml:lang="tr"><span class="duz">– Onu nasıl işe aldınız?</span></p>

    <p class="duz" xml:lang="tr"><span class="duz">– Barcelona’daki CosmoCaixa Bilimler Müzesi’ne bir heykel yerleştiriyordum. Yanıma gelip dosyasını verdi. Bir saniye bile tereddüt etmedim.</span></p>

    <p class="duz" xml:lang="tr"><span class="duz">– Fransa’da nasıl yaşıyordu? Kendine bir yol seçmiş miydi?</span></p>

    <p class="duz" xml:lang="tr"><span class="duz">Vioti heykelleri gösterdi.</span></p>

    <p class="duz" xml:lang="tr"><span class="duz">– Yolu, onların yoluydu. Toumaï’yle, Neandertal insanlarıyla, Magdalenien insanlarıyla yaşıyordu. Gerçek bir tutkun.</span></p>

    <p class="duz" xml:lang="tr"><span class="duz">– Erkek arkadaşı var mıydı?</span></p>

    <p class="duz" xml:lang="tr"><span class="duz">– Hayır. Tüm hayatı heykeldi. Üstelik sadece burada değil. Evinde, yani Montreuil’deki loftunda da. Daha çağdaş, daha kişisel bir çalışma yürütüyordu.</span></p>

    <p class="duz" xml:lang="tr"><span class="duz">– Bu çalışmalar neyle ilgiliydi?</span></p>

    <p class="duz" xml:lang="tr"><span class="duz">– Oldukça olağandışı. Bizim kalıp tekniklerimizden yararlanıyordu, ama bunları gerçeküstü kişilerin yer aldığı modern sahneler yaratmakta kullanıyordu. Özellikle çocuklar. Gerçekten iç karartıcı şeyler... Ama yavaş yavaş tanınmaya başlamıştı. Bir sergi bile açtı.</span></p>

    <p class="duz" xml:lang="tr"><span class="duz">– Francesca’nın loftunun anahtarları siz de var mı?</span></p>

    <p class="duz" xml:lang="tr"><span class="duz">– Bir çiftini hep burada bırakırdı.</span></p>

    <p class="duz" xml:lang="tr"><span class="duz">– Onları alabilir miyim?</span></p>

    <p class="duz" xml:lang="tr"><span class="duz">Isabelle Vioti tereddüt etti.</span></p>

    <p class="duz" xml:lang="tr"><span class="duz">– Bunu size sorduğum için özür dilerim ama... bir yargıcın gelip bizzat sorular sorması pek alışıldık değil, sanırım?</span></p>

    <p class="duz" xml:lang="tr"><span class="duz">– Kesinlikle alışıldık değil.</span></p>

    <p class="duz" xml:lang="tr"><span class="duz">– Gerçekten dosyadan sorumlu sorgu yargıcı siz misiniz?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Bundan emindim, diye gülümsedi kadın. Öyleyse bu... tamamen kişisel bir şey, değil mi?</span></p>

    <p class="duz" xml:lang="tr"><span class="duz">– Artık kişisel olamaz. Ölen yargıç François Taine, benim dostumdu. Ve bu katili durdurmak için her şeyi yapacağım.</span></p>

    <p class="duz" xml:lang="tr"><span class="duz">– Beni burada bekleyin.</span></p>

    <p class="duz" xml:lang="tr"><span class="duz">Isabelle bir dakikalığına gözden kayboldu. Salona alacakaranlık hâkim oluyordu. Heykellerin gözleri, gizemli bir galaksinin yıldızları gibi karanlığın içinde parlıyordu. Işığı hâlâ dünyaya ulaşmaya devam eden ölü bir galaksi.</span></p>

    <p class="duz" xml:lang="tr"><span class="duz">– İşte. Feuillantines Sokağı, numara 34. Montreuil’de, Croix-de-Chavaux’nun yakınında.</span></p>

    <p class="duz" xml:lang="tr"><span class="duz">Jeanne’ın avcuna bir çift anahtar bıraktı.</span></p>

    <p class="duz" xml:lang="tr"><span class="duz">– Sizi baştan uyarayım, içerisi karmakarışık bir halde. Oraya, cenaze töreni için elbise almaya gitmiştim. Francesca’nın Arjantin’de hiç kimsesi yoktu. Diktatörlük döneminin bir çocuğu. Anne babası rejim tarafından öldürülmüş. Ben...</span></p>

    <p class="duz" xml:lang="tr"><span class="duz">Vioti sustu, duygulanmıştı. Biraz sonra yeniden konuşmaya başladı:</span></p>

    <p class="duz" xml:lang="tr"><span class="duz">– Oraya gittiğimde tuhaf bir şey fark ettim...</span></p>

    <p class="duz" xml:lang="tr"><span class="duz">– Atölyesinde mi?</span></p>

    <p class="duz" xml:lang="tr"><span class="duz">– Evet. Bir heykel eksikti.</span></p>

    <p class="duz" xml:lang="tr"><span class="duz">– Hangi heykel?</span></p>

    <p class="duz" xml:lang="tr"><span class="duz">– Bilmiyorum. Bitirmek üzere olduklarından biri. Francesca, atölyenin tam ortasındaki bir tür iskelenin üzerinde çalışıyordu. Heykeli dik tutmaya ve bitirdiğinde de oradan indirmeye yarayan makara ve çıkrıklardan oluşan bir sistem. İskelenin üstünde hiçbir şey yoktu, ama kablo sistemi yeni kullanılmıştı. Gözümden kaçmadı. Bu benim mesleğim.</span></p>

    <p class="duz" xml:lang="tr"><span class="duz">Reischenbach ve adamları bu ayrıntıyı fark etmemişti.</span></p>

    <p class="duz" xml:lang="tr"><span class="duz">– Belki de bu heykeli galeriye vermiştir?</span></p>

    <p class="duz" xml:lang="tr"><span class="duz">– Hayır. Telefon ettim. Galericiler hiçbir şey almamış. Zaten altı aydan önce bir şey beklemiyorlardı. Onlara göre Francesca, insanları heyecanlandıracak gizli bir proje üzerinde çalışıyordu.</span></p>

    <p class="duz" xml:lang="tr"><span class="duz">– Bu heykelin biri tarafından çalındığını mı düşünüyorsunuz?</span></p>

    <p class="duz" xml:lang="tr"><span class="duz">– Evet. Kuşkusuz ölümünden sonra. Bu son derece delice bir şey.</span></p>

    <p class="duz" xml:lang="tr"><span class="duz">Jeanne’ın nöronları birbirine bağlanıyordu. Gerçek, Isabelle Vioti’nin düşündüğünden çok daha deliceydi. Ve o bunu hissetmişti.</span></p>

    <p class="duz" xml:lang="tr"><span class="duz">Hırsızı biliyordu.</span></p>

    <p class="duz" xml:lang="tr"><span class="duz">François Taine’in bizzat kendisiydi.</span></p>

    <p class="duz" xml:lang="tr"><span class="duz">Ölümünden birkaç saat önce yolladığı son mesaj hâlâ kulaklarındaydı: “Saat 22.00’de bende ol. Önce gidip Francesca Tercia’nın, üçüncü kurbanın evinde bir şeylere bakacağım. Göreceksin. Çok çılgınca bir şey!” Bu söylenebilecek en hafif şeydi. Onunla konuşmadan önce Taine, Francesca’nın evine gidip bu heykeli almak istemişti. Neden?</span></p>

    <p class="duz" xml:lang="tr"><span class="duz">Ama Francesca başka bir gerçeği daha biliyordu.</span></p>

    <p class="duz" xml:lang="tr"><span class="duz">Çok daha delice bir şeyi.</span></p>

    <p class="duz" xml:lang="tr"><span class="duz">Jeanne o heykeli görmüştü.</span></p>

    <p class="duz" xml:lang="tr"><span class="duz">Yangında Taine’le birlikte yanan şu garip yaratık.</span></p>

    <p class="duz" xml:lang="tr"><span class="duz">Jeanne’ın katil sandığı şu Gollum. Alevlerden kapkara olmuş bir tür çocuk-canavar. Hareketlerinin ve vücut biçimsizliğinin sebebi, silikonun alevler içinde erimesiydi. Ve o bunu bir saldırı olarak algılamıştı: François Taine’i alevlerin içine atmaya çalışan katil. Aslında her şeyi tersinden değerlendirmek gerekiyordu.</span></p>

    <p class="duz" xml:lang="tr"><span class="duz">Taine, ne pahasına olursa olsun, heykeli alevlerden kurtarmak istiyordu. İşte bu nedenle, kollarında plastik, reçine ve vernik bulunmuştu. Eriyen heykelin kalıntıları. İşte bu nedenle, katilin cesedini hiçbir şekilde bulamamışlardı. Katil orada değildi. Her ne olursa olsun o dairenin içinde yoktu.</span></p>

    <p class="duz" xml:lang="tr"><span class="duz">Orada sadece bir heykel vardı.</span></p>

    <p class="duz" xml:lang="tr"><span class="duz">Taine’le birlikte ölüme mahkûm edilen heykel...</span></p>

    <p class="duz" xml:lang="tr"><span class="duz">Isabelle Vioti hâlâ konuşuyor, ama Jeanne artık onu duymuyordu.</span></p>

    <p class="duz" xml:lang="tr"><span class="duz">Aklını her şeyden fazla kurcalayan iki soru vardı.</span></p>

    <p class="duz" xml:lang="tr"><span class="duz">François Taine neden o heykeli almıştı?</span></p>

    <p class="duz-son-paragraf-2" xml:lang="tr"><span class="duz">Neden, her ne pahasına olursa olsun onu alevlerden korumak istiyordu?</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “hiçbir şey.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Bir müzik grubunun konser öncesi ve sonrası tüm ekipmanlarıyla ilgilenen görevli. (ç.n.)</span></p>
      </div>
    </div>
  </div>
</body>
</html>