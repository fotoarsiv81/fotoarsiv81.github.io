<html xmlns="http://www.w3.org/1999/xhtml">
<head>
  <title>20.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x20">
    <h1 class="bolum-ismi" id="toc-anchor" xml:lang="tr"><span class="bolum-ismi">20</span></h1>

    <p class="duz" xml:lang="tr"><span class="duz">Jeanne evine gidip temizlendikten ve üstünü başını değiştirdikten sonra, saat 20.00’de olay yerindeydi. Cinayet mahallinin resmi adresi Faubourg-du-Temple Sokağı numara 111 değil, aynı apartman bloklarının diğer tarafıydı; oraya bir dizi avludan ve dışarıdan bakıldığında görülmeyen apartmanların arasından geçilerek girilebiliyordu; polis arabaları ve arabaların tepe ışıkları uzakta kalmıştı.</span></p>

    <p class="duz" xml:lang="tr"><span class="duz">Kapıda iki polis duruyordu. François Taine onu bekliyordu.</span></p>

    <p class="duz" xml:lang="tr"><span class="duz">– Ne var? diye atıldı Jeanne, merhaba bile demeden.</span></p>

    <p class="duz" xml:lang="tr"><span class="duz">– Genç bir kadın. Boğazlanmış. Kolları, bacakları koparılmış. Yenmiş. Aynı katil. Hiç şüphe yok.</span></p>

    <p class="duz" xml:lang="tr"><span class="duz">– Kadının adı ne?</span></p>

    <p class="duz" xml:lang="tr"><span class="duz">– Francesca Tercia.</span></p>

    <p class="duz" xml:lang="tr"><span class="duz">– Yaşı?</span></p>

    <p class="duz" xml:lang="tr"><span class="duz">– Diğerlerinden daha yaşlı. Otuz dört.</span></p>

    <p class="duz" xml:lang="tr"><span class="duz">– Tıp alanında mı çalışıyormuş?</span></p>

    <p class="duz" xml:lang="tr"><span class="duz">– Hayır. Bir sanatçı. Arjantin asıllı bir heykeltıraş.</span></p>

    <p class="duz" xml:lang="tr"><span class="duz">– Tam olarak nerede bulundu? Bir otoparkta mı?</span></p>

    <p class="duz" xml:lang="tr"><span class="duz">– Hayır. Çalıştığı atölyede. Avlunun dibinde, şu tarafta.</span></p>

    <p class="duz" xml:lang="tr"><span class="duz">– Ne tür bir sanatçı?</span></p>

    <p class="duz" xml:lang="tr"><span class="duz">– Biraz farklı. Aslında, paleoantropolojik rekonstitüsyonlar yapan bir atölyede çalışıyormuş. Son derece gerçekçi tarihöncesi insanlar yapıyorlar. İnsanı gerçekten ürküten, silikon ve kıldan üretilmiş yaratıklar. Kadın bu Cro-Magnon ve Neandertal insanları arasında öldürülmüş.</span></p>

    <p class="duz" xml:lang="tr"><span class="duz">Jeanne dünyada hemen hemen tek olan bu atölyeyi biliyordu. Bu atölyeyi kuran kadın hakkında bazı makaleler okumuştu. İsmini hatırlamıyordu, ama sanatçı tek bir kafatası kemiğinden hareketle, yüz hatlarını çıkararak ve killi topraktan yüz kaslarını yontarak 30 000 yıl önce ortadan yok olmuş bir insanın yüzünü yeniden oluşturabiliyordu.</span></p>

    <p class="duz" xml:lang="tr"><span class="duz">Ayrıca sanatçıyı tanıması için bir başka sebep daha vardı:</span></p>

    <p class="duz" xml:lang="tr"><span class="duz">– Bu atölye, dedi, bizim için çalışmıyor muydu?</span></p>

    <p class="duz" xml:lang="tr"><span class="duz">– Bizim için mi?</span></p>

    <p class="duz" xml:lang="tr"><span class="duz">– Adli polis için. Kemiklerden yola çıkarak yapılan rekonstitüsyonlar. Özel bir bilgisayar programı kullanıyorlar.</span></p>

    <p class="duz" xml:lang="tr"><span class="duz">– Bilmiyorum. Atölyenin sahibi hanım burada. Ona sorarsın.</span></p>

    <p class="duz" xml:lang="tr"><span class="duz">– Ya kurban, onun hakkında ne biliyorsun?</span></p>

    <p class="duz" xml:lang="tr"><span class="duz">– Hiçbir şey, şimdilik.</span></p>

    <p class="duz" xml:lang="tr"><span class="duz">Taine duvarın karşısında, posta kutularının hemen yanında duruyordu, ellerini arkasında birleştirmişti. Lacoste marka polo yaka bir tişört ile kumaş bir pantolon giymişti. Otomatiği yakmamıştı. Yüzü alacakaranlıkta tam olarak seçilemiyordu. Kaçamak, tutarsız tınılar yansıtan sesi dışında, ruh halini kestirmenin başka bir yolu yoktu. Canı sıkkındı. Sinirliydi. Ama Jeanne’ın bu şekilde, hep elinin ulaşabileceği yerde olmasından da memnundu. Cesetler olduğu sürece, koşa koşa gelecekti...</span></p>

    <p class="duz" xml:lang="tr"><span class="duz">– Fiziksel olarak, dedi Jeanne, diğerlerine benziyor mu?</span></p>

    <p class="duz" xml:lang="tr"><span class="duz">– Bunu söylemek zor. Yaşından genç gösteriyor. Esmer. Etli butlu. Güzel denebilir. Fotoğraflarını gördüm... daha önce çekilmiş olanları. Katilin belli bir tipi var, bu kesin, ama bu kız çok göz alıcı biri değil. Belki de, bizim hiç tahmin edemediğimiz bir sebepten dolayı onları seçiyor ve...</span></p>

    <p class="duz" xml:lang="tr"><span class="duz">– Senden istediğim şeyleri teyit ettin mi?</span></p>

    <p class="duz" xml:lang="tr"><span class="duz">– Bir konuda haklıydın: Katil Pavois Laboratuvarları’ndan amniyon sıvısı çalmış.</span></p>

    <p class="duz" xml:lang="tr"><span class="duz">– Ya diğeri?</span></p>

    <p class="duz" xml:lang="tr"><span class="duz">– Yanılmış sın. DNA analizlerine göre katil bir erkek. Ve elbette cinayetleri işleyen hep aynı kişi.</span></p>

    <p class="duz" xml:lang="tr"><span class="italik">Bir erkek</span><span class="duz">, diye düşündü Jeanne,</span> <span class="italik">ve ben onun adını biliyorum</span><span class="duz">...</span></p>

    <p class="duz" xml:lang="tr"><span class="duz">– DNA analizlerinden başka bir şey öğrenemedik mi?</span></p>

    <p class="duz" xml:lang="tr"><span class="duz">– Kimliğine kesinlikle ulaşamadık. Herifin sabıkası yok, dolayısıyla fişlenmemiş, tahmin ettiğimiz gibi.</span></p>

    <p class="duz" xml:lang="tr"><span class="duz">– Herhangi bir genetik anormallik? Bir özellik?</span></p>

    <p class="duz" xml:lang="tr"><span class="duz">– Yok, standart bir profil. Dikkat çekici hiçbir şey bulamadık.</span></p>

    <p class="duz" xml:lang="tr"><span class="duz">– Hepsi bu kadar mı?</span></p>

    <p class="duz" xml:lang="tr"><span class="duz">Taine derin bir iç çekti ve dayandığı duvardan volta atmak için uzaklaştı.</span></p>

    <p class="duz" xml:lang="tr"><span class="duz">– Hepsi bu, diye cevapladı, dişlerinin arasından. Çok az, biliyorum. Herhangi bir ipucu yok. Görüntü, tanık yok. Kimse, kurbanlardan birini bile şüpheli bir herifle görmemiş. Ne de yabancı biriyle. Herhangi bir temas olduğuna dair bir iz yok. Ne telefon, ne internet. Bu herif, görünmez bir adam. Kurbanını öldürürken, ortaya çıkıyor ve sonra yok oluyor. (Taine parmaklarını şıklattı.) Böyle.</span></p>

    <p class="duz" xml:lang="tr"><span class="duz">– Kurbanların hayatlarını</span> <span class="italik">iyice</span> <span class="duz">araştırdınız mı?</span></p>

    <p class="duz" xml:lang="tr"><span class="duz">Sorgu yargıcı, Jeanne’ın tam karşısında durdu, elleri ceplerindeydi. Işık arkasından geliyordu, ama gözlerinde öfke parıltıları vardı.</span></p>

    <p class="duz" xml:lang="tr"><span class="duz">– Sen ne sanıyorsun? Reischenbach kızların günlük hayatlarını bütün yönleriyle araştırdı. Banka kartları. Çek defterleri. Telefon görüşmeleri. Hatta bisiklet kiralama sistemine abone olmaları sayesinde izledikleri güzergâhlar bile araştırıldı. Hiçbir şey yok. Sadece mefhumu muhalifinden bazı kesinlikler var: Kızlar birbirlerini tanımıyor. Ve cinayet öncesi katille karşılaşmamışlar.</span></p>

    <p class="duz" xml:lang="tr"><span class="duz">– Bu kesin mi?</span></p>

    <p class="duz" xml:lang="tr"><span class="duz">– Her halükârda, son altı ayda ortak tanıdıkları kimse olmamış. Zaten ikisinin sınırlı bir sosyal hayatı varmış. İlki evliymiş. Vietnam asıllı bir ilkokul öğretmeniyle. Diğeri yeni boşanmış... İki yıl süren bir evlilik. Çocuk yok. Her şeyi o laboratuvarmış.</span></p>

    <p class="duz" xml:lang="tr"><span class="duz">– Eski kocayı sorguladınız mı?</span></p>

    <p class="duz" xml:lang="tr"><span class="duz">– Jeanne, bana her zaman yapılan şeyleri soruyorsun. Bu cinayetlerin ayrı bir boyutu var. Tamamen olağanüstü bir şeyler, anlıyor musun?</span></p>

    <p class="duz" xml:lang="tr"><span class="duz">Anlıyordu, evet.</span> <span class="italik">Orman, seni ısırıyor</span><span class="duz">...</span></p>

    <p class="duz" xml:lang="tr"><span class="duz">– Her şey, bizi organize bir katile götürüyor. Cinayet mahallinin kanlı görüntüsüne rağmen, adam soğukkanlı biri. Kurbanını belirlemiş. Onu gözlemlemiş. Hiç beklemediği bir anda yakalamak için takip etmiş. Tüm bunların sebebini sadece o biliyor.</span></p>

    <p class="duz" xml:lang="tr"><span class="duz">– Elinizde hiçbir şey olmaması imkânsız.</span></p>

    <p class="duz" xml:lang="tr"><span class="duz">Taine, gidip posta kutularının yanındaki duvara sırtını dayadı.</span></p>

    <p class="duz" xml:lang="tr"><span class="duz">– Tamam, dedi. Bir ayrıntı var.</span></p>

    <p class="duz" xml:lang="tr"><span class="duz">– Nasıl bir ayrıntı?</span></p>

    <p class="duz" xml:lang="tr"><span class="duz">– Otizm.</span></p>

    <p class="duz" xml:lang="tr"><span class="duz">– Açıkla.</span></p>

    <p class="duz" xml:lang="tr"><span class="duz">– İlk kurbanın, Marion Cantelau’nun işiyle ilgili bazı bilgilere ulaştım. Çalıştığı enstitü sadece gelişmeyi engelleyici rahatsızlıkları olan çocukları kabul ediyor. Otizm sendromu olarak adlandırılan bozukluklar.</span></p>

    <p class="duz" xml:lang="tr"><span class="duz">– İkinci kurbanla, Nelly Barjac’la bağlantısı ne? diye sordu Jeanne safça. Veya katille?</span></p>

    <p class="duz" xml:lang="tr"><span class="duz">– Barjac’la, bilmiyorum. Ancak katilin ellerin yerlerini değiştirmesi otizmin olası semptomlarından birini oluşturuyor. Dört ayak üzerinde yürüyor ve avuç içlerini ayaklarına doğru çeviriyor.</span></p>

    <p class="duz" xml:lang="tr"><span class="duz">Başka semptomlar da vardı. Féraud’nun sesi hâlâ kulaklarındaydı: “Kişi zamirini yanlış kullanma. Soruları tekrarlama. Karşısındaki ne söylerse onu yineleme. Hatta yüzü... Diğeri konuştuğunda yüzünün değiştiğini gördünüz..”</span></p>

    <p class="duz" xml:lang="tr"><span class="duz">Farkında olmadan Taine, Joachim’in izini sürüyordu.</span></p>

    <p class="duz" xml:lang="tr"><span class="duz">Onun içindeki şeyin...</span></p>

    <p class="duz" xml:lang="tr"><span class="duz">– Senin fikrin ne? diye sordu Jeanne.</span></p>

    <p class="duz" xml:lang="tr"><span class="duz">– Bir fikrim yok. Bilgi topladım; otistik bir katil hipotezi akla yatkın değil. Bu tür cinayetleri işlemek için yeterince planlı hareket edemez. Bu tip bir hasta kendini tehlikede hissettiğinde şiddet sergileyebilir, ancak önceden tasarlayıp cinayet işleyemez.</span></p>

    <p class="duz" xml:lang="tr"><span class="duz">– Amniyosentezlerle bir ilişki olabilir mi?</span></p>

    <p class="duz" xml:lang="tr"><span class="duz">– Hayır. Pavois Laboratuvarları bu tür genetik anomalileri saptayamıyor. Otizmin genetik bir soruna bağlı olduğunu gösteren bir şey de yok. Uzmanlar bu konuda hemfikir değil.</span></p>

    <p class="duz" xml:lang="tr"><span class="duz">– İlk cinayete geri dönelim. Sana göre, katil çocukken bu enstitüde kalmış olabilir mi?</span></p>

    <p class="duz" xml:lang="tr"><span class="duz">– Evet. Ama bu konuda da bir açmaz var. Katilimiz bir yetişkin. Yani en az yirmi yıl önce orada yatmış olması gerekir. Ancak merkez o tarihlerde henüz kurulmamış bile.</span></p>

    <p class="duz" xml:lang="tr"><span class="duz">Taine parmaklarıyla posta kutularına hafifçe vurdu. Ahşap kutular parklara yerleştirilen kuş evlerini andırıyordu.</span></p>

    <p class="duz" xml:lang="tr"><span class="duz">– Ya duvardaki yazılar?</span></p>

    <p class="duz" xml:lang="tr"><span class="duz">– Uzmanlardan haber yok. Ama bundan da bir şey çıkacağını sanmıyorum. Herif yeni bir dil uydurmuş olmalı. Hiçbir anlam taşımayan şeyler. İşaretler bir alfabenin harflerini çağrıştırsa bile.</span></p>

    <p class="duz" xml:lang="tr"><span class="duz">– Uzmanların görüşünü bekle.</span></p>

    <p class="duz" xml:lang="tr"><span class="duz">Taine omuzlarını silkti.</span></p>

    <p class="duz" xml:lang="tr"><span class="duz">– Yapacak başka bir şey yok.</span></p>

    <p class="duz" xml:lang="tr"><span class="duz">Taine yeniden volta atmaya başladı. Siniri ve kararlılığı azalmış gibiydi. Meditasyon aşamasına giriliyordu. Karmaşık duygular. İzlenimci evre.</span></p>

    <p class="duz" xml:lang="tr"><span class="duz">– Sezgilerim, dedi sonunda, tüm bunlarda ortak bir nokta olduğunu söylüyor. İlkel çağlara bir geri dönüş. İnsanoğlunun gerilemesi, ilkel davranışlarına geri dönmesi. Cinayet mahalleri, bir kurban ritüelini anımsatıyor. Mekânlar –otoparklar, yeraltı odaları– birer mahzen. Bu yönden bakınca bugünkü atölye diğerleriyle örtüşüyor.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Sen de göreceksin. Bir başka ayrıntı. Adli tabibe göre, kurbanın kemikleri bir çakmaktaşıyla parçalanmış. Veya taştan başka bir aletle. Ayrıca iliğini emmek için kemikleri de kırmış. Bizim herif, yamyam eğilimleri olan gerçek bir tarihöncesi adamı. Bu da, heykeltıraş Francesca Tercia’nın uzmanlığıyla bir bağ oluşturuyor. Tüm bunlar da bizi arkaik, çok eski bir şeylere götürüyor. Belki otizm de bir gerileme olarak değerlendirilebilir...</span></p>

    <p class="duz" xml:lang="tr"><span class="duz">Jeanne sabırsızca kımıldandı:</span></p>

    <p class="duz" xml:lang="tr"><span class="duz">– Tamam. Gidelim mi?</span></p>

    <p class="duz" xml:lang="tr"><span class="duz">Taine acımasız bir gülümsemeyle sordu:</span></p>

    <p class="duz" xml:lang="tr"><span class="duz">– Bunu seviyorsun, ha?</span></p>

    <p class="duz" xml:lang="tr"><span class="duz">– Neyi?</span></p>

    <p class="duz" xml:lang="tr"><span class="duz">– Soğuk eti.</span></p>

    <p class="duz" xml:lang="tr"><span class="duz">Jeanne itiraz etti:</span></p>

    <p class="duz" xml:lang="tr"><span class="duz">– Diğerinden daha fazla değil.</span></p>

    <p class="duz" xml:lang="tr"><span class="duz">– Palavra. Haydi, gel.</span></p>

    <p class="duz" xml:lang="tr"><span class="duz">– Hayır. Bekle. Benim bir akbaba olduğumu mu söylemek istiyorsun?</span></p>

    <p class="duz" xml:lang="tr"><span class="duz">Taine geri döndü. Gülümsemesi şefkatli bir hal almıştı.</span></p>

    <p class="duz" xml:lang="tr"><span class="duz">– Hüzünlü olduğunun farkında değil misin?</span></p>

    <p class="duz" xml:lang="tr"><span class="duz">– Hüzünlü mü? Yo.</span></p>

    <p class="duz" xml:lang="tr"><span class="duz">– O zaman neşen yok.</span></p>

    <p class="duz" xml:lang="tr"><span class="duz">– Havamda değilim.</span></p>

    <p class="duz" xml:lang="tr"><span class="duz">– Daha önce böyle tuhaf bir olayla karşılaşmadığına iddiaya girerim.</span></p>

    <p class="duz" xml:lang="tr"><span class="duz">– Karşılaştım. Bir sürü.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">Jeanne durumun saçmalığını düşündü. Bir cinayet mahallinin eşiğinde, anlatacak bir yalan bulmak için kafa patlatıyordu. Ama bir yandan da bu aptala, göründüğü gibi biri olmadığını ispatlamak istiyordu. Kana susamış bir sorgu yargıcı değildi. Yalnız bir kadın. Kafasında karanlık düşünceler uçuşan bir sefil. Beyninin derinliklerinde hep var olan, sessizlik ormanındaki travmatik bir kız çocuğu...</span></p>

    <p class="duz" xml:lang="tr"><span class="duz">– Bir otomatik sulama sistemi ile ters ilişki teklif edilen bir kadın arasındaki farkı biliyor musun?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Fark yoktur.</span></p>

    <p class="duz" xml:lang="tr"><span class="duz">Jeanne, otomatik bir sulama makinesi gibi başını sağdan sola doğru yavaş yavaş çevirerek “hayır” işareti yaptı.</span></p>

    <p class="duz" xml:lang="tr"><span class="duz">– Tsk, tsk, tsk, tsk, tsk, tsk...</span></p>

    <p class="duz" xml:lang="tr"><span class="duz">Taine kahkahayla güldü.</span></p>

    <p class="duz" xml:lang="tr"><span class="duz">– Gel, gidip vahşeti görelim.</span></p>
  </div>
</body>
</html>