<html xmlns="http://www.w3.org/1999/xhtml">
<head>
  <title>63.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x63">
    <h1 class="bolum-ismi" id="toc-anchor" xml:lang="tr"><span class="bolum-ismi">63</span></h1>

    <p class="duz" xml:lang="tr"><span class="duz">Jeanne okumayı bıraktı. Elleri titriyordu. Geçmişi, bu günlükteki her unsuru bugünle, soruşturmasıyla karşılaştırmak için çok erkendi. Ama satırlar arasındaki bağlantılar son derece açıktı. Juan’ın hikâyesi bazı boşluklarına ve karanlık taraflarına rağmen, Paris’teki kanlı cinayetlere bir açıklama getirmek için ilk adımdı...</span></p>

    <p class="duz" xml:lang="tr"><span class="duz">Saat sabahın 11’iydi.</span></p>

    <p class="duz" xml:lang="tr"><span class="duz">Uğursuz gün, bir akvaryumun su yeşili aydınlığı içinde boğulmuş gibiydi. Böylesi daha iyiydi. Yeniden okumaya başladı. Roberge’in, Guatemala’ya yaptıkları yolculuk hakkında açıklamalarda bulunduğu birkaç sayfayı geçti. Sonra Guatemala, Panajachel San Augusto Misyonu, 1982 ekim, yani Roberge’in yazmaya başladığı, ardından araya bir yıl öncesinin girdiği tarih yeniden ortaya çıktı.</span></p>

    <p class="duz" xml:lang="tr"><span class="duz">Trajedinin yaşandığı o tarih.</span></p>

    <p class="duz" xml:lang="tr"><span class="duz">18 ekim 1982 sabahı Juan ortadan kaybolmuştu. Ertesi gün, elbiseleri yırtılmış, tamamen suskunluğa gömülmüş bir halde bulunmuştu. “Neredeyse bir yıl önceki haliyle aynı durumdaydı” diye yazıyordu din adamı, umutsuzca.</span></p>

    <p class="duz" xml:lang="tr"><span class="duz">Daha sonra, yarı yarıya yanmış bir kulübede genç yerli kızın cesedi, yarısı yenmiş bir halde bulunmuştu. Katil cinayet izlerini ateşle örtmek istemişti...</span></p>

    <p class="duz" xml:lang="tr"><span class="duz">Kanibalizm. Piromani. Pierre Roberge’in katilin kimliği hakkında en ufak bir şüphesi yoktu. Soruşturmanın nasıl sonuçlanacağından da: Adı burada da “iblisin oğlu”na çıkan Juan hemen suçlanacaktı. Tutuklanacaktı. Hapse atılacaktı. Veya idam edilecekti. Roberge böyle bir son istemiyordu. “Ne yapmam gerektiğini biliyorum” diye yazmıştı rahip 22 ekimde.</span></p>

    <p class="duz" xml:lang="tr"><span class="duz">Cizvit, cinayeti üstlenmiş ve Atitlán’a gelip çocuğu alması için Albay Pellegrini’yle temas kurmuştu. Bu bir şekilde kötünün zaferiydi. Sadece Juan’ı iyileştirmeyi başaramadığı için değil, oğlanı elleri kanlı bir işkenceciye emanet ettiği için de kötünün zaferiydi. Bunun tek bir geçerli nedeni vardı: Juan-Joachim, bundan böyle yasalar karşısında korunmalıydı. Cinai kariyeri daha yeni başlıyordu. Oysa evlat edinen adam, Arjantin’de Juan’ı her türlü yargılanmadan muaf tutabilirdi.</span></p>

    <p class="duz" xml:lang="tr"><span class="duz">Roberge’in planı başarısızlığa uğramıştı. Kimse ona inanmıyordu. Tutuklanması da özel bir konjonktür dahilinde gerçekleşmişti: Ladinolar uluslararası desteklerinin kesilmesinden korkarak din adamı hakkındaki suçlamalardan vazgeçmek zorunda kalıyorlardı. Rahip yeniden özgürlüğüne kavuşmuştu.</span></p>

    <p class="duz" xml:lang="tr"><span class="duz">Yaşadığı bu sıkıntıyla, Roberge sırrını mezara götürmek için intihar etmeye karar vermişti. Bu arada Juan’ı Alfonso Palin’e bizzat teslim etmeyi başarmıştı.</span></p>

    <p class="duz" xml:lang="tr"><span class="duz">Şimdi kesin olan bir şey vardı: Antoine Féraud’nun muayenehanesindeki yaşlı İspanyol, işkenceci amiraldi.</span> <span class="italik">Benim ülkemde bu çok yaygın bir uygulamaydı. Herkes böyle yapıyordu</span><span class="duz">. Kurbanların çocuklarının evlat edinilmesinden söz ediyordu.</span></p>

    <p class="duz" xml:lang="tr"><span class="duz">Ölmeden önce Cizvit itirafını tamamlamak istemişti. Haftalar, aylar boyunca ve ipuçları ışığında adam Juan’ın yazgısının sebebini anlamıştı.</span></p>

    <p class="italik" xml:lang="tr"><span class="italik">Sanrılı bir sebep</span><span class="duz">.</span></p>

    <p class="alinti-ilk-paragraf" xml:lang="tr"><span class="dar-paragraf-bold">24 ekim 1982, San Augusto</span></p>

    <p class="alinti" xml:lang="tr"><span class="dar-paragraf-duz">Benim için Juan hikâyesini kapatma zamanı geldi. Onun sırrını yazıya dökmeyi kapatma zamanı. Arjantin notlarımı yeniden okudum ve çok saf olduğumu düşündüm. Hikâyesinde topluca değerlendirilmesi gereken ve tek bir cevabı olan bir sürü soru var.</span></p>

    <p class="alinti" xml:lang="tr"><span class="dar-paragraf-duz">Juan’ın bu şiddeti, kan dökücülüğü, aşırı öfkesi nereden kaynaklanıyor? İnsan etine olan bu açlığının sebebi ne? Peki ya, daha önce görmüş gibi büyük bir titizlik içinde gerçekleştirdiği bu ritüellerin? İlkel bir dile aitmiş gibi görünen şu tuhaf alfabenin?</span></p>

    <p class="alinti" xml:lang="tr"><span class="dar-paragraf-duz">Ne otizm, ne de gizemli bir virüs söz konusu olan. BİR Ö⁄RENME SÖZ KONUSU. Ona cangılın derinliklerinde verilmiş bir eğitim. Ne onu evlatlık alan aileden, ne de uluyan maymunlardan kaynaklanan bir kültür.</span></p>

    <p class="alinti" xml:lang="tr"><span class="dar-paragraf-duz">Juan ormanda bir virüse maruz kalmamıştı.</span></p>

    <p class="alinti" xml:lang="tr"><span class="dar-paragraf-italik">Bir halkla karşılaşmıştı.</span></p>

    <p class="alinti" xml:lang="tr"><span class="dar-paragraf-duz">Ancak bu varsayımı geliştirmek imkânsız. Hangi kabile ona bu tür ritüelleri aşılamış olabilir? İlkel bir kavim mi? Kimse bana Campo Alegre bölgesinde Tobalar, Pilagalar, Viçiler dışında, başka bir kavimden söz etmedi. Ve onlar da uzun süreden beri bütün Arjantin köylüleri gibi yaşıyorlardı.</span></p>

    <p class="alinti" xml:lang="tr"><span class="dar-paragraf-duz">Öyleyse kim? NE? Niçin bu tip varlıklardan söz edildiğini hiç duymadım? Neden Campo Alegre köylülerinin hiçbiri, eğer varsa, bu yaratıklardan biriyle karşılaşmamıştı? İnandığım tek şey var: Misyona geldiğinden beri Juan o barbarları çiziyordu.</span> <span class="dar-paragraf-italik">Hem</span> <span class="dar-paragraf-duz">insan figürleri,</span> <span class="dar-paragraf-italik">hem de</span> <span class="dar-paragraf-duz">gizli bir dilin işaretleri olan siyah çizgiler.</span></p>

    <p class="alinti" xml:lang="tr"><span class="dar-paragraf-duz">“</span><span class="dar-paragraf-italik">Orman seni ısırıyor.”</span> <span class="dar-paragraf-duz">Mesaj bu.</span></p>

    <p class="alinti" xml:lang="tr"><span class="dar-paragraf-duz">Orman yarı insan, yarı hayvan vahşi bir halkı saklıyor.</span></p>

    <p class="alinti" xml:lang="tr"><span class="dar-paragraf-duz">Bir şekilde, araştırma yapmak için artık Campo Alegre’de olmadığıma üzülüyorum.</span> <span class="dar-paragraf-italik">Selva de las Almas</span><span class="dar-paragraf-duz">’ta Juan’ın izini sürmek için. Ama artık çok geç. Benim için. Juan için.</span></p>

    <p class="alinti" xml:lang="tr"><span class="dar-paragraf-duz">Çocuğu kaderine terk etmeliyim. Amiralin onu koruması ve her şeye rağmen ruhunun doğru yolu bulması için dua ediyorum... Bana gelince...</span></p>

    <p class="alinti-son-paragraf" xml:lang="tr"><span class="dar-paragraf-duz">Kutsal Kitap’ta dendiği gibi: “Senin yüzünden nereye kaçayım? Eğer göklere çıksam, sen oradasın, ölüler diyarında yatağını sersem, işte oradasın.”</span></p>

    <p class="duz" xml:lang="tr"><span class="duz">Jeanne yeniden okumaya ara verdi. Yumruk yemiş gibiydi. Pierre Roberge’in keşfi, bir anda, soruşturmasındaki gizemlerin çoğunu aydınlatıyordu.</span></p>

    <p class="duz" xml:lang="tr"><span class="duz">İlkel bir topluluk...</span></p>

    <p class="duz" xml:lang="tr"><span class="duz">Karanlıkların içinden gelen bir kavim...</span></p>

    <p class="duz" xml:lang="tr"><span class="duz">Juan-Joachim’in cinayetlerindeki ortak dürtü kesinlikle buydu...</span></p>

    <p class="duz" xml:lang="tr"><span class="duz">KAN...</span></p>

    <p class="duz" xml:lang="tr"><span class="duz">KAFATASI...</span></p>

    <p class="duz" xml:lang="tr"><span class="italik">İnsanlık dışı fiziksel özellikler sergileyen bir halk.</span></p>

    <p class="duz" xml:lang="tr"><span class="duz">Öğlen olmuştu.</span></p>

    <p class="duz" xml:lang="tr"><span class="duz">Dışarıda, etrafı renksiz bir balçık çukuruna çeviren yağmur yeniden başlamıştı. Tahkik etmeliydi. Doğrulamalıydı. Resmen onaylatmalıydı. Jeanne cep telefonunu yeniden açtı ve Bernard Pavois’nın cep numarasını tuşladı.</span></p>

    <p class="duz" xml:lang="tr"><span class="duz">Dört çalıştan sonra Buda’nın soğukkanlı sesi duyuldu.</span></p>

    <p class="duz" xml:lang="tr"><span class="duz">– Hâlâ laboratuvarda mısınız? diye atıldı.</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Size son telefon ettiğimde yanılmışım. Nelly’ye yollanan kan örneği ne virüs, ne mikrop, ne parazit barındırıyordu.</span></p>

    <p class="duz" xml:lang="tr"><span class="duz">– Bu zaten mantıksızdı.</span></p>

    <p class="duz" xml:lang="tr"><span class="duz">– Managua’daki adam, kan örneğini Nelly’ye bir</span> <span class="italik">karyotip</span> <span class="duz">çıkarması için yolladı. Bir damla kanla bunu yapmak mümkün, değil mi?</span></p>

    <p class="duz" xml:lang="tr"><span class="duz">– Evet. Bu karyotipin neyi ispatlaması gerekiyordu?</span></p>

    <p class="duz" xml:lang="tr"><span class="duz">– Bir anomaliyi.</span></p>

    <p class="duz" xml:lang="tr"><span class="duz">– Ne tür bir anomali?</span></p>

    <p class="duz" xml:lang="tr"><span class="duz">– Yeni bir kromozom profili. Ya da çok eski. İnsan türününkinden farklı.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– İkinci görüşmemizde Neandertal insanının karyotipinin 48 kromozom içerdiğini söylemiştiniz.</span></p>

    <p class="duz" xml:lang="tr"><span class="duz">– Okuduklarımdan öğrendiğim bu, evet, ama ben bir uzman değilim.</span></p>

    <p class="duz" xml:lang="tr"><span class="duz">– Bu tür bir anomali olduğunu düşünüyorum.</span></p>

    <p class="duz" xml:lang="tr"><span class="duz">– Saçmalıyorsunuz.</span></p>

    <p class="duz" xml:lang="tr"><span class="duz">– Nelly’nin</span> <span class="italik">çalışmalarıyla</span> <span class="duz">ilgili somut kanıtlar bulmalıyız. Bir kan örneğinin kültür sonuçlarının izini bilgisayarda saptayabilir miyiz?</span></p>

    <p class="duz" xml:lang="tr"><span class="duz">– Kültür sonuçlarının izine ulaşamayız. Metafazın fotoğrafına, yani bir sonraki aşamanın izine ulaşabiliriz. Bu fotoğrafı oluşturmak için bir dosya açmak ve ona bir referans numarası vermek gerekir. On rakamlı bir numara. Silinemez bir numara.</span></p>

    <p class="duz" xml:lang="tr"><span class="duz">– Öyleyse ana programın bilgiişlem belleğinde bu tür bir analizin izini bulabilirsiniz.</span></p>

    <p class="duz" xml:lang="tr"><span class="duz">– Ancak referans listesini bulabilirim.</span></p>

    <p class="duz" xml:lang="tr"><span class="duz">– Ama numara analiz tarihini de içeriyor.</span></p>

    <p class="duz" xml:lang="tr"><span class="duz">– Tarih, evet. Ve bilgisayarın kullanım saatini de.</span></p>

    <p class="duz" xml:lang="tr"><span class="duz">– Nelly kan örneğini 31 mayısta aldı. Aynı akşam kültür işlemine başladığını kabul edelim. Kültür ne kadar sürede sonuçlanır?</span></p>

    <p class="duz" xml:lang="tr"><span class="duz">– Kan için, amniyon sıvısından daha hızlı. Üç gün.</span></p>

    <p class="duz" xml:lang="tr"><span class="duz">– Öyleyse Nelly 3 haziran akşamı kültürün sonuçlarını aldı. Ve bilgisayarı kullandı.</span></p>

    <p class="duz" xml:lang="tr"><span class="duz">– Hayır. Metafazdan önce 24 saatlik bir çalışma süresi daha gerekiyor.</span></p>

    <p class="duz" xml:lang="tr"><span class="duz">– 4 haziran o zaman. O gece Nelly bir dosya açıyor. Çalıştığı parçaya bir numara veriyor. Kromozomların fotoğrafını çekiyor. O geceye ait bir referans numarası bulabilir misiniz? Herhangi bir hastanın adına da, herhangi bir fotoğrafa da gönderme yapmayan bir referans numarası. Bana göre Nelly resmi bastı ve ardından da bilgisayardan sildi.</span></p>

    <p class="duz" xml:lang="tr"><span class="duz">Jeanne bilgisayar klavyesinin tıkırtısını duyuyordu.</span></p>

    <p class="duz" xml:lang="tr"><span class="duz">– Referans numarasını buldum, diye mırıldandı Pavois birkaç saniye sonunda. Bilgisayara gece saat 01.24’te işlenmiş. Yani 5 haziranda. Ama başka hiçbir şey yok. Ne isim, ne resim. Her şey silinmiş. Bu numara dışında.</span></p>

    <p class="duz" xml:lang="tr"><span class="duz">– Nelly sadece resmi muhafaza etti. Ve bu resim yüzünden öldü.</span></p>

    <p class="duz" xml:lang="tr"><span class="duz">– Bundan nasıl bu kadar emin olabilirsiniz?</span></p>

    <p class="duz" xml:lang="tr"><span class="duz">– 5 haziran, onun sabaha karşı 3 civarında öldürüldüğü tarih. Katil Nelly’yi hazırlıksız yakaladı, onu öldürdü ve dosyayı yanında götürdü.</span></p>

    <p class="duz" xml:lang="tr"><span class="duz">Sessizlik. Pavois yeniden lafa girdi:</span></p>

    <p class="duz" xml:lang="tr"><span class="duz">– Bu karyotip tam olarak neyi ifade ediyor?</span></p>

    <p class="duz" xml:lang="tr"><span class="duz">– Tekrarlıyorum. O farklı bir insan familyasına ait.</span></p>

    <p class="duz" xml:lang="tr"><span class="duz">– Bu çok saçma.</span></p>

    <p class="duz" xml:lang="tr"><span class="duz">– Nelly de bu saçmalık yüzünden öldü.</span></p>

    <p class="duz" xml:lang="tr"><span class="duz">– Bana neden bundan bahsetmedi?</span></p>

    <p class="duz" xml:lang="tr"><span class="duz">– Çünkü tepkinizin nasıl olacağını biliyordu. Somut sonuçlar elde etmeyi bekliyordu.</span></p>

    <p class="duz" xml:lang="tr"><span class="duz">Sitogenetikçi karşılık vermedi. Şüphesiz sevgilisine güven telkin edemediği için üzgündü. Onun yanında araştırmalarını sürdürmemiş olmaktan. Böylece belki de Nelly katilin gazabından kurtulmuş olacaktı... Jeanne’ın ne onu teselli etmeye, ne de yanıldığını söylemeye vakti vardı. Teşekkür etti ve telefonu kapattı.</span></p>

    <p class="duz" xml:lang="tr"><span class="duz">Reischenbach’ın ona verdiği Arjantin numarasını tuşladı: Tucumán Tarım Enstitüsü. Paleontolojik Kazılar Departmanı Müdürü Daniel Taïeb orada değildi. Jeanne kendi numarasını bıraktı ve gelince aramasını istedi. Ama fazla umudu yoktu.</span></p>

    <p class="duz" xml:lang="tr"><span class="duz">Dışarıda yağmur devam ediyordu. Cangıl, rüzgârdan aklını kaçırmış gibiydi. Gerçek, çok daha deliceydi... Birisiyle konuşması gerekiyordu. Ne öğrendiğini yüksek sesle anlatması.</span></p>

    <p class="duz" xml:lang="tr"><span class="duz">Reischenbach.</span></p>

    <p class="duz" xml:lang="tr"><span class="duz">Polis telefonu açar açmaz Jeanne tüm hikâyeyi ona anlatmaya başladı. Juan’ın, kurt çocuğun 1981’de Manes Ormanı’nda bulunması. İnsanların dünyasına geri dönmesi. Eğitimi. Sonra Pierre Roberge’in onun hikâyesinin derinliklerine ulaşmak için yaptığı soruşturma.</span></p>

    <p class="duz" xml:lang="tr"><span class="duz">Tüm bunları biraz daha açmak için ekledi:</span></p>

    <p class="duz" xml:lang="tr"><span class="duz">Dokuz yaşındaki Juan, uluyan maymunlar tarafından değil, Arjantin’in bu eyaletindeki ilkel bir halkın mirasçıları tarafından yetiştirilmişti.</span></p>

    <p class="duz" xml:lang="tr"><span class="duz">– Bazı şeyleri biraz zorladığını düşünmüyor musun? dedi polis, kuşkulu bir sesle.</span></p>

    <p class="duz" xml:lang="tr"><span class="duz">– Bu farklı halk, Paris’teki cinayetlerin sebebi.</span></p>

    <p class="duz" xml:lang="tr"><span class="duz">– Hadi ama...</span></p>

    <p class="duz" xml:lang="tr"><span class="duz">– Juan, yani kurt çocuk, Paris’te yaşayan otuz beş yaşında bir avukata, Joachim’e dönüştü. Görünürde, onu sıradan bir Parisliden farklı kılan hiçbir şey yok, ama içinde vahşi bir çocuk barındırıyor. Halkının sırrını koruyan bir yamyam. Bu sırrın tehlike altında olduğunu hissettiğinde de harekete geçiyor.</span></p>

    <p class="duz" xml:lang="tr"><span class="duz">Reischenbach sessizliğini koruyordu. Jeanne devam etti:</span></p>

    <p class="duz" xml:lang="tr"><span class="duz">– Kan bankasının sahibi Manzarena, bu kavme ait bir kan örneğini ele geçirdi. Kanı, karyotipini çıkarması için Nelly’ye yolladı. Manzarena tarihöncesi –ve insandaki kötülüğün kökeni– takıntısı olan biriydi. Nelly Barjac örneği 31 mayısta aldı. Gerekli işlemleri yerine getirdi ve 4 haziranı 5 hazirana bağlayan gece sonuçları aldı. Aynı gece Joachim onu görmeye geldi. Kadını öldürdü ve örnekler ile analiz sonuçlarını yanında götürdü.</span></p>

    <p class="duz" xml:lang="tr"><span class="duz">– Nelly’nin bunun üzerinde çalıştığını nereden biliyorsun?</span></p>

    <p class="duz" xml:lang="tr"><span class="duz">– Henüz bilmiyorum. Bana sorarsan Nelly, Joachim’i tanıyordu. Adamın Güney Amerika’daki birçok insani yardım kuruluşuyla bağlantısı var. Bir temasları olmuş olabilir. Jeanne onun Arjantin’in kuzeydoğusundan olduğunu biliyordu. Ona bu hikâyeden söz etti, adam hemen anladı. Bu da onun hayatına mal oldu.</span></p>

    <p class="duz" xml:lang="tr"><span class="duz">– Kızın bütün telefon görüşmelerini, e-mail’lerini kontrol ettik.</span></p>

    <p class="duz" xml:lang="tr"><span class="duz">– Başka türlü temas kuruyorlardı. Belki de sadece yüz yüze görüşüyorlardı. Joachim tehlikeyi sezdi. Ve temizlik yapmaya geldi.</span></p>

    <p class="duz" xml:lang="tr"><span class="duz">– Peki Marion Cantelau’yu neden öldürdü?</span></p>

    <p class="duz" xml:lang="tr"><span class="duz">– Hiçbir fikrim yok. Ama merkezdeki otistik çocuklar ile Joachim’in arasında bir bağ var. Bir şekilde Marion da bu sır için tehlike oluşturuyordu. Bundan eminim.</span></p>

    <p class="duz" xml:lang="tr"><span class="duz">– Ya Francesca Tercia?</span></p>

    <p class="duz" xml:lang="tr"><span class="duz">– Onun için, durum daha net. De Almeida’dan kafatasını aldı. Bu kalıntı orman halkının geçmişiyle alakalı olmalı. Hatırlasana, fosilde bazı biçimsizlikler vardı. Hiç şüphesiz, insandan çok eski bir familyanın maymunsu özellikleriydi bunlar. François Taine tüm bunları anlamıştı.</span></p>

    <p class="duz" xml:lang="tr"><span class="duz">– Bu dâhice, dedi Reischenbach şüpheci bir tavırla.</span></p>

    <p class="duz" xml:lang="tr"><span class="duz">– Deha olmaya gerek yok. Heykeli görmüştü.</span></p>

    <p class="duz" xml:lang="tr"><span class="duz">– Hangi heykeli?</span></p>

    <p class="duz" xml:lang="tr"><span class="duz">– Kafatasından yola çıkarak Francesca’nın yaptığı heykeli. Bu konuda bir hata yaptım. Bu eserin heykeltıraşın kendi kişisel ilhamıyla yapıldığını düşündüm. Aslında, paleoantropolojik kafatasından hareketle yapılmış antropolojik bir tasarım söz konusuydu. Vioti atölyesinin çalışmalarından farklı bir eser. Francesca kendi atölyesinde gizli gizli çalışıyordu, çünkü gerçek bir işti... François’yı alevlerden kurtarmaya çalışırken heykeli fark ettim –onu Francesca’nın atölyesinden çalmıştı. Heykel yanıyordu, ama onun bir maymunu andıran küçük bir insan olduğunu görebildim.</span></p>

    <p class="duz" xml:lang="tr"><span class="duz">– Hep aynı sorun. Kelime oyununa gerek yok. Joachim, Francesca’nın çalışmalarından nasıl haberdar oldu?</span></p>

    <p class="duz" xml:lang="tr"><span class="duz">– Joachim ile Francesca tanışıyorlardı. Her ikisi de Arjantinli.</span></p>

    <p class="duz" xml:lang="tr"><span class="duz">– Arjantin, büyük bir ülke.</span></p>

    <p class="duz" xml:lang="tr"><span class="duz">– Paris’te o kadar Arjantinli yok.</span></p>

    <p class="duz" xml:lang="tr"><span class="duz">Yeniden sessizlik oldu. Reischenbach düşünüyordu.</span></p>

    <p class="duz" xml:lang="tr"><span class="duz">– Demek, elimizde kendini tarihöncesi insanı sanan bir deli tarafından işlenmiş üç yamyam cinayeti var. Cinayet sebebi bir damla kan ve bir kafatası olarak özetlenebilecek bir kaçık mı?</span></p>

    <p class="duz" xml:lang="tr"><span class="duz">– Herhangi bir kan değil. Ne de herhangi bir kafatası. Çok eski bir kavmin mirasçısı bir halkın varlığını ispatlayan kalıntılar bunlar. Kafatası mesela, Ortadoğu’da veya Avrupa’da bulunmuş Proto-Cro-Magnon insanının kemiklerine benziyor olabilir.</span></p>

    <p class="duz" xml:lang="tr"><span class="duz">– Bunun gibi mi?</span></p>

    <p class="duz" xml:lang="tr"><span class="duz">Jeanne taş kesti. Yatağının üstüne bir kafatası düşmüştü. Aynı anda da arkasında bir ses duymuştu.</span> <span class="italik">Odasının içinde.</span></p>

    <p class="duz" xml:lang="tr"><span class="duz">Kısa bir süre, siyah göz çukurları olan kafatasına baktı. Son derece beyazdı ve plastikten yapılmış gibiydi. Bir kalıp.</span></p>

    <p class="duz" xml:lang="tr"><span class="duz">– Jeanne, orada mısın?</span></p>

    <p class="duz" xml:lang="tr"><span class="duz">Polise cevap vermedi. Yavaş yavaş sese doğru döndü.</span></p>

    <p class="duz" xml:lang="tr"><span class="duz">– Jeanne?</span></p>

    <p class="duz" xml:lang="tr"><span class="duz">– Seni sonra ararım, dedi Jeanne fısıltıyla.</span></p>

    <p class="duz" xml:lang="tr"><span class="duz">Kapının ağzında Antoine Féraud duruyordu.</span></p>

    <p class="duz" xml:lang="tr"><span class="duz">Saçları diken diken. Hırpani. Sırılsıklam.</span></p>

    <p class="duz" xml:lang="tr"><span class="duz">Ama bir ölü için gayet sağlıklıydı.</span></p>
  </div>
</body>
</html>