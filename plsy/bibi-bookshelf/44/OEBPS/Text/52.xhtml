<html xmlns="http://www.w3.org/1999/xhtml">
<head>
  <title>52.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x52">
    <h1 class="bolum-ismi" id="toc-anchor" xml:lang="tr"><span class="bolum-ismi">52</span></h1>

    <p class="duz" xml:lang="tr"><span class="duz">Jeanne yanılmıştı. Antigua yüksek topraklar üstünde yer almıyordu.</span> <span class="italik">Altas tierras</span> <span class="duz">daha sonra başlıyordu. Çok daha uzakta. Çok daha yukarılarda. Çok daha soğuk. Arabanın içinde titriyordu, bu kutup soğuklarından korunmak için Atitlán’da kendine bir kazak, bir şal, herhangi bir şey almaya söz verdi. Tropiklerde böyle bir soğuk beklemiyordu.</span></p>

    <p class="duz" xml:lang="tr"><span class="duz">Şoförün yanındaki koltuğa büzülmüş, manzarayı seyrediyordu. Volkanların yamaçlarında yer alan ve kapkara lav akıntılarıyla tezat oluşturan kozalaklı ve yapraklı ağaçlardan oluşan ormanlar. Üzerlerinde sis halinde buharlaşan alçak bulutlar. Zirveleri görünmeyen volkanlar, dağlar, ormanlar.</span> <span class="italik">Dorukları bulutların içinde ve ancak düşlerde görülebilecek bir manzara...</span></p>

    <p class="duz" xml:lang="tr"><span class="duz">Jeanne yol boyunca yürüyen yerlilere bakıyordu. Her köy farklı bir kıyafet giyiyordu. Gri havada, çiyle ıslanmış çiçek goncaları gibi patlayan, rengârenk, sıcak tutan örme giysiler.</span></p>

    <p class="duz" xml:lang="tr"><span class="duz">– Bu soytarı kıyafetleri giymiş insanlarla bir ülkenin gelişmesini nasıl beklersiniz? Hâlâ Ortaçağ’da yaşıyorlar!</span></p>

    <p class="duz" xml:lang="tr"><span class="duz">Jeanne onu duymazdan geldi. Yola çıktıkları andan itibaren Nicolás sürekli olarak, geri zekâlı, riyakâr, dar kafalı, batıl itikatlı olmakla suçladığı yerlileri eleştiriyordu. Bir Kiçe olmaktan öte, kindar ve kendini beğenmiş, Mayaları taşların altında yaşayan hamamböcekleri gibi gören bir Ladino’ydu.</span></p>

    <p class="duz" xml:lang="tr"><span class="duz">Irkçı söylemine devam ederek, kendisi için önemli bir başka konuya geçti: Orta Amerika’nın diğer halklarının yetersizliği. Nikaragualılar oldukları yerde sayıyorlardı. Kosta Rikalılar son derece kültürsüzdü. Panamalılar ise ABD’ye uşaklık eden “satılmış”lardı vb.</span></p>

    <p class="duz" xml:lang="tr"><span class="duz">Jeanne uykuya sığındı. Soğuktan uyandı. Titreyerek arkaya döndü ve arka koltuğa bıraktığı çantasını karıştırdı. Gerekli kıyafetleri alabileceği bir kasabaya ulaşana kadar idare etmesini sağlayacak, ince dokunmuş bir polo buldu.</span></p>

    <p class="duz" xml:lang="tr"><span class="duz">– Şu köylüleri gördünüz mü?</span></p>

    <p class="duz" xml:lang="tr"><span class="duz">Nicolás, önlerindeki açık kasa bir kamyonetin arkasına balık istifi yerleşmiş günübirlik işçileri işaret ediyordu. Üzerlerinde geleneksel kıyafetler vardı. Alacalı kıyafetler giymiş, elma, muz ve diğer meyve yığınlarının üzerine horozlar gibi tünemişlerdi, hepsinin suratı asıktı.</span></p>

    <p class="duz" xml:lang="tr"><span class="duz">– Neden somurtuyorlar biliyor musunuz?</span></p>

    <p class="duz" xml:lang="tr"><span class="duz">– Üşüyorlar mı?</span></p>

    <p class="duz" xml:lang="tr"><span class="duz">– Hayır. Onlar yeni evliler. Meyvelere eşlik ediyorlar. Bu bir inisiyasyon ritüeli. Yolculuktan önce karılarıyla cinsel ilişkiye giremezler.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Cinsel enerjilerinin meyvelere geçmesi ve onları olgunlaştırması için. Eğer meyveler varacakları yere kadar olgunlaşırsa ritüel başarıyla sonuçlanmış demektir. Düşünce olarak bile çok aptalca değil mi?</span></p>

    <p class="duz" xml:lang="tr"><span class="duz">Jeanne cevap vermedi. Kendi cinsel perhizinin tüm bir meyve bahçesini olgunlaştırabileceğini düşündü... Ama şoförün acı alayları onu yormaya başlamıştı. O da bunu hissetmişti sanki. Çok daha sakin bir ses tonuyla ekledi:</span></p>

    <p class="duz" xml:lang="tr"><span class="duz">– Sololá’ya vardık. Eyaletin başkenti.</span></p>

    <p class="duz" xml:lang="tr"><span class="duz">Tuğladan, taştan, çimentodan evler. Reklam afişleri. Renkleri, neonları, tuhaf isimleriyle ters çevrilmiş bir çöp tenekesini andıran modern mağazalar... Bu görüntü kirliliğine, bu nemli ve gri havaya rağmen ayrıntılarıyla tam bir tropik ülkesiydi. Koyu duman sarmallarının yükseldiği, odun kömürü, yanmış yağ ve közlenmiş mısır kokularının yayıldığı, yırtık kazaklarıyla yeniyetmelerin mekân tuttuğu, bu dünyanın küçük bir modeli olan seyyar lokantalar...</span></p>

    <p class="duz" xml:lang="tr"><span class="duz">– Birkaç kilometre sonra, gölde olacağız.</span></p>

    <p class="duz" xml:lang="tr"><span class="duz">Kıyafetler yeniden değişmişti. Erkekler için işlemeli kısa pantolonlar, oduncu gömlekleri ve her zaman olduğu gibi çok geniş kenarlı, beyaz renkli Texas şapkaları. Kadınlar ise mavi, pembe, mor renkler giymişti... Sırtlarında odun parçaları, göğüslerinde bebek taşıyorlardı ve başlarında şalları vardı –</span><span class="italik">imago mundi</span><span class="duz">, kozmosun tasviri.</span></p>

    <p class="duz" xml:lang="tr"><span class="duz">– Kiçe bölgesindeyiz, diye açıklamada bulundu Nicolás, bilgiç bir edayla. Kiçelerde, sadece bu göl çevresinde yaşayanlarda bile birçok dilsel topluluk vardır: Kakçikeller, Tzutuhiller, Kiçeler... Sonuç itibariyle, çok karmaşık.</span></p>

    <p class="duz" xml:lang="tr"><span class="duz">Jeanne ona sinsice dokundurdu:</span></p>

    <p class="duz" xml:lang="tr"><span class="duz">– Siz Kiçe kökenlisiniz, değil mi?</span></p>

    <p class="duz" xml:lang="tr"><span class="duz">Adam cevap vermedi. Bir virajı alınca göl göründü. Suyun yüzeyi bir panter, jaguar veya kedinin ipeksi, pırıl pırıl tüylerini andırıyordu. Ama kıyıları o denli uzaktaydı ki sisler arasında kayboluyordu. Ayrıca göle göz kulak olan sönmüş üç volkan da pus nedeniyle ayırt edilemiyordu. Jeanne hayal kırıklığına uğramıştı. Kartpostallardaki gibi ustaca görüntülenmiş bir manzara bekliyordu. Ormanın ve bazalt kıvrımlarının arasında bir göl. Jeanne’ın keşfettiği tek şey, bulutlar içinde kaybolmuş tekdüze bir sonsuzluktu.</span></p>

    <p class="duz" xml:lang="tr"><span class="duz">Buraya hüzünlü bir atmosfer de hâkimdi. İki güç hep işbaşındaydı sanki. Doğum. Maya dünyasının kökeni. Sisleri ve efsaneleriyle. Ve ölüm. Beraberinde getirdiği yıkım ve can çekişmeyle. Jeanne askerlerin, bu kraterin çevresinde yerli gerillalara karşı en şiddetli bastırma harekâtlarından birini gerçekleştirdiğini biliyordu. Bu İsviçre’ye özgü göl manzarası gerçek bir soykırıma sahne olmuştu.</span></p>

    <p class="duz" xml:lang="tr"><span class="duz">Nicolás arabayı durdurdu. Jeanne’dan dışarı çıkmasını rica etti. Sonra gölün karşısına geçip kollarını açtı.</span></p>

    <p class="duz" xml:lang="tr"><span class="duz">– Maya dünyasının kalbi. Toprağın ve gökyüzünün merkezi! Burada aradığın her şeyi bulacaksın,</span> <span class="italik">juanita.</span> <span class="duz">Guatemala’nın en geleneksel kavimleri. En eski Maya tanrıları. Ayıca mistikler, parasız turistler, hippiler, cankiler... Atitlán bizim Goamız!</span></p>

    <p class="duz" xml:lang="tr"><span class="duz">Jeanne bu ani heyecanı anlamıyordu. Hiçbir şey söylemedi. Karanlık basıyordu. Ve onunla birlikte korku da. Nerede olduğunu artık bilmiyordu. Nereye gittiğini. Hatta bu kraterin çevresinde ne aradığını...</span></p>

    <p class="duz" xml:lang="tr"><span class="duz">Yeniden arabaya bindiler. Tepelerin kahverengi-yeşil yamaçları boyunca yol aldılar. Bir çam ormanının içine gizlenmiş bir otel bulana kadar. Göle bakan, çiftlik evi tarzındaki ahşap yapı turistlere yönelik bir yerdi, ama şu ana kadar tek bir ziyaretçiyle bile karşılaşmamışlardı.</span></p>

    <p class="duz" xml:lang="tr"><span class="duz">Nicolás giriş kapısının önünde durdu ve açık camdan, açık esmer tenli, geniş şapkasının altına gizlenmiş, kırklı yaşlarda bir adamla konuşmaya başladı. O denli hızlı ve farklı bir aksanla konuşuyorlardı ki, Jeanne tek bir kelimesini bile anlamadı. Bu kovboyun otelin müdürü veya sahibi olduğunu düşünüyordu.</span></p>

    <p class="duz" xml:lang="tr"><span class="duz">Nicolás çiftlik-otele doğru, patika boyunca yola devam etti.</span></p>

    <p class="duz" xml:lang="tr"><span class="duz">– Bu adam, dedi Jeanne, bir Maya mı, yoksa Ladino mu?</span></p>

    <p class="duz" xml:lang="tr"><span class="duz">–</span> <span class="italik">Juanita</span><span class="duz">, dedi Nicolás hayranlık dolu bir ifadeyle, gözlerini görmedin mi?</span></p>

    <p class="duz" xml:lang="tr"><span class="duz">– Nesi vardı?</span></p>

    <p class="duz" xml:lang="tr"><span class="duz">– Maviydi.</span></p>

    <p class="duz" xml:lang="tr"><span class="duz">Bu ayrıntıyı, dünyanın harikalarından birini tasvir eder gibi söylemişti. Nicolás yeniden açık ten ve Amerikan modernizmi hayranı olan katıksız bir Ladino’ya dönüşmüştü.</span></p>
  </div>
</body>
</html>