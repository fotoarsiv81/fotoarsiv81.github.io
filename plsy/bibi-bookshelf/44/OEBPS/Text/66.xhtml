<html xmlns="http://www.w3.org/1999/xhtml">
<head>
  <title>66.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x66">
    <h1 class="bolum-ismi" id="toc-anchor" xml:lang="tr"><span class="bolum-ismi">66</span></h1>

    <p class="duz" xml:lang="tr"><span class="duz">Jeanne, şoföre</span> <span class="italik">Clarín</span><span class="duz">’in, Buenos Aires’in sol tandanslı gazetesinin adresini verdi –bir gazete bayiinden o günkü nüshasını satın almıştı. Bu pazar günü arşive girmelerini sağlayacak bir nöbetçi bulmayı umut ediyordu.</span></p>

    <p class="duz" xml:lang="tr"><span class="duz">Gazetenin genel merkezi, doğuda, San Nicolas semtinde, Corrientes Caddesi’ndeydi. Taksi, ortasındaki çimenlik alanda İngiliz Kulesi’nin yükseldiği, ıssız bir ticaret merkezinden geçti. Kulenin çevresine Amerikan tarzı gökdelenlerin soğuk gölgeleri vuruyordu. Semt, neredeyse metafizik bir tedirginliğe yol açan, yürek parçalayıcı, trajik bir ıssızlığın ifadesiydi.</span></p>

    <p class="duz" xml:lang="tr"><span class="duz">Araba, çok daha dar ve çok daha kalabalık sokaklara daldı. Buenos Aires’in diğer yüzü. Loş sundurmalar, demir parmaklıklarla kapatılmış balkonlar, çiçek açmış bitkilerle süslenmiş dar pencereler. Ve her yerde güneş ışığı. Uzamış. Solgun. Bitkin. Ama daima tetikte. Açılan bir araba camının parıltısı. Geçen bir arabanın ışıldayan karoseri. Çimenlik bir alana dikilmiş çelikten bir heykelin balkıması. Jeanne, Emmanuel Aubusson’un söylediği, Rimbaud’nun karmaşık dizelerini hatırladı: “Denizdir giden güneşle.” Buenos Aires’te bu, “kıştır giden güneşle”ye dönüşüyordu.</span></p>

    <p class="duz" xml:lang="tr"><span class="duz">Corrientes Caddesi’ne vardılar, burası iç karartıcı ve dümdüz uzanan binalarla çevrili bir anayoldu. Burada, her şey siyaha ve beyaza boyanmış gibi son derece sert, son derece güçlü bir kontrast vardı. Jeanne doğru tahmin etmişti: Nöbetçi bir ekip vardı. Arşiv, floresan lambalarla aydınlatılan, üzerlerinde bilgisayarların durduğu masalar bulunan penceresiz bir odaydı.</span></p>

    <p class="duz" xml:lang="tr"><span class="duz">Jeanne birkaç tuşa basarak gazetenin belleğine girdi. Féraud, sessiz ve dikkatli bir şekilde, onun tam arkasında duruyordu. Jeanne, onun bilgisayarı takip edebilecek kadar İspanyolca bilip bilmediğini merak ediyordu. İşe Amiral Alfonso Palin’i aramakla başladı. Ve fazla bir şey elde edemedi.</span></p>

    <p class="duz" xml:lang="tr"><span class="duz">Amiral, meşhur Escuela de Mecánica de la Armada (ESMA) bünyesinde, “kirli savaş”ın tutuklama, işkence ve yok etme merkezinde, yüksek bir mevkie sahipti. Ayrıca Buenos Aires’teki diğer illegal tutukevlerini de denetliyordu: Automotores Orletti, El Banco, El Olimpo’yu... Makalede yazılana göre, mahkûmların bağırtılarını bastırmak için bu merkezlerde müzik yayınını başlatan oydu. 1980’de Enformasyon Bakanlığı genel sekreteri olmuştu. Emirleri doğrudan Jorge Rafael Videla’dan alıyordu. Diktatörlüklerden sonra gelen demokratik hükümetlerin suçladığı askerler listesinde en başlarda yer alması gerekiyordu, ama Palin Falkland Savaşı’ndan sonra, 1984’te ortadan kaybolmuştu.</span></p>

    <p class="duz" xml:lang="tr"><span class="duz">O tarihten sonra, hakkında yazılmış tek bir satır yoktu. Kuşkusuz, amiral ülkeden kaçmıştı. Jeanne şaşırmamıştı. Her şey adamın uzun zamandan beri Avrupa’da yaşadığını gösteriyordu. İspanya’da veya Fransa’da.</span></p>

    <p class="duz" xml:lang="tr"><span class="duz">Tek keşif, diğer subaylarla birlikte çektirdiği bir fotoğraftı. Gruptaki her üye üniformaları içinde dimdik, kazık gibi duruyordu. Bazıları mafya üyeleri gibi siyah gözlük takmıştı. Her biri kendilerinin karikatürü gibiydi.</span></p>

    <p class="duz" xml:lang="tr"><span class="duz">Jeanne, Féraud’ya döndü.</span></p>

    <p class="duz" xml:lang="tr"><span class="duz">– Hangisi?</span></p>

    <p class="duz" xml:lang="tr"><span class="duz">Şaşırmış görünen psikiyatr işaretparmağıyla gösterdi. Palin, Jeanne’ın kafasında canlandırdığı gibiydi. Uzun boylu, zayıf, tahta gibi kuru bir adam. Daha seksenli yıllarda grileşmiş, arkaya doğru taralı gür saçlar. Donuk mavi bir çift göz ve buz maşası gibi yüzünü çevreleyen, kıskaç biçiminde, belirgin iki kırışık. Jeanne, onu çok daha yaşlı, sivil elbiseler içinde, Féraud’nun muayenehanesinde hayal etmeye çalıştı. Hastadan çok ürkmüş biri olarak...</span></p>

    <p class="duz" xml:lang="tr"><span class="duz">Resmi yazıcıdan aldı, sonra yeni bir araştırmaya girişti. Vinicio Pellegrini. Bu isimle birlikte bilgisayar aşka geldi. Bir sürü yazı çıktı. Albay bütün davalara katılmış, bütün aflardan yararlanmışa benziyordu, sonra diktatörlüğün suçlarını ciddiye alan şimdiki hükümet tarafından yeniden sanık kürsüsüne çıkarılmıştı. Pellegrini her işin içindeydi. Belden aşağı vurmalar. Haince saldırılar. Ayrıca ses getiren skandallar. Adam evinde gözaltında tutulmasına rağmen, Buenos Aires’te bir stardı.</span></p>

    <p class="duz" xml:lang="tr"><span class="duz">Jeanne okumaya başladı, sonra aklına Féraud geldi. Arkasına döndü ve adamın gözlerindeki şaşkınlığı yakaladı. Dil sorunu, ama aynı zamanda da ülkenin siyasi tarihi. Kendisi bile ipin ucunu kaçırmıştı. Bu karmaşık durumdan gerçekten bir şeyler anlamak istiyorlarsa önce hafızalarını tazelemeleri gerekiyordu. Arjantin’in son otuz yılına göz atmaları. Korkunun sınırlarını genişletmiş olan şu askeri cuntalara.</span></p>

    <p class="duz" xml:lang="tr"><span class="italik">Clarín</span> <span class="duz">arşivleri, çok özel konularla ilgili yazıları yeniden gruplandıran sentez dosyaları sunuyordu. Jeanne seçimini yaptı: “Adalet, diktatörlük ve reformlar.” Bir sürü makale açtı ve partneri için yüksek sesle simültane çeviri yapmaya başladı.</span></p>

    <p class="duz" xml:lang="tr"><span class="duz">Olaylar.</span></p>

    <p class="duz" xml:lang="tr"><span class="duz">Mart 1976. Kara Kuvvetleri Komutanı General Jorge Rafael Videla, Juan Domingo Perón’un son eşi, Cumhurbaşkanı Isabela Perón’u deviriyor. O tarihten itibaren iktidara peş peşe birçok general geliyor. Videla, 1976’dan 1981’e kadar. Roberto Viola, sadece birkaç aylığına. Leopoldo Galtieri, 1981’den 1982’ye kadar; Falkland Savaşı’nın sorumlusu, Arjantin’in uğradığı bozgundan sonra istifa etmek zorunda kalıyor. Yerine geçen Reynaldo Bigogne da, 1983’te, iktidarı, demokratik bir cumhuriyet lehine bırakmaya mecbur ediliyor.</span></p>

    <p class="duz" xml:lang="tr"><span class="duz">Yedi yıl boyunca, korku ve dehşet hüküm sürmüştü. Generallerin amacı belliydi: Bütün bozguncu grupların kökünü kazımak. Bunun için de kitlesel cinayetler işlenmişti. Sadece şüpheliler değil, çevresindekiler de katledilmişti. O sırada Buenos Aires valisi olan General Ibérico Manuel Saint-Jean’ın ünlü bir cümlesi: “Önce tüm bozguncuları öldüreceğiz, sonra işbirlikçilerini, ardından da sempatizanları; daha sonra da tarafsızları, en sonunda da korkakları.”</span></p>

    <p class="duz" xml:lang="tr"><span class="duz">Adam kaçırma dönemi başlıyor. Sivil giyimli askerler plakasız, yeşil renkli Ford Falcone’larla dolaşıyor. Kadınları, erkekleri, çocukları hiçbir açıklama yapmadan kaçırıyorlar. Bu durum sokakta, işyerinde, şüphelinin evinde beklenmedik bir anda gerçekleşiyor. Gündüzün veya gecenin herhangi bir saatinde. Olaya tanık olanlara ise verilen emir şu: “</span><span class="italik">No te metas.</span><span class="duz">”<a class="footnote-link" href="#footnote-231-1" id="footnote-231-1-backlink">[1]</a> Binlerce insan bu şekilde, başkalarının zorunlu kayıtsızlığı içinde, ortadan kayboluyor.</span></p>

    <p class="duz" xml:lang="tr"><span class="duz">En korkuncu ise bu kaçırılan insanların yok edilme tekniği. İşkence edildikten sonra yüzlerce, binlerce</span> <span class="italik">subversivo</span><span class="duz">’dan kurtulmak gerekiyor. Bu tekniğin adı</span> <span class="italik">el vuelo.</span> <span class="duz">Mahkûmlar başka bir cezaevine nakledilmeden önce sözümona aşılanıyor. Yapılan ilk uyuşturucu iğne onların tüm dirençlerini yok ediyor. Onları, sersemlemiş bir halde kargo uçağına bindiriyorlar. Mahkûmları tamamen uyutan ikinci iğne, yukarıda yapılıyor. Sonra askerler onları soyuyor, uçağın kapısını açıyor ve çıplak bedenleri Güney Atlantik’in sularına atıyorlar. Binlerce tutuklu bu şekilde ortadan kayboluyor. 2 000 metre yüksekten atılarak. Denizin yüzeyine çarparak parçalanıyorlar. Her tutukevinde haftanın birkaç günü, bu “deniz işi”ne ayrılıyor. Askerler bütün uluslararası kovuşturmalardan kurtulmak için çözüm bulduklarını düşünüyorlar.</span></p>

    <p class="duz" xml:lang="tr"><span class="duz">Yine de bu kayıplar, Buenos Aires’te bir isyan duygusuna neden oluyor. 1980’den itibaren öfkeli anneler çocuklarına ne olduğunu öğrenmek istiyorlar. Eğer öldülerse, en azından cesetlerini almak istiyorlar. Bu kadınlar ünlü “Madres de Plaza de Mayo”<a class="footnote-link" href="#footnote-231-2" id="footnote-231-2-backlink">[2]</a> adını alıyorlar. Askerler onlara “Mayıs Meydanı Kaçıkları” adını veriyor. Her perşembe, Casa Rosado’nun, başkanlık sarayının karşısında bıkmadan toplanıp gösteri yapıyorlar. Ve ölülerini en azından gömmek isteyen bir halkın simgesi haline geliyorlar.</span></p>

    <p class="duz" xml:lang="tr"><span class="duz">Bu isyan, 1982’de Falkland Savaşı’nda yanılgıya düşen askeri cuntanın uğradığı bozgunla aynı zamana rastlıyor. Kısa süre içinde, birkaç gemisi batırılan Arjantin, İngiliz ordusu tarafından eziliyor. Generaller 1983’te, haklarında açılacak her türlü adli kovuşturmayı engellemek amacıyla kendileri için bir af çıkararak iktidardan çekiliyorlar.</span></p>

    <p class="duz" xml:lang="tr"><span class="duz">Strateji tam işe yaramıyor. Demokratik hükümet “</span><span class="italik">Nuncá mas</span><span class="duz">”<a class="footnote-link" href="#footnote-231-3" id="footnote-231-3-backlink">[3]</a> sloganıyla, yaşanan terör günlerini araştıran Ulusal Kayıplar Komisyonu’nu (UKKOM) kuruyor. Rapora göre 30 000 kişi kayıp. Daha sonra bu rakam resmi olarak 15 000’e indiriliyor. İşkence yöntemleri araştırılıyor. Bu yöntemlerin en başında</span> <span class="italik">picaña</span> <span class="duz">var; vücudun farklı yerlerine elektrik vermeye dayanıyor: gözkapaklarına, dişetlerine, koltukaltlarına, cinsel organlara... Tanıklar başka tekniklerden de bahsediyor: Kadınlara sistematik olarak tecavüz edilmesi, elektrikli testereyle uzuvların kesilmesi, sigarayla yakma, göz çıkarma, cinsel organların usturayla kesilmesi, vajinaya canlı kemirgen sokma, anestezi uygulamadan ameliyat, el ve ayak tırnaklarının sökülmesi, mahkûmların üzerine, ısırması veya tecavüz etmesi için köpek salma...</span></p>

    <p class="duz" xml:lang="tr"><span class="duz">Bu tür eylemler nasıl cezalandırılabilir? Raúl Alfonsin’in demokrat hükümeti geri adım atmıyor. Yeni bir askeri darbe tehdidine rağmen tutuklamalar yapmak ve suçluları yargı karşısına çıkarmak gerekiyor. Böylece suçlular ile sivil iktidar arasında, sürekli olarak dava açma tehditleri ile af kararlarının gündeme geldiği bir kedi fare oyunu başlıyor. 1986’da, şikâyetler için bir son tarih belirleyen, böylece askerlere karşı başlatılan kovuşturmaları askıya almayı sağlayan “son nokta” (</span><span class="italik">punto final</span><span class="duz">) yasası getiriliyor. Ayrıca 1987’de, üstlerinin emirlerini uygulamakla yükümlü tüm askerlerin sorumluluğunu ortadan kaldıran “zorunlu itaat”(</span><span class="italik">obediencia debida</span><span class="duz">) yasası çıkarılıyor.</span></p>

    <p class="duz" xml:lang="tr"><span class="duz">Geriye yüksek rütbeliler kalıyor. Generaller. Amiraller. Askeri hükümetlerin üyeleri. Bunlar da elekten geçiriliyor. Basit bir nedenden, çok yaşlı olmalarından dolayı. En iyi ihtimal, mahkemeye çıkarılmadan ecelleriyle ölmeleri. En kötü ihtimal ise, evlerinde gözaltında tutulmaları; çoğu, iktidarları sırasında hatırı sayılır bir servet yapmış.</span></p>

    <p class="duz" xml:lang="tr"><span class="duz">Jeanne gözlerini ekrandan ayırdı ve Antoine Féraud’ya döndü. Bir bakışta birbirlerini anladılar. Profesyonel katillerin ülkesinde amatör bir katil arıyorlardı. Kan gölüne dönmüş, davaların birbirini izlediği bu ülkede, Alfonso Palin ortadan kaybolmayı başarmıştı.</span></p>

    <p class="duz" xml:lang="tr"><span class="duz">Buna karşılık Pellegrini, beyler gibi yaşamaya devam ediyordu.</span></p>

    <p class="duz" xml:lang="tr"><span class="duz">Jeanne, onu ilgilendiren yazılara döndü. Davaların başladığı andan itibaren Pellegrini sürekli gündeme gelmişti. Campo Alegre’nin güçlü adamı El Puma hakkında birçok iddianame vardı. Yapılan zulümlerde sorumluluğu olduğundan şüphe edilmiyordu. Örgütlenme şemalarında adı geçiyordu. Emirler bizzat kendisini tarafından imzalanmıştı. Cinayetler. İşkenceler. Kayıplar...</span></p>

    <p class="duz" xml:lang="tr"><span class="duz">Tüm bu kanıtlara rağmen, Pellegrini hep dava dışı tutulmuştu. Eskiden bir kez mahkûm olmuştu. Ama hemen üst mahkemeye başvurmuştu. Cezai uygulama ebediyen kaldırılmıştı. Gözaltında tutulduğu evinde hayatın tadını çıkarıyordu. En ufak bir kaygı duymadan villasında davetler veriyor, hatta bir futbol takımına yatırım bile yapıyordu. İşkenceci, Arjantin spor dünyasının vazgeçilmez bir figürü haline gelmişti, futbol maçlarına gitmesi veya televizyon programlarına katılması için izin bile alıyordu.</span></p>

    <p class="duz" xml:lang="tr"><span class="duz">Jeanne, resmi yazıcıdan aldı. Yetmişli yaşlarda, alabros saçlı, altın rengi ince çerçeveli gözlüğü olan, karnı tok timsah gülüşüne sahip, uzun boylu ve yapılı bir adamdı.</span></p>

    <p class="duz" xml:lang="tr"><span class="duz">– Bize gereken o, dedi Jeanne.</span></p>

    <p class="duz" xml:lang="tr"><span class="duz">– Onu nasıl bulacağız?</span></p>

    <p class="duz" xml:lang="tr"><span class="duz">Bilgisayarı kapattı.</span></p>

    <p class="duz-son-paragraf-2" xml:lang="tr"><span class="duz">– Bir fikrim var.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Bu işe karışma.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Mayıs Meydanı Anneleri. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanyolca, “Bir daha asla.” (ç.n.)</span></p>
      </div>
    </div>
  </div>
</body>
</html>