<html xmlns="http://www.w3.org/1999/xhtml">
<head>
  <title>17.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x17">
    <h1 class="bolum-ismi" id="toc-anchor" xml:lang="tr"><span class="bolum-ismi">17</span></h1>

    <p class="duz" xml:lang="tr"><span class="duz">Jeanne gece boyunca hemen hemen hiç uyumamıştı. Duygular, düşünceler ve sesler uzayıp giden kâbuslar boyunca birbirine karışmıştı. Antoine Féraud’yla tanışması.</span> <span class="italik">Size bir dondurma ısmarlayayım</span><span class="duz">. Son dijital kayıt. Hipnoz seansı. Davetsiz misafirin sesi.</span> <span class="italik">Orman seni ısırıyor</span><span class="duz">. Ve babanın korkuları.</span> <span class="italik">Sanırım bu gece birini öldürecek. Paris’te, X. Bölge’de...</span></p>

    <p class="duz" xml:lang="tr"><span class="duz">Aslında hiçbir şeye inanmıyordu. Ne aşk tanışmasına. Ne de potansiyel katile. Bu tanışma, gerçek olamayacak kadar güzeldi. Ve bir psikiyatrın muayenehanesinde bir cinayetin itiraf edilme olasılığına nasıl inanabilirdi? Dinleme cihazı yerleştirilmesi talimatını verdiği bir psikiyatrın muayenehanesinde? Bu imkânsızdı.</span></p>

    <p class="duz" xml:lang="tr"><span class="duz">Féraud’nun kendisi de buna inanmamıştı. Aksi halde Viyana Ayrılık Hareketi ressamlarının sergisine gelmezdi. Tanıştığı kızıl-sarı saçlı bir kadına kur yapmazdı. Ama Jeanne, yüz hatlarının neden bu kadar gergin olduğunu şimdi anlıyordu. Neşeli görüntüsünün altında neden düşünceli göründüğünü. Şu anda Jeanne’ın kafasını kurcalayan şüphe, onun da içini kemiriyor olmalıydı. Böyle bir cinayet işlenecek miydi? Polisi uyarması gerekiyor muydu? Jeanne gülümsedi. Eğer ona gerçek mesleğini söylemiş olsaydı...</span></p>

    <p class="duz" xml:lang="tr"><span class="duz">Yataktan kalktı... Saatine baktı. 9.00 olmuştu. Günlerden cumartesiydi ve güneş daha şimdiden evin her yerini doldurmuştu. Mutfağa gitti ve kendine bir Nespresso hazırladı. Sade, koyu ve yanık toprak aromalı bir kahve. Buzdolabının kromajında kendini seyrederek günlük Effexor’unu yuttu. Üzerinde Pekin Olimpiyatları’nı protesto eden tişörtü –Olimpiyat halkalarının yerinde kelepçeler vardı– ile Calvin Klein marka bir şort vardı. Babanın söylediği sözler kafasının içinde dolanıp duruyordu.</span> <span class="italik">Sanırım bu gece birini öldürecek. X. Bölge’de...</span></p>

    <p class="duz" xml:lang="tr"><span class="duz">Aslında bunu öğrenmek onun için çok kolaydı: Sonuç olarak bir yargıçtı. Önceki gece başkentte bir ceset bulunup bulunmadığını öğrenmek için Paris Emniyet Müdürlüğü’nü araması yeterliydi. Hatta “adam-çocuk”un harekete geçtiğini ve Paris’in bir banliyösüne bir ceset bıraktığını farz ederek Île-de-France’taki savcılıkları da arayabilirdi. Bütün savcıları tanıyordu. Yani hemen hemen hepsini.</span></p>

    <p class="duz" xml:lang="tr"><span class="duz">İkinci Nespressosunu doldurdu. Salona geçti. Sehpanın karşısındaki kanepeye oturdu. Adalet Bakanlığı tarafından hazırlanmış özel rehberi aldı ve telefonuna uzandı.</span></p>

    <p class="duz" xml:lang="tr"><span class="duz">İlk olarak Emniyet Müdürlüğü’ndeki savcının ofisini aradı. Gece işlenmiş bir cinayet yoktu. Bu durumda sabah bulunmuş bir ceset de. Ama henüz saat 10 bile olmamıştı. Ve günlerden cumartesiydi, bu da cesedin bulunmasını iki gün geciktirebilirdi, tabii ceset bir ofise, bir depoya veya herhangi bir işyerine bırakıldıysa.</span></p>

    <p class="duz" xml:lang="tr"><span class="duz">Ardından Nanterre Savcılığı’nı aradı.</span></p>

    <p class="duz" xml:lang="tr"><span class="duz">Bir şey yoktu.</span></p>

    <p class="duz" xml:lang="tr"><span class="duz">Bobigny’yi aradı.</span></p>

    <p class="duz" xml:lang="tr"><span class="duz">Gece Gagny’de bir cinayet işlemişti. Alkolikler arasında çıkan bir kavgaydı. Suçlu da zaten parmaklıkların arkasındaydı.</span></p>

    <p class="duz" xml:lang="tr"><span class="duz">Créteil.</span></p>

    <p class="duz" xml:lang="tr"><span class="duz">Bir şey yoktu.</span></p>

    <p class="duz" xml:lang="tr"><span class="duz">Jeanne büyük banliyölerin savcılıklarının numaralarını buldu.</span></p>

    <p class="duz" xml:lang="tr"><span class="duz">Versailles.</span></p>

    <p class="duz" xml:lang="tr"><span class="duz">Bir şey yoktu.</span></p>

    <p class="duz" xml:lang="tr"><span class="duz">Cergy.</span></p>

    <p class="duz" xml:lang="tr"><span class="duz">Seine Nehri’nde boğulmuş bir evsiz.</span></p>

    <p class="duz" xml:lang="tr"><span class="duz">Meaux.</span></p>

    <p class="duz" xml:lang="tr"><span class="duz">Bir şey yoktu.</span></p>

    <p class="duz" xml:lang="tr"><span class="duz">Melun.</span></p>

    <p class="duz" xml:lang="tr"><span class="duz">Bir kadın öldürülmüştü. Bir karıkoca kıskançlığı.</span></p>

    <p class="duz" xml:lang="tr"><span class="duz">Fontainebleau.</span></p>

    <p class="duz" xml:lang="tr"><span class="duz">Bir şey yoktu.</span></p>

    <p class="duz" xml:lang="tr"><span class="duz">Pontoise.</span></p>

    <p class="duz" xml:lang="tr"><span class="duz">Hiçbir şey...</span></p>

    <p class="duz" xml:lang="tr"><span class="duz">Saatine baktı. Neredeyse 11.00 oluyordu. Görevini yapmıştı. Her telefon görüşmesinde, savcı yardımcılarından cinayet vakalarının kendisine bildirilmesini istemişti. Hepsi de kabul etmişti. Hem de hiç soru sormadan. Yargıç Korowa tanınmış biriydi. Haklı nedenleri olmalıydı. Beklemekten başka çare yoktu.</span></p>

    <p class="duz" xml:lang="tr"><span class="duz">Artık bu olayı unutmak gerekiyordu. Yine de Île-de-France’taki tüm önemli vakaların telgrafla bildirildiği Beauvau Meydanı’ndaki İçişleri Bakanlığı’nı aramayı ihmal etmedi. Buraya da dikkate değer bir olay bildirilmemişti.</span></p>

    <p class="duz" xml:lang="tr"><span class="duz">Rosny Kalesi’ndeki Jandarma Genel Merkezi’ni aradı. Hâlâ hiçbir şey yoktu. Birden, 12.00’de kuaförde randevusu olduğunu hatırladı, sonra da VIII. Bölge’ye öğle yemeğine gidecekti.</span></p>

    <p class="duz" xml:lang="tr"><span class="duz">Gerçek dünyaya geri dönmüştü.</span></p>

    <p class="duz" xml:lang="tr"><span class="duz">Hazırlandı, saçını düzeltti. Aynada gördüğü yüzü, korktuğu kadar vardı. Sanki gece boyunca kafa çekmiş, sigara içmişti.</span> <span class="italik">Julianne Moore, ne demezsin</span><span class="duz">... Birkaç makyaj hilesiyle durumu kurtarmaya çalıştı.</span></p>

    <p class="duz" xml:lang="tr"><span class="duz">Tam 12.00’de evden çıktı –randevusunun olduğu saatte. Siyah bir kot pantolon. Açık sandaletler. DKNY tişört. Ve kuaförü mucizeler yaratana kadar giyeceği bir şapka. Artık olası bir cinayeti düşünmüyordu. Féraud’yu da. Başka bir şeyi de.</span></p>

    <p class="duz" xml:lang="tr"><span class="duz">Saçının şeklini değiştirmeliydi.</span></p>

    <p class="duz" xml:lang="tr"><span class="duz">Cumartesinin olmazsa olmazı.</span></p>
  </div>
</body>
</html>