<html xmlns="http://www.w3.org/1999/xhtml">
<head>
  <title>9.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x9">
    <h1 class="bolum-ismi" id="toc-anchor" xml:lang="tr"><span class="bolum-ismi">9</span></h1>

    <p class="duz" xml:lang="tr"><span class="duz">Asliye Ceza Mahkemesi’ne, ofisinin bulunduğu kata geldiğinde bir şeylerin ters gittiğini anladı. Koridorda arkası dönük iki polis duruyordu. Atletik yapılı. Kırmızı kolluklu. Bellerinde hemen fark edilen otomatik silahlarıyla. Ciddi tavırlarıyla.</span></p>

    <p class="duz" xml:lang="tr"><span class="duz">Biri onun geldiği tarafa doğru döndü. Jeanne, Cinayet Masası ekip amiri Başkomiser Patrick Reischenbach’ın biraz tombul yanaklı, kirli sakallı yüzünü tanıdı. Saçları her zamanki gibi jöleden dolayı pırıl pırıl parlıyordu. Seri bir hareketle, hâlâ nemli olan kendi saçlarının dağınıklığını düzeltmeye çalıştı. Boşuna.</span></p>

    <p class="duz" xml:lang="tr"><span class="duz">– Selam, dedi Jeanne gülümseyerek. Burada ne arıyorsunuz?</span></p>

    <p class="duz" xml:lang="tr"><span class="duz">– Taine’e bakmıştık.</span></p>

    <p class="duz" xml:lang="tr"><span class="duz">Jeanne sebebini sormaya hazırlanıyordu ki, yeni tıraş olduğu her halinden belli olan Taine, ceketini düzelterek odasından çıktı, bir elinde deri evrak çantası vardı. Peşinde de zabıt kâtibesi.</span></p>

    <p class="duz" xml:lang="tr"><span class="duz">– Ne oluyor? diye sordu Jeanne.</span></p>

    <p class="duz" xml:lang="tr"><span class="duz">– Bir tane daha, diyen Taine ceketini düzeltmek için omuzlarını oynattı. Bir başka cinayet. Şu yamyam. Oraya gidiyorum. 9-3’te. Bobigny Savcılığı olayı başsavcılığa devretti.</span></p>

    <p class="duz" xml:lang="tr"><span class="duz">Jeanne ekibe dikkatle baktı. Reischenbach anlaşılmaz bir adamdı. Tanımadığı diğer polis ketum birine benziyordu. Taine ise standart duygusuz yargıç ifadesiyle duruyordu. Peşindeki zabıt kâtibesi de onlarla tam bir uyum içindeydi.</span> <span class="italik">Son derece ciddi.</span></p>

    <p class="duz" xml:lang="tr"><span class="duz">– Tamam, dedi Taine, Jeanne’ın düşüncelerini okumuş gibi. Gelmek ister misin?</span></p>

    <p class="duz" xml:lang="tr"><span class="duz">– Gelebilir miyim?</span></p>

    <p class="duz" xml:lang="tr"><span class="duz">– Sorun olmaz, diye karşılık verirken saatine baktı. Stains’te. İşimizi yapar ve öğle yemeğine geri döneriz.</span></p>

    <p class="duz" xml:lang="tr"><span class="duz">Jeanne hızla ofisine gitti. Dosyalarına baktı. Claire’e bazı talimatlar verdi ve asansöre binmeye hazırlanan gruba yetişmek için koştu.</span></p>

    <p class="duz" xml:lang="tr"><span class="duz">Dışarıda, şafakla birlikte başlayan yağmur devam ediyordu. Güzel bir yaz yağmuruydu. Sıcak. Gri. Rahatlatıcı. Damlalar kaldırımda Çin çatapatları gibi patlıyordu. Sürekli değişen, hareketli heykeller meydana getirerek eğlenen rüzgârın koyu renk harelerle doldurduğu gökyüzü dev bir paraşütü andırıyordu.</span></p>

    <p class="duz" xml:lang="tr"><span class="duz">Çift yönlü Joliot-Curie Caddesi’ne park edilmiş, bir sivil polis arabası onları bekliyordu. Reischenbach’ın yardımcısı, Leroux adındaki bir polis direksiyona geçti. Başkomiser onun yanına oturdu. Yargıçlar ile zabıt kâtibesi de arkaya.</span></p>

    <p class="duz" xml:lang="tr"><span class="duz">Taine, Peugeot’nun hareket etmesini beklemeden sordu:</span></p>

    <p class="duz" xml:lang="tr"><span class="duz">– Evet, elimizde ne var?</span></p>

    <p class="duz" xml:lang="tr"><span class="duz">– Kurbanın adı Nelly Barjac. Yirmi sekiz yaşında.</span></p>

    <p class="duz" xml:lang="tr"><span class="duz">– Meslek?</span></p>

    <p class="duz" xml:lang="tr"><span class="duz">– Bir tıbbi tahlil laboratuvarında teknisyen. Laboratuvarın altındaki kapalı otoparkta öldürülmüş.</span></p>

    <p class="duz" xml:lang="tr"><span class="duz">Jeanne sağ tarafta oturuyordu, omzu ortada oturan zabit kâtibesinin omzuna iyice yapışmıştı.</span></p>

    <p class="duz" xml:lang="tr"><span class="duz">– Geceyarısı öldürülmüş, diye devam etti Reischenbach. Geç saatlere kadar çalışıyormuş ve herkesten sonra çıkıyormuş. Katil onu aşağıda beklemiş olmalı. Arabasına binerken onu ansızın yakalayıvermiş.</span></p>

    <p class="duz" xml:lang="tr"><span class="duz">– Hemen orada mı öldürmüş?</span></p>

    <p class="duz" xml:lang="tr"><span class="duz">– Pek sayılmaz. Onu başka bir bodrum katına götürmüş. Daha aşağıdaki bir yere. Kuşkusuz herif mekânı tanıyor. Ya orada çalışıyor ya da her ayrıntıyı saptamak için oraya birkaç kez gelmiş olmalı. Her ne olursa olsun güvenlik kameralarına yakalanmamayı başarmış.</span></p>

    <p class="duz" xml:lang="tr"><span class="duz">– Cesedi kim buldu?</span></p>

    <p class="duz" xml:lang="tr"><span class="duz">– Bir gece bekçisi, bu sabah çok erken saatlerde. Hava yağmurluydu. Bodrum katları su basıp basmadığını kontrol etmek için aşağı inmiş. Bir kurbanla karşı karşıya olduğunu anlaması zaman almış. Yani bir insan cesediyle, demek istiyorum.</span></p>

    <p class="duz" xml:lang="tr"><span class="duz">Her cevaptan sonra, Taine kısa bir süre suskun kalıyordu. Sanki öğrendiklerini beynindeki özel bir çekmeceye yerleştiriyordu. Jeanne bir yandan dinliyor, bir yandan da banliyönün neresinde olduklarını anlamaya çalışıyordu. Ama imkânsızdı. Anayollar. Trafik levhaları. Rakamlar. Yağmurun neden olduğu pustan dolayı hiçbiri görünmüyordu. Üzerlerindeki gökyüzü sanki genleşmişti. Gri bir sünger gibi şişmişti. Arada bir çakan bir şimşek, şiddetli bir elektrik boşalımıyla manzarayı delip geçiyordu.</span></p>

    <p class="duz" xml:lang="tr"><span class="duz">Şoför, kuzeydeki Seine-Saint-Denis’ye ulaşmak için Paris’in çevresinde büyük bir daire çizmişti. Bu fırtınanın ortasında anlaşılır tek şey, ön konsola monte edilmiş, gidilecek yönü adım adım gösteren GPS ekranıydı.</span></p>

    <p class="duz" xml:lang="tr"><span class="duz">– Şu laboratuvar, tam olarak neyle ilgili? Reischenbach ceketinin cebinden bir not defteri çıkardı, sonra gözlüğünü taktı.</span></p>

    <p class="duz" xml:lang="tr"><span class="duz">– Bir sitogenetik laboratuvarı. Embriyonları analiz ediyorlar. Tam olarak nedir, bilmiyorum.</span></p>

    <p class="duz" xml:lang="tr"><span class="duz">– Karım da bu tür bir tahlil yaptırdı, diye lafa karıştı şoför. Fetüsün durumunu görmek için.</span></p>

    <p class="duz" xml:lang="tr"><span class="duz">– Amniyosentez.</span></p>

    <p class="duz" xml:lang="tr"><span class="duz">Gözler, konuşan Jeanne’a döndü. Doktor gibi konuşmamak için sesine şakacı bir ton vermeye çalışarak devam etti:</span></p>

    <p class="duz" xml:lang="tr"><span class="duz">– Jinekolog, hamile kadının rahmindeki amniyon sıvısından örnek alır. Sonra fetüsten veya onu çevreleyen zardan dökülen hücreler izole edilir, ardından bunların kültür değerlendirmesi yapılır ve oluşmakta olan bebeğin karyotipinin belirlenmesi için kromozomlar analiz edilir.</span></p>

    <p class="duz" xml:lang="tr"><span class="duz">Taine, sanki cevap onu ilgilendirmiyormuş gibi dışarıya bakarak sordu:</span></p>

    <p class="duz" xml:lang="tr"><span class="duz">– Karyotip, tam olarak nedir?</span></p>

    <p class="duz" xml:lang="tr"><span class="duz">– Çocuğun kromozom haritası. Onun gelecekteki varlığını belirleyen 23 çift kromozom. Bu analiz, çiftlerden birinde herhangi bir anormallik olup olmadığını belirlemeyi sağlar. Örneğin trizomi 21 gibi. Paris’te bu analizi yapan çok az laboratuvar vardır. Şu laboratuvarın adı neydi?</span></p>

    <p class="duz" xml:lang="tr"><span class="duz">Reischenbach not defterine baktı, sonra ona doğru döndü.</span></p>

    <p class="duz" xml:lang="tr"><span class="duz">– Pavois. Biliyor musunuz?</span></p>

    <p class="duz" xml:lang="tr"><span class="duz">Jeanne “hayır” anlamında başını salladı. Az kalsın bu tür sorunları olmadığını ekleyecekti. Hamile olmadığını. Hayatında biri bulunmadığını. Ve hayatının boktan olduğunu da. Ama vazgeçti. Burada yargıç olarak bulunuyordu. Sırlarını ortaya dökmenin hiç sırası değildi.</span></p>

    <p class="duz" xml:lang="tr"><span class="duz">– İlk kurban, dedi Taine polise bakarak, zihinsel özürlü çocuklar merkezinde çalışıyordu, değil mi?</span></p>

    <p class="duz" xml:lang="tr"><span class="duz">– Evet. Gelişimlerini engelleyen... (Reischenbach defterinin sayfalarını karıştırdı) hastalıkları olan çocuklar. (Gözlüğünü indirerek yeniden Taine’e döndü.) Normal olmayan bu çocuklar ile şu amniyoşeyler arasında bir ilişki olabileceğini mi düşünüyorsunuz?</span></p>

    <p class="duz" xml:lang="tr"><span class="duz">– Diğer cinayetle ortak noktalar var mı? diye devam etti Taine, polisin sorusuna cevap vermeden. Yani bir</span> <span class="italik">modus operandi<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">mi?</span></p>

    <p class="duz" xml:lang="tr"><span class="duz">– Her şey örtüşüyor. Kapalı otopark. Duvardaki yazılar. Ve ceset, elbette. İlkiyle aynı durumda.</span></p>

    <p class="duz" xml:lang="tr"><span class="duz">– Kurbanların profili, benzerlikler?</span></p>

    <p class="duz" xml:lang="tr"><span class="duz">– Bunu söylemek için çok erken. İkinci kurbanın daha yüzünü bile görmedik...</span></p>

    <p class="duz" xml:lang="tr"><span class="duz">Cama, kaportaya çarpan yağmur damlalarının tıpırtısı konuşmalara karışıyordu. Jeanne hâlâ dışarıdaki manzaraya bakıyordu. Yağmur nedeniyle görüş bulanıktı, ama çevrenin çirkinliğini algılamak için yeterliydi. Bu fabrika, ev ve site labirentinden her geçişinde kendi kendine soruyordu:</span> <span class="italik">Bu duruma</span> <span class="duz">nasıl gelinebilmişti?</span></p>

    <p class="duz" xml:lang="tr"><span class="duz">Katil ile bu iğrenç mahalleler arasında bir bağ olduğunu düşünüyordu. Yerleşimler. Sokaklar. Bunlar arasında, katilin içindeki şiddetin aniden ortaya çıktığı noktalar vardı. Tıpkı kasıtlı olarak çıkarılan yangınlar gibi.</span> <span class="italik">1, 2, 3...</span> <span class="duz">Bu labirentin içine girmek, kaynak noktasını bulana kadar bu şehir ormanında dolaşmak gerekiyordu.</span> <span class="italik">4, 5, 6...</span> <span class="duz">Neden bodrumlarda öldürdüğünü anlamak için. Ritüelini neden bu ilkel mağaralarda gerçekleştirdiğini anlamak için. Kurban etme ritüelini...</span></p>

    <p class="duz" xml:lang="tr"><span class="duz">– Çevre soruşturması başlatıldı mı? diye sordu Taine.</span></p>

    <p class="duz" xml:lang="tr"><span class="duz">– Yeni başladı, evet. Benim çocuklar orada. Gece bekçilerini sorguluyorlar. Komşuları. Ancak o taraftan fazla umudum yok. Bir sanayi bölgesi. Gece kimse kalmıyor. Ama ne olursa olsun katil, bana göre, soğukkanlı biri. Harekete geçmeden önce her şeyi düşünüyor.</span></p>

    <p class="duz" xml:lang="tr"><span class="duz">– İlk kurbanla ilgili bir haber var mı? Henüz adli tıp raporu bana ulaşmadı.</span></p>

    <p class="duz" xml:lang="tr"><span class="duz">– Bana da. Bu sabah adli tabiple konuştum. Gün içinde toksikoloji ve patoloji analizleriyle birlikte raporun elimizde olması gerekiyor. Ancak yeni bir şey yok. Zaten katilin kızı boğazladığını, kanını boşalttığını ve vücudunun bazı bölümlerini yediğini biliyoruz. Otopsinin tüm bunlara ekleyecek pek fazla bir şeyi olduğunu sanmıyorum.</span></p>

    <p class="duz" xml:lang="tr"><span class="duz">– Ya şüpheliler? Yakınları? Meslektaşları? Çevre soruşturması?</span></p>

    <p class="duz" xml:lang="tr"><span class="duz">– Hiçbir şey yok. Kızın bir nişanlısı var. Onu da sorguladık. Masum. Kız internetle çok haşır neşirmiş. Herkes gibi.</span></p>

    <p class="duz" xml:lang="tr"><span class="duz">– Arkadaşlık siteleri mi?</span></p>

    <p class="duz" xml:lang="tr"><span class="duz">– Az çok. Facebook. MSN. Hepsi araştırılıyor. Ayrıca başka sitelere de bakıyoruz.</span></p>

    <p class="duz" xml:lang="tr"><span class="duz">– Başka sitelere?</span></p>

    <p class="duz" xml:lang="tr"><span class="duz">– Kanibalizmle ilgili olanlar. Bu konuyla alakalı birçok site var. Hepsi İngilizce. Forumlar, çılgın kedi videoları, parçalama seanslarına davet eden duyurular, insan etinin kullanıldığı yemek tarifleri. Ve hatta, amatör yamyamlara yemek servisi yapmak isteyenler! Çılgınca. Binlerce insan, etini yedirmek istiyor.</span></p>

    <p class="duz" xml:lang="tr"><span class="duz">Bunlar, tam olarak, “Roteburg Yamyamı” Armin Meiwes’in, mahkemesi sırasında söylediği sözlerdi. Bir türdeşini yeme hayali kuran bu adam 2001 yılında, internetten Bernd Juergen Brandes adında bir gönüllü bulmuştu.</span></p>

    <p class="duz" xml:lang="tr"><span class="duz">2001’de 9 martı 10 marta bağlayan gece, Meiwes bir kamera karşısında adamın penisini kesmişti. Penisi birlikte yemişler, sonra Meiwes, Brandes’i boğazlamış, parçalamış ve yemişti; tüm bunları yaparken de, kamera karşısında yüksek sesle açıklamalarda bulunmuştu.</span></p>

    <p class="duz" xml:lang="tr"><span class="duz">– Sonuç? diye sordu Taine.</span></p>

    <p class="duz" xml:lang="tr"><span class="duz">– Hiç. Benim fikrimi sorarsanız, hepsi palavra. Zaten bu saçmalıkları yazanların izini sürmek de çok zor. Ayrıca kurbanın, Marion Cantelau’nun bu taraklarda bezi olduğuna dair herhangi bir emare de yok. Bu kaçıklarla hiçbir ilgisi yok. Hayır, bana göre, yanlış zamanda yanlış yerde bulunuyordu. Her zaman olduğu gibi.</span></p>

    <p class="duz" xml:lang="tr"><span class="duz">– Ben daha çok herifin, bir süreden beri kızı izlediğini düşünüyorum.</span></p>

    <p class="duz" xml:lang="tr"><span class="duz">– Aynı kanıdayım. Kızın şanssızlığı, adamla yolunun bir yerlerde kesişmiş olması.</span></p>

    <p class="duz" xml:lang="tr"><span class="duz">– Ya parmak izleri? DNA? Yanlış hatırlamıyorsam her yerde ellerinin izi vardı. Tükürüğü...</span></p>

    <p class="duz" xml:lang="tr"><span class="duz">– Ve boku.</span></p>

    <p class="duz" xml:lang="tr"><span class="duz">– Tamam. O halde?</span></p>

    <p class="duz" xml:lang="tr"><span class="duz">– Hiç. Parmak izlerine gelince, adamın sabıkası yok, fişlenmemiş. DNA analizi içinse, sonuçlar için çok erken. Ama şimdiden söyleyeyim, oradan da bir şey çıkmayacak. Eğer hiçbir önlem almıyorsa, bunun sebebi hiçbir yerde kaydı olmamasıdır.</span></p>

    <p class="duz" xml:lang="tr"><span class="duz">Yargıç daha alçak bir sesle sordu:</span></p>

    <p class="duz" xml:lang="tr"><span class="duz">– Bugünkü kızın ailesine haber verildi mi?</span></p>

    <p class="duz" xml:lang="tr"><span class="duz">Reischenbach, Peugeot’nun direksiyonundaki polisi işaret etti.</span></p>

    <p class="duz" xml:lang="tr"><span class="duz">– Leroux o işle ilgilenecek. Bugün onun formda olduğunu hissediyorum.</span></p>

    <p class="duz" xml:lang="tr"><span class="duz">Şoför homurdandı, sonra GPS’in ekranına işaretparmağıyla vurdu.</span></p>

    <p class="duz-son-paragraf-2" xml:lang="tr"><span class="duz">– Güzel, diye kendi kendine söylendi. Geldik.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Seri katillerin ceset üzerinde veya olay mahallinde yaptıkları değişiklikler. Örneğin parmak almak, duvara kanla yazı yazmak vb. Katilin psikolojisi hakkında ayrıntılı ipuçları verir. (ç.n.)</span></p>
    </div>
  </div>
</body>
</html>