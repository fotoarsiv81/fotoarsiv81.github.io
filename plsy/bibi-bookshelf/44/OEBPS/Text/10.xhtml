<html xmlns="http://www.w3.org/1999/xhtml">
<head>
  <title>10.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x10">
    <h1 class="bolum-ismi" id="toc-anchor" xml:lang="tr"><span class="bolum-ismi">10</span></h1>

    <p class="duz" xml:lang="tr"><span class="duz">Laboratuvarlar izole bir sanayi bölgesindeydi. Tamamı camdan ve çimentodan kocaman bloklar, prefabrik binalar, cam elyafından hangarlar. Her yapı birkaç hektarlık bir alanı kaplıyordu: Otlarla kaplı, çamurlu, yer yer su birikintilerinin bulunduğu araziler. Etraf son derece ıssızdı.</span></p>

    <p class="duz" xml:lang="tr"><span class="duz">Leroux iki katlı, çok sayıda penceresi olan uzun bir yapının yanında yavaşladı. Tabelada “PAVOIS LABORATUVARLARI” yazıyordu. Bina polis minibüsleri, sivil polis arabaları, ambülanslarla çevriliydi. Jeanne ürperdi. Arabaların mavi tepe ışıkları belirli aralıklarla yanıp sönüyor, yağmur yüklü bulutlara kadar yükseliyor, binanın cephesindeki camlara vurduktan sonra parıltılı bir boya gibi camlardan aşağı süzülüyordu. Parlak meşin ceketli adamlar gri fırtınanın içinde oradan oraya koşuşturup duruyordu. Sarı polis şeridi cehennemin sınırlarını belirliyordu.</span></p>

    <p class="duz" xml:lang="tr"><span class="duz">Binaya yüz metre mesafede durdular ve arabadan indiler. Hava sıcak ve vıcık vıcıktı. İnatçı rüzgâr, yağmur serpintisinin yüzlerine vurmasına sebep oluyordu. İki yanı ağaçlı asfalt yol çamur içindeydi. Topuklu ayakkabılarla yürümekte zorlanan Jeanne, düşmemek için Taine’in koluna tutundu. Giriş kapısına kadar, bu şekilde iki büklüm yürüdüler, Leroux barikatları geçmek için polis kimliğini gösteriyordu. Jeanne afallamıştı. Yağmur çamur. Sanayi ortamı. Bir amniyosentez laboratuvarını böyle hayal etmiyordu, her şeyden önce steril bir ortam düşünmüştü.</span></p>

    <p class="duz" xml:lang="tr"><span class="duz">Bölge polisinden bir başkomiser onları karşıladı. Savcı yardımcısı çoktan gelip gitmişti. Cesedi kaldırmak için Taine’i bekliyorlardı. Başkomiser ceset hakkında çabucak bilgi verdi. Reischenbach’ın söylediklerinden farklı bir şey yoktu.</span></p>

    <p class="duz" xml:lang="tr"><span class="duz">– Sağ taraftan geçmek gerekiyor, dedi kolunu uzatarak. Otopark girişi binanın arkasında. Önceden haber vereyim, oldukça...</span> <span class="italik">kanlı</span><span class="duz">.</span></p>

    <p class="duz" xml:lang="tr"><span class="duz">Polisler hazırlandı. Şemsiyeler açıldı. İki yanı kurtbağrı kaplı yoldan binanın çevresini dolandılar. Herkes asfalt yolda kayıyor ve sendeleyerek yürüyordu. Sahne son derece komikti, ama asıl gülünç olan, artık hiçbir şeye benzemeyen ıslanmış ceketi ve çamura bulanmış beyaz kot pantolonuyla, Jimmy Choo’larının üzerinde tünemiş gibi duran Jeanne’ın haliydi.</span></p>

    <p class="duz" xml:lang="tr"><span class="duz">– Buradan gireceğiz, dedi başkomiser, karanlığa doğru inen rampayı göstererek. Demir kepenk açık. Aksi takdirde, binanın içine girmemiz ve asansörü kullanmamız gerekecekti. Yaka kartları, şifreler lazım. Laboratuvar tam bir sığınak.</span></p>

    <p class="duz" xml:lang="tr"><span class="duz">Jeanne ile Taine birbirlerine baktı. Peki katil, o, nasıl içeri girmeyi başarmıştı? Yağmur suları kenarlardaki oluklardan gürültüyle akıp gidiyordu. Hava son derece nemliydi, âdeta buhar solunuyordu. Jeanne aşı rı sıcak bir mağaraya girdiği hissine kapılmıştı. Şehir efsanelerinin yaratılabileceği gizemli ve unutulmuş bir yer.</span></p>

    <p class="duz" xml:lang="tr"><span class="duz">Otopark alçak tavanlıydı ve yer yer kolonlarla desteklenmişti. Sarı polis şeridiyle çevrilmiş bir Smart dışında hiç araba yoktu. Şüphesiz kurbanın arabasıydı. Meşin ceketli polisler gidip geliyor, zemini el fenerleriyle tarıyorlardı.</span></p>

    <p class="duz" xml:lang="tr"><span class="duz">– Biraz daha inmemiz gerekiyor, dedi başkomiser. İkinci bodruma. Belediyeden bir adam bize bu bodrumun işlevini açıkladı, ama ben bir şey anlamadım. Otoparkta, altmışlı yıllarda yapılmış ve tüm sanayi bölgesinin atık sularını akaçlayan bir boşaltım sistemi var. Maske ister misiniz? Aşağısı çok kötü kokuyor.</span></p>

    <p class="duz" xml:lang="tr"><span class="duz">Ziyaretçiler teklifi reddetti. Yeni bir rampa. Olay yeri incelemenin, beyaz tulumlar içindeki teknisyenleriyle karşılaştılar. Projektörleriyle zemini tarıyor, ayrıntıların fotoğraflarını çekiyor, topladıkları parçaları mühürlü torbalara koyuyorlardı.</span></p>

    <p class="duz" xml:lang="tr"><span class="duz">Önünde iki nöbetçinin durduğu beton bir kapıya ulaştılar. Sanki Île-de-France’ın bütün polisleri buraya çağırılmıştı. Ayaklarının dibinde, kapının altından geçen suyla buraya kadar sürüklenmiş çöpler, kâğıtlar, sakızlar birikiyordu.</span></p>

    <p class="duz" xml:lang="tr"><span class="duz">Kapının sürgüsünü açtılar. Çöplerin üstünden atlayarak beton bir merdivene yöneldiler. Jeanne yeniden Taine’in omzuna tutundu. Tavanda bir lamba vardı. Bu ışık kaynağına rağmen karanlık son derece baskındı. Alt edilemez bir karanlık.</span></p>

    <p class="duz" xml:lang="tr"><span class="duz">– Aşağıya ulaşmak için en az on beş metre yürümek gerekiyor. Onu sırtında taşımış olmalı...</span></p>

    <p class="duz" xml:lang="tr"><span class="duz">İnsanın midesini kaldıran iğrenç bir kanalizasyon kokusu vardı. Ayrıca yağ ve benzin kokusu da. Ve diğer kokulara karışmayı reddeden keskin ve baskın bir koku. Izgara yapılmış domuz eti kokusu gibi.</span></p>

    <p class="duz" xml:lang="tr"><span class="duz">– Bu koku da nedir? diye sordu Jeanne.</span></p>

    <p class="duz" xml:lang="tr"><span class="duz">Başkomiser kuşkuyla ona doğru döndü. En başından beri aklını kurcalayan bir soru vardı. Tek bir olay için iki sorgu yargıcı; biri fazlaydı...</span></p>

    <p class="duz" xml:lang="tr"><span class="duz">– Katil, dedi François Taine’e bakarak, cesedin bazı parçalarını pişirmiş. Ama başka bir şey daha var.</span></p>

    <p class="duz" xml:lang="tr"><span class="duz">– Başka bir şey?</span></p>

    <p class="duz" xml:lang="tr"><span class="duz">– Tuhaf artıklar bulundu. Olay yeri incelemeye göre, bunlar içyağı olabilir.</span></p>

    <p class="duz" xml:lang="tr"><span class="duz">– İçyağından kastınız ne?</span></p>

    <p class="duz" xml:lang="tr"><span class="duz">– Hayvani yağ. Çok iyi yanıyor anlaşılan. Ve uzun sürüyor. Katil ışığını böyle sağlamış. Olay yeri inceleme size açıklayacaktır. Buradan.</span></p>

    <p class="duz" xml:lang="tr"><span class="duz">Yeni bir kapı. Birkaç basamak. Ve şok. Eğik tavanlı, iki veya üç yüz metrekare genişliğinde kapalı bir mekân. Rutubet kaplı simsiyah beton duvarlar. Sudan parlayan bir zemin. Başka bir çağa ait gerçek bir mağara. Betondan ve benzinden bir mağara. Demir çağı vardı. Tunç çağı da. Şimdi ise petrol çağıydı.</span></p>

    <p class="duz" xml:lang="tr"><span class="duz">Olay yeri incelemenin projektörleri su birikintilerinde hareler oluşturuyordu. Teknisyenler, yüzlerinde maskeleriyle gidip geliyorlardı. İşlerine devam ederken bir yandan da yeni gelenlere kaçamak bakışlar atıyorlardı.</span></p>

    <p class="duz" xml:lang="tr"><span class="duz">Cinayet mahallerinin kendisinde yarattığı çift yönlü etki Jeanne’ı bir kez daha şaşırtmıştı. Burada şiddetin yanı sıra bir huzur, bir dinginlik de vardı. Katilin huzuru, dinginliği. Bu kan, bu ceset, bu et parçaları da, onun ödülüydü. Katil burada karnını doyurmuştu. Sakinleşmişti. Huzur bulmuştu...</span></p>

    <p class="duz" xml:lang="tr"><span class="duz">– Cesedi görebilir miyiz? diye sordu Taine.</span></p>

    <p class="duz" xml:lang="tr"><span class="duz">Başkomiser el fenerini koltukaltına sıkıştırdı ve cerrah eldivenlerini giydi. Maktulün üstündeki örtüyü dikkatle kaldırdı. Koltukaltındaki el fenerinin ışığı, sanki tesadüf eseriymiş gibi cesede vurdu. Jeanne bir adım geri çekildi. Dizleri titredi. Yargıç statüsünü düşündü. Öğrenim yıllarını. Sarsılmaz yeteneğini.</span> <span class="italik">Yargıç olarak düşünmeliydi, sadece yargıç olarak.</span></p>

    <p class="duz" xml:lang="tr"><span class="duz">En az beş parça vardı.</span></p>

    <p class="duz" xml:lang="tr"><span class="duz">Karnı yarılmış, gövde omuzlara kadar açılmıştı ve basenin altından beyazımsı kemikler görünüyordu. Kollar ve bacaklar koparılmıştı. Kadının veya kadından geri kalan gövdenin, kafası ters döndürülmüştü, yüzü görülmüyordu. Saçları bir kan gölünde yüzüyordu.</span></p>

    <p class="duz" xml:lang="tr"><span class="duz">Görüntünün korkunçluğuna rağmen, kötülüğün neden olduğu çekim yüzünden Jeanne gözünü cesetten alamıyor, birçok ayrıntı dikkatini çekiyordu. Tenin beyazlığı. Vücudun iriliği. Omuzları ve kalçaları kaygan kayalar gibi yuvarlaktı. Jeanne, Jean Arp’ın heykellerini düşündü. Sadece hatlarının uyumuyla okşamaya, ellemeye davet eden, ne kolları ne de bacakları olan beyaz, yumuşak biçimler.</span></p>

    <p class="duz" xml:lang="tr"><span class="duz">Karanlığa doğru ilerleyen Jeanne kolları ve bacakları gördü. Yarısına kadar yenmiş, yer yer yanmış kol ve bacaklar. Ayrıca, dip tarafta, duvarın kenarında, pis suların içinde, gri renkli, yapış yapış bir bağırsak yığını duruyordu.</span></p>

    <p class="duz" xml:lang="tr"><span class="duz">Jeanne, çevresindeki sessizliğin farkına vardı. Herkes aynı şoku yaşıyordu: Taine, Reischenbach, Leroux, zabıt kâtibesi... Başkomiser el fenerinin ışığını kaygıyla korkunç tablonun üzerine doğrulttuğu sırada Jeanne onlara yaklaştı. Ve kurbanın boğazında bir kulaktan diğerine kadar açılmış yarayı fark etti.</span></p>

    <p class="duz" xml:lang="tr"><span class="duz">– Yüzü aydınlatabilir misiniz?</span></p>

    <p class="duz" xml:lang="tr"><span class="duz">Başkomiser kımıldamadı. Jeanne el fenerini Reischenbach’ın elinden aldı ve cesede doğrulttu. Yüz kasları ve kemikleri etin altında bir karmaşa oluşturuyordu. Morumsu bir hematom, kocaman bir şarap lekesi gibi yayılmıştı. Katil kurbanına bir taşla veya başka bir kütleyle vurmuştu. Birçok kez. Kan hücum etmiş, derinin altında pıhtılaşmıştı. Bu da tüm bu işkenceler sırasında kadının hâlâ canlı olduğunu gösteriyordu. Jeanne ayrıca, saçların arasında kan pıhtıları bulunduğunu fark etti –katil kadının kafatasını kırmıştı. Beyin parçaları dağınık saçlarının arasından akmıştı.</span></p>

    <p class="duz" xml:lang="tr"><span class="duz">Jeanne el fenerini karın bölgesine doğru tuttu. Yukarıdan aşağıya doğru, göğüs kafesi kemiğinden basene kadar yarılmıştı. Böğürlerinde yaralar, tırnak izleri, yırtıklar vardı. Hatta belki de yazılar. Memelerinden biri yoktu. Diğeri ise sarkıyordu. Jeanne, katilin yüzünü bu yaraların içine gömdüğünü ve kasları ısırdığını tahmin etti. Her ısırık yaranın kenarında bir deri parçası bırakmıştı. Katil eti tamamen çıplak bırakıyor, sonra da dişlerini ete saplıyordu.</span> <span class="italik">Deriyi sevmiyor. Sadece taze, hâlâ sıcak olan etle temas etmek, kas örgüsünü, kemiklerin sertliğini hissetmek istiyor...</span></p>

    <p class="duz" xml:lang="tr"><span class="duz">El fenerini biraz daha aşağılara indirdi. Cinsel organına. Jeanne bu bölgenin özel bir vahşete sahne olduğunu tahmin ediyordu. Haklıydı. Katil pubisi koparmıştı. Dişleriyle. Veya elleriyle. Kenardaki deriyi bırakmıştı, organları ısırmış, kanı emmiş, kanlı tükürüğünü etrafa püskürtmüştü. Jeanne patolog değildi, ama katilin, üreme organını bütünüyle yediğini anlamak zor değildi. Dudaklar, klitoris, tüpler, rahim... Yediği bu değerli şeyler, kadınlık sembolleri, şimdi onun midesindeydi.</span></p>

    <p class="duz" xml:lang="tr"><span class="duz">Aklına çılgınca bir düşünce geldi. Katil bir kadındı. Kurbanının doğurganlığını kendine mal etmeyi istemiş bir gorgona. Özel niteliklerini ele geçirmek için düşmanlarının kalbini veya beynini yiyen Papualar gibi. Aklına kelimeler geliyordu. Katıldığı ilk komünyonda kilisede yinelenip duran kelimeler: “Benim etimi yiyen ve kanımı içen / bende durur ve ben de onda.”<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Jeanne bir su birikintisine yansıyan solgun yüzünü fark etti.</span> <span class="italik">Kahretsin, bayılacağım...</span> <span class="duz">Dayanma gücü bulmak için el fenerini başkomisere verdi ve Taine’e döndü.</span></p>

    <p class="duz" xml:lang="tr"><span class="duz">– İlk kurban da aynı durumda mıydı?</span></p>

    <p class="duz" xml:lang="tr"><span class="duz">Yargıç cevap vermedi:</span></p>

    <p class="duz" xml:lang="tr"><span class="duz">– Cesedi gördün mü?</span></p>

    <p class="duz" xml:lang="tr"><span class="duz">– Sadece fotoğraflardan. Geldiğimde onu götürmüşlerdi.</span></p>

    <p class="duz" xml:lang="tr"><span class="duz">– Benzerlik var mıydı?</span></p>

    <p class="duz" xml:lang="tr"><span class="duz">Sorgu yargıcı kafasını sallamakla yetindi. Bir ses duyuldu. Kısa boylu, mavi renkli Ralph Lauren marka polo yaka bir kazak giymiş, koca göbekli bir adam bir diktafona konuşuyordu. Üzerinde mat bir deri ceket bulunan, saçlarını ortadan ayırmış, altmışlı yaşlarda bir adam... Kemerli bir burun. Açık mavi, küçük gözler. Bakışlarında bir canlılık, bir güleçlik vardı. Ama bir saldırganlık, bir münasebetsizlik de. Bu bronzlaşmış yüzde bu yarısaydam gözler biraz aykırı duruyordu.</span></p>

    <p class="duz" xml:lang="tr"><span class="duz">– Langleber, diye mırıldandı Taine. Adli tabip. Sana yemin ediyorum, o aptallıklarından birini daha yaparsa onu öldürürüm.</span></p>

    <p class="duz" xml:lang="tr"><span class="duz">Sorgu yargıcı onları tanıştırdı. Âdet yerini bulsun diye mekanik bir şekilde tokalaştılar.</span></p>

    <p class="duz" xml:lang="tr"><span class="duz">– Sanıyorum nasıl yaptığını biliyorum, dedi adli tabip, diktafonu kot pantolonunun arka cebine sokarken.</span></p>

    <p class="duz" xml:lang="tr"><span class="duz">– Seni dinliyoruz.</span></p>

    <p class="duz" xml:lang="tr"><span class="duz">Kafasını kaldırdı, tavandaki neon lambalarını taşıyan armatürleri işaret etti.</span></p>

    <p class="duz" xml:lang="tr"><span class="duz">– Kızı yukarı asmış, baş aşağı. Yüzünü parçalamış ve gırtlağını kesmiş. Tıpkı çiftliklerde öldürülen domuzlar gibi. Keskin bir bıçak kullanmış. Yaranın kenarları çok net. Soldan sağa doğru. “Fare kuyruğu”, yani yaranın bitiş yeri son derece belirgin. Bizim herif sağlak. Ve elinin titremediğini de söyleyebilirim. Alt omurlara kadar inen lezyonlar da saptadım, aynı şey yemek borusu ve soluk borusu için de geçerli.</span></p>

    <p class="duz" xml:lang="tr"><span class="duz">Jeanne küçükken, büyük tatillerde iki ayını Perche’te geçirirdi. Bu tür barbarca katliamlara birçok kez şahit olmuştu. Tam bir seremoniydi.</span> <span class="italik">Domuz katlediyorlardı...</span></p>

    <p class="duz" xml:lang="tr"><span class="duz">– Yeterince kan yok, diye saptamada bulundu Jeanne.</span></p>

    <p class="duz" xml:lang="tr"><span class="duz">Adli tabip metilen mavisi gözlerini ona doğru çevirdi. Bu saptamayı takdir etmişti:</span></p>

    <p class="duz" xml:lang="tr"><span class="duz">– Doğru. Kanı topladığını düşünüyorum. Bir leğene veya başka bir kaba.</span></p>

    <p class="duz" xml:lang="tr"><span class="duz">– Ne yapmak için? diye sordu Taine.</span></p>

    <p class="duz" xml:lang="tr"><span class="duz">Langleber iki sorgu yargıcını tepeden tırnağa süzdü. “Tek ödüle iki sorgu yargıcı.” Bu düşünce onu eğlendirmiş gibiydi.</span></p>

    <p class="duz" xml:lang="tr"><span class="duz">– Görünüşe göre, onu hemen içmiş olmalı. Sıcakken.</span></p>

    <p class="duz" xml:lang="tr"><span class="duz">– Bundan emin misin?</span></p>

    <p class="duz" xml:lang="tr"><span class="duz">– Teknik açıdan, evet. Kurbanın ayak bileklerinde, bağlandığını gösteren izler var. Neon lambalarına bakın. İp izlerini göreceksiniz. İlk maktulün iki ayak bileği de kırılmıştı. Bana göre bu vakada da aynı şey söz konusu. Hepsi raporumda olacak.</span></p>

    <p class="duz" xml:lang="tr"><span class="duz">– Rapordan söz açılmış ken, diye araya girdi Reischenbach, hâlâ ilk kurbanın otopsi raporu elimize geçmedi.</span></p>

    <p class="duz" xml:lang="tr"><span class="duz">– Geçecek. Aceleye gerek yok.</span></p>

    <p class="duz" xml:lang="tr"><span class="duz">– Sana daha ne gerekiyor, bilmiyorum.</span></p>

    <p class="duz" xml:lang="tr"><span class="duz">– Daha açık konuşalım, dedi yeniden Jeanne. Asıldığında kadın hayatta mıymış?</span></p>

    <p class="duz" xml:lang="tr"><span class="duz">– Elbette. Kanın akması için kalbin çalışması lazım.</span></p>

    <p class="duz" xml:lang="tr"><span class="duz">Taine sessizce başını sallıyordu. Yüz hatlarından bir ikilem içinde olduğu belliydi. Hem soruşturmasını sonuna kadar götürmeyi, hem de bir an önce buradan gitmeyi düşünüyor gibiydi. Kafasını yastığın altına gömmek ve her şeyi unutmak.</span></p>

    <p class="duz" xml:lang="tr"><span class="duz">– Sonra, diye devam etti Langleber, soğukkanlı bir şekilde karnını yarmış. Elleriyle bağırsakları tutmuş ve vücuttan çekip çıkarmış. Mönünün “bağırsak” kısmı ve...</span></p>

    <p class="duz" xml:lang="tr"><span class="duz">– Anlaşıldı.</span></p>

    <p class="duz" xml:lang="tr"><span class="duz">– Karnı neyle yarmış? diye sordu Jeanne. Ne tür bir aletle?</span></p>

    <p class="duz" xml:lang="tr"><span class="duz">– İlkel bir alet kullanmış. İlk maktulün patoloji sonuçlarını bekliyorum. Sanırım bazı parçalar elde edebileceğiz. Metal veya taş parçası. Ama her şey mağara dönemine ait gibi.</span></p>

    <p class="duz" xml:lang="tr"><span class="duz">– Sonra? Sonra ne yapmış?</span></p>

    <p class="duz" xml:lang="tr"><span class="duz">– Bedeni yeniden yere indirmiş. İplerini, çengellerini toplamış. Şölenine başlamış. Pubis bölgesini gördünüz mü? Sanıyorum, öncelikle orayı yemiş.</span></p>

    <p class="duz" xml:lang="tr"><span class="duz">– Neden “öncelikle”? diye sordu Taine.</span></p>

    <p class="duz" xml:lang="tr"><span class="duz">– Sadece bir his. Ama her halükârda burayı çiğ olarak yemiş. Beklemeden. Diğer kısımları pişirmiş. Katil ile kadın rahmi arasında bir bağ var.</span></p>

    <p class="duz" xml:lang="tr"><span class="duz">Jeanne’ın hipotezi ağırlık kazanıyordu.</span> <span class="italik">Katil bir kadın olabilir miydi?</span></p>

    <p class="duz" xml:lang="tr"><span class="duz">– Sonra kolları ve bacakları koparmış. Bu açıdan bakıldığında sizin herif olağanüstü bir güce sahip. Bana sorarsanız, kemik eklemlerini kırmış ve eklem yerlerinden kopana kadar kol ve bacakları döndürmüş.</span></p>

    <p class="italik" xml:lang="tr"><span class="italik">Hayır, bir kadın olamazdı...</span></p>

    <p class="duz" xml:lang="tr"><span class="duz">– En sonunda ateşini yakmış ve seçtiği parçaları pişirmiş. Kollar, bacaklar ve bazı organlar. Burada tam olarak belirleyemedim, ama ilk olarak karaciğeri, böbrekleri ve elbette kalbi pişirip yemiş. Özellikle de kalbi.</span></p>

    <p class="duz" xml:lang="tr"><span class="duz">Taine eliyle yüzünü sıvazladı. Evrak çantası hâlâ kolunun altındaydı. Zabıt kâtibesi hiç kımıldamıyordu. Bir heykel gibi duruyordu. Ciddiyeti hükmünü yitirmiş, hatta gülünç görünüyordu</span></p>

    <p class="duz" xml:lang="tr"><span class="duz">– Adamın yamyam olduğundan emin miyiz? diye sordu sorgu yargıcı. Yani... kopardığı parçaları başka bir kullanım amacıyla yanında götürmüş olamaz mı?</span></p>

    <p class="duz" xml:lang="tr"><span class="duz">– Hayır. İlk cinayet için konuşuyorum, yemekten artakalanları inceleme fırsatım oldu. Kemiklerde özel çizikler vardı. Parçalama izleri. Bazı kemikler, içlerindeki iliği daha iyi çıkarabilmek için kırılmıştı. Tıpkı tarihöncesi dönemlerde, atalarımızın yaptığı gibi. Ayrıca kafatasının tepesinde de özel bir yara vardı. Katil beyni emmek için kafatasını kırmış. Uzman değilim, ama bunun Cro-Magnon insanının kullandığı bir teknik olduğunu sanıyorum.</span></p>

    <p class="duz" xml:lang="tr"><span class="duz">Jeanne yeniden lafa karıştı; bu duruma tahammül etmenin tek yolu soru sormaktı:</span></p>

    <p class="duz" xml:lang="tr"><span class="duz">– Ya içyağı?</span></p>

    <p class="duz" xml:lang="tr"><span class="duz">– Onunla etrafı aydınlatmış, yağı yakarak.</span></p>

    <p class="duz" xml:lang="tr"><span class="duz">– Bize “hayvani yağ” olduğunu söylediler. Hangi hayvan?</span></p>

    <p class="duz" xml:lang="tr"><span class="duz">– Bunu kim söyledi?</span></p>

    <p class="duz" xml:lang="tr"><span class="duz">Yerel polis başkomiseri öne çıktı:</span></p>

    <p class="duz" xml:lang="tr"><span class="duz">– Olay yeri inceleme teknisyenleri bana böyle söyledi.</span></p>

    <p class="duz" xml:lang="tr"><span class="duz">– Yanılmışlar. İlk cinayet mahallinde yapılan analizlere göre, söz konusu olan insan yağı. Katil hemen oracıkta bu işi halletmiş. Kasık veya karın bölgesinden yağları kesip almış ve onları ağır ağır yanan bir ışık kaynağı olarak kullanmış.</span></p>

    <p class="duz" xml:lang="tr"><span class="duz">– Eğer şöleni için... daha önce de ateş yaktıysa, dedi Jeanne, neden başka bir ışık kaynağına ihtiyaç duymuş olsun?</span></p>

    <p class="duz" xml:lang="tr"><span class="duz">– Yazı çalışmasını yapabilmek için.</span></p>

    <p class="duz" xml:lang="tr"><span class="duz">Langleber duvarlardan birine bir projektör tuttu. Duvar hiyerogliflerle doluydu. Her satırda karmaşık bir hal alan düşey çizgiler. Dalları hiçbir şekilde aynı motifi vermeyen bir dizi ağaç. Çöp adam figürleri gibi. Veya ilkel bir alfabenin işaretleri gibi.</span></p>

    <p class="duz" xml:lang="tr"><span class="duz">Geriye doğru çekilen Jeanne, gördüğü benzerlik karşısında şaşkına döndü, Pavois Laboratuvarları’nın faaliyet alanı ile bu çizimler arasında bir ilişki vardı. Bu çarpık çizgiler, karyotipler üstündeki kromozom çiftlerini de tasvir ediyor olabilirdi.</span></p>

    <p class="duz" xml:lang="tr"><span class="duz">– Olay yeri inceleme size bunlardan söz edecektir, diye açıklama yaptı Langleber. Ancak anladığım kadarıyla, tüm bu çizimleri yaparken rezil bir karışım kullanmış. Kan, tükürük, dış kı. Ve aşı boyası. Netice itibariyle biyolojik bir karışım.</span></p>

    <p class="duz" xml:lang="tr"><span class="duz">Aşı boyası: Taine bundan, ilk kez restoranda bahsetmişti. Jeanne bu malzemeyle ilgili ayrıntıları sordu. Langleber bir hareketle soruyu geçiştirdi –“Daha ayrıntılı sonuçları bekliyoruz”– sonra devam etti:</span></p>

    <p class="duz" xml:lang="tr"><span class="duz">– Tüm bunların ne anlama geldiğini çözemedik. Ve ne için yapıldığını da. René Girard’a göre bu</span> <span class="italik">farmakon.</span></p>

    <p class="duz" xml:lang="tr"><span class="duz">– Saçmalıklarına başlama, dedi Taine öfkeyle.</span></p>

    <p class="duz" xml:lang="tr"><span class="duz">Adli tabip gülümsedi. Açık renk gözleriyle geniş ve etkileyici yüzünün kendine has bir sertliği vardı.</span></p>

    <p class="duz" xml:lang="tr"><span class="duz">– “Kurban edimi belli bir yanlış anlamaya dayanır. İnananlar şiddetin oynadığı rolü bilmezler ve bilmemelidirler...”</span></p>

    <p class="duz" xml:lang="tr"><span class="duz">Taine bağırmak için ağzını açtı, ama Jeanne elini onun kolunun üstüne koydu. Langleber, elleri ceplerinde geri geri gitmeye başlamıştı bile. Polo yaka kazağı, rengi atmış kot pantolonu, makosenleriyle yelkenlisine binmeye hazır birine benziyordu.</span></p>

    <p class="duz" xml:lang="tr"><span class="duz">– Eyvallah dostlar. Bugün ilk maktulle ilgili raporum elinizde olacak. İkincisi için daha çabuk olmaya çalışacağım.</span></p>

    <p class="duz" xml:lang="tr"><span class="duz">Langleber saygıyla eğildi ve basamaklara doğru yöneldi. Taine tükürür gibi konuştu:</span></p>

    <p class="duz" xml:lang="tr"><span class="duz">– Aptal herif...</span></p>

    <p class="duz" xml:lang="tr"><span class="duz">– René Girard bir antropolog, diye açıkladı Jeanne. Çok bilinen bir kitabın yazarı:</span> <span class="italik">Şiddet ve Kutsal.</span></p>

    <p class="duz" xml:lang="tr"><span class="duz">– Gerçekten mi? diye sırıttı Taine.</span></p>

    <p class="duz" xml:lang="tr"><span class="duz">Sonra oradakilere cesedi işaret ederek sesini yükseltti:</span></p>

    <p class="duz" xml:lang="tr"><span class="duz">– Şunu artık paketleyebiliriz, değil mi?</span></p>

    <p class="duz" xml:lang="tr"><span class="duz">Adamlar hareketlendi. Jeanne konuşmasını sürdürüyordu.</span></p>

    <p class="duz" xml:lang="tr"><span class="duz">– Kitapta, ilkel toplumların kurban edimiyle şiddeti nasıl denetim altına aldığı açıklanıyor. Saldırganlığın ortadan kalkmasını, şiddetin yatışmasını sağlayan bir supap. Kanın akması ruhları sakinleştiriyordu.</span></p>

    <p class="duz" xml:lang="tr"><span class="duz">– Ya şu “farmaşey”de neyin nesi?</span></p>

    <p class="duz" xml:lang="tr"><span class="duz">Cesedi plastik bir torbaya yerleştiriyorlardı.</span></p>

    <p class="duz" xml:lang="tr"><span class="duz">–</span> <span class="italik">Farmakon</span><span class="duz">, Yunancada hem ilaç hem zehir anlamına gelen madde demektir. Girard’a göre, şiddet eski toplumlarda bu rolü oynuyordu. Şiddeti şiddetle tedavi etmek... Kim bilir? Belki de katil, toplumumuzu kaostan kurtarmak istiyordur.</span></p>

    <p class="duz" xml:lang="tr"><span class="duz">– Saçmalık. Bir kaçık kendini yamyam sanıyor ve ipucu da yok. İşte olay bu.</span></p>

    <p class="duz" xml:lang="tr"><span class="duz">– Merhaba. Size bir şey gösterebilir miyim?</span></p>

    <p class="duz" xml:lang="tr"><span class="duz">Karşılarına dikilen adam beyaz bir tulum giymişti. Kâğıt hışırtıları arasında kapüşonunu indirdi. Ali Messaoud, olay yeri incelemenin sorumlusu. Bir baş hareketiyle ikisini de selamladı; herkes tanışıyordu.</span></p>

    <p class="duz" xml:lang="tr"><span class="duz">Messaoud onları, yapış kan bantlarla çevrili olan, cesedin kaldırıldığı yere doğru götürdü.</span></p>

    <p class="duz" xml:lang="tr"><span class="duz">– Şuraya bakın.</span></p>

    <p class="duz" xml:lang="tr"><span class="duz">Karaltının çevresinde siyah izler vardı. Jeanne onları fark etmiş ve kan lekeleri sanmıştı. Daha yakından bakınca ayak izleri olduğu anlaşılıyordu. Kavisli, güdük, gizemli şekiller.</span></p>

    <p class="duz" xml:lang="tr"><span class="duz">– Ayak izleri, diye teyit etti. Çıplak ayak izleri, saptadım. Sanırım kaçık herif çıplakmış ve kurbanının etrafında dönmüş.</span></p>

    <p class="duz" xml:lang="tr"><span class="duz">Taine bu ayrıntıyı zaten saptamıştı. Şimdi Jeanne, yemeden önce kurbanının üzerine eğilmiş çıplak bir adam hayal ediyordu. Bir leş yiyici.</span></p>

    <p class="duz" xml:lang="tr"><span class="duz">– Sadece ayak izleri değil. El izleri de var. Katil dört ayak üzerinde yürümüş. Gerçekten korkutucu.</span></p>

    <p class="duz" xml:lang="tr"><span class="duz">– Bu izler biraz ince gibi, dedi Jeanne. Bir kadına ait olabilir mi?</span></p>

    <p class="duz" xml:lang="tr"><span class="duz">– Hayır. Sanmıyorum. Ama DNA analizi bize daha net cevaplar verecektir. Parmakları kapalıymış. Zemine yumruklarıyla basmış. Başka bir şey daha tespit ettim. Ellerinin ekseni ile ayaklarının ekseni karşılaştırıldığında, ellerini içe doğru döndürerek hareket ettiğini belirledik.</span></p>

    <p class="duz" xml:lang="tr"><span class="duz">– Fiziksel bir engeli mi var? diye sordu Taine.</span></p>

    <p class="duz" xml:lang="tr"><span class="duz">– Belki. Ya da bazı maymunları taklit ediyor. Bahisler açılmıştır.</span></p>

    <p class="duz" xml:lang="tr"><span class="duz">Jeanne düşüncesini teyit etmek için sordu:</span></p>

    <p class="duz" xml:lang="tr"><span class="duz">– El ve ayak izlerine bakarak cüssesini belirleyebilir misin?</span></p>

    <p class="duz" xml:lang="tr"><span class="duz">– Az çok. Adamın ayakları kırk numara, ama elleri küçük. Ceset üzerindeki marifetlerine bakıldığında biraz daha cüsseli olması gerekiyor. Ayak izlerinin derinliği de kilosunun hafif olduğunu gösteriyor.</span></p>

    <p class="duz" xml:lang="tr"><span class="duz">Taine duvardaki korkutucu yazıları işaret etti.</span></p>

    <p class="duz" xml:lang="tr"><span class="duz">– Ya bunlar? diye sordu Reischenbach. Onları incelemeye yolladın mı?</span></p>

    <p class="duz" xml:lang="tr"><span class="duz">– Bir sürü uzmana gönderdim, dedi Messaoud. Antropolog. Arkeolog. Kriptolog. Henüz kimseden dönüş olmadı.</span></p>

    <p class="duz" xml:lang="tr"><span class="duz">Yerel polis başkomiseri, saatine parmağıyla vurarak yaklaştı ve bir kez daha Taine’i uyardı.</span></p>

    <p class="duz-son-paragraf-2" xml:lang="tr"><span class="duz">– Yukarı çıkabilir miyiz, sayın yargıç? Laboratuvar yöneticisi bizi ofisinde bekliyor.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Yuhanna 6: 56. (ç.n.)</span></p>
    </div>
  </div>
</body>
</html>