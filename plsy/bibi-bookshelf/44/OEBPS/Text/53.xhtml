<html xmlns="http://www.w3.org/1999/xhtml">
<head>
  <title>53.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x53">
    <h1 class="bolum-ismi" id="toc-anchor" xml:lang="tr"><span class="bolum-ismi">53</span></h1>

    <p class="duz" xml:lang="tr"><span class="duz">Jeanne, bir gemi kamarası gibi tamamen ahşaptan döşenmiş, cangıl benzeri bir bahçeye bakan odasına girince sesli mesajlarına ve SMS’lerine baktı. Bir sürü mesaj gelmişti. Acilen onunla temas kurmasını isteyen Reischenbach. Ve başka bir çağrı. En son aklına gelecek birinden, Thomas’dan.</span></p>

    <p class="duz" xml:lang="tr"><span class="duz">İçinden kahkahalarla gülmek geldi. Thomas, büyük aşkı. Hayatının erkeği. Onun için her şeyi feda etmeye hazır olduğu adam. Riyakâr Thomas. Pislik Thomas. Evlilik planları umduğu gibi gitmemiş, o da eski dost Jeanne’ı hatırlamıştı... Jeanne bu adamdan, o dönemden çok çok uzaktaydı şu an. Yüz hatlarını bile hatırlamıyordu. Hafızasını yokladığında aklına sadece kusurları geliyordu: bencillik, riyakârlık, korkaklık, cimrilik...</span></p>

    <p class="duz" xml:lang="tr"><span class="duz">Aslına bakılacak olursa, Jeanne’a büyük bir armağan –dolaylı da olsa bu soruşturmayı– vermişti.</span></p>

    <p class="duz" xml:lang="tr"><span class="duz">Adamın mesajını, numarasını ve anılarını sildi, sonra Reischenbach’ı aradı. Paris’te saat gecenin 2’siydi. Ama önemi yoktu. Polis uyanmıştı. Jeanne bazı şeyleri gizleyerek yeni bulguları özetledi. Ayrıntılara girecek vakti yoktu.</span></p>

    <p class="duz" xml:lang="tr"><span class="duz">– Beni neden aradın? diye sordu sonra. Yeni bir şeyler mi var?</span></p>

    <p class="duz" xml:lang="tr"><span class="duz">– Bir ayrıntı. Batiz’in adamları ciddi bir şekilde bocalıyorlar, ama ben bir şey buldum. Senin şu UPS hikâyesi aklıma takıldı. Eğer Nelly Barjac cinayetlerle bağlantılı bir paket aldıysa, diğerleri neden almasın, diye düşündüm. Marion Cantelau ile Francesca Tercia’nın evlerine yeniden gittim.</span></p>

    <p class="duz" xml:lang="tr"><span class="duz">Jeanne dalga geçercesine konuştu:</span></p>

    <p class="duz" xml:lang="tr"><span class="duz">– Kızağa çekilmiş bir polis olarak bayağı risk almışsın.</span></p>

    <p class="duz" xml:lang="tr"><span class="duz">– Marion’a gelen bir şey yok. Buna karşılık Francesca’nın evine 6 nisan 2008 tarihinde, Fedex aracılığıyla bir koli gelmiş.</span></p>

    <p class="duz" xml:lang="tr"><span class="duz">– Manzarena’dan mı?</span></p>

    <p class="duz" xml:lang="tr"><span class="duz">– Hayır. Arjantin’deki Tucumán Tarım Enstitüsü’nden.</span></p>

    <p class="duz" xml:lang="tr"><span class="duz">Nelly Barjac ve Nikaragua. Francesca Tercia ve Arjantin. İki bilinmeyenli denklem. Aralarındaki bağ neydi?</span></p>

    <p class="duz" xml:lang="tr"><span class="duz">– Göndericinin kimliğini saptadın mı?</span></p>

    <p class="duz" xml:lang="tr"><span class="duz">– Adı teslimat fişinde yazılıydı. Jorge de Almeida.</span></p>

    <p class="duz" xml:lang="tr"><span class="duz">– O kim? Bir tarım uzmanı mı?</span></p>

    <p class="duz" xml:lang="tr"><span class="duz">– Hayır. Telefon ettim. Gerçi tam anlaşamadık. İspanyolca bilmiyorum. Ekibimde Brezilya kökenli bir polis var, o da kafasını gözünü yararak İspanyolcayı...</span></p>

    <p class="duz" xml:lang="tr"><span class="duz">– Tamam. Ne buldun?</span></p>

    <p class="duz" xml:lang="tr"><span class="duz">– Enstitüde bir paleontoloji laboratuvarı var. Ziraat mühendisleri araştırmacılara toprak düzleştirme aletleri, çeşitli gereçler sağlıyormuş, pek iyi anlayamadım. Sonuç olarak, De Almeida bir paleoantropolog.</span></p>

    <p class="duz" xml:lang="tr"><span class="duz">Jeanne’ın kafasında şimşekler çaktı.</span></p>

    <p class="duz" xml:lang="tr"><span class="duz">– Adam kaç yaşında?</span></p>

    <p class="duz" xml:lang="tr"><span class="duz">– Bilmiyorum. Yaklaşık otuzlarında.</span></p>

    <p class="duz" xml:lang="tr"><span class="duz">Francesca Tercia, Buenos Aires Üniversitesi’nde paleoantropoloji okumuştu. Francesca ile Jorge’un uzun süreden beri tanışıyor olma ihtimalleri vardı. Fakülteden. Gözünün önüne, Francesca’nın Montreuil’deki atölyesine raptiyelediği, BAÜ kampüsünde çekilmiş grup fotoğrafı geldi. Bu fotoğrafta güler yüzlü genç bir adamın kafası daire içine alınmış ve üzerine de “</span><span class="italik">Te quiero</span><span class="duz">!” yazılmıştı. Francesca’nın âşığı Jorge de Almeida mıydı?</span></p>

    <p class="duz" xml:lang="tr"><span class="duz">– De Almeida’yla konuşabildin mi?</span></p>

    <p class="duz" xml:lang="tr"><span class="duz">– Hayır. Gitmiş.</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">– Bir göreve. Tam olarak nereye, anlamadım.</span></p>

    <p class="duz" xml:lang="tr"><span class="duz">– Tamam. Onun bir fotoğrafını bulabilir misin?</span></p>

    <p class="duz" xml:lang="tr"><span class="duz">– Bakarız. Onu sen arar mısın?</span></p>

    <p class="duz" xml:lang="tr"><span class="duz">– Senden istediğimde bana onun numarasını vermemiştin. Başının çaresine bak. Benim burada sonuçlandırmam gereken işler var.</span></p>

    <p class="duz" xml:lang="tr"><span class="duz">– Tamam, kızma.</span></p>

    <p class="duz" xml:lang="tr"><span class="duz">– Teşekkür ederim Patrick. Aslında hiçbir mecburiyetin yok...</span></p>

    <p class="duz" xml:lang="tr"><span class="duz">– François Taine benim de arkadaşımdı.</span></p>

    <p class="duz" xml:lang="tr"><span class="duz">– Fedex’ten gelen şu koliyi biraz daha araştır. De Almeida’nın Francesca’ya ne yolladığını bul.</span></p>

    <p class="duz" xml:lang="tr"><span class="duz">– Anlaşıldı dostum.</span></p>

    <p class="duz" xml:lang="tr"><span class="duz">– Sana güveniyorum, dedi Jeanne telefonu kapatmadan.</span></p>

    <p class="duz-son-paragraf-2" xml:lang="tr"><span class="duz">Banyoya giderken oda telefonu çaldı. Nicolás’tı. Onu resepsiyonda bekliyordu. Saat 20.00 olmuştu ve gece ilerledikçe gidecekleri güzergâh daha tehlikeli bir hale geliyordu.</span></p>
  </div>
</body>
</html>