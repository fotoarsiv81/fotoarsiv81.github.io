<html xmlns="http://www.w3.org/1999/xhtml">
<head>
  <title>27.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x27">
    <h1 class="bolum-ismi" id="toc-anchor" xml:lang="tr"><span class="bolum-ismi">27</span></h1>

    <p class="duz" xml:lang="tr"><span class="duz">Başkan’ın görünüşü konumuna uygun değildi. Nanterre Asliye Ceza Mahkemesi’ni yöneten ve Île-de-France’ın en önemli başkanlıklarından biri olan Fransa Adalet Bakanlığı’nda sözü geçen bu adam kavruk biriydi. Ufak tefek, cılız, kırış kırış, boyu çalışma masasından biraz uzun, omuzları koltuğunun arkalığından daha dar bir adam. Kel kafalı ve gri tenliydi; bu kırış kırış, gri cildiyle, Vezüv Yanardağı’ndan püsküren lavlarla taşlaşmış Pompei insanlarının kalıplarını andırıyordu.</span></p>

    <p class="duz" xml:lang="tr"><span class="duz">En çarpıcı yeri yüzüydü. Çukurlar ile tümseklerin, düzgün yüzeyler ile çirkin girinti çıkıntıların bir karışımı. Eğri büğrü kafası bir sürü çarpık düşünceyi, kötü niyeti barındırıyor gibiydi. Patlak gözleri sürekli olarak sarımsı bir sıvıyla kaplıydı. Kalın dudakları, üstlendiği işlevi hakkıyla yerine getiren tek unsurdu: bariton bir ses.</span></p>

    <p class="duz" xml:lang="tr"><span class="duz">– Otur.</span></p>

    <p class="duz" xml:lang="tr"><span class="duz">Jeanne söyleneni yaptı. Yukarı çıkarken, Başkan’ın ona yamyam cinayetleri dosyasını veya Moncey Sokağı’ndaki yangın soruşturmasını –ya da her ikisini– vereceğine dair boş umutlar beslemişti. Şimdi ise, onun tokmakla dövülmüş gibi duran suratına bakıyor, çok daha beylik sözler işiteceğini tahmin ediyordu. Kurallarla ilgili iyi bir azar.</span></p>

    <p class="duz" xml:lang="tr"><span class="duz">– Kendinle iftihar mı ediyorsun?</span></p>

    <p class="duz" xml:lang="tr"><span class="duz">Jeanne susmayı tercih etti. Tam olarak hangisinden söz ettiğini bilmiyordu –o kadar çok yanlışlık ve kuralsızlık yapmıştı ki. Devamını getirmesini bekledi.</span></p>

    <p class="duz" xml:lang="tr"><span class="duz">– Bir sorgu yargıcı olarak, her zaman kendini korumak ve yetkili mercilere başvurmak zorundasın. Bu yangın esnasında itfaiyecileri durumdan haberdar etmeliydin. Nokta.</span></p>

    <p class="duz" xml:lang="tr"><span class="duz">– Kendi adıma hareket ettim.</span></p>

    <p class="duz" xml:lang="tr"><span class="duz">– Şimdi de bir yargıç olarak cezalandırılacaksın.</span> <span class="italik">Dura lex, sed lex</span><span class="duz">.</span></p>

    <p class="duz" xml:lang="tr"><span class="duz">Jeanne kafasında tercümesini yaptı. “Yasa katıdır, ama yasadır.” Yargıçlar, adaletin atalarından –Romalılardan– miras kalmış Latince alıntılar yapmaktan hoşlanırlardı. Ama Başkan bu konuda biraz abartıyordu.</span></p>

    <p class="duz" xml:lang="tr"><span class="duz">– Yazık, diye ekledi şüpheci bir ses tonuyla. Bu olayda artık bir tanık olduğundan, savcılık bu soruşturmayı sana emanet edemez.</span></p>

    <p class="duz" xml:lang="tr"><span class="duz">– Kimsenin böyle bir niyeti yok zaten.</span></p>

    <p class="duz" xml:lang="tr"><span class="duz">– Nereden biliyorsun?</span></p>

    <p class="duz" xml:lang="tr"><span class="duz">– Kadın sezgisi.</span></p>

    <p class="duz" xml:lang="tr"><span class="duz">Başkan kaşlarını çattı.</span></p>

    <p class="duz" xml:lang="tr"><span class="duz">– Kadın olduğun için bu dava zaten sana verilmeyecekti demek, öyle mi?</span></p>

    <p class="duz" xml:lang="tr"><span class="duz">– Boş ver, dedi Jeanne, güveni yerine gelmişti.</span></p>

    <p class="duz" xml:lang="tr"><span class="duz">– İkinci husus. Bana, yamyam cinayetlerinin işlendiği mekânlarda, Taine’in yanında olduğunu söylediler.</span></p>

    <p class="duz" xml:lang="tr"><span class="duz">– Doğru.</span></p>

    <p class="duz" xml:lang="tr"><span class="duz">– Hangi sıfatla?</span></p>

    <p class="duz" xml:lang="tr"><span class="duz">– Danışman olarak.</span></p>

    <p class="duz" xml:lang="tr"><span class="duz">Adam ağır ağır başını salladı. Gözlerinin altındaki torbalar, zamanla ve deneyimle oluşmuş bir sıvıyı içeren gizemli anatomik bezleri andırıyordu.</span></p>

    <p class="duz" xml:lang="tr"><span class="duz">– Kol kola cinayet turizmi mi yapıyordunuz?</span></p>

    <p class="duz" xml:lang="tr"><span class="duz">– François’nın bu davayla ilgili kaygıları vardı. Benim iyi bir algılama gücüm olduğunu düşünüyordu.</span></p>

    <p class="duz" xml:lang="tr"><span class="duz">– Bu tür dosyalarla hiç ilgilenmediğin halde, öyle mi?</span></p>

    <p class="duz" xml:lang="tr"><span class="duz">Jeanne artık her şeyin sarpa sardığını biliyordu. Moncey Sokağı soruşturmasını alamayacaktı. Yamyam cinayetleri dosyasını da. Belki de bundan sonra hiçbir davayı alamayacaktı... Bir yargıç kapı önüne konulmazdı, ama kızağa çekilmiş çok yargıç vardı.</span></p>

    <p class="duz" xml:lang="tr"><span class="duz">– Savcılıkla bu konuyu görüştüm. Bu dava da sana verilmeyecek.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– İşin içine çok girdin. Taine’e çok yakındın. Bu araştırma tarafsız bir sorgu yargıcı gerektiriyor. Objektif. Tarafsız.</span></p>

    <p class="duz" xml:lang="tr"><span class="duz">– Tam tersine, bu araştırmanın öyle bir yargıca ihtiyacı var, diyen Jeanne sesini yükseltmişti. Katilin peşini bırakmayacak ve polisler üzerinde baskı kuracak çetin bir yargıç. Bu dosyayı diğer dosyalar gibi değerlendirecek bir devlet memuru değil. Tanrım, daha kaç ceset gerekiyor?</span></p>

    <p class="duz" xml:lang="tr"><span class="duz">Başkan ilk kez gülümsedi. Benekli parmaklarıyla deri sumenine hafif hafif vuruyordu.</span></p>

    <p class="duz" xml:lang="tr"><span class="duz">– Her ne olursa olsun isim yukarıdan gelecek. Bu olay tam bir boklu değnek. Üç cinayet. Davadan sorumlu sorgu yargıcı canlı canlı yakıldı. Medya pusuda. Hükümetin böyle bir şeye tahammülü yok. Rachida Dati beni bizzat aradı.</span></p>

    <p class="duz" xml:lang="tr"><span class="duz">Dava politik bir hal aldığında kesin çıkmaza girerdi. Soruşturma konusuna gelince, gösterilen çaba beklenen sonuçlar üzerinde ters etki yapardı. Bir süre kırtasiye. Rekabet halindeki ekipler. Jeanne dava konusunda tam tersi bir yöntemden yanaydı. Küçük bir ekip. Katille teke tek bir düello.</span></p>

    <p class="duz" xml:lang="tr"><span class="duz">– Bir şey daha var, dedi Başkan boğuk bir ses tonuyla. Doğu Timor’la ilgili dosyan.</span></p>

    <p class="duz" xml:lang="tr"><span class="duz">Jeanne doğruldu. Bu dosyayı tamamen unutmuştu. Celp kâğıtları. Güç çevrelerindeki yankıları... Claire’in postaları yollayıp yollamadığını düşündü.</span></p>

    <p class="duz" xml:lang="tr"><span class="duz">– Bana telefon geldi. Hiç istemediğim yerlerden.</span></p>

    <p class="duz" xml:lang="tr"><span class="duz">Jeanne’ın cevabı hazırdı. Claire bu sabah çalışmamıştı. Ancak Gimenez ve çetesinin celp emirleri masasındaydı. Onları yazmak ve özel kuryeyle yollamak için acele etmişti.</span></p>

    <p class="duz" xml:lang="tr"><span class="duz">– Dava henüz çok başında, dedi Başkan kısaca. Bildiğim kadarıyla daha başlamadı bile. Dosyan boş. Öyleyse insanları neden ayaklandırdın?</span></p>

    <p class="duz" xml:lang="tr"><span class="duz">– Bana güvenmiyor musun?</span></p>

    <p class="duz" xml:lang="tr"><span class="duz">– Gimenez ile diğerlerinin avukatları celp emirlerinin üstesinden kolayca gelecektir. İspat edici evrakı isteyeceklerdir. Davadan alınman için siyasi görüşünü gündeme getireceklerdir.</span></p>

    <p class="duz" xml:lang="tr"><span class="duz">Jeanne cevap vermedi. Başkan devam etti:</span></p>

    <p class="duz" xml:lang="tr"><span class="duz">– Başka bir sorun daha var. Şu talepte bulunduğun bir dizi dinleme. Liste burada, dedi sumenine yeniden hafifçe vurarak. Seni daha akıllı sanırdım. İptal kararına doğru hızla gidiyorsun. Elinde aleyhlerine hiçbir şey olmadığı halde şüphelilerin özel hayatlarına tecavüz ediyorsun. Ve kaynaklarıma göre, bu dinlemelerden de bir şey çıkmamış.</span></p>

    <p class="duz" xml:lang="tr"><span class="duz">– Hangi kaynaklar?</span></p>

    <p class="duz" xml:lang="tr"><span class="duz">Başkan soruyu bir hareketle geçiştirdi.</span></p>

    <p class="duz" xml:lang="tr"><span class="duz">– Çok hızlı gitmek istiyorsun Jeanne. Bu hep yaptığın bir hata. Muhakeme usulü bir mukavemet koşusudur.</span> <span class="italik">Festina lente</span><span class="duz">. “Ağır ağır acele et...”</span></p>

    <p class="duz" xml:lang="tr"><span class="duz">– Davadan alındım mı?</span></p>

    <p class="duz" xml:lang="tr"><span class="duz">– Bırak bitireyim.</span></p>

    <p class="duz" xml:lang="tr"><span class="duz">Dosyadan bir kâğıt çıkardı; Jeanne bulunduğu yerden, neyle ilgili olduğunu göremiyordu.</span></p>

    <p class="duz" xml:lang="tr"><span class="duz">– SIAT benimle temasa geçti. Dinlemelerden biri için bir izin eksikmiş.</span></p>

    <p class="duz" xml:lang="tr"><span class="duz">Jeanne ellerini yumruk haline getirdi, avuçları terlemişti. Başkan kâğıdı ona doğru uzattı.</span></p>

    <p class="duz" xml:lang="tr"><span class="duz">– Bu dosyada bu psikiyatrın ne işi var? Onu neden dinlemeye aldırdın? Neden izin yazısını hazırlamadın?</span></p>

    <p class="duz" xml:lang="tr"><span class="duz">Blöf, tek çözüm yoluydu:</span></p>

    <p class="duz" xml:lang="tr"><span class="duz">– Psikiyatrın dinlenmesi başka bir dosyayla ilgili.</span></p>

    <p class="duz" xml:lang="tr"><span class="duz">– Umarım. Hangi dosya?</span></p>

    <p class="duz" xml:lang="tr"><span class="duz">– Yamyam katil. Bir tüyo aldım. Bu psikiyatr katilin babasını tedavi ediyor.</span></p>

    <p class="duz" xml:lang="tr"><span class="duz">– Neden bundan Taine’e bahsetmedin?</span></p>

    <p class="duz" xml:lang="tr"><span class="duz">– Önce verileri teyit etmek istiyordum.</span></p>

    <p class="duz" xml:lang="tr"><span class="duz">– Ve bir psikiyatrı dinlemeye aldırdın? Sadece “teyit etmek” için demek? Bunlar rezil yöntemler, Jeanne. Tüyonun kaynağı ne?</span></p>

    <p class="duz" xml:lang="tr"><span class="duz">– Söyleyemem.</span></p>

    <p class="duz" xml:lang="tr"><span class="duz">Yargıç hışımla masaya vurdu. Bu,</span> <span class="italik">gerçekten</span> <span class="duz">öfkelendiğinin ilk belirtisiydi.</span></p>

    <p class="duz" xml:lang="tr"><span class="duz">– Kendini ne sanıyorsun? Bir gazeteci mi? Her bakımdan şeffaf olmak zorundayız yavrum.</span></p>

    <p class="duz" xml:lang="tr"><span class="duz">– Ben senin “yavrun” değilim. Taine’e bilgi vermeden önce bu dinlemeler gerekliydi.</span></p>

    <p class="duz" xml:lang="tr"><span class="duz">– O halde?</span></p>

    <p class="duz" xml:lang="tr"><span class="duz">Jeanne tereddüt etti. Sorunu halletmek için yapabileceği tek hareket vardı. Féraud’nun İspanyol’la yaptığı iki seansın kayıtlarını vermek. Ama o zaman da davayı elinden kaçıracaktı. Kanıtlarına elveda diyecekti...</span></p>

    <p class="duz" xml:lang="tr"><span class="duz">– Şüphelerim doğrulanmadı, diye yalan söyledi. Hiçbir şey elde edemedim.</span></p>

    <p class="duz" xml:lang="tr"><span class="duz">– Kayıtlar sende mi?</span></p>

    <p class="duz" xml:lang="tr"><span class="duz">– Hayır. Hepsini imha ettim.</span></p>

    <p class="duz" xml:lang="tr"><span class="duz">– Mühürlü olanları da mı?</span></p>

    <p class="duz" xml:lang="tr"><span class="duz">– Hepsini. Her akşam o günün kayıtlarını alıyordum. Transkripsiyonları yoktu. Diski dinliyor, orijinalleriyle birlikte imha ediyordum.</span></p>

    <p class="duz" xml:lang="tr"><span class="duz">Başkan sanki bir emir yazacakmış gibi dolmakalemini aldı, iri, parlak bir Montblanc.</span></p>

    <p class="duz" xml:lang="tr"><span class="duz">– Tüm bunları bir düzene koymamız ve belirsizlikleri ortadan kaldırmamız lazım.</span></p>

    <p class="duz" xml:lang="tr"><span class="duz">– Tüm bunlar da ne?</span></p>

    <p class="duz" xml:lang="tr"><span class="duz">– Timor. Davadan alındın.</span> <span class="italik">Acta est fabula</span><span class="duz">. Oyun bitti.</span></p>

    <p class="duz" xml:lang="tr"><span class="duz">Jeanne gülümsedi. Aslında umurunda değildi. Hatta rahatlamıştı bile. Kafasında tek bir şey vardı: Nerede olursa olsun Joa- chim’i durduracak kişi oydu. Bu amacına ulaşmak için de tek bir çözüm yolu vardı: Soruşturmayı tek başına sürdürmek. Yasaların dışına çıkarak.</span></p>

    <p class="duz" xml:lang="tr"><span class="duz">– Bu durumda, dedi Jeanne, açığa alınmış oluyorum. Kullanmadığım bir hayli iznim var. Bir sorun olacağını sanmıyorum.</span></p>

    <p class="duz" xml:lang="tr"><span class="duz">– Nasıl istersen.</span></p>

    <p class="duz" xml:lang="tr"><span class="duz">Başkan bir çekmeceyi açtı. Bir puro aldı. Ağır hareketlerle ucunu küçük bir giyotine yerleştirdi, ofiste yankılanan bir “klak” sesi duyuldu. Jeanne yavaşça ayağa kalktı. Artık elleri terlemiyordu. Tamamen yatışmıştı.</span></p>

    <p class="duz" xml:lang="tr"><span class="duz">– Gitmeden önce, yine de sana bir hakikati söyleyeceğim, dedi son derece yumuşak bir ses tonuyla.</span></p>

    <p class="duz" xml:lang="tr"><span class="duz">Başkan, elindeki ağır, altın bir Dupont çakmakla oynayarak Jeanne’a baktı.</span></p>

    <p class="duz" xml:lang="tr"><span class="duz">– Sen maço koca bir aptalsın, dedi Jeanne sakin bir tavırla.</span></p>

    <p class="duz" xml:lang="tr"><span class="duz">Başkan, yeni yapılmış dişlerini sergileyerek sırıttı.</span></p>

    <p class="duz" xml:lang="tr"><span class="duz">– Bu tür iltifatlarla bir yere varmak istiyorsan, sana sadece şunu söyleyeceğim, git kendini...</span></p>

    <p class="duz" xml:lang="tr"><span class="duz">– ... düzdüreyim mi? diye sordu Jeanne masanın üzerine eğilerek. Ama zaten düzülüyorum. Hem de uzun zamandan beri. Senin tarafından! Nanterre Asliye Ceza Mahkemesi’ndeki diğer herkes tarafından, yargıçlar, savcılar ve avukatlar tarafından! Sadece terfilerinden ve emekliliklerinden başka bir şey düşünmeyen, aşağılık ve kadın düşmanı salaklar tarafından!</span></p>

    <p class="duz" xml:lang="tr"><span class="duz">Başkan cevap vermeden purosunu yaktı. Altın çakmağı güneşte parlıyordu. Alev, gri ve soğukkanlı yüzünün önünde dans etti. Bu taş gibi yüz ifadesi onu yeniden gerçeğe döndürdü. Sinirlenmek, hatta bağırmak hiçbir işe yaramazdı.</span> <span class="italik">Acta est fabula</span><span class="duz">. Jeanne onun altın Dupont’uyla suratını yakma arzusuna engel olamayacağından korkarak koşar adım odadan çıktı.</span></p>
  </div>
</body>
</html>