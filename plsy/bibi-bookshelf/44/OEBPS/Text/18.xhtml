<html xmlns="http://www.w3.org/1999/xhtml">
<head>
  <title>18.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x18">
    <h1 class="bolum-ismi" id="toc-anchor" xml:lang="tr"><span class="bolum-ismi">18</span></h1>

    <p class="duz" xml:lang="tr"><span class="duz">Vasat sayılabilecek bir saç kesiminin ardından saat bir buçukta Jeanne Korowa, randevusu olduğu restoranın kapısından içeri giriyordu. Barın orada, davetlisi olduğu kişinin adını verdi. Onu masaların olduğu tarafa doğru yönlendirdiler. Yüksek tavanlar. Camlarda vitraylar. Art deco bir üslup. Ve masalar arasında geniş boşluklar. Bir yolcu gemisinin yemek salonundan esinlenerek dizayn edilmiş bu lokantanın mimarisi hakkında bir yerlerde bir şeyler okumuştu. Öyle ya da böyle, buraya her gelişinde bir gemiye bindiği hissine kapılıyordu.</span></p>

    <p class="duz" xml:lang="tr"><span class="duz">– Geciktiğim için özür dilerim.</span></p>

    <p class="duz" xml:lang="tr"><span class="duz">Ismarlama açık renk bir takım giymiş olan Emmanuel Aubusson bir seksen beşlik boyuyla ayağa kalktı. Tamamen babacan bir şefkatle Jeanne’ı yanaklarından öptü. Yaşlı adam hiçbir zaman onun âşı ğı olmamıştı. Ama çok daha fazlasıydı. Öğretmeni. Akıl hocası. Koruyucusu. Jeanne onunla, yargıçlık eğitimini bitirdiği ilk yıllarda tanışmıştı. Paris Temyiz Mahkemesi başkanlığı yaparken onun yanında çalışmıştı. Aubusson yetmişine yakındı ve ince uzun, güçlü bir yapısı vardı. Gözleri, ceketinin yakasındaki kırmızı Légion d’honneur nişanı kadar parlaktı. Gerçek bir</span> <span class="italik">condottiere.<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">Ama hepsi bu değildi.</span></p>

    <p class="duz" xml:lang="tr"><span class="duz">Adamın aykırı düşünceleri vardı. Hepsini tek bir potada ve aynı bilgelikle bir araya getirmişti. Militan bir solcuydu, altmışından sonra boşanma davalarında uzmanlaşmış, büyük bir servet yapmıştı. Bugün bile hâlâ gözlüğünü takmak ve evlilik sözleşmeleriyle ilgilenmek için binlerce avro talep edebiliyordu. Yalnız yaşıyordu, mağrur biriydi, hiç evlenmemişti, ama hep bir donjuan olmuştu. Çocuğu yoktu, küçük ve masum olan her şeye sınırsız bir sevgisi vardı. Ve bu soğuk, dediğim dedik, sert adam aynı zamanda bir estetti. Bir sanat tutkunu.</span></p>

    <p class="duz" xml:lang="tr"><span class="duz">Aubusson, Jeanne’a her şeyi öğretmişti. Hukuk alanında. Sanat tarihi konusunda. Ve son olarak iki meslektaş Louvre Müzesi’nde, Eski Yunan ve Roma heykellerinin yer aldığı salonda buluşmuştu.</span></p>

    <p class="duz" xml:lang="tr"><span class="duz">– Bana neden burada randevu verdiniz? diye sormuştu Jeanne.</span></p>

    <p class="duz" xml:lang="tr"><span class="duz">– Uzun zamandan beri Eski Yunan heykelleriyle ilgileniyorum. İlk yüzyıllar. Ardından Praksiteles, Pheidias, Lysippos. Sonraki dönemleri fazla sevmiyorum. Helenistik dönem. Çok kıvrımlı, çok hareketli. Ve bir şekilde sadelikten biraz daha uzak.</span></p>

    <p class="duz" xml:lang="tr"><span class="duz">– Yargıçlık görevime başlamadan önce, bana son birkaç öğüdünüz olduğunu söylemiştiniz.</span></p>

    <p class="duz" xml:lang="tr"><span class="duz">– Burası da onun metaforu.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">Yavaşça Jeanne’ın koluna girmiş ve onu kolunda bir çocuk taşıyan, sevimli bakışlı bir erkek heykeline doğru götürmüştü.</span></p>

    <p class="duz" xml:lang="tr"><span class="duz">– Çocuk Dionysos’u taşıyan Hermes. Praksiteles’in günümüze kadar ulaşmış tek heykeli. Ve üstelik emin de değiliz. Hatlara, kavislere, girinti çıkıntılara bak. Eski Yunanlıların, bir fotoğrafçının görüntü üzerinde rötuşlar yapması gibi, doğayı eşsizleştirdikleri söylenir. Bu yanlıştır. Yunan heykeltıraşlar tersine bir yöntemle çalışıyorlardı.</span></p>

    <p class="duz" xml:lang="tr"><span class="duz">Jeanne, mermer teninden kaslarının gerginliği hissedilen bu kusursuz bedenden gözlerini alamamıştı.</span></p>

    <p class="duz" xml:lang="tr"><span class="duz">– Yunan heykeltıraşlar, insana özgü nitelikleri, ayırıcı özellikleri, hatları yavaş yavaş yerleştirmek için Mısır geleneğinin eski modellerinden yola çıktılar. Onların modellerinin zayıflıklarından. Heykeltıraşlar bu eski modellere hayat vermeye çalıştılar. Bu yöntem en güzel meyvelerini Praksiteles zamanında verdi. Eski örnekler heykeltıraşların elinde soluk almaya, yaşamaya başladı. Soyutlanma ile bireyselleştirme arasında bir denge noktası kuruldu.</span></p>

    <p class="duz" xml:lang="tr"><span class="duz">Jeanne, yaşlı adamın kolunu omzunda hissetmişti. Bir kartal pençesi.</span></p>

    <p class="duz" xml:lang="tr"><span class="duz">– Hâlâ benim dosyalarımla ne ilişkisi var, anlamıyorum.</span></p>

    <p class="duz" xml:lang="tr"><span class="duz">– Dosyaların, Jeanne, onlar senin heykellerin. Kusursuz olmaları için her zaman büyük bir çaba göstereceksin. Tanık ifadelerini vaktinde almak için. Saikları ince eleyip sık dokumak için. Ve bir suçluya ulaşmak için... Ben sana tersini yapmanı salık veriyorum.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Yunanlılar gibi çalış. Eksiklikleri sapta. Birbirini tutmayan mekân ve saatleri. Tanık ifadelerindeki kara delikleri. Saiklar arasındaki çelişkileri. Bu aykırılıkları göz ardı etme. Dosyalarının ruhuna saygı göster! Başka doğruların seni kimi zaman başka yerlere götüreceğini görecek ve şaşıracaksın. Bunu sana söylememeliyim, ama bazı davalar hâlâ yüreğimde yaradır. Pürüzleri olan davalar. Gözümden kaçan veya tutarlı ve gerekli görmediğim için göz önünde bulundurmadığım bazı ayrıntılar. Bu hatalar başka bir gerçeği görene kadar yıllarca yakamı bırakmadı. Ya da en azından bende ciddi birtakım şüpheler uyandırana kadar.</span></p>

    <p class="duz" xml:lang="tr"><span class="duz">– Masumların hapse yollandığını mı söylemek istiyorsunuz?</span></p>

    <p class="duz" xml:lang="tr"><span class="duz">– Suçlu olduğuna inandığım masumlar, hiç kuşkusuz. Bu da hayatın bir parçası. Biz, yargıçlar da muhakeme usulünde hata yapabiliriz.</span></p>

    <p class="duz" xml:lang="tr"><span class="duz">Jeanne anladığından emin değildi. On yıl sonra, hâlâ tutarlılığı ve kesinliği olması için dava dosyalarıyla uğraşıyordu. Buna karşılık, o konuşma Jeanne’ı Eski Yunan ve Roma heykel sanatına tutkun biri yapmıştı. Müzelerin antik döneme ait parçalarla tıka basa dolu olduğu Yunanistan’a, Türkiye’ye, İtalya’ya, Kuzey Afrika’ya birçok yolculuk yapmıştı. Paris’te bile bu heykelleri, bu güzellikleri, bu yaratma gücünü hayranlıkla seyretmek için sık sık Louvre’a gidiyordu...</span></p>

    <p class="duz" xml:lang="tr"><span class="duz">– Nasılsın? diye sordu Aubusson’un karşısındaki yerini alırken.</span></p>

    <p class="duz" xml:lang="tr"><span class="duz">– Hazirana girdiğimizden beri daha iyi, diyen Aubusson gözlüğünü takarak getirilen mönüye bir göz attı. Nihayet şu 68 mayısıyla ilgili aptallıkları bitirdik.</span></p>

    <p class="duz" xml:lang="tr"><span class="duz">Jeanne gülümsedi. Ufukta küçük çaplı bir militan söylevi vardı.</span></p>

    <p class="duz" xml:lang="tr"><span class="duz">– Sen de oradaydın, değil mi?</span></p>

    <p class="duz" xml:lang="tr"><span class="duz">– Oradaydım.</span></p>

    <p class="duz" xml:lang="tr"><span class="duz">– Ve bu olaylar hakkında söylenen, yazılan tüm bu şeylerle aynı kanıda değilsin sanırım.</span></p>

    <p class="duz" xml:lang="tr"><span class="duz">Mönüyü kapattı. Gözlüğünü çıkardı. Geniş bir alnı, kıvırcık gri saçları, otoriter yüz hatları, mor halkalarla çevrili siyah gözleri vardı. Bir tür içten yanma sonucunda oluşmuş gibi görünen kırışıklıkları, güneşten yarılmış Afrika toprağını andırıyordu. Ama sert bir toprak. Aubusson yumuşak bir toprak değildi.</span></p>

    <p class="duz" xml:lang="tr"><span class="duz">– Sana şunu söyleyebilirim, diye atıldı, o dönemde ebeveynlerimiz gösterilere gitmemiz için bize sandviç hazırlamıyordu. Biz onlara karşıydık. Biz burjuva düzenine karşıydık. Özgürlük, yücelik, zekâ için mücadele ediyorduk. Bugün ise gençler emeklilik yaşı için gösteriler yapıyor. Burjuvazi her şeyi kirletti. İsyan ruhunu bile. Bir düzen kurulduğunda, karşı iktidarını da oluşturur, böylece sistemin korkacak hiçbir şeyi olmaz. İşte Sarko çağı. Cumhurbaşkanının bizzat sanattan ve şiirden yana olduğunu düşündüğü çağ. Şüphesiz kazanan şiirden yana. Johnny Hallyday’den ziyade Jacques Dupin.</span></p>

    <p class="duz" xml:lang="tr"><span class="duz">Sarkozy’yi hicvetmeden Aubusson’la yenilen bir yemek gerçek bir yemek olmazdı. Jeanne onu keyiflendirmek istedi:</span></p>

    <p class="duz" xml:lang="tr"><span class="duz">– Gördün mü? Kamuoyu araştırmalarında sürekli puan kaybediyor.</span></p>

    <p class="duz" xml:lang="tr"><span class="duz">– Yükselecektir. Ben onun için kaygılanmıyorum.</span></p>

    <p class="duz" xml:lang="tr"><span class="duz">– Aslında, sonunda onu takdir etmeye başladın.</span></p>

    <p class="duz" xml:lang="tr"><span class="duz">– Tıpkı yıllardan beri peşinde olduğu yaşlı fili sonunda sevmeye başlayan bir avcı gibi...</span></p>

    <p class="duz" xml:lang="tr"><span class="duz">Garson siparişleri almaya geldi. İki salata, bir büyük şişe madensuyu. Teferruata gerek yoktu. İkili, sadelik konusunda hemfikirdi.</span></p>

    <p class="duz" xml:lang="tr"><span class="duz">– Ya sen, dedi Aubusson, sen nasılsın?</span></p>

    <p class="duz" xml:lang="tr"><span class="duz">– İyidir.</span></p>

    <p class="duz" xml:lang="tr"><span class="duz">– Aşk hayatı?</span></p>

    <p class="duz" xml:lang="tr"><span class="duz">Thomas’yı düşündü. Bitmişti. Féraud aklına geldi. Başlamamıştı.</span></p>

    <p class="duz" xml:lang="tr"><span class="duz">– Sıfıra sıfır, elde var sıfır.</span></p>

    <p class="duz" xml:lang="tr"><span class="duz">– İş?</span></p>

    <p class="duz" xml:lang="tr"><span class="duz">Bir anda Jeanne buraya aslında akıl danışmak için geldiğini anladı. Yaşadığı ikilemi anlatmak. Yasadışı dinlemelerden bahsetmek. Cinayet şüphesini gündeme getirmek. Bu durumdan nasıl paçasını kurtaracağını sormak.</span></p>

    <p class="duz" xml:lang="tr"><span class="duz">– Bir sorunum var. Bazı bilgilere ulaştım. Önemli olabileceğini düşündüğüm, ama henüz doğruluğunu ispatlayamadığım veriler.</span></p>

    <p class="duz" xml:lang="tr"><span class="duz">– Siyasi mi?</span></p>

    <p class="duz" xml:lang="tr"><span class="duz">– Cinayet.</span></p>

    <p class="duz" xml:lang="tr"><span class="duz">– Sorun nerede peki?</span></p>

    <p class="duz" xml:lang="tr"><span class="duz">– Kaynaklarımı açıklayamam. Bilginin doğruluğundan henüz emin değilim.</span></p>

    <p class="duz" xml:lang="tr"><span class="duz">– Daha ileri gitmek için en azından bu bilgiden yararlanabilirsin.</span></p>

    <p class="duz" xml:lang="tr"><span class="duz">– Tam olarak değil, hayır. Bilgiler bölük pörçük.</span></p>

    <p class="duz" xml:lang="tr"><span class="duz">– Konu nedir?</span></p>

    <p class="duz" xml:lang="tr"><span class="duz">– Bu gece bir cinayet işlenmiş olabilir, X. Bölge’de.</span></p>

    <p class="duz" xml:lang="tr"><span class="duz">– Bunu teyit etmek zor olmamalı, değil mi?</span></p>

    <p class="duz" xml:lang="tr"><span class="duz">– Şu ana kadar hiçbir şey çıkmadı.</span></p>

    <p class="duz" xml:lang="tr"><span class="duz">– Maktulün kimliğini biliyor musun?</span></p>

    <p class="duz" xml:lang="tr"><span class="duz">– Katilinkini biliyorum. Ama o da tam değil. Ancak hiçbir şeyi kullanamam. Kaynaklarım son derece... sakıncalı.</span></p>

    <p class="duz" xml:lang="tr"><span class="duz">Aubusson düşündü. Jeanne, altın parıltılı tonlara sahip mekânı hâlâ hayranlıkla seyrediyordu. Aynalar. Vitraylar. Yolcu gemisi salonunun dekorasyonu. Evet bir gemiye binmişti, ama nereye gittiğini bilmiyordu.</span></p>

    <p class="duz" xml:lang="tr"><span class="duz">– Louvre’u ziyaret ettiğimiz günü hatırlıyor musun? diye sordu yetmişlik adam. Eski Yunan sanatını? Sanatın mükemmelliğiyle bütünleşmiş insanın eksikliklerini?</span></p>

    <p class="duz" xml:lang="tr"><span class="duz">– Hâlâ bu mesajın anlamını bulmaya çalışıyorum.</span></p>

    <p class="duz" xml:lang="tr"><span class="duz">– Eksiklik işinin bir parçası.</span></p>

    <p class="duz" xml:lang="tr"><span class="duz">– Yani yolumdan sapabilir miyim? Soruşturmamı kurallara riayet etmeden sürdürebilir miyim?</span></p>

    <p class="duz" xml:lang="tr"><span class="duz">– Dört ayak üstüne düşmek şartıyla. Dosyanı daha sonra yeniden düzenleyebilirsin.</span></p>

    <p class="duz" xml:lang="tr"><span class="duz">– Tabii, davayı alırsam.</span></p>

    <p class="duz" xml:lang="tr"><span class="duz">– Savcılığı ara. Derhal. Önemli olan elde edeceğin sonuç.</span></p>

    <p class="duz" xml:lang="tr"><span class="duz">– Ya yanılıyorsam?</span></p>

    <p class="duz" xml:lang="tr"><span class="duz">– Bu da senin ne olduğunu ortaya çıkaracak. Olağanüstü güçler verilmiş sıradan bir insan. Bu da, kuralın bir parçası.</span></p>

    <p class="duz" xml:lang="tr"><span class="duz">Jeanne gülümsedi. Bunu duymak için gelmişti. Garsonu çağırdı:</span></p>

    <p class="duz" xml:lang="tr"><span class="duz">– Biraz daha sert bir şeyler içmek istiyorum. Sen?</span></p>

    <p class="duz" xml:lang="tr"><span class="duz">– Haydi.</span></p>

    <p class="duz" xml:lang="tr"><span class="duz">Şampanya kadehleri hemen geldi. Buz gibi birkaç yudumdan sonra Jeanne kendini daha güçlü hissetti. Soğuk ölümden koruyordu. Kokuşmaktan. Bu küçük asit kabarcıkları ona canlılık veriyordu. İki kadeh şampanya daha ısmarladılar.</span></p>

    <p class="duz" xml:lang="tr"><span class="duz">– Ya sen? diye sordu. Aşk durumları ne âlemde?</span></p>

    <p class="duz" xml:lang="tr"><span class="duz">– Elimin altında hâlâ birkaç üniversiteli kız var, dedi yaşlı adam. Ve tabii ciddi bir ilişkim de. Kırklı yaşlarda, benimle evlenme umudunu hâlâ koruyan bir avukat hanım. Bu yaşta evlenmek! Bir iki eski sevgili de bu yarışta yer aldıklarını düşünüyor.</span></p>

    <p class="duz" xml:lang="tr"><span class="duz">– Yorgun düşmüş olmalısın.</span></p>

    <p class="duz" xml:lang="tr"><span class="duz">– Hepsini onurlandırdığımı söylemiyorum. Ama etrafımdaki bu aşk halesini seviyorum. Matisse’in</span> <span class="italik">Dans</span> <span class="duz">tablosu gibi. Rondo yapıyorlar ve ben onları maviye boyuyorum...</span></p>

    <p class="duz" xml:lang="tr"><span class="duz">Jeanne zorlukla gülümsedi. Aslında akıl hocasının bu tavrı hoşuna gitmiyordu. Sadakatsizlik. Yalan, entrika. Jeanne henüz dürüstlük hayallerinden vazgeçecek kadar yaşlı değildi.</span></p>

    <p class="duz" xml:lang="tr"><span class="duz">– Bunu nasıl yapıyorsun? diye üsteledi Jeanne. Bu şekilde, sürekli bir ihanet ve ikiyüzlülük içinde yaşamayı nasıl beceriyorsun?</span></p>

    <p class="duz" xml:lang="tr"><span class="duz">Kelimelerin şiddetini azaltmak için gülümseyerek ekledi:</span></p>

    <p class="duz" xml:lang="tr"><span class="duz">– Tüm bunların içinde saygı nerede?</span></p>

    <p class="duz" xml:lang="tr"><span class="duz">– Ölüm yüzünden, dedi Aubusson. Birden ciddileşmişti. Ölüm bize bütün hakları verir. Ölüm yaklaştıkça insanın pişmanlık duyduğu, arınmak istediği sanılır. Oysa tam tersidir. İnsan yaşlandıkça bütün inançlarını, sorunlarını askıya aldığını fark eder. Tek bir gerçek vardır: Ölecektir. Ve ikinci bir şansı olmayacaktır. O zaman karısını aldatır, verdiği sözlere ihanet eder. Her şey için veya hemen her şey için kendini affeder. Diğerleri, mesela senin ofisinden gelip geçenler ise, aynı düşünceyle tecavüz eder, çalar, öldürür. Çok geç olmadan önce, istediklerini elde etmeye çalışırlar. Şu filmdeki gibi: “Tanrı bekleyebilir.”</span></p>

    <p class="duz" xml:lang="tr"><span class="duz">Jeanne kadehindeki içkiyi bitirdi ve hıçkırık tuttu. Asit boğazını yakmıştı. Bir anda hüzünlendiğini hissetti. Garson tatlı mönüsünü getirdi. Jeanne istemedi. Aubusson iki kadeh şampanya daha ısmarladı.</span></p>

    <p class="duz" xml:lang="tr"><span class="duz">– Biliyorsun, dedi neşeli bir tonda, şu an, küçük bir sorunu irdeliyorum. Rimbaud’nun bir şiirinde yaptığı bir değişikliği. “Bulundu yeni baştan! / Ne? / Sonsuz olan / Denizdir karışan güneşe.”</span></p>

    <p class="duz" xml:lang="tr"><span class="duz">Jeanne bu şiiri tam olarak hatırlamıyordu, ama gözünün önüne özellikle bir görüntü geliyordu. Jean-Luc Godard’ın</span> <span class="italik">Çılgın Pierrot</span> <span class="duz">adlı filminin son sahnesi. Ufuk çizgisi. Denizin içine doğru sokulan güneş. Perdede görünmeyen Anna Karina ve Jean-Paul Belmondo tarafından alçak sesle söylenen Rimbaud’nun sözcükleri.</span></p>

    <p class="duz" xml:lang="tr"><span class="duz">– Sanırım “Denizdir giden güneşle” demek istiyorsun.</span></p>

    <p class="duz" xml:lang="tr"><span class="duz">– Kesinlikle hayır. Rimbaud bu dörtlüğü iki kez kullandı. İlk olarak</span> <span class="italik">Sonsuzluk</span> <span class="duz">adlı şiirinde. İkinci kez de, daha sonra,</span> <span class="italik">Cehennemde Bir Mevsim</span><span class="duz">’de. Önce “Denizdir giden güneşle” diye yazmış. Sonra “Denizdir karışan güneşe” olarak düzeltmiş. Bu değişiklikle hareket duygusu yok oluyor. Bu bir kayıp. Güzel olan ilk versiyonu; sonsuzluk düşüncesi, bir kavuşmanın sonucudur. Bir diğerine doğru yola çıkan bir sonsuzluk. Benim yaşımda, bu düşünceler insanı cezbediyor. Sanki ölüm yalçın bir kayalık değil de daha çok bir kavis, bir yaymış gibi. Tatlı bir eğim...</span></p>

    <p class="duz" xml:lang="tr"><span class="duz">– Sana göre, Rimbaud bu dizeyi neden değiştirdi?</span></p>

    <p class="duz" xml:lang="tr"><span class="duz">– Belki de genç yaşta öleceğini ve bu duyguyu tadamayacağını hissediyordu. Rimbaud acelesi olan bir ulaktı.</span></p>

    <p class="duz" xml:lang="tr"><span class="duz">Jeanne kadehini kaldırdı:</span></p>

    <p class="duz" xml:lang="tr"><span class="duz">– Rimbaud faktörüne!</span></p>

    <p class="duz" xml:lang="tr"><span class="duz">Şimdiden sarhoş olduğunu hissediyordu. Yaşlı İspanyol’un söylediklerini hatırlayınca irkildi:</span> <span class="italik">Sanırım bu gece birini öldürecek. Paris’te, X. Bölge’de...</span></p>

    <p class="duz" xml:lang="tr"><span class="duz">Çantasını karıştırdı ve cep telefonuna baktı.</span></p>

    <p class="duz" xml:lang="tr"><span class="duz">Mesaj, çağrı yoktu.</span></p>

    <p class="duz" xml:lang="tr"><span class="duz">Öyleyse, ceset de...</span></p>

    <p class="duz" xml:lang="tr"><span class="duz">Féraud’dan da telefon beklediğini fark etti. Bu hiç kuşkusuz onun kaderiydi. Sadece Orange’a<a class="footnote-link" href="#footnote-231-2" id="footnote-231-2-backlink">[2]</a> abone olmamıştı. Sevilme arzusuna da abone olmuştu.</span></p>

    <p class="duz-son-paragraf-2" xml:lang="tr"><span class="duz">Ömür boyu bir abonelik.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot dipnot-override">Eskiden, İtalya’da milis komutanı. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot dipnot-override">İletişim hizmetleri veren bir şirket. (ç.n.)</span></p>
      </div>
    </div>
  </div>
</body>
</html>