<html xmlns="http://www.w3.org/1999/xhtml">
<head>
  <title>57.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x57">
    <h1 class="bolum-ismi" id="toc-anchor" xml:lang="tr"><span class="bolum-ismi">57</span></h1>

    <p class="duz" xml:lang="tr"><span class="duz">Otele döndü.</span></p>

    <p class="duz" xml:lang="tr"><span class="duz">Sırtıyla odasının kapısını kapattı. Koşarak geldiğinden yüzü hâlâ alev alev yanıyordu –falezi tırmanmış, mezarlığı geçmiş, yolu bulmuş ve koşmuştu. Şimdi her şeyi unutması gerekiyordu. Ve her şeye sıfırdan başlaması. Geceye. Hayata...</span></p>

    <p class="duz" xml:lang="tr"><span class="duz">Duş. Bu kez ilkinden daha az su. Damarlarındaki kanı harekete geçirene kadar yeniden var gücüyle vücudunu ovaladı. Üzerine bir tişört, birkaç polo ceket giydi. Bir külot. Bir eşofman altı. Çantasında ne buyduysa... Isınmanın başka yolu yoktu.</span></p>

    <p class="duz" xml:lang="tr"><span class="duz">Otelin konforu göz önüne alındığında, oda servisi söz konusu değildi, ama her odaya yanında çözünür kahveyle birlikte bir su ısıtıcısı bırakılmıştı. Canı kahve içmek istemiyordu, ama yeşil çay poşetleri olmadan yolculuğa çıkmazdı. Su ısıtıcısını çalıştırdı. Kaynamasını beklerken, bahçeye bakan çiftkanatlı balkon kapısının önünde durdu. Mezarlık sahnesi gözünün önüne gelince ürperdi. Yeşil surat. Parçalanmış iskelet. Mayaların duaları...</span></p>

    <p class="duz" xml:lang="tr"><span class="duz">Su ısıtıcısının “klik” sesi ona suyun hazır olduğunu bildirdi.</span></p>

    <p class="duz" xml:lang="tr"><span class="duz">Çayını hazırladı. Gözleri fal taşı gibi açılmıştı. Çeneleri duyarlılığını yitirmişti. İlk yudumu dikkatsizce aldı ve boğazı yandı. Olsun, daha iyiydi. Sıcak. Sıcaklığın şu veya bu şekilde içine işlemesi, iliklerine kadar onu ısıtması gerekiyordu. İçindeki korkuyu eritene kadar...</span></p>

    <p class="duz" xml:lang="tr"><span class="duz">Yatağa olurdu ve başucundaki komodinin üzerine bıraktığı, plastik torbanın içindeki deri ciltli deftere baktı. Tam uzanıp alıyordu ki aklına takılan bir şey onu durdurdu. Bir ayrıntıyı aydınlatması lazımdı. Cep telefonunu aldı ve Emmanuel Aubusson’un numarasını tuşladı. Burada saat 2’ydi. Paris’te de sabahın 9’u.</span></p>

    <p class="duz" xml:lang="tr"><span class="duz">– İyi misin? diye sordu Aubusson, içten bir sesle, onu tanır tanımaz.</span></p>

    <p class="duz" xml:lang="tr"><span class="duz">– Yurtdışındayım. Soruşturmam için.</span></p>

    <p class="duz" xml:lang="tr"><span class="duz">– Ama sen</span> <span class="italik">iyi misin</span><span class="duz">?</span></p>

    <p class="duz" xml:lang="tr"><span class="duz">– Nasihatlerine uyuyorum. Katilimin izini sürüyorum.</span></p>

    <p class="duz" xml:lang="tr"><span class="duz">– Öyleyse, bu açıdan her şey yolunda.</span></p>

    <p class="duz" xml:lang="tr"><span class="duz">Tepelerde Tzutihillerin yaktığı ateşler. Likenlerin arasında yatan Roberge’in cesedi. Ölünün göğsüne gömülen dirsek.</span></p>

    <p class="duz" xml:lang="tr"><span class="duz">– Öyle, diye sinirli sinirli güldü Jeanne. Bir şey öğrenmek için seni aradım.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">–</span> <span class="italik">Acheronta movebo</span> <span class="duz">kelimeleri sana bir şey ifade ediyor mu?</span></p>

    <p class="duz" xml:lang="tr"><span class="duz">– Elbette. Vergilius’un</span> <span class="italik">Aeneis</span><span class="duz">’inden bir alıntı. Cümlenin tamamı şöyle:</span> <span class="italik">“Flectere si nequeo superos, Acheronta movebo.”</span> <span class="duz">Anlamı da şu: “Yüksekteki tanrılara diz çöktüremezsem, en azından Akheron’u atlayıp geçeceğim.” Ya da eğer istersen: “Cehennemi karıştıracağım.”</span></p>

    <p class="duz" xml:lang="tr"><span class="italik">Cehennemi karıştıracağım.</span> <span class="duz">Daha iyisi söylenemezdi. Roberge cani bir çocuk yetiştirmişti. Koynunda yılan beslemişti. Onun işlediği cinayeti üstlenmişti. Sonra da intihar etmişti. Mezar taşı yazısı da bu bakımdan mükemmeldi.</span></p>

    <p class="duz" xml:lang="tr"><span class="duz">– Teşekkürler Emmanuel. Seni arayacağım.</span></p>

    <p class="duz" xml:lang="tr"><span class="duz">– Sevinirim, evet. Tüm bunların sonucunda nereye vardığını öğrenmek isterim.</span></p>

    <p class="duz" xml:lang="tr"><span class="duz">– Bunu öğrendiğimde ilk bilen sen olacaksın.</span></p>

    <p class="duz" xml:lang="tr"><span class="duz">Jeanne telefonu kapattı. Çayından bir yudum daha aldı. Şimdi sıra naylon torbayı açmaya gelmişti. Kıvrımlarının arasından bir sürüngen fırlayabileceğini düşünerek dikkatle açtı. Dışarıda yağmur yağdığını fark etti. Gök delinmişçesine yağan şiddetli bir sağanak. Buna karşılık kendini güvende hissetti ve bu duygu ona iyi geldi.</span></p>

    <p class="duz" xml:lang="tr"><span class="duz">Defterin sayfaları kendiliğinden açıldı. Bir fotoğraf sayfaların arasından kayarak dizlerinin üstüne düştü. İyi başlangıç, diye düşündü. Fotoğrafı aldı ve baktı. O an içi parçalanıyormuş gibi bir hisse kapıldı.</span></p>

    <p class="duz" xml:lang="tr"><span class="duz">Bu, silahlı iki avcı arasında duran çıplak bir çocuk fotoğrafıydı. Adamlar –yerliler– onu yakalamıştı, ama çocuğa hâkim olmakta zorlanıyor gibi bir halleri vardı. Belli etmemeye çalışsalar da, korkuları yüzlerinden belli oluyordu.</span></p>

    <p class="duz" xml:lang="tr"><span class="duz">Aralarında duran çocuk bir yaratığa benziyordu.</span></p>

    <p class="duz" xml:lang="tr"><span class="duz">Bir raşitik kadar zayıf, bedeni hayvan kıllarıyla, ağaç kabuklarıyla ve yapraklarla kaplı bir çocuk. Kara vücudu eğri ve asimetrikti. Üzerindeki kabukların ve çerçöpün altındaki teninde yumrular, apseler ve yara izleri görülüyordu...</span></p>

    <p class="duz" xml:lang="tr"><span class="duz">Ama yüzüyle kıyaslandığında bunlar hiçti.</span></p>

    <p class="duz" xml:lang="tr"><span class="duz">Bir delinin maymunu andıran, acımasız ve korkunç yüzü. Jeanne’ı şaşırtan şey, bu yüzün kâbuslarındaki Gollum’a az çok benzemesiydi. Yaratık ona hiç de yabancı gelmiyordu. Antoine Féraud’nun banyo penceresinden</span> <span class="italik">Porque te vas</span> <span class="duz">diye tıslayan yaratıktı bu. Otopark köşelerinde, iliğini emmek için kurbanlarının kemiklerini parçalayan canavar...</span></p>

    <p class="duz" xml:lang="tr"><span class="duz">– Joachim... diye mırıldandı.</span></p>

    <p class="duz" xml:lang="tr"><span class="duz">Tüm gücünü toplamak ister gibi düşüncelerini bastırdı ve yüzünün ayrıntılarına dikkatini vermeye çalıştı. Hiç tarak ve makas görmediği her halinden belli, diken diken siyah saçlar. İnsana kendini bir cangılda aniden bir leş yiyiciyle karşılaşmış gibi hissettiren bir surat. Sanki yüz yaşındaki birinin suratı gibi kemikli, yedi veya sekiz yaşındaki bir çocuğun yüzü. Kasılmış ve yamuk bir ağızdan fırlamış dişler. Bir etoburluk ve acımasızlık göstergesi olan bu ağızda da gözlerdeki şiddet görülüyordu...</span></p>

    <p class="duz" xml:lang="tr"><span class="duz">Titrek, yorgun ama hep tetikte olan siyah gözbebekleri. Bu bakışların ardında, korku ve saldırganlık bir çatışma halindeydi. Bu gözler size bakmıyordu. Kaçıyordu. Ürkmüş bir halde, kendi şiddetini hayranlıkla seyrediyordu. Kafasının içinde dolanan, debelenen, uluyan öldürme çılgınlığını...</span></p>

    <p class="italik" xml:lang="tr"><span class="italik">Vahşi bir çocuk...</span></p>

    <p class="duz" xml:lang="tr"><span class="duz">Bir orman çocuğu. İnsanların aldığı eğitimden yararlanamamış bir çocuk... Doğanın şiddetinin kölesi haline gelmiş bir yaratık...</span></p>

    <p class="duz" xml:lang="tr"><span class="duz">Bu ilkel şiddet çocuğun ellerinde çok daha belirgindi. Tırnakları uzamış bu çolak ellerde tek bir tüy yoktu, ama daha bu yaşta yıpranmışlardı. Özellikle de normal ellere göre duruşları farklıydı... İçe doğru dönüktü.</span></p>

    <p class="duz" xml:lang="tr"><span class="duz">Jeanne fotoğrafın arkasını çevirip baktı: “Campo Alegre, Formosa, 23 haziran 1981.”</span></p>

    <p class="duz" xml:lang="tr"><span class="duz">Fotoğrafı yatağın üzerine bıraktı ve yeniden defterin sayfalarına döndü. Pierre Roberge’in yazısının düzgünlüğüne hayran oldu. İblisin kurbanı olmuş bir rahibin veya panik halindeki birinin yazısına benzemiyordu. Gördüklerini ayrıntılarıyla not etmek isteyen, her şeyden vazgeçmiş bir adamın yazısıydı bu.</span></p>

    <p class="duz" xml:lang="tr"><span class="duz">Sayfaları karıştırırken güzel bir sürprizle karşılaştı: Günlük Fransızca yazılmıştı.</span></p>

    <p class="duz" xml:lang="tr"><span class="duz">Yatağa oturdu, sırtını duvara dayadı.</span></p>

    <p class="duz" xml:lang="tr"><span class="duz">Bacaklarını karnına doğru çekti ve çenesini dizlerine dayadı.</span></p>

    <p class="duz-son-paragraf-2" xml:lang="tr"><span class="duz">Ve okumaya başladı.</span></p>
  </div>
</body>
</html>