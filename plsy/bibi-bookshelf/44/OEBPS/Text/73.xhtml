<html xmlns="http://www.w3.org/1999/xhtml">
<head>
  <title>73.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x73">
    <h1 class="bolum-ismi" id="toc-anchor" xml:lang="tr"><span class="bolum-ismi">73</span></h1>

    <p class="duz" xml:lang="tr"><span class="duz">Tucumán ile Formosa’nın arası 1 200 kilometreydi.</span></p>

    <p class="duz" xml:lang="tr"><span class="duz">Bu da yaklaşık yirmi saatlik bir yol demekti.</span></p>

    <p class="duz" xml:lang="tr"><span class="duz">Onlara araba –bir Toyota Land Cruiser Station Wagon V8– kiralayan adam uyarmıştı. Zevkli bir yolculuk beklememeleri gerekiyordu. Genellikle asfalt olan yol, yer yer stabilize yola dönüşüyordu. Hatta bazen tek bir yola. Bu durumda, bir kamyonla karşılaşmak da Rus ruletinden farksız oluyordu.</span></p>

    <p class="duz" xml:lang="tr"><span class="duz">– Arabamı sadece Formosa’ya kadar size kiralayabilirim, demişti adam. Sonra yerel şirketlerle görüşmeniz gerekiyor. Orası dünyanın sonu.</span></p>

    <p class="duz" xml:lang="tr"><span class="duz">Jeanne ülkeyi tanıyordu. Bir Arjantinlinin bu tür bir ifade kullanması için Formosa’nın gerçekten de ıssızlık ve yokluk rekorlarını altüst etmiş olması gerekiyordu. Ödemeyi yine Jeanne yapmıştı. Artık bankadaki hesabını düşünmüyordu. Nakit durumunu ayarlaması gerekmişti. Arjantinliler banka kartlarından hoşlanmıyordu. Sınırsız manyetik ödeme imparatorluğu Arjantin’de son buluyordu. Bir banka aramak zorunda kalmıştı. Makbuzları doldurmak. Paris’le, kendi bankasıyla ilişkiye geçmek. Tüm bunlar onun öğleden sonrasını almıştı.</span></p>

    <p class="duz" xml:lang="tr"><span class="duz">4x4’ü hazırlamışlardı. Kilometre sayacını sıfırlamışlardı. Sonra şoförle tanıştırılmışlardı –şoför talebinde bulunmamışlardı, ama Arjantin’de bir insanın zamanı, bir arabanın yıpranmasından daha ucuzdu. Bu nedenle gerçek hazineye –dört tekerlekli bir araç– göz kulak olması için arabaları şoförlü olarak kiralıyorlardı.</span></p>

    <p class="duz" xml:lang="tr"><span class="duz">Şimdi son hızla gidiyorlardı. Alacakaranlık insana keyif veriyordu. Kızıl. Alev alev yanan bir alacakaranlık. Jeanne camını açmıştı. Bu kez havada pişmiş toprak kokusu vardı. Gökyüzü bile tuğla tozuna doymuş gibiydi. Peş peşe geçen ekili tarlaları hayranlıkla seyrediyordu. Buğday. Mısır. Şekerkamışı. Kış mevsimiydi. Hava buz gibiydi. Bununla birlikte tüm tabiat doğuracak gibiydi.</span></p>

    <p class="duz" xml:lang="tr"><span class="duz">Arkaya oturmuşlardı. Féraud uyumuştu. Kafası sürekli olarak Jeanne’ın omzuna düşüyordu. Her seferinde Jeanne, gömleğinin üstünde narin kemik yapısını hissederek, onu hafifçe itiyordu. Okul otobüsündeki bir yeniyetme. Françoise Sagan’ın</span> <span class="italik">Brahms’ı Sever misiniz?</span> <span class="duz">adlı romanında buna benzer bir sahne hatırlıyordu. Genç bir adama gönlünü kaptırmış “belli bir yaşın” üstündeki bir kadının hikâyesi. O da bu durumda mıydı? Hayır. Yaptıkları gezinin önemi –bir tür intihar olduğunu söylememek için– kendini kapıp koyuvermesine engel oluyordu. Bu davada her şeyden önce bir yargıçtı. Görevinin tüm sınırlarını zorlayacak soğukkanlı bir sorgu yargıcı...</span></p>

    <p class="duz" xml:lang="tr"><span class="duz">Arada bir gözünü manzaradan ayırıp dikiz aynasından şoföre bakıyordu. Adam bir melezdi. Yarı yerli, yarı Avrupalı. Arjantin tarihinin tüm bileşenlerini yüz hatlarında taşıyordu: kan karışımının bütün ağırlığı, yoğun göçler... Yüzü bir haritaydı. Bir zaman haritası. Orada tüm fetihler, savaşlar, ülkedeki tüm uzlaşmalar okunuyordu...</span></p>

    <p class="duz" xml:lang="tr"><span class="duz">Yeniden düşüncelerine döndü. Doğru veya yanlış, Taïeb’in anlattıkları bir dönemeçti. En azından “varsayımları” geçerlilik kazanmıştı. İlkel bir halk. Bir yamyam kabilesi. Kan bağına, enseste, anne babayı öldürmeye dayalı bir topluluk... Bu girilmesi imkânsız ormana sığınmış bir klan. Ve binlerce yıldan beri “gelişmiş” insan türüyle ilişkiye girmekten kaçınan bir kabile.</span></p>

    <p class="duz" xml:lang="tr"><span class="duz">İmkânsız gerçekleşiyordu.</span></p>

    <p class="duz" xml:lang="tr"><span class="duz">Ve imkânsız bir canavar doğurmuştu: Joachim.</span></p>

    <p class="duz" xml:lang="tr"><span class="duz">Yolun kenarında bir benzin istasyonu göründü.</span></p>

    <p class="duz" xml:lang="tr"><span class="duz">Saatlerce süren bir hiçlikten sonra, iki benzin pompası ile eski bir yapı, önemli bir olaydı. Jeanne bacaklarını açmak ve rahatlamak için arabadan indi. Burada bir unutulmuşluk hissi yaşıyordu. Daha önce de aynı duyguyu Peru’da, Şili’de, Arjantin’de yaşamıştı. Bu ıssız topraklarda, bir benzin istasyonu trafik gürültüsüyle değil, sessizlikle kuşatılırdı. Pusun çevrelediği bir ada gibi etrafı sessizlikle harelenirdi. Veya kutsal kokuyla kuşatılmış bir sunak gibi...</span></p>

    <p class="duz" xml:lang="tr"><span class="duz">Arabaya dönerken, Jeanne, binanın önündeki sekiye bağdaş kurmuş iki yerliyle karşılaştı. Saçları omuzlarına kadar inen iki yerli, sakin sakin, kesilmiş otlardan ve fermante sütten oluşan bir karışım hazırlıyorlardı. Işığın altında yüzleri, koyu renkli küçük kalkanları andırıyordu. Yüz hatları, kaktüse yontulmuş motiflere benziyordu. İnsanı korkutmak için tasarlanmış heykellere. Son derece ince ve çekik gözleri, birer yarayı andırarak insanda gizli bir korkuya yol açıyordu.</span></p>

    <p class="duz" xml:lang="tr"><span class="duz">İçlerinden biri siyah bir maşrapaya daldırılmış metal bir pipetle mate yudumluyordu. Yanlarında, ellerinin altında hep kaynar su olması için bir termos vardı. Jeanne kuzeydoğunun, Arjantin’in</span> <span class="italik">yerba mate</span> <span class="duz">kültürünün gelenek haline geldiği bir bölgesi olduğunu hatırladı.</span></p>

    <p class="duz" xml:lang="tr"><span class="duz">– Ne yapıyor?</span></p>

    <p class="duz" xml:lang="tr"><span class="duz">Göğsü bağrı açılmış, uyku sersemi Féraud’nun suratı ceketinden bile daha kırışık bir haldeydi.</span></p>

    <p class="duz" xml:lang="tr"><span class="duz">– Mate içiyor.</span></p>

    <p class="duz" xml:lang="tr"><span class="duz">– O nedir?</span></p>

    <p class="duz" xml:lang="tr"><span class="duz">– Bir tür bitki çayı. Çok acı bir şey. Arjantin’e özgü.</span></p>

    <p class="duz" xml:lang="tr"><span class="duz">Yerli, pipeti arkadaşına verdi, o da yüzünde en ufak bir ifade olmaksızın mateyi yudumlamaya başladı.</span></p>

    <p class="duz" xml:lang="tr"><span class="duz">– Herpes kapmak için bir davetiye, dedi psikiyatr, memnuniyetsiz bir ses tonuyla.</span></p>

    <p class="duz" xml:lang="tr"><span class="duz">Jeanne onu aptal bulmaya başlamıştı. Her halükârda Arjantin’in büyüklüğü karşısında çapsız biriydi. Jeanne, kafalarını kaldırıp bir kez bile onlardan tarafa bakmamış olan iki yerliye içinden “elveda” dedi. Sanki onların içindeki büyük boşluğu görüyordu. Sadece manzarayla paylaştıkları isimsiz ve sınırsız özgürlüğü. Burjuva hayatının korkuluklarına sahip değillerdi. Ruhları baskı altında değildi. Tanrılarla, sonsuzlukla senlibenlilerdi. Onları sınırlayan tek şey ufuk ve mevsimlerdi.</span></p>

    <p class="duz" xml:lang="tr"><span class="duz">Yeniden yola çıktılar.</span></p>

    <p class="duz" xml:lang="tr"><span class="duz">Uzun bir süreden beri asfaltın yerini sıkıştırılmış toprak almıştı. Jeanne öne oturmuştu. Yoldaki engebeler insana rahat vermiyordu. Araba hızlandıça, insanın etine ve kemiklerine işleyen sallantılar da artıyordu. Sonra birden, yol kuma dönüşüyordu. İnsanda, kendi bedeni içinde çöküyormuş gibi kötü bir his uyandıran akışkan bir malzemenin üstünde kayıyorlardı.</span></p>

    <p class="duz" xml:lang="tr"><span class="duz">Jeanne haritayı aldı. Güzergâhı incelemek istiyordu. Doğuya doğru yönelip, güneye kıvrılan tek yolda ilerleyerek geniş bir daire çizmişlerdi, sonra Santiago del Estero eyaletinden geçip kuzeye çıkmışlardı. Jeanne her yüz kilometrede karşılarına çıkacak olan küçük köyleri hayal ediyordu...</span></p>

    <p class="duz" xml:lang="tr"><span class="duz">Gecenin 2’sinde uyandı. Hiçbir şey görmemişti. Kilometre sayacına bir göz attı. 700 kilometre yol almışlardı. İçgüdüsel olarak gözlerini açtı. Sanki bu gecenin tek önemli olayının gerçekleşmek üzere olduğunu hissetmişti: bir kavşak. Avia Teray köyünün çevresinden dolanarak 89. Yol’dan 16. Yol’a giriyorlardı. Direksiyonu sımsıkı kavramış şoför sağa döndü. Bu tek manevra başka bir eyaletin sınırlarına girdiklerinin göstergesiydi: El Chaco. Yerli dilinde “Av.”</span></p>

    <p class="duz" xml:lang="tr"><span class="duz">Jeanne yeniden haritayı aldı. Şimdi Resistencia yönünde ilerliyorlardı. Sonra 11. Yol. 200 kilometre daha yol alacaklar ve nihayetinde Formosa’ya ulaşacaklardı... Uykulu haliyle aklına bir şaka geldi. Buenos Aires’te, emeklilik sorununu çözmek için, yaşlıları tatile yollamanın yeterli olduğu söylenirdi. Kışları Tierra de Fuego’ya. Yazları Formosa’ya. Soğuktan veya sıcaktan ölmek, kendi seçimlerine bağlıydı. Bir başka efsaneye göre de, gündüzleri cehennem gibi sıcak olduğundan kuzeydoğuda ancak geceleri çalışmak mümkündü...</span></p>

    <p class="duz-son-paragraf-2" xml:lang="tr"><span class="duz">Harita elinden düştü. Yeniden uykuya yenik düştü. Alfonso Palin ile Joachim karanlığın içinde belirdi. Joachim hâlâ fotoğraftaki çocuktu. Ağaç kabukları, yapraklar, tükürük ve kirle yapış yapış olmuş, kıllarla kaplı bir beden. Babası arkasında duruyordu. Karanlığın içinde gümüşi saçları fark ediliyordu. Tuhaf bir şekilde kambur ve kaslı bir yapı... Alfonso Palin bir kentaurostu. Yarı insan, yarı at. Adam ve oğlu mitolojik yaratıklardı.</span></p>
  </div>
</body>
</html>