<html xmlns="http://www.w3.org/1999/xhtml">
<head>
  <title>43.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x43">
    <h1 class="bolum-ismi" id="toc-anchor" xml:lang="tr"><span class="bolum-ismi">43</span></h1>

    <p class="duz" xml:lang="tr"><span class="duz">Intercontinental’in kapısından girince, sanki herkesin cinayetten haberi varmış gibi bir izlenime kapıldı. Bedeninden çürük et kokusu yayılıyordu. Cinayetin izlerini taşıyordu. Bu lüks ve konforlu atmosferin uyumunu bozuyordu.</span></p>

    <p class="duz" xml:lang="tr"><span class="duz">Klimanın serinlettiği holü geçti, sonra yeniden dışarının sıcağına, otelin büyük iç avlusuna çıktı. Palmiyelerin gölgesinin vurduğu havuzun arkadan ışık alan turkuvaz yüzeyine baktı. Ve kararını yeniden gözden geçirdi. Mekân tahmin ettiğinden çok daha güçlüydü. Laneti bu duvarları geçemiyordu. Zeytinyağının suyun dibine çökmemesi gibi. Karamsarlığını muhafaza ediyordu. Şatafatlı otel ise kayıtsızlığını koruyordu.</span></p>

    <p class="duz" xml:lang="tr"><span class="duz">Bir şezlonga oturdu ve yolculuğunu düşündü. Bu soruşturmayı kendi istemişti. Gerçek bir cinayet dosyası alabilmek için dua etmiş, beklemiş, entrikalar çevirmişti. Şimdi elinde bir cinayet dosyası vardı. Resmi olmasa da, manevi olarak. Her şeye rağmen mutlu muydu? Bu kan ve şiddet batağında kendini rahat hissediyor muydu? Bu iyi bir soru değildi. Katili etkisiz hale getirmeliydi. François Taine’in ve diğer kurbanların intikamını almalıydı. O kadar. İşin en iyi tarafı hiç korku duymamasıydı. Sanki Féraud’nun muayenehanesinde, Joachim’le ilk karşılaşmasında korkuya karşı bağışıklık kazanmıştı...</span></p>

    <p class="duz" xml:lang="tr"><span class="duz">Bir garson onu düşüncelerinden uzaklaştırdı.</span></p>

    <p class="duz" xml:lang="tr"><span class="duz">–</span> <span class="italik">Un Coca Zero, por favor</span><span class="duz">.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Şezlongunun üzerinde kıpırdanınca çantasındaki bir cismin sertliğini hissetti.</span> <span class="italik">Totem y Tabú</span><span class="duz">. Freud. Kitabın sayfalarını karıştırdı. Aklına Eva Arias’ın sözleri geldi. Onun da bir Freud dönemi olmuştu; depresyondayken, genelde bu durumdaki herkes gibi, ruh halini anlamasını sağlayacak kilit noktaları araştırmıştı. Ama Viyanalının araştırmalarının ana hatlarıyla asla ilgilenmemişti. Kitabı kapattı. Dikkatini verecek halde değildi.</span></p>

    <p class="duz" xml:lang="tr"><span class="duz">Kitabı evirip çevirdi. Özel bir şey yoktu. Büyük boyutlu İspanyolca bir baskıydı –Madrid’deki bir üniversite yayınevinden çıkmıştı. Neden Manzarena’da bu kadar çok kopya vardı. Çeviride –veya basılı her nüshada– bir şifre olabilir miydi?</span> <span class="italik">Saçmalamayı kes...</span></p>

    <p class="duz" xml:lang="tr"><span class="duz">Kolası geldi. İçti; gecenin sıcağı ile meşrubatın soğuğu o denli tezattı ki, bir an çatlayacağını sandı. Her kabarcık, gırtlağının derinliklerinde çok soğuk küçük bir ısırık gibi patlıyordu.</span></p>

    <p class="duz" xml:lang="tr"><span class="duz">Bu duygu ona aniden süper bir güç kazandırmış gibi kitabı yeniden eline aldı ve bir kez daha kurcalamaya başladı. Kapağını. Sırtını. Sayfalarını. Artık bir sırrı olduğundan emindi. Kâğıdı, kartonu, harflerin kabartılarını eliyle yokladı.</span></p>

    <p class="duz" xml:lang="tr"><span class="duz">Ve buldu.</span></p>

    <p class="duz" xml:lang="tr"><span class="duz">Kapağın içinde bir mektup gizliydi. Mektuba ulaşmak için cildin yapışkanlı iç kâğıdını kaldırmak yeterliydi. Jeanne özenle iç kâğıdını kaldırdı. Eldivenlerini takmalıydı, ama o da Nikaragualılar gibi davranmaya başlamıştı.</span></p>

    <p class="duz" xml:lang="tr"><span class="duz">Bu işi yaparken aklında iki şey vardı. İlki, Emmanuel Aubusson’un ona sürekli olarak yinelediği şeydi: Bir soruşturmada şansın da yeri vardır. Eduardo Manzarena’nın masasının üstünde, elinin altında bulundurduğu bir kitabı, o kitabı araklamıştı ve o da içinde bir sır barındıran kitaptı. İkinci şey ise, katilin odanın altını üstüne getirerek aradığı kitabı, bir rastlantı sonucu bulmuştu.</span></p>

    <p class="duz" xml:lang="tr"><span class="duz">Jeanne dörde katlanmış kâğıdı açtı. Bir mektuptu. Elle yazılmıştı. İspanyolcaydı. Kelimeleri mırıldanarak, hemen simültane çeviri yapmaya başladı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Eduardo,</span></p>

    <p class="alinti" xml:lang="tr"><span class="dar-paragraf-duz">Haklısınız. Hastalık burada, Formosa’da. Gözlerimle hiçbir şeye şahit olmadım, ama elimde tanık ifadeleri var. Yerlilerin ifadeleri hep aynı yönde. Hastalığın kaynağı Ruhlar Ormanı...</span></p>

    <p class="alinti" xml:lang="tr"><span class="dar-paragraf-duz">Özellikle, çok önemli bazı şeyler toplama imkânı buldum. Hastalığa yakalanmış adamların birinden kan örneği aldım; lagün boyunca hiç görmeden kovaladığımız ve yaraladığımız bir adamdan. Bölgeyi biliyorsunuz; ormanın içinde daha fazla maceraya atılmak istemedim. Ama yine de birkaç damla kan almayı başardım. Bu damlalar, umarım, düşündüğünüz incelemeyi yapmanızı sağlayacaktır.</span></p>

    <p class="alinti-son-paragraf" xml:lang="tr"><span class="dar-paragraf-duz">Eğer bu mektubu okuyorsanız, kan örneğini almışsınız demektir. Onu dikkatle inceleyin! Kötülüğün bulaşıcı olduğunu düşünmem için birçok nedenim var. Artık Tanrı’ya bizi koruması için dua ediyorum. Belki de cehennemin kapılarını açmak üzereyizdir, kim bilir?</span></p>

    <p class="duz-sagdan-blok-yakin" xml:lang="tr"><span class="dar-paragraf-duz">Niels Agosto</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-duz">18 mayıs 2008, Campo Alegre, Formosa</span></p>

    <p class="duz" xml:lang="tr"><span class="duz">İlk tuhaf ayrıntı, imzanın hemen yanında yazılı olan yer adıydı: Campo Alegre, Formosa. Jeanne Nikaragua’da Formosa diye bir yer bilmiyordu. Ama Arjantin’in kuzeydoğusunda bu adda bir eyalet, çok ıssız bir bölge vardı. Mektubu yeniden okudu. Eduardo Manzarena, Arjantin’deki bir bulaşıcı hastalığın izlerini sürmesi için oraya birini yollamıştı. Bu bölgeden ithal ettiği kanla hastalığın kendi ülkesinde bir salgına neden olmasından mı korkuyordu? Ya da tam tersine, bu gizemli “hastalık”la kişisel olarak mı ilgileniyordu?</span></p>

    <p class="duz" xml:lang="tr"><span class="duz">Jeanne olayları kronolojik olarak sıraladı. Mektubun tarihi 18 mayıstı. Şüphesiz bir hafta sonra da kan örneğini almıştı. Peki sonra ne yapmıştı? Bir varsayım ağır basıyordu: Örneği Fransa’da tanıdığı bir uzmana... Nelly Barjac’a yollamıştı. 31 mayısta sitogenetikçiye UPS’yle gelen paket de buydu.</span></p>

    <p class="duz" xml:lang="tr"><span class="duz">Nelly örneği incelemiş, ama katil gelip onu almış ve çıkan sonuçları da silmişti. Neden? Joachim bu patolojiyi biliyor muydu? O da bu hastalığa mı yakalanmıştı? Peki, otistik çocuklar merkezindeki genç hemşire Marion Cantelau’yla ve tuhaf heykeltıraş Francesca Tercia’yla ne ilgisi vardı?</span></p>

    <p class="duz" xml:lang="tr"><span class="duz">Tüm bu öğeler arasında bir bağ vardı. Niels Agosto’nun mektubu ile Joachim’in patolojisi arasında doğrudan bir bağ. Adam “Ruhlar Ormanı”ndan söz ediyordu.</span> <span class="italik">La selva de las Almas.</span></p>

    <p class="duz" xml:lang="tr"><span class="duz">Oysa bu ifade, “Manes Ormanı”, Antikçağ’daki “Ölü Ruhlar Ormanı” olarak da çevrilebilirdi. Jeanne, metalik sesin, Féraud’nun muayenehanesinde Fransızca olarak söylediği cümleleri yeniden duyuyordu:</span> <span class="italik">Onu dinlemek lazım. Manes Ormanı’nı</span><span class="duz">.</span></p>

    <p class="duz" xml:lang="tr"><span class="duz">Psikiyatr, Joachim’e bu ormanı çocukluğunda mı gördüğünü sorunca, hipnoz altındaki avukat sadece soruyu yinelemişti. Bu da, otistiklerin dilinde “evet” anlamına geliyordu...</span></p>

    <p class="duz" xml:lang="tr"><span class="duz">Her şey tutarlıydı. Katil Nikaragua’dan değil, Arjantin’den geliyordu. Bu da, Arjantin kökenli olan Francesca Tercia’yla bir bağlantı oluşturabilirdi... Ve François Taine’in, ülkenin kuzeybatısında yer alan Tucumán’daki bir tarım enstitüsüyle yaptığı telefon görüşmesi de vardı. Ama kuzeydoğudaki Formosa ile Tucumán arasında bin kilometreden fazla bir mesafe olduğunu da biliyordu.</span></p>

    <p class="duz" xml:lang="tr"><span class="duz">Çok soru vardı. Ancak yeterince cevap yoktu...</span></p>

    <p class="duz" xml:lang="tr"><span class="duz">Şimdilik, sadece Nelly Barjac’la ilgili varsayımını doğrulamak istiyordu. Hızla odasına çıktı, klimayı sonuna kadar açtı, mini-bardan bir light kola daha aldı.</span></p>

    <p class="duz" xml:lang="tr"><span class="duz">Pavois Laboratuvarları’nın sahibi Bernard Pavois’nın cep numarasını tuşladı.</span></p>

    <p class="duz" xml:lang="tr"><span class="duz">Burada saat 21.00’di. Paris’te ise sabahın 4’ü. Pavois’nın bu saatte uyandırılmaya kızmayacağını biliyordu. Önemli bir durum söz konusuydu. İki çalıştan sonra, adam duru bir sesle cevap verdi. Uyumuyordu.</span></p>

    <p class="duz" xml:lang="tr"><span class="duz">Jeanne bu geç saatte aradığı için özür diledi. Pavois’da herhangi bir şaşkınlık belirtisi yoktu.</span></p>

    <p class="duz" xml:lang="tr"><span class="duz">– Soruşturmanız nasıl gidiyor? Meslektaşlarınızdan hiç haber alamadım.</span></p>

    <p class="duz" xml:lang="tr"><span class="duz">– Soruşturmada ne durumdalar bilmiyorum, ama benim bir yolculuğa çıkmam gerekti.</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">– Managua. Nikaragua.</span></p>

    <p class="duz" xml:lang="tr"><span class="duz">– Katilin peşinden mi?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Bu sizin karmanız, size söylemiştim. Beni neden aradınız?</span></p>

    <p class="duz" xml:lang="tr"><span class="duz">– Nelly Barjac 31 mayısta UPS’yle Managua’dan gelen bir paket aldı.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Gönderici Plasma Inc. Laboratuvarı’ymış. Managua’nın tek özel kan bankası. Daha net olarak konuşmak gerekirse bu koli, Eduardo Manzarena adında bir adam tarafından yollanmış, laboratuvarın yöneticisi.</span></p>

    <p class="duz" xml:lang="tr"><span class="duz">– Hiç duymadım.</span></p>

    <p class="duz" xml:lang="tr"><span class="duz">– Manauga Vampiri olarak da biliniyor.</span></p>

    <p class="duz" xml:lang="tr"><span class="duz">– Tuhaf bir dünyadasınız... Her neyse onunla karşılaştınız mı?</span></p>

    <p class="duz" xml:lang="tr"><span class="duz">Kolları koparılmış obezin cesedi Jeanne’ın gözünün önüne geldi. Çürümekte olan etler. Üzerinde kurumuş kanlarıyla kitaplar. Daha fazla ayrıntı vermekten kaçındı.</span></p>

    <p class="duz" xml:lang="tr"><span class="duz">– Sizinle bir varsayımı konuşmak istiyordum.</span></p>

    <p class="duz" xml:lang="tr"><span class="duz">– Sizi dinliyorum.</span></p>

    <p class="duz" xml:lang="tr"><span class="duz">– Öncelikle bu kolide bir kan örneği vardı. Hastalıklı bir kan.</span></p>

    <p class="duz" xml:lang="tr"><span class="duz">Pavois şaşkın bir ses tonuyla sordu:</span></p>

    <p class="duz" xml:lang="tr"><span class="duz">– Ne hastalığı?</span></p>

    <p class="duz" xml:lang="tr"><span class="duz">– Hiçbir şey bilmiyorum. Az rastlanan bir hastalık. Arjantin’in bir bölgesiyle sınırlı yerel bir hastalık olabilir. Kuduza benzer bir şey.</span></p>

    <p class="duz" xml:lang="tr"><span class="duz">– Ve bu hastalığı taşıyan kan örneğini bizim laboratuvara mı yollamış?</span></p>

    <p class="duz" xml:lang="tr"><span class="duz">– Nelly’yi tanıyordu. Ne tür bir hastalık olduğunu öğrenmek için Nelly’nin bazı analizler yapmasını istiyordu.</span></p>

    <p class="duz" xml:lang="tr"><span class="duz">– Bu Nelly’nin uzmanlığı değil ki.</span></p>

    <p class="duz" xml:lang="tr"><span class="duz">– Ama bu tür incelemeleri yapmak için laboratuvarınızda gerekli cihazlar var, değil mi?</span></p>

    <p class="duz" xml:lang="tr"><span class="duz">– Evet ve hayır. Ama hastalıklı bir kan örneğini postayla yollamak çok çılgınca bir fikir olmalı.</span></p>

    <p class="duz" xml:lang="tr"><span class="duz">Jeanne da bunu düşünmüştü. Manzarena gerekli önlemleri almış olmalıydı.</span></p>

    <p class="duz" xml:lang="tr"><span class="duz">– Nelly ne tür analizler yapabilirdi? diye üsteledi. Bir virüsü saptayabilir miydi?</span></p>

    <p class="duz" xml:lang="tr"><span class="duz">– Hayır. Ölçekleri karıştırıyorsunuz. Sadece parazitleri, mikropları saptayabilirdi. Veya bakterileri. Virüsler çok daha küçük bir ölçekte gözlemlenebilir... Her ne olursa olsun, size bir kez daha söylüyorum, bu kesinlikle bizim işimiz değil!</span></p>

    <p class="duz" xml:lang="tr"><span class="duz">– Bu tür işlemlerden laboratuvarınızda bazı izler kalmış olabilir mi?</span></p>

    <p class="duz" xml:lang="tr"><span class="duz">– Hayır. Eğer Nelly bilgisayara bir şey kaydetmediyse, kimse bir şey “görmez ve bilmez.”</span></p>

    <p class="duz" xml:lang="tr"><span class="duz">Jeanne bir senaryo düşünüyordu, ama Pavois onun senaryosunu geçersiz kıldı:</span></p>

    <p class="duz" xml:lang="tr"><span class="duz">– Tüm bu düşündükleriniz çok saçma. Basit güvenlik sebepleriyle. Nelly asla böyle bir riski göze alamazdı. Laboratuvarımızda haftada binlerce örneği analiz ettiğimizi biliyorsunuz, değil mi? İnceleme örneklerimize böyle bir bulaşmanın yaratacağı sonuçları tahmin edebiliyor musunuz?</span></p>

    <p class="duz" xml:lang="tr"><span class="duz">– Ya söz konusu olan bir genetik analizse? diye sordu. Bana genetik bir sorundan kaynaklanan patolojilerin saptanabildiği bir katınız olduğunu söylemiştiniz.</span></p>

    <p class="duz" xml:lang="tr"><span class="duz">– Sebep olan geni bilmek koşuluyla. Sadece bilinen bir bağlamdaki bir anomalinin varlığını teyit edebiliyoruz. Kesinlikle yepyeni, hiç duyulmamış araştırmalar yapmıyoruz.</span></p>

    <p class="duz" xml:lang="tr"><span class="duz">Israr etmenin gereği yoktu. Yanlış yoldaydı. Bernard Pavois’ya teşekkür etti, onu durumdan haberdar edeceğine söz verdi ve telefonu kapattı. Gece boyunca tüm düşüncelerden kurtulmaya çalıştı. Odasındaki klimayı kapattı –burnu gerçekten buz kesmişti. Sıcak bir duş aldı, sonra bir şort ile üzerinde en beğendiği grup olan Nine Inch Nails’in resminin bulunduğu bir tişört giydi. Hemen yattı. Şimdilik yapabileceği en iyi şey buydu.</span></p>

    <p class="duz" xml:lang="tr"><span class="duz">Antoine Féraud’yu düşünerek ışığı söndürdü. Birkaç saat önce de düşündüğü gibi çoktan ölmüş olabilir miydi? Yoksa tam tersine, soruşturmasında ilerliyor muydu?</span></p>

    <p class="duz-son-paragraf-2" xml:lang="tr"><span class="duz">Birkaç dakika sonra, yumrukları sıkılı şekilde, bir mağaranın derinliklerinde, etrafı maymun yüzlü tarihöncesi insanlarıyla çevrili bir halde uyuyordu.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “Bir Coca Zero, lütfen.” (ç.n.)</span></p>
    </div>
  </div>
</body>
</html>