<html xmlns="http://www.w3.org/1999/xhtml">
<head>
  <title>51.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x51">
    <h1 class="bolum-ismi" id="toc-anchor" xml:lang="tr"><span class="bolum-ismi">51</span></h1>

    <p class="duz" xml:lang="tr"><span class="duz">– Oğlu mu?</span> <span class="italik">Hay Dios mio!</span> <span class="duz">Asla.</span></p>

    <p class="duz" xml:lang="tr"><span class="duz">Rosamaria Ibanez evsiz kadınları andırıyordu. Maya kökenliydi, yüzü bir maymunun kıçı gibi buruş buruştu. Dağınık ve uzun saçları hindistancevizinin liflerini çağrıştırıyordu. Alkoliklerinki gibi göz torbaları, yassı bir burnu, etli dudakları vardı. Gerçekten de çirkin bir kadındı. Üzerinde eski püskü bir anorak ile çok bol bir Levis 501 vardı, ayağındaki kırmızı Crocs sabolar bir turistten araklanmış gibi bir intiba yaratıyordu.</span></p>

    <p class="duz" xml:lang="tr"><span class="duz">Kafasını inançla sallıyordu.</span></p>

    <p class="duz" xml:lang="tr"><span class="duz">– Roberge’i iyi tanırdım. Bir çan kulesi kadar doğruydu. Kadınlarla ne seks, ne de başka zırvalıklar söz konusu olabilir.</span></p>

    <p class="duz" xml:lang="tr"><span class="duz">Kelimeleri kısaltarak konuştuğu için İspanyolcası neredeyse zorlukla anlaşılıyordu.</span> <span class="italik">Muy bien<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">yerine</span> <span class="italik">muy bie</span><span class="duz">,</span> <span class="italik">buenos dias<a class="footnote-link" href="#footnote-231-2" id="footnote-231-2-backlink">[2]</a></span> <span class="duz">yerine</span> <span class="italik">s’dia</span> <span class="duz">diyordu.</span></p>

    <p class="duz" xml:lang="tr"><span class="duz">– Peki ya çocuğu tanıyor muydunuz?</span></p>

    <p class="duz" xml:lang="tr"><span class="duz">– Juan’ı mı? Elbette.</span></p>

    <p class="duz" xml:lang="tr"><span class="duz">Jeanne bunu dikkate aldı. “Juan”dı, “Joachim” değil. Küçük çocuğun kimliği hakkında yanılmış olabilir miydi?</span></p>

    <p class="duz" xml:lang="tr"><span class="duz">– Nasıl bir çocuktu?</span></p>

    <p class="duz" xml:lang="tr"><span class="duz">– Çok güzel.</span></p>

    <p class="duz" xml:lang="tr"><span class="duz">– Kaç yaşındaydı?</span></p>

    <p class="duz" xml:lang="tr"><span class="duz">– On iki civarında, sanırım.</span></p>

    <p class="duz" xml:lang="tr"><span class="duz">– Ellerinde bir sorun var mıydı?</span></p>

    <p class="duz" xml:lang="tr"><span class="duz">– Hayır. Ne tür bir sorun?</span></p>

    <p class="duz" xml:lang="tr"><span class="duz">– Boş verin. Neden Roberge onu beraberinde Guatemala’ya getirmişti?</span></p>

    <p class="duz" xml:lang="tr"><span class="duz">– Juan’ın bazı psişik rahatsızlıkları vardı. Roberge onu Arjantin’de, Formosa’daki bir yurda bırakmak istememişti.</span></p>

    <p class="duz" xml:lang="tr"><span class="duz">– Ne tür psişik rahatsızlıklar?</span></p>

    <p class="duz" xml:lang="tr"><span class="duz">– Bir tür otizm. Asla tam olarak anlaşılamadı.</span></p>

    <p class="duz" xml:lang="tr"><span class="duz">– Ruhuna... şeytan girmemiş miydi?</span></p>

    <p class="duz" xml:lang="tr"><span class="duz">Rosamaria iri dudaklarıyla bir osuruk sesi çıkardı. Son derece klas bir hareket.</span></p>

    <p class="duz" xml:lang="tr"><span class="duz">– Köylü zırvaları! Genelde otizm insanları korkutur. Bu sendrom, şeytanın çocuğun bedenini ele geçirmesi olarak görülür. Özellikle de burada, insanların bir cebinde Tanrı, diğer cebinde şeytan vardır.</span></p>

    <p class="duz" xml:lang="tr"><span class="duz">Jeanne bir moloz taşının üstüne oturmuş defterine notlar alıyordu. İkisi, kazı alanında bir köşeye çekilmiş konuşuyordu. Burası bir inşaat alanını andırıyordu. Ama inşaatı yoktu. Sadece çukurlar vardı. Molozlar. Bitmemiş duvarlar –gerçekte yerin altından yüzeye çıkarılmış çok eski duvarlar. El arabaları. Kürekler. Kazı çukurlarını ve bu çukurlardan çıkarılan “hazineleri” yağmurdan korumak için arazinin dört bir yanına gerilmiş plastik örtüler.</span></p>

    <p class="duz" xml:lang="tr"><span class="duz">Jeanne yazmayı bıraktı. Başı dönmeye başlamıştı. Açlık. Yorgunluk. Saat farkı, belki de, dahası...</span></p>

    <p class="duz" xml:lang="tr"><span class="duz">– İyi misiniz? diye sordu Rosamaria ona doğru eğilerek. Nefesi rom kokuyordu.</span></p>

    <p class="duz" xml:lang="tr"><span class="duz">– İyiyim.</span></p>

    <p class="duz" xml:lang="tr"><span class="duz">– Kahve ister misin? diye sordu. “Sen” diye hitap etmeye başlamıştı.</span></p>

    <p class="duz" xml:lang="tr"><span class="duz">– Hayır, teşekkür ederim.</span></p>

    <p class="duz" xml:lang="tr"><span class="duz">Rosamaria, karşısında ayakta duruyordu, ellerini kalçalarına dayamıştı.</span></p>

    <p class="duz" xml:lang="tr"><span class="duz">– Dünyanın en güzel kahvesi.</span></p>

    <p class="duz" xml:lang="tr"><span class="duz">Eva Arias onu uyarmıştı: Mayalar ulusal gurur kaynağı olan konularla asla dalga geçmezlerdi.</span></p>

    <p class="duz" xml:lang="tr"><span class="duz">– Tamam, isterim.</span></p>

    <p class="duz" xml:lang="tr"><span class="duz">– Benimle gel.</span></p>

    <p class="duz" xml:lang="tr"><span class="duz">Naylon iplerin, örtülerin, çukurların arasından dikkatle geçtiler. Dört ayaklı desteklerin üzerine oturtulan tahtalara sıralanmış bir yığın küçük taş parçasının bulunduğu bir kazı laboratuvarına kadar gittiler. Sağ tarafta bir ocak ile bir kahve değirmeni vardı. Rosamaria hemen hareketlendi.</span></p>

    <p class="duz" xml:lang="tr"><span class="duz">Jeanne masalardan birine oturdu. Yorgunluğu, taşmak üzere olan bir kanalizasyon gibi artıyordu. Etkili, iç bulandırıcı, boğucu. Gitgide kendini daha kötü hissediyordu.</span></p>

    <p class="duz" xml:lang="tr"><span class="duz">Rosamaria kahve getirdi. Havaya kavrulmuş kahvenin acı kokusu yayıldı. Onu içme fikri bile Jeanne’ın midesinin ağzına gelmesi için yeterli olmuştu.</span></p>

    <p class="duz" xml:lang="tr"><span class="duz">– Sana bir fotoğraf göstereceğim, dedi arkeolog çelik bir dolabın içini karıştırırken.</span></p>

    <p class="duz" xml:lang="tr"><span class="duz">Kötü durumdaki siyah-beyaz bir fotoğrafı getirip masanın üzerine bıraktı. Üzerinde yerli tuniğine benzeyen bol bir gömlek bulunan altmış yaşlarında bir adamın yanında duran Rosamaria hemen fark ediliyordu, bugüne göre biraz daha gösterişliydi. Adamın bir din adamı olduğunu gösteren tek şey boynundaki altın haçtı.</span></p>

    <p class="duz" xml:lang="tr"><span class="duz">Jeanne eğildi ve daha dikkatle baktı. Fotoğrafın aşırı ışık almış veya tozlanmış olduğunu sanmıştı, ama toz Pierre Roberge’in yüz hatlarındaydı. Saçları ve kaşları gibi kül rengi bir yüz. Bu bitkin, çatlamış, kurumuş çöldeki tek su kaynağı gibi duran açık renkli, nemli gözler. Jeanne Hıristiyanlığın ilk dönemlerinde çölde yaşayan inananları, keşişleri düşündü.</span></p>

    <p class="duz" xml:lang="tr"><span class="duz">– Sizde Juan’ın fotoğrafı yok mu?</span></p>

    <p class="duz" xml:lang="tr"><span class="duz">– Hayır. Fotoğraf çektirmeyi reddediyordu.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Korkuyordu. Juan her şeyden korkuyordu. Otizmi biliyor musunuz?</span></p>

    <p class="duz" xml:lang="tr"><span class="duz">– Biraz.</span></p>

    <p class="duz" xml:lang="tr"><span class="duz">– Böyle bir çocuk için en iyisi, dış dünyanın hiç var olmamasıdır. Bu, onun için bir tehdittir. Kimse onun uyuduğu odaya giremezdi. Her nesnenin belirli bir yeri vardı.</span></p>

    <p class="duz" xml:lang="tr"><span class="duz">– Roberge onunla ilgileniyor muydu? Eğitimiyle?</span></p>

    <p class="duz" xml:lang="tr"><span class="duz">– Bu onun tutkusuydu. Bazı sonuçlar alıyordu. Onu normal bir çocuk haline getirmeyi umut ediyordu. Eğitim öğrenim görebilecek bir oğlan.</span></p>

    <p class="duz" xml:lang="tr"><span class="duz">Jeanne hâlâ fotoğrafa bakıyordu.</span></p>

    <p class="duz" xml:lang="tr"><span class="duz">– Cinayet işlendiğinde burada mıydınız?</span></p>

    <p class="duz" xml:lang="tr"><span class="duz">– Hayır. Gölün çevresindeki şehirlerden birinde, Sololá’da bir şantiyenin başındaydım. Roberge de Panajachel’deydi. Olayı duyunca, hemen döndüm.</span></p>

    <p class="duz" xml:lang="tr"><span class="duz">– Ne söyledi?</span></p>

    <p class="duz" xml:lang="tr"><span class="duz">– Onunla konuşamadım; çoktan tutuklanmıştı.</span></p>

    <p class="duz" xml:lang="tr"><span class="duz">– Suçlanmasına sebep olan kanıtları hatırlıyor musunuz?</span></p>

    <p class="duz" xml:lang="tr"><span class="duz">– Kanıt yoktu. Kendisi teslim olmuştu.</span></p>

    <p class="duz" xml:lang="tr"><span class="duz">– Cinayeti itiraf mı etti?</span></p>

    <p class="duz" xml:lang="tr"><span class="duz">– Tüm yönleriyle. Enine boyuna.</span></p>

    <p class="duz" xml:lang="tr"><span class="duz">– Sonra ne oldu?</span></p>

    <p class="duz" xml:lang="tr"><span class="duz">– Serbest bırakıldı. Kanıt yetersizliğinden. Burada, Guatemala’da bile itirafta bulunmak her zaman yeterli olmaz. Polisler onun aklına estiği gibi konuştuğunu düşündüler.</span></p>

    <p class="duz" xml:lang="tr"><span class="duz">Bu itirafın polisleri tatmin etmemesi Jeanne’ı şaşırtmıştı. Böyle bir ülkede, öyle bir dönemde, bu tür bir ifade sonuca gitmek için yeterli olmalıydı.</span></p>

    <p class="duz" xml:lang="tr"><span class="duz">Rosamaria, Jeanne’ın düşüncelerini okumuştu sanki.</span></p>

    <p class="duz" xml:lang="tr"><span class="duz">– Atitlán polisleri kurnazlık yapacak yapıda değildir. Başka bir olay söz konusu olsa, suçluya itirafını imzalatırlar ve aynı gün infaz ederlerdi. Ama Roberge Belçikalıydı. Ve birkaç ay önce idam ettikleri bir İngiliz rahip yüzünden bir sorun yaşamışlardı. Sanırım Guatemala City, onlara Gringolarla iyi geçinmelerini söylemişti...</span></p>

    <p class="duz" xml:lang="tr"><span class="duz">– Roberge normal hayatına geri döndü mü?</span></p>

    <p class="duz" xml:lang="tr"><span class="duz">Arkeolog kahve fincanını iki eliyle tutuyordu. Anorağının kollarından ancak parmaklarının uçları görünüyordu.</span></p>

    <p class="duz" xml:lang="tr"><span class="duz">Çürük dişlerini sergileyerek boğuk bir kahkaha attı.</span></p>

    <p class="duz" xml:lang="tr"><span class="duz">–</span> <span class="italik">No, mujer, no</span><span class="duz">...<a class="footnote-link" href="#footnote-231-3" id="footnote-231-3-backlink">[3]</a> Bu olayla ilgili gerçekten hiçbir şey bilmiyorsun! Karakoldan çıkar çıkmaz Roberge bir dispansere girdi ve kafasına bir kurşun sıkıp intihar etti.</span></p>

    <p class="duz" xml:lang="tr"><span class="duz">Jeanne midesinde bir ağrı hissetti. Bir ateş oku karnının tam ortasına saplanmıştı. Bu yeni haber... Sonunda dayanamadı... Gözleri bulandı, sonra karardı, sonra...</span></p>

    <p class="duz" xml:lang="tr"><span class="duz">Rosamaria üzerine eğilmişti elinde bir bardak vardı. Bardağın içinde de renksiz, yoğun bir karışım.</span></p>

    <p class="duz" xml:lang="tr"><span class="duz">– Ne... ne oldu? diye kekeledi Jeanne.</span></p>

    <p class="duz" xml:lang="tr"><span class="duz">– Bayıldın,</span> <span class="italik">hijita</span><span class="duz">.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">– Özür dilerim. Bütün gece araba kullandım.</span></p>

    <p class="duz" xml:lang="tr"><span class="duz">Jeanne bir dirseği üzerinde doğruldu. Kazı örtüsünün üzerine boylu boyunca uzanmıştı. Nemli toprağın serinliğini hissedebiliyordu.</span></p>

    <p class="duz" xml:lang="tr"><span class="duz">– İç şunu, dedi Rosamaria bardağı uzatarak.</span></p>

    <p class="duz" xml:lang="tr"><span class="duz">– Bu ne?</span></p>

    <p class="duz" xml:lang="tr"><span class="duz">–</span> <span class="italik">Atol</span><span class="duz">. Su, tuz, şeker ve sütle pişirilmiş mısır bulamacı. Bu başlangıç. Sonra seni bir şeyler yemeye götürürüm...</span></p>

    <p class="duz" xml:lang="tr"><span class="duz">– Hayır... Gitmem gerekiyor.</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">– Atitlán’a.</span></p>

    <p class="duz" xml:lang="tr"><span class="duz">– Dur bakalım. Orada ne halt edeceksin?</span></p>

    <p class="duz" xml:lang="tr"><span class="duz">Jeanne zorlukla ayağa kalktı ve karışımı içmek için masalardan birine oturdu. Bir an gerçekten kusacağını sandı. Ama hayır. Bütün dikkatini önünde duran küçük taşlara ve seramik kalıntılarına verdi. Ve sonuçta kendini daha iyi hissetti.</span></p>

    <p class="duz" xml:lang="tr"><span class="duz">– Ben sana orada ne yapacağını söyleyeceğim, dedi Rosamaria. Hansel adlı birini göreceksin. Katıksız bir yerli. Kötü nam salmış bir herif. Kolomböncesi kalıntıların kaçakçılığını yapıyor. Petén bölgesinde, henüz arkeolojik kazı yapılmamış sit alanlarında yasadışı kazılar organize ediyor.</span></p>

    <p class="duz" xml:lang="tr"><span class="duz">Jeanne başını kaldırdı. Karışım etkisini gösteriyordu. Gri ışık, topraktaki çukurlar, naylon örtüler, her şey farklı bir gerçekliğe kavuşuyordu. Sanki toprak bile yeniden canlanıyordu.</span></p>

    <p class="duz" xml:lang="tr"><span class="duz">– Neden bu adamı görmem gerekiyor?</span></p>

    <p class="duz" xml:lang="tr"><span class="duz">– Roberge’e çok yakındı. Bana neden olduğunu sorma. Soyguncu ve rahip, tuhaf bir ikili oluşturuyorlardı... Ama bu olay hakkındaki gerçek ayrıntıları öğrenmek istiyorsan, görmen gereken kişi o...</span></p>

    <p class="duz" xml:lang="tr"><span class="duz">Jeanne kalkmak istedi. Rosamaria oturması için omzunu tuttu.</span></p>

    <p class="duz" xml:lang="tr"><span class="duz">– Bu halde gidemezsin. Ve araba sürmen söz konusu bile olamaz. Sahi araban var mı?</span></p>

    <p class="duz" xml:lang="tr"><span class="duz">Jeanne başını salladı.</span></p>

    <p class="duz" xml:lang="tr"><span class="duz">– Sana şoförüm Nicolás’ı vereceğim. Bir Ladino. Bir</span> <span class="italik">Caxlano</span><span class="duz">. Her halükârda Hansel gibi bir herife yaklaşmak için bir arabulucuya ihtiyacın var.</span></p>

    <p class="duz" xml:lang="tr"><span class="duz">Jeanne bir kez daha başını salladı, şaşkındı. Kendini küçülmüş hissediyordu. Kırılgan. Sefil... Ve aynı zamanda da, belirgin bir şekilde</span> <span class="italik">yenilenmiş.</span></p>

    <p class="duz" xml:lang="tr"><span class="duz">– Bir Ladino, diye mırıldandı Jeanne.</span></p>

    <p class="duz" xml:lang="tr"><span class="duz">Rosamaria yere tükürdü.</span></p>

    <p class="duz" xml:lang="tr"><span class="duz">– Dünyanın asla taşıyamadığı en kötü ırk. Yüzde elli yerli, yüzde elli İspanyol, yüzde yüz pislik. İnsanın kendi soyunu daima onlardan koruması gerekiyor. Ladinolar, yüzyıllardır yerlileri öldürüyorlar. En kötü zulmü onlar yaptı. Köylülerin topraklarını onlar çaldı... (Yeniden tükürdü.) Hırsızlar, tecavüzcüler, katiller!</span></p>

    <p class="duz" xml:lang="tr"><span class="duz">Jeanne gülümsedi.</span></p>

    <p class="duz" xml:lang="tr"><span class="duz">– Ve siz onlardan birini şoför olarak bana öneriyorsunuz, öyle mi?</span></p>

    <p class="duz" xml:lang="tr"><span class="duz">O sırada uzun boylu, sarsak görünümlü bir tip belirdi. Otuzlu yaşlarda, soluk tenli, kel kafalı biri. Kuzey Amerikalı üniversite öğrencileri gibi giyinmişti. Puma ayakkabılar. Sütlü kahverengi bir kayak anorağı. Üzerinde “Harvard University” yazan yeşil bir sweat-shirt.</span></p>

    <p class="duz" xml:lang="tr"><span class="duz">– Sana Nicolás’ı tanıştırayım. Bir Gringo’ya benzemek için her şeyi yapıyor, ama aslında o gerçek bir Kiçe.</span></p>

    <p class="duz" xml:lang="tr"><span class="duz">– Bir Kiçe mi?</span></p>

    <p class="duz-son-paragraf-2" xml:lang="tr"><span class="duz">– Göl çevresinde yaşayan kavimlerden biri. Dünyanın en güzel gölünün çevresinde,</span> <span class="italik">chiquita</span><span class="duz">!<a class="footnote-link" href="#footnote-231-5" id="footnote-231-5-backlink">[5]</a></span> <span class="duz">Üç bin yıldan beri Mayaların yaşadığı göl. Hiçbir şey onları değiştiremedi. Ne Cizvitler. Ne Protestanlar. Ne de Ladinolar, ne de onların katliamları. (Rosamaria ona göz kırptı.) Eğer bir şeyler bulman gerekiyorsa, bu kraterin dibindedir!</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İspanyolca, “çok iyi.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İspanyolca, “iyi günler.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanyolca, “Hayır, bayan, hayır.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">İspanyolca, “kızım.” (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">İspanyolca, “Küçüğüm, yavrum.” (ç.n.)</span></p>
      </div>
    </div>
  </div>
</body>
</html>