<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>bocekavcisi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal">“Tuhaf bir tecrübe miydi?” diye sordu doktor. Evet, dostlarım, hayatım boyunca bir daha asla yaşamak istemeyeceğim çok tuhaf bir tecrübeydi. Böyle bir olayı bir daha yaşayabileceğimi zannetmiyorum, çünkü bu olayın sahip olunan tek bir hayatta bir insanın başına iki kez gelmesi olasılık teorilerine bile aykırı. Bana ister inanın ister inanmayın, ama anlatacağım olaylar tamamen ve fazlasıyla gerçek.</p>
				<p class="normal">O zamanlar doktorluğa yeni başlamıştım. Kendime Gower Caddesi’nde bir daire tutmuştum. Artık evin bulunduğu caddenin numarası bile değişti ama yeraltı treni istasyonundan aşağıya inerken, yolun sol tarafında, kavisli pencereleri olan tek ev o idi.</p>
				<p class="normal">Evin sahibi “Murchison” isimli dul bir kadındı. Evi üç tıp öğrencisi ile bir mühendise kiralamıştı. En ucuzu olduğu için en üst kattaki odayı tutmuştum. Buna bile param zor yetişiyordu. Zaten az olan birikimlerim gittikçe tükeniyordu ve her geçen gün yaşamımı sürdürmek için farklı birşeyler daha yapmam gerektiğini anlıyordum. Kendime bir iş bulmam gerekiyordu. Her zaman bilime, özellikle zooloji bilimine karşı güçlü bir eğilimim olduğu için pratisyen doktorluk yapmak için oldukça isteksizdim. Neredeyse artık mücadele etmekten vazgeçip tıbbi angaryalarla uğraşmaya devam edecektim. Ta ki hayatımda dönüm noktası sayılabilecek o olağanüstü olay yaşanana kadar.</p>
				<p class="normal">Bir sabah uyandım ve gazetemi elime alıp içindekilere göz atmaya başladım. İlgimi çeken bir haber yoktu. Hatta gazetenin sayfaları bana bomboş görünüyordu. Okumaktan vazgeçip gazeteyi masanın üzerine bırakmak üzereydim ki gözlerim birden personel ilanlarının olduğu sayfanın en üstündeki ilana takıldı. Aynen şöyle yazıyordu:</p>
				<p class="normal"><span class="ideitalik">“Tıp personeli aranıyor. Bir veya birkaç günlük bir iştir. Çalışacak kişinin güçlü bir fiziğe, sağlam bir sinir sistemine ve kararlı bir kişiliğe sahip olması zorunlu şartlardır. Entomolojist (böcek uzmanı) olmalıdır. Koleopteristler<sup class="calibre4"><a class="footnote-link" href="bocekavcisi_split_017.html#footnote-47342-1" id="footnote-47342-1-backlink" name="footnote-47342-1-backlink">[1]</a></sup> olması tercih nedenidir. Başvuruların, bugün saat 12.00’den önce, 77 B, Brook Caddesi adresine şahsen yapılması rica olunur.” </span></p>
				<p class="normal">Her zaman bahsettiğim gibi, kendimi zooloji bilimine adamıştım. Zoolojinin tüm branşları arasında bana en cazip geleni böcekler üzerinde çalışmaktı. Bokböcekleri ise benim en aşina olduğum böcek türleriydi. Kelebek koleksiyoncularına çok fazla rastlamak mümkündü ama bokböceklerinin daha fazla çeşidi vardı ve bu bölgede daha kolay bulunabilirdi. İşin aslı, bokböceklerine karşı olan ilgimin asıl sebebi buydu ve yüzlerce çeşitten oluşan bir koleksiyonum vardı.</p>
				<p class="normal">İlanda yer alan diğer şartlara gelince, sinirlerimin son derece sağlam olduğunu biliyordum. Ayrıca fiziksel olarak da güçlü birini arıyorlardı. Ulusal çapta hastaneler arası yapılan ağırlık atma müsabakalarında birincilik almıştım. </p>
				<p class="normal">Bu iş için ideal kişi olduğum açıkça ortadaydı. İlanı okuduktan beş dakika sonra kendimi Brook Street’e gitmek üzere bindiğim bir arabada buldum.</p>
				<p class="normal">Yolda giderken, bu meseleyi kafamda evirip çevirmeye başladım. Böylesine ilginç niteliklere sahip bir çalışana ihtiyaç duyulan işin ne olabileceği hakkında tahmin yürütmeye çalıştım. Güçlü, sinir sistemi sağlam, tıp mezunu ve bokböcekleri hakkında bilgi sahibi. Bu birbiriden çok farklı görünen nitelikler arasında nasıl bir bağlantı olabilirdi? İlandaki şartlarlardan bir tanesinde son derece moral bozucu bir gerçek de vardı; bu, kalıcı ve uzun dönemli bir iş değildi. Bir veya birkaç gün yazıyordu. Bu ne anlama geliyordu acaba? </p>
				<p class="normal">Mesele üzerinde kafa yorup kendimce yorumlar yapmaya çalıştıkça, konu daha da karmaşık ve anlaşılması güç bir hale geliyordu. Sonunda şunu düşündüm; kaybedecek hiçbir şeyim yoktu. Zaten az olan birikimlerim tamamen tükenmişti. İş ne kadar zor olursa olsun, cebime girecek dürüstçe kazanılmış birkaç kuruş için yeni bir maceraya atılabilirdim. </p>
				<p class="normal">Başarısızlıktan korkan insanlar aslında başarısız oldukları zaman ödeyecekleri bedelden ve kaybedecekleri şeylerden korkarlar. Ama benim kaybedecek hiçbir şeyim yoktu. Talihimin bana kesebileceği bir ceza kalmamıştı. Şansını her seferinde başka bir masada denemeye çalışan cebi boş bir kumarbaz gibiydim.</p>
				<p class="normal">Brook Caddesi’ndeki 77 B numaralı ev, heybetli görünümüne rağmen bir o kadar da izbeydi. Dümdüz duvarları boz rengindeydi. Kral George dönemi mimarisini andıran ve son derece saygı uyandıran bir dış görünümü vardı. Arabadan indiğimde, genç bir adamın evin kapısından çıktığını ve hızlı adımlarla caddeden aşağıya doğru yürümeye başladığını gördüm. Yanımdan geçerken bana meraklı ve öfkeli bir bakış attı. Bunun benim için olumlu bir durum olacağını düşünerek olayı kendi lehime yorumladım. Tepkilerine bakılırsa büyük ihtimalle işe kabul edilmemişti ve onun reddedildiği bir iş görüşmesine gidecek olmama içerlemiş, hatta biraz kıskanmıştı. Herhalde işi almak için yeterli donanıma ve tecrübeye sahip değildi. Büyük bir umutla basamakları çıktım ve kapıyı çaldım.</p>
				<p class="normal">Üniformalı bir uşak kapıyı açtı. Uşağın görünümünden varlıklı ve modern insanlarla görüşeceğimi tahmin edebiliyordum.</p>
				<p class="normal"> “Buyurun efendim” dedi uşak.</p>
				<p class="normal">“Ben buraya gazetedeki ilan için gelmiştim.”</p>
				<p class="normal">“Elbette efendim, Lord Linchmere biraz sonra sizinle kütüphanede görüşecek”</p>
				<p class="normal">Lord Linchmere! Bu ismi hayal meyal bir yerden hatırlıyordum ama onunla ilgili hiçbir şey aklıma gelmiyordu. Üniformalı uşağı takip ettim. İçinde kitapların sıra sıra dizili olduğu büyük bir odaya girdim. Bir yazı masasının arkasında ufak tefek, temiz yüzlü, alnından geriye taranmış uzun, gri saçlı bir adam vardı. Sağ elinde uşağın ona verdiği kartı tutarak kurnaz ve keskin bakışlarla beni süzdü. Sonra kibarca gülümsedi. En azından dış görünümümün aradıkları fiziksel şartlara uygun olduğunu düşündüm.</p>
				<p class="normal"> “İş başvurusu için mi buradasınız Dr. Hamilton?” diye sordu.</p>
				<p class="normal">“Evet efendim.”</p>
				<p class="normal">“Nitelikleriniz ilandaki şartlara uygun mu?”</p>
				<p class="normal">“Öyle olduğuna inanıyorum.”</p>
				<p class="normal">“Görünüşünüz güçlü biri olduğunuz izlenimini veriyor.”</p>
				<p class="normal">“Oldukça güçlü olduğumu düşünüyorum efendim.”</p>
				<p class="normal">“Kararlı mısınız peki?”</p>
				<p class="normal">“Öyle olduğumu düşünüyorum.”</p>
				<p class="normal">“Aniden yaklaşan tehlikelerle burun buruna gelme duygusunu bilir misiniz?”</p>
				<p class="normal">“Şimdiye kadar böyle bir durumla hiç karşı karşıya kalmadım efendim.”</p>
				<p class="normal">“Böyle durumlarda soğukkanlı olabileceğinize inanıyor musunuz? ”</p>
				<p class="normal">“Umarım olurum.”</p>
				<p class="normal">“Güzel. Bunu ben de umuyorum. Daha önce hiç yaşamadığınız durumlarla gelecekte karşılaşırsanız nasıl tepki vereceğiniz konusunda kesin yorumlar yapmayıp beni kandırmaya çalışmadığınız için size daha fazla güvendim. Kişisel özellikleriniz hakkındaki izlenimim olumlu. Benim aradığım niteliklere sahipsiniz. Bunu çözdüğümüze göre bir sonraki konuya geçebiliriz artık.” </p>
				<p class="normal"> “Hangi konu?”</p>
				<p class="normal"> “Bana bok böcekleri hakkında bildiklerinizi anlatır mısınız?”</p>
				<p class="normal">Bunun bir şaka olduğunu düşündüm. Fakat tam aksine merakla öne doğru eğildi. Dirseklerini masaya koydu. Anlatacaklarımı dinlemek için bana odaklandı. Gözlerinde sanki bir endişe ve merak belirtisi vardı.</p>
				<p class="normal">“Herhalde bokböcekleri hakkında bilgin yok.” dedi.</p>
				<p class="normal">“Tam tersi efendim. Bu, gerçekten iyi bildiğimi düşündüğüm bir konu.”</p>
				<p class="normal">“Bunu duyduğuma fazlasıyla memnun oldum. Bana bokböcekleri ile ilgili bildiklerinizi anlatın lütfen.” diye tekrarladı.</p>
				<p class="normal">Anlatmaya başladım. Konu hakkında ilginç birşeyler söylediğimi iddia etmiyorum ama bokböceklerinin karakteristik özelliklerinden ve yaygın bulunan türlerinden bahsettim. Kendi küçük koleksiyonumdaki bokböcekleri örneklerine ve Etimoloji Bilim Dergisi’ne gönderdiğim “Tahtakurtlarını Gömmek” isimli makaleme değindim.</p>
				<p class="normal">“Nasıl yani! Siz bir koleksiyoncu musunuz? Yani kendinize ait bir koleksiyonunuz olduğunu mu söylüyorsunuz?” Bunları söylerken gözlerinden mutluluk fışkırıyordu.</p>
				<p class="normal">“Tam olarak aradığım kişi sizsiniz. Milyonlarca insanın yaşadığı Londra’da böyle bir insanın olacağını biliyordum ama asıl zorluk bu kişiyi bulmaktı. Sizi bulduğum için gerçekten çok şanslıyım.”</p>
				<p class="normal">Masanın üzerindeki zili çaldı ve uşak içeri girdi.</p>
				<p class="normal">Uşağa, “Lady Rossiter’e buraya gelmesini söyler misiniz?” dedi ve birkaç dakika sonra leydi odaya alındı. Ufak tefek ve orta yaşlı bir kadındı. Canlı yüz ifadesi ve siyaha çalan gri saçları ile Lord Linchmere’yi andırıyordu. Lord Linchmere’nin gözlerinde gördüğüm endişe ifadesi Leydi Rossiter’de çok daha fazla belirgindi. Yüzüne çok derin bir kederin gölgesi düşmüş gibiydi. Lord Lincmere beni takdim ettiğinde, yüzünü bana doru çevirdi. Sağ kaşının üzerindeki yarayı görünce âdeta şok oldum. Yaranın yarısı iyileşmişti. Diğer kısmını ise bir bantla kapatmıştı. Fakat yara bandının dışında kalan kısma bakıldığında bunun ciddi ve yeni oluşmuş bir yara olduğu anlaşılıyordu. </p>
				<p class="normal">“Dr. Hamilton tam bizim aradığımız kişi, Evelyn,” dedi Lord Linchmere. “Kendisi bir bokböceği koleksiyoncusu ve bu konu hakkında yazılmış makaleleri var.”</p>
				<p class="normal">“Gerçekten mi!” dedi Lady Rossiter heyecanla. “O halde eşimin adını duymuşsunuzdur. Bokböcekleri hakkında bilgi sahibi olan herkes eşim Sir Thomas Rossiter’i tanır.”</p>
				<p class="normal">Bu muamma iş, ilk kez biraz aydınlanmaya ve anlaşılır olmaya başlamıştı. Nihayet bu insanlar ve bokböcekleri hakkında bir bağlantı kurabiliyordum. Sir Thomas Rossiter, bu konuda dünya çapında bir otoriteydi. Hayatını böceklerle ilgili bilimsel çalışmalara adamıştı ve konu hakkında önemli bir eser yazmıştı. Ladi Rossiter’e, eşinin eserini okuduğumu ve çalışmalarından faydalandığımı söyledim.</p>
				<p class="normal"> “Eşimle tanıştınız mı?” diye sordu.</p>
				<p class="normal">“Hayır, tanışmadım.”</p>
				<p class="normal">“Ama tanışacaksınız,” dedi Lord Lincmere, kararlı bir ses tonuyla.</p>
				<p class="normal">Leydi, masanın yanında ayakta duruyordu ve elini lordun omzuna koydu. Yüzlerini yan yana gördüğümde kardeş oldukları açıkça anlaşılıyordu. </p>
				<p class="normal"> “Buna gerçekten hazır mısın Charles? Bu, çok asil bir davranış ama beni korkutuyorsun.” Leydi Rossiter’in sesi endişeden titriyordu. Lord, heyecanını bana belli etmemek için çaba sarf ediyordu.</p>
				<p class="normal">“Evet, evet hayatım. Her şey ayarlandı ve karar verildi. Gerçek şu ki başka bir şansımız da yok. Bunu yapmak zorundayız.”</p>
				<p class="normal">“Başka bir yol daha var.”</p>
				<p class="normal">“Hayır, hayır Evelyn, seni asla ve asla yüzüstü bırakmayacağım. Herşey yoluna girecek. Lütfen bana güven. Bu iş için mükemmel kişiyi de bulduk. Onu bulmamızda mutlaka Tanrı’nın eli olmalı.” </p>
				<p class="normal">Biraz sıkılmıştım, çünkü aralarında sohbet ederken nerdeyse benim orada olduğumu unutmuşlardı. Ama Lord Lincmere, aniden benim işe alınma konuma geri döndü.</p>
				<p class="normal">“Dr. Hamilton, bu işte kendinizi tamamen benim hizmetime adamanız gerekiyor. Benimle kısa bir yolculuğa çıkmanızı istiyorum, her zaman benim yanımda kalacaksınız. Bir konuda bana söz verin; istediğim şeyler size mantık dışı görünse bile isteklerimi sorgulamadan yerine getirmenizi istiyorum.”</p>
				<p class="normal"> “Benden çok şey istiyorsunuz.” dedim.</p>
				<p class="normal">“Ne yazık ki daha açık anlatamam. Çünkü ben de olayların nasıl gelişeceğini bilmiyorum. Ama şundan emin olabilirsiniz ki, sizden asla ahlaki anlayışlarınıza ters düşen şeyler istemeyeceğim. Ve sizi temin ederim, herşey bittiğinde böyle bir işte çalıştığınız için gurur duyacaksınız.”</p>
				<p class="normal"> “Tabi herşey mutlu sonla biterse.” dedi leydi.</p>
				<p class="normal">“Tabi ki, mutlu sonla biterse,” diye tekrarladı lord.</p>
				<p class="normal">“Peki, ücret nedir?” diye sordum.</p>
				<p class="normal">“Günlük 20 Sterlin.”</p>
				<p class="normal">Bu rakamı duyunca şaşkına döndüm. Şaşkınlığım yüzüme yansımış olmalıydı.</p>
				<p class="normal">“İlanı okuduğunuzda dikkatinizi çekmiş olmalıydı. İstenilen özellikler gerçekten de nadir bulunan özelliklerin bir kombinasyonu” dedi Lord Linchmere. “ Böylesine çeşitli özelliklere sahip bir çalışan bu ücreti de hak ediyordur. Ayrıca işinizin çok zor ve hatta tehlikeli bile olabileceğini de sizden saklamayacağım. Üstelik bir veya iki gün içerisinde sorunları çözüp, sonuca da ulaşabilirsiniz.” </p>
				<p class="normal"> “Lütfen Tanrı’m!” dedi kız kardeşi.</p>
				<p class="normal">“O zaman Dr. Hamilton, bize yardım edeceğinize ve destek vereceğinize inanıp size güvenebilir miyim?”</p>
				<p class="normal">“Şüphesiz güvenebilirsiniz.” dedim. ” Sadece görevlerimi anlatmanız yeterlidir.”</p>
				<p class="normal"> “İlk göreviniz, şimdi evinize dönmeniz. Taşraya yapacağımız kısa seyahat için ihtiyacınız olacak eşyaları toplamanız. Bugün öğleden sonra saat 15.40’da Paddington İstasyonu’ndan hareket edeceğiz.”</p>
				<p class="normal">“Gideceğimiz yer uzak mı?”</p>
				<p class="normal">“Pangbourne kadar uzaklıkta. Saat 15.30’da köşedeki kitapçıda buluşalım. Biletler bende olacak. Hoşçakalın Dr. Hamilton! Bu arada, yanınızda getirmenizi istediğim iki şey var: Birisi böcek toplama çantanız, diğeri de bir sopa. Ne kadar kalın ve ağır olursa o kadar iyi olur.”</p>
				<p class="normal">Brook Caddesi’nden ayrılıp Paddington’da Lord Linchmere ile buluşana kadar kafamdan ne kadar çok düşünce geçtiğini hayal edebilirsiniz. Bu fantastik ve tuhaf iş, beynimde kaleydoskop<sup class="calibre4"><a class="footnote-link" href="bocekavcisi_split_018.html#footnote-47342-2" id="footnote-47342-2-backlink" name="footnote-47342-2-backlink">[2]</a></sup> şekline dönüşüp duruyordu. Bir çözüme ulaşmak için, her biri birbirinden farklı düzinelerce açıklamalar üretiyordum içimden. Sonunda, mümkün olmayacak kadar tuhaf bir gerçekle karşı karşıya kalacağımı anladım. Bir çözüm bulmak için düşünmekten vazgeçtim. Bunun şu anda bir faydası olmayacaktı. Sadece Lord Linchmere’den aldığım talimatları yerine getirecektim. Elimde valiz, böcek toplama çantası ve bir baston ile Paddington’da lordun söylediği kitapçının önünde bekliyordum. O sırada Lord Lincmere’in yaklaştığını gördüm. Düşündüğümden daha da ufak tefek bir adamdı. Sabahki ruh haline kıyasla daha sinirli ve daha gergin görünüyordu. Üzerinde uzun bir seyahat paltosu ve elinde bir değnek vardı.</p>
				<p class="normal"> “Biletler bende” dedi, perona yönelirken.</p>
				<p class="normal">“Bizim bineceğimiz tren bu. Bir kompartıman ayırttım. Seyahat esnasında size soracağım bazı sorular olacak.” </p>
				<p class="normal">Bana anlattıkları sadece bir cümleyle bile özetlenebilirdi. Çünkü sürekli orada onu korumak için bulunduğumu ve bir an bile onu yalnız bırakmamam gerektiğini söylüyordu. Bunu, yolculuk boyunca sürekli tekrarladı. Yolculuğun sonlarına doğru daha da sık söylemeye başladı.</p>
				<p class="normal"> “Evet” dedi sonunda soru soran gözlerime açıklama yapmak istercesine. “Gerginim Dr. Hamilton. Her zaman sağlığım yerinde olmadığı için her zaman çekingen biriydim. Ama bir o kadar da cesur biriyim. Benden daha az korkak birinin bile yüz yüze gelmekten çekinebileceği türden tehlikelerle tereddüt etmeden yüzleşebilirim. Şu an yaptığım şey ise kesinlikle bir mecburiyet değil. Bunu sorumluluklarım bilinciyle yapıyorum. Ama yine de yaptığım şey büyük bir risk taşıyor. Eğer işler yolunda gitmezse azizlik mertebesinde anılmak isterim.”</p>
				<p class="normal">Anlattıkları gerçekten sonu gelmeyen bir bilmece gibiydi. Ama benim de şartlarımı ortaya koymam ve kati bir şekilde belirtmem gerekiyordu.</p>
				<p class="normal">“Eğer bana güvenirseniz ikimiz için de daha iyi olacağını düşünüyorum” dedim.</p>
				<p class="normal">“Nelerle karışılacağımı, nereye gittiğimizi ve bizi nelerin beklediğini öğrenmek istiyorum. Bunları bana açıklarsanız inan ki size daha faydalı olacağım.”</p>
				<p class="normal"> “Oh, evet nereye gittiğimizi saklamam için bir nedenim yok.”dedi.</p>
				<p class="normal">“Delamere Court’a gidiyoruz. Eserlerini ve çalışmalarını takip ettiğiniz Sir Thomas Rossiter’in yaşadığı yere yani. Ziyaretimizin asıl sebebine gelince, bu aşamada bu açıklamanın size birşey kazandıracağını düşünmüyorum, Dr. Hamilton. Size amacımızın ne olduğunu anlatabilirim, biz diyorum çünkü kız kardeşim Lady Rossiter de benimle aynı görüşe sahip. İkimiz de bir aile skandalını önlemeye çalışıyoruz. Bu durumda mecbur olmadığım şeyleri size anlatmak konusunda neden isteksiz olduğumu anlıyorsunuzdur. Şayet sizin tavsiyenizi dinleyeceksem o zaman durum değişiyor tabi. Sadece aktif olarak yardımınıza ihtiyacım var. İşinizi en iyi şekilde yapabilmeniz için zaman zaman size tavsiyelerde bulunacağım.</p>
				<p class="normal">Söylenecek birşey kalmıyordu bu durumda. Benim gibi fakir ve zor durumda olan biri günlük yirmi Sterlin için birçok şeye katlanabilirdi. Lord Lincmere’in bana kötü davrandığını hissediyordum. Beni tıpkı elindeki değnek gibi pasif bir araca döndürmek istiyordu. </p>
				<p class="normal">Ailelerini bekleyen skandalın, onun gibi hassas yaradılışlı biri için nasıl büyük etkiler yaratabileceğinin farkındaydım. Başka bir çare kalmayana kadar hiçbir şekilde bana açılmayacağını fark ettim. Bu gizemi çözmek için gözlerime ve kulaklarıma güvenmeliydim. Ama onlara boş yere güvenmemem gerektiğini de biliyordum.</p>
				<p class="normal">Delemare Court, Pangbourne İstasyonu’ndan beş mil ötedeydi ve bu mesafeyi üstü açık bir araç ile kat ettik. Lord Linchmere, yol boyunca hep düşünceliydi. Gideceğimiz yere yaklaşana kadar tek bir kelime bile etmedi. Konuşmaya başladığı zaman anlattığı şeyler beni son derece şaşırttı.</p>
				<p class="normal"> “Biliyor musunuz, ben de sizin gibi bir doktorum.” dedi.</p>
				<p class="normal">“Hayır efendim, bunu bilmiyordum.”</p>
				<p class="normal">“Evet, gençken diplomamı aldım. Hiç çalışma fırsatım olmadı ama bu eğitim benim için çok faydalı oldu. Kendimi tıp çalışmalarıma adadığım yıllar için hiçbir zaman pişman olmadım.”</p>
				<p class="normal">Kıvrılarak uzayan bir yolun önünde, canavar sembolleri ile giydirilmiş iki yüksek direğin önüne geldik. Defne çalılıkları ve orman güllerinin üzerinden, eski ve olgun tuğlalardan yapılmış, etrafı sarmaşıklarla çevirili, uzun, kalkan duvarlı malikâneyi görebiliyordum. Gözlerim bu muhteşem eve hayranlıkla odaklanmıştı ki yol arkadaşım heyecanla kolumu çekiştirdi.</p>
				<p class="normal">“İşte Sör Thomas.” diye fısıldadı. “Lütfen bokböcekleri hakkında bildiğiniz herşeyi anlatın ona.”</p>
				<p class="normal">Uzun boylu, tuhaf biçimde sıska bir adam çalıların arasında belirdi. Elinde bir çapa vardı. Uzun bahçıvan eldivenleri dikkat çekiyordu. Gri, geniş kenarlı şapkası, yüzünü gölgeliyordu. İfadesi son derece sert görünüyordu. Bakımsız sakalları ve alışılagelmişin dışında bir yüz şekli vardı. Arabamız durdu ve Lord Lichmere aşağı indi. </p>
				<p class="normal"> “Sevgili Thomas, nasılsın?” dedi içtenlikle. Fakat içtenliği kesinlikle karşılıklı değildi. Bu evin sahibi olan Sör Thomas, kayınbiraderinin omzunun üstünden bana ters ters bakıyordu. </p>
				<p class="normal">Onun söylediği cümlelerin arasından kesik kesik kelimeleri yakalıyordum.</p>
				<p class="normal">“İyi bilinen dilekler... Yabancılardan nefret... Haksız işgal... Kesinlikle bağışlanamaz.”</p>
				<p class="normal">Sonra homurdanarak birşeyler söyledi ve her ikisi de arabanın yanına geldiler.</p>
				<p class="normal">“Size Sör Thomas Rossiter’i takdim edeyim, Dr. Hamilton,” dedi Lord Linchmere. “Çok güçlü ortak yönleriniz olduğunu keşfedeceksiniz.”</p>
				<p class="normal">Eğilerek selam verdim. Sir Thomas, geniş kenarlı şapkasının altından sert bakışlarla beni süzüyordu.</p>
				<p class="normal">“Lord Lincmere bana sizin bokböcekleri hakkında bilgi sahibi olduğunuzu söyledi” dedi. </p>
				<p class="normal">“Bokböcekleri hakkında ne biliyorsunuz?”</p>
				<p class="normal">“Kınkanatlılar hakkında sizin çalışmalarınızdan öğrendiklerimi biliyorum Sör Thomas” diye cevap verdim.</p>
				<p class="normal">“Bana en iyi bilinen Britanya bokböceği türlerinin adını söyler misiniz?”</p>
				<p class="normal">Bir sınava tabi tutulacağımı bilmiyordum ama çok şükür bunun için hazırdım. Rahatlamış yüz ifadesinden sorusuna verdiğim cevaplardan ve bokböcekleri ile ilgili yaptığım açıklamalardan memnun olduğu anlaşılıyordu.</p>
				<p class="normal">“Çalışmalarımdan oldukça faydalanmış gibi görünüyorsunuz, Sör” dedi. “Bu konularla zekice ilgilenen birilerini bulabilmek çok nadir karşılanacak bir durum. İnsanlar spor veya cemiyet gibi önemsiz aktiviteler için zaman bulabiliyorlar ama böcekler hep ihmal ediliyor. Sizi temin ederim ki ülkenin bu bölgesinde yaşayan aptalların büyük bir kısmı benim bir kitap yazdığımı bile bilmiyorlar ki ben elitra<sup class="calibre4"><a class="footnote-link" href="bocekavcisi_split_019.html#footnote-47342-3" id="footnote-47342-3-backlink" name="footnote-47342-3-backlink">[3]</a></sup>nın gerçek işlevini tasvir eden ilk kişiyim. Sizinle tanıştığıma çok memnun oldum bayım. Size ilginizi çekebileceğimi düşündüğüm bazı türleri gösterebilirim.” </p>
				<p class="normal">Arabaya bindi ve bizimle eve kadar geldi. Yolda, bana uğur böceklerinin anatomisi ile ilgili yaptığı yeni araştırmadan bahsetti.</p>
				<p class="normal">Size daha önce Sör Thomas Rossiter’in kaşlarından aşağıya düşen geniş bir şapka taktığını söylemiştim. Hole girdiğinde şapkasını çıkardı. O anda şapkanın gizlemiş olduğu bir özelliğini fark ettim. Zaten geniş olan alnı, dökülmüş saçları yüzünden daha da geniş görünüyordu. Yüz kaslarında, tiklere ve daha önce hiç kimsede görmediğim yüz hareketlerine neden olan sinirsel bir zayıflık vardı. Çalışma odasına girdikten sonra yüzünü bize doğru çevirdiğinde, bu zayıflık bariz bir biçimde görülebiliyordu. Bu durum, oynayan kaşlarının altından bakan sert bakışlı, sabit gri gözleriyle zıtlık oluşturduğu için daha da fazla dikkat çekiyordu.</p>
				<p class="normal"> “Üzgünüm” dedi. “Lady Rossiter sizi karşılamak için gelemedi.” Bu arada, Charles, Evelyn döneceği gün için herhangi birşey söyledi mi?”</p>
				<p class="normal">“Birkaç gün daha şehirde kalmayı tercih etti.” dedi Lord Linchmere. “ Biliyorsunuz kadınlar nasıldır. Taşrada vakit geçirdikleri zaman sorumlulukları ve işleri artar. Ayrıca kız kardeşimin Londra’da çok fazla eski arkadaşı var. Onlarla vakit geçiriyor.”</p>
				<p class="normal">“Eh tabi o özgür bir kadın, onun planlarını değiştirmek istemem, ama onu görmek beni mutlu ederdi. Rossiter burada yokken kendimi çok yalnız hissediyorum.”</p>
				<p class="normal">“Ben de yalnızlık çektiğinizi düşündüğüm için buradayım zaten. Genç arkadaşım Dr. Hamilton, sizin çalışmalarınızla yakından ilgileniyor. Arkadaşımın burada bana eşlik etmesi sizi rahatsız etmez umarım.”</p>
				<p class="normal">“Burada emekli hayatı sürüyorum, Dr. Hamilton. Her geçen gün yabancılara olan düşmanlığım daha da artıyor” dedi ev sahibi. “Bazen sinirlerimin eskisi kadar güçlü olmadığını düşünüyorum. Gençliğimde böceklerle ilgili yaptığım araştırmalar beni sağlıksız ortamlara sürükledi. Fakat sizin gibi bir koleopteriste her zaman kapım açıktır ve eğer Avrupa’nın en iyisi olduğuna inandığım koleksiyonumu incelemek isterseniz bundan da memnuniyet duyarım.”</p>
				<p class="normal">Şüphesiz öyleydi. Koleksiyonlarının olduğu odaya girdik. Odada alçak çekmeceli, büyük, meşe bir dolap vardı. Dünyanın çeşitli yerlerinden bulduğu siyah, kahverengi mavi, yeşil, benekli böcekler bu dolaptaki çekmecelerde düzenli bir şekilde istiflenmiş ve etiketlenmişti. </p>
				<p class="normal">Arada bir ellerini, iğnelere geçirilmiş böceklerin bulunduğu hizada gezdiriyor, nadide bir örnek alıyor, sanki elinde değerli ve dini bir obje varmış gibi böcekleri büyük bir nezaket ve saygıyla tutuyordu. Eline aldığı her böceği nasıl ve nerede bulduğunu heyecanla anlatıyordu. Tuhaf halinden bunun onun için bir tutku olduğu belliydi. Açıkça görülüyordu ki, böceklerle ilgili anlattıklarını istekle ve heyecanla dinleyen birisi ile karşılaşması onun için alışılagelmiş birim durum değildi. Akşam yemeği için giyinme anonsu yapılıncaya kadar sürekli konuştu. Tüm bu süre boyunca Lord Linchmere ağzını bile açmadı. Kayınbiraderinin yanında dururken ona kaçamak meraklı bakışlar attığını fark ettim. Lordun yüzündeki ifadeden, son derece heyecanlı, tedirgin ve beklenti içinde olduğunu anlayabiliyordum.</p>
				<p class="normal">Artık şundan emindim ki, Lord Linchmere birşeylerden korkuyor ve birşeyler bekliyordu. Fakat bunların ne olduğu konusunda en ufak bir fikre dahi sahip değildim.</p>
				<p class="normal">Sessiz ama güzel bir akşam geçiriyorduk. Lord Linchmere’nin akşam boyunca devam eden gerilimi beni de huzursuz ediyordu. Ev sahibimize gelince, onunla iletişimimiz güçleniyor ve birbirimizi daha iyi tanıyorduk. Sürekli olarak, bugün burada olmayan karısına ve yatılı okula gitmeye başlayan oğluna olan bağlılığından söz ediyordu. “Onlarsız ev bomboş, aynı olmuyor” diyordu. Eğer bilimsel çalışmaları olmasaydı, günlerini nasıl geçireceğini bilmediğini söylüyordu. Yemekten sonra bilardo salonunda puro içtik ve sonra uyumak için herkes odasına çekildi.</p>
				<p class="normal">O akşam, Lord Linchmere’ in bir kaçık olabileceği şüphesi düştü içime. Ev sahibi yatmaya gittikten sonra beni yatak odama kadar takip etti.</p>
				<p class="normal">“Doktor” dedi alçak ve aceleci bir ses tonuyla, “ benimle gelmelisiniz. Geceyi benim yatak odamda geçirmelisiniz.”</p>
				<p class="normal">“Ne demek istediğinizi anlayamadım.”</p>
				<p class="normal">“Açıklamamayı tercih ederim. Fakat bu da sizin görevinizin bir parçası. Odam sizinkine çok yakın ve sabah uşak sizi uyandırmadan önce odanıza dönmüş olursunuz.” </p>
				<p class="normal"> “Peki neden?” diye sordum.</p>
				<p class="normal">“Çünkü yalnız kalmaktan korkuyorum.” dedi. “ İlle bir sebep arıyorsanız sebep bu.”</p>
				<p class="normal">Bu istek ve bu açıklama tam anlamıyla kaçıkça görünüyordu ama bu işten kazanacağım günlük yirmi Sterlin itiraz etmemi engelliyordu.</p>
				<p class="normal">“Tamam” dedim ve odasına kadar onu takip ettim.</p>
				<p class="normal">“Bu odada sadece bir tek yatak var.”</p>
				<p class="normal">“Sadece bir kişi yatacak.” dedi Lord Linchmere.</p>
				<p class="normal">“Peki ya diğeri?”</p>
				<p class="normal">“Nöbet tutacak.”</p>
				<p class="normal">“Neden?” diye sordum. «Birinin size saldıracağını ya da zarar vereceğini mi düşünüyorsunuz?”</p>
				<p class="normal">“Olabilir.”</p>
				<p class="normal">“O halde neden kapınızı kilitlemiyorsunuz?”</p>
				<p class="normal">“Belki de saldırıya uğramak istiyorumdur.”</p>
				<p class="normal">Durum gittikçe daha da çılgın bir hal alıyordu. Fakat bunu kabul etmek dışında yapabileceğim başka birşey yoktu. Omuzlarımı silktim ve şöminenin yanındaki sandalyeye oturdum.</p>
				<p class="normal">“Ben nöbette olacağım o halde” dedim pişmanlık dolu bir ifadeyle.</p>
				<p class="normal">“Geceyi aramızda bölüşeceğiz. Sen saat ikiye kadar uyanık kal, geri kalan sürede nöbeti ben devralacağım.”</p>
				<p class="normal">“Tamam”</p>
				<p class="normal">“O halde saat ikide beni uyandırın lütfen.”</p>
				<p class="normal">“Tamam. Uyandıracağım.”</p>
				<p class="normal"> “Kulaklarınız açık olsun, eğer bir ses duyarsanız beni derhal uyandırın, derhal, anlıyor musunuz?”</p>
				<p class="normal">“Bu konuda bana güvenin lütfen.” diyerek onun kadar ciddi görünmeye ve onu rahatlatmaya çalıştım.</p>
				<p class="normal">“Ve Tanrı aşkına uyuyakalmayın,” dedi. Sadece ceketini çıkardı, yatak örtüsünü üstüne örtüp uyudu.</p>
				<p class="normal">Sıkıntılı bir nöbetti. Kendimi ahmak gibi hissediyordum. Lord Linchmere’in bahsettiği tehlike gerçekten varsa neden gece yatarken odasının kapısını kilitlemiyordu? “Belki saldırıya uğramak istiyorumdur.” demişti. Bu cevabı son derece mantıksızdı.</p>
				<p class="normal">Neden saldırıya uğrama ihtimali olduğunu düşünüyordu? Ve ona kim saldırabilirdi? Açıkça görülüyordu ki Lord Linchmere’in korktuğu şeyler sadece hayal ürünüydü ve aptalca bir sanrı yüzünden gecenin geri kalan kısmını uykusuz geçirecektim.</p>
				<p class="normal">Her ne kadar saçma olursa olsun, onun emrinde çalıştığım sürece talimatlarına uymaya karar verdim. Boş şöminenin yanında oturdum ve koridordaki saatin tik-tak seslerini ve her on beş dakikada bir ötüşünü dinledim. Sanki gece hiç bitmeyecek gibiydi. Çok uzun bir nöbetti. Evde derin bir sessizlik hâkimdi. </p>
				<p class="normal">Yanımdaki masanın üstünde koltuğumu aydınlatan küçük bir gece lambası duruyordu. Koltuğum dışında odanın geri kalan kısmı gölgedeydi. Lordun derin uykusu beni imrendiriyordu. Çok uykum gelmişti. Göz kapaklarım yavaş yavaş düşmeye başlamıştı. Ama sorumluluk duygusu her seferinde imdadıma yetişiyordu. Gözlerimi ovuşturup kendimi çimdikliyordum. Bu mantıksız ve ahmakça nöbeti sonuna kadar götürmeye kararlıydım.</p>
				<p class="normal">Ve öyle de yaptım. Koridordaki saatin ikiyi vurduğunu duydum ve elimle Lord Linchmere’ in omzuna dokundum. Yüzünde meraklı ve endişeli bir ifade vardı.</p>
				<p class="normal">“Birşey mi duydunuz” dedi.</p>
				<p class="normal">“Hayır sör, saat iki.”</p>
				<p class="normal">“Tamam. Nöbeti ben devralacağım. Siz uyuyabilirsiniz.”</p>
				<p class="normal">Yatağa uzandım ve onun yaptığı gibi yatak örtüsünü üstüme çektim. Farkında bile olmadan uykuya dalmışım. Son hatırladığım şey, masanın üstündeki lambanın ışığı, Lord Lincmere’ in endişeli yüzü ve kambur oturuşuydu.</p>
				<p class="normal">Ne kadar uyuduğumu bilmiyorum. Aniden birinin sertçe kollarımdan çekiştirmesiyle uyandım. Oda karanlıktı ama burnuma gelen yoğun yağ kokusu, bana lambanın biraz önce söndürülmüş olduğunu söylüyordu.</p>
				<p class="normal">Lord Linchmere’in “çabuk! çabuk!” diyen sesini duydum.</p>
				<p class="normal">Yataktan fırladım ve Lord hâlâ kollarımı çekiştiriyordu.</p>
				<p class="normal">“Buraya gelin” diye fısıldadı ve beni odanın köşesine çekti. Susun! Dinleyin!</p>
				<p class="normal">Gecenin sessizliğinde, birinin zayıf ve güçsüz adımlarla koridordan bu tarafa doğru geldiğini bariz bir şekilde duyabiliyordum. Geldiğini gizlemek istermiş gibi her adımını dikkatlice atıyordu. Bazen otuz saniye hiç ses duyulmadığı oluyordu. Sonra tekrar hareket ettiğini gösteren hışırtı ve çıtırdı duyuyorduk. Lord, heyecandan titriyordu. Kolumu sıkıca tutan elleri, rüzgârda sallanan bir yaprak gibi titriyordu.</p>
				<p class="normal">“Neler oluyor?” diye fısıldadım.</p>
				<p class="normal">“Bu o” dedi.</p>
				<p class="normal">“Sör Thomas mı?”</p>
				<p class="normal">“Evet.”</p>
				<p class="normal">“Ne istiyor peki?”</p>
				<p class="normal">“Sessiz ol ! Ben söyleyene kadar sakın birşey yapma.”</p>
				<p class="normal">Birinin kapıyı zorladığını fark ettim. Kapıya dokunduğunda hafif bir tıkırtı duyuldu. Sonra belli belirsiz bir ışık huzmesi gördüm. Koridorun sonunda bir yerlerde bir lamba yanıyordu. Bu ışık huzmesinden dışarıyı görebiliyorduk. Kurşuni renkteki ışık, yavaş yavaş genişledi ve ışığın ortasında duran bir insan silueti göründü. Yere çömelmişti ve emekliyordu. Bu haliyle oldukça şekilsiz görünüyordu. Kapı yavaşça sonuna kadar açıldı ve tam kapının ortasında tuhaf bir şekil belirdi. Bir anda çömelmiş olan adam ayağa kalktı ve bir kaplan ileri atıldı. Yatağın üzerindeki objeden üç şiddetli darbe sesi duyuldu.</p>
				<p class="normal">Şaşkınlıktan dona kalmıştım. Lordun yardım çağıran haykırışlarını duyana kadar hareket etmeden olduğum yerde duruyordum. Açık kapıdan gelen ışık, eşyaların siluetini görmem için yeterliydi. Lord Linchmere, kollarını kayınbiraderinin boynuna geçirmişti. Onu bir tazıya dişlerini geçirmiş av köpeği gibi cesurca tutuyordu. </p>
				<p class="normal">Uzun boylu, sıska adam saldırganını yakalamak için onun etrafında dönmeye çalışıyordu, ama diğeri onu arkadan kavramış bırakmıyor, bu çekişmedeki güçler dengesinin eşit olmamasının verdiği dehşetle korku dolu çığlıklar atıyordu. Hemen imdadına koştum. Sir Thomas dişlerini omzuma geçirmiş olmasına rağmen onu yere devirmeyi başardık.</p>
				<p class="normal">Gençliğime ve gücüme rağmen oldukça zorlu bir mücadeleydi. Onun çılgın nöbetini kontrol altına almak çok zor olmuştu. Ama sonunda üzerindeki sabahlığın kuşağı ile onu bağlayıp kendimizi güvene almaya başardık.</p>
				<p class="normal">Lord Linchmere, lambayı yeniden yakmak için uğraşırken ben de saldırganın bacaklarını tutuyordum. O sırada koridorun derinliklerinden bir sürü ayak sesi gelmeye başladı. Baş uşak ve iki hizmetli çığlıkları duyup aceleyle odaya dalmışlardı.</p>
				<p class="normal"> Onlar da bize yardım etti. Artık yerde yatan öfkeli mahkûmumuz bize zarar veremezdi. Yüzüne sadece bir kere bakmanız onun ne derece tehlikeli bir ruh hastası olduğunu anlamanız için yeterliydi. Yatağın yanı başında duran kısa ve ağır çekiç, niyetinin adam öldürmek olduğunu açıkça gösteriyordu.</p>
				<p class="normal"> “Şiddet kullanmayın!” dedi Lord Linchmere, adamı ayaklarından tutup kaldırırken. “Bu krizden sonra bir afallama dönemi geçirecektir. Sanırım başladı bile.”</p>
				<p class="normal">O konuşurken kasılmalarının şiddeti azalmaya başladı ve delirmiş adamın başı, uykuya yenilmiş gibi aşağıya düştü. Onu koridorda taşıdık ve odasına götürüp yatağına yatırdık. Derin derin nefes alıyor ve kesiksiz uyuyordu.</p>
				<p class="normal"> “İkiniz de onun başında nöbet tutacaksınız” dedi Lord Linchmere uşaklara. “Ve şimdi Dr. Hamilton, benimle birlikte odama dönerseniz, skandal yaratma korkusuyla uzun süredir size anlatmayı geciktirdiğim konuyu açıklayacağım.” Ne olursa olsun, bu geceki işinizden alacağınız paydan asla pişman olmayacaksınız.</p>
				<p class="normal"> “Durumu belki doğru birkaç kelimeyle anlatabilirim,” dedi ve konuşmasına devam etti. </p>
				<p class="normal">“Benim zavallı kayınbiraderim yeryüzündeki en iyi arkadaştır, sevilen bir eş ve değerli bir babadır. Fakat tüm ailemizi derinden lekeleyecek akıl hastalığına sahip bir aileden geliyor. Birkaç kez cinayete teşebbüs etti. Bu saldırılar hep en yakın olduğu insanlara karşı olduğundan, bizim için daha da acı verici bir durum. Oğlu, ondan gelecek tehlikelerden uzaklaştırılmak için yatılı okula gönderildi. Daha sonra kız kardeşime yani karısına saldırdı. Kız kardeşim de kaçtı. Londra’da onunla tanıştığınızda aldığı yaraları mutlaka görmüşsünüzdür. </p>
				<p class="normal">Anlayacağınız, aklı başındayken hiçbir şey hatırlamıyor ve şartlar ne olursa olsun, bu kadar çok sevdiği insanlara zarar vermeye teşebbüs ettiğini kendisine söyleyecek olursak bize asla inanmayacaktır. Bildiğiniz gibi bu tarz kronik hastalıklarda hastayı buna inandırmak imkânsızdır.</p>
				<p class="normal">“Bizim asıl amacımız elini kana bulamasını engellemekti ama bu oldukça zor bir sorundu. İçine kapanık bir adamdır ve bir doktora görünmeyi asla kabul etmezdi. Ayrıca amaçlarımız açısından bulacağımız doktorun da onun hasta olduğuna inanması gerekiyordu. Bu nadir durumlar dışında o da sizin ya da benim gibi gayet aklı başında bir insandır.</p>
				<p class="normal">Ama şükürler olsun ki her atak öncesi, önüne geçilmesi imkânsız olan tehlikenin sinyallerini veren belirtiler gösteriyor. Bunların en belirgini, bugün sizin de tanık olduğunuz, alnında beliren sinir kasılmaları. Bu, onun çıldırma nöbetlerinden üç veya dört gün önce görülmeye başlayan bir semptomdur. Bu sefer bu belirtiler ortaya çıktığında karısı bir bahaneyle apar topar şehre geldi ve benim Brook Caddesi’ndeki evime sığındı.</p>
				<p class="normal">“Sör Thomas’ın akıl hastası olduğunu bir doktora inandırma işi de bana kaldı. Bu olmadan onu kimseye zarar veremeyeceği bir yere kapatmak imkânsızdı bizim için. İlk problem, bir doktoru bu eve nasıl davet edeceğimiz konusuydu. Onun bokböceklerine olan ilgisinden dolayı bu konu hakkında bilgi sahibi olup onunla sohbet edebilecek herkesten hoşlanacağını düşündüm. Sonunda gazeteye bir ilan verdim. Şansıma tam istediğim gibi birini yani sizi buldum. Bu kişinin güçlü birisi olması şarttı, çünkü Sör Thomas’ın akıl hastası olduğu ancak bu cinnet ile kanıtlanabilirdi ve aklı başındayken beni çok sevip saydığından bu saldırının bana karşı olacağı da belliydi. Tahmin ediyorum ki zekânız sayesinde geri kalanını siz tamamlayabilirsiniz. Gece nöbet geçireceğini bilmiyordum ama bu nöbetin çok yaklaştığını tahmin ediyordum. Çünkü böyle durumlarda krizler sabahın erken saatlerinde yaşanır. </p>
				<p class="normal">Kız kardeşimin hayatındaki bu tehlikeyi uzaklaştırmak için başka bir yöntem bulamadım. Size, Sör Thomas’ın akıl hastası olduğuna dair hazırladığım raporu imzalamaya istekli olup olmadığınızı sormama gerek yoktur herhâlde.</p>
				<p class="normal"> “Tabi ki imzalayacağım. Ama raporun geçerli olması için iki imza gerekiyor.”</p>
				<p class="normal">“Benim de bir tıp diploması sahibi olduğumu unuttunuz galiba. Belgeler masanın üzerinde. Eğer sizin için de uygunsa imzalar mısınız? Böylelikle sabaha hastayı göndermiş oluruz.”</p>
				<p class="normal">Meşhur böcek avcısı Sör Thomas Rossiter’in evine yaptığım ziyaret böyle gerçekleşti. Ayrıca bu ziyaret, başarıya çıkan basamaklardaki ilk adımdı benim için. Leydi Rossiter ve Lord Linchmere sadık birer dost olduklarını kanıtladılar ve ihtiyaçları olduğunda onların yanında bulunduğumu asla unutmadılar. Sör Thomas şimdi dışarıda ve tedavisi başarıyla tamamlandı. Sağlığı yerinde. Ama şunu hâlâ düşünüyorum; eğer Delamere Court’ta başka bir gece geçirecek olsaydım kapımı kesinlikle içeriden kilitlerdim.</p>
				</div></body>
</html>