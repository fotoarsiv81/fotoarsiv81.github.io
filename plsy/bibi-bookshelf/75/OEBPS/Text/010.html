<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx2600"></a>ALTINCI BÖLÜM</h1>

  <h2 class="h21"><a id="ncx2601"></a>1</h2>

  <p>Aradan tam on gün geçmişti. Uğradıkları tecavüz ve şiddetin fiziksel izleri yavaş yavaş geçmeye yüz tutmuştu. Ama iki kardeş de artık işlerine gitmiyorlardı. İnanılmaz bir çöküntü içindeydiler. Toplumdan ve insanlardan kaçmaya başlamışlardı. Ayşe durumu daha rahat kabullenmiş haldeydi. Şimdi aralarında, sanki sessiz bir ittifak kurulmuştu. Belki biraz daha genç oluşundan, belki de daha az şiddete mâruz kaldığından Ayşe toparlanmış gibiydi. Bir haftanın sonunda yüzündeki ve vücudundaki şişler ve morluklar kaybolmuş, insan içine sıkabilecek hâle gelmişti. Ama ruhsal yıkımı devam ediyordu. Şimdi kendinden ziyade ablası için endişeleniyordu. Zira Nazan'ın durumu çok kötüydü.</p>

  <p>On günden beri salondaki koltuklardan birine oturuyor, gece olup da Ayşe onu yatağa götürünceye kadar yerinden kalkmıyordu. Yemeden içmeden kesilmiş, adeta bitkisel bir hayata geçmiş gibiydi. Günler ilerleyince Ayşe onun için daha derin endişelere kapılmaya başladı. Bu durum böyle devam edemezdi. Nazan hiç konuşmuyordu. Kesin bir doktor muayenesine ihtiyacı vardı. Ruhsal bir bunalım geçirdiği tartışılmazdı.</p>

  <p>Oturduğu yerde gözlerini sabit bir noktaya dikip saatlerce öyle kalıyordu. Belirgin bir şekilde kilo vermeye başlamıştı. Ayşe'nin sorduğu suallere cevap vermiyor, devamlı susuyordu. Genç kız ise çaresiz ve perişandı. Bu hayatın böyle süremeyeceği aşikârdı. O geceden beri hiç ayrılmamışlardı. Ayşe, Nazan'ın evinde kalıyordu. Bu biraz ablasını bu halde yalnız bırakamamasından biraz da toplum içine karışmaya kendisini henüz hazır hissetmemesinden kaynaklanıyordu. Ama toparlanmaları ve eski normal hayatlarına dönmeleri şarttı, bu tempoyu daha ne kadar sürdürebilirlerdi ki?</p>

  <p>Onuncu gecenin sonunda Ayşe, ablasına tepsi içinde getirdiği fakat Nazan'ın bir iki lokma yiyip bıraktığı yemeği kaldırırken, yine onun cevap vermeyeceğini bildiği halde mırıldanmaktan kendini alamadı.</p>

  <p>"Bu böyle devam etmez abla. Ne olursa olsun yarın seni doktora götüreceğim."</p>

  <p>Arkasını dönmüş elindeki tepsiyi mutfağa götürüyordu. Ama tam o sırada Nazan'dan karşılık geldi.</p>

  <p>"O hayvanı öldüreceğim."</p>

  <p>Nazan on günden beri ilk defa konuşmuştu. Ayşe kulaklarına inanamadı, hatta bir an bu sesin beynindeki kendi isteğinin bir dışavurumu sandı. Az daha elindeki tepsiyi düşürecekti. Tepsiyi hemen masanın üzerine bırakıp ablasının yanına döndü.</p>

  <p>"Ne dedin? Konuştun mu sen?"</p>

  <p>"O hayvanı öldüreceğim."</p>

  <p>Aynı üç kelimeyi tekrarlamıştı Nazan. Ama hiç önemli değildi, nihayet konuşmuştu ablası. Bu bile bir gelişmenin işareti olmalıydı.</p>

  <p>Yere dizlerinin önüne çöküp ellerini avuçlarının içine aldı. Şimdi ona olan ihtiyacını ve varlığını daha şiddetli hissediyordu genç kız. Gülerek fısıldadı.</p>

  <p>"Bak, konuştun. Daha iyisin, değil mi?"</p>

  <p>"O hayvanı öldüreceğim."</p>

  <p>Hafifçe ürperdi Ayşe. Nazan devamlı aynı şeyi tekrarlıyordu. Sanki tek bildiği ve istediği oymuş gibi. Hasta beynine takılıp kalmış sabit bir fikirdi. Bu konuşmaya, devamlı mırıldandığı bu cümleye sevinmeli mi yoksa üzülmeli mi kestiremedi Ayşe.</p>

  <p>Bu hasta bir beynin sabitleşmiş isteği de olabilirdi. Ne yazık ki ruh hastalıkları hakkında hiçbir bilgisi yoktu genç kızın. Fakat aynı cümleyi mırıldanması bir iyilik alâmeti olamazdı.</p>

  <p>"Sen neler diyorsun abla?"</p>

  <p>Nazan cevap vermedi. Ayşe o zaman fark etti, gözleri hâlâ duvardaki devamlı baktığı o noktaya asılı duruyordu. Bu konuşma kesinlikle şuurlu değildi. İçi yeniden cız etti. Ama şansını denemek, onu konuşmaya zorlamak istedi.</p>

  <p>"Kimi öldüreceksin?"</p>

  <p>"O namussuzu."</p>

  <p>"Rıza'yı mı?"</p>

  <p>Nazan gözlerini birden duvardaki odakladığı noktadan çevirip kardeşine baktı.</p>

  <p>"Başka kim olabilir ki?"</p>

  <p>Ayşe'nin yüreğine su serpilir gibi oldu. Özü sakat olsa bile kurgusu mantıklıydı kullandığı cümlenin.</p>

  <p>"Abla!" diye fısıldadı yeniden, sesinde belirgin bir memnuniyet edasıyla. "Beni çok korkuttun. Az daha artık tamamen içine kapanan ruh hastası haline dönüştüğünü düşünecektim."</p>

  <p>Düz, soğuk ve kuru bir tavırla homurdandı Nazan.</p>

  <p>"Zaten öyle sayılırım Ayşe. Bu herif ikimizi de öldürdü. O geceden beri çok düşündüm, artık bu işi noktalamalıyız."</p>

  <p>Küçük kardeş biraz da merakla ablasının ellerini avuçlarında sıktı.</p>

  <p>"Peki neden benimle hiç konuşmuyor, sorularımı hep cevapsız bırakıyordun?"</p>

  <p>"Düşünüyordum, Ayşe."</p>

  <p>"Neyi düşünüyordun?"</p>

  <p>"Bu işi nasıl noktalayacağımızı."</p>

  <p>Genç kız hafifçe ürperdi.</p>

  <p>"Takma kafanı artık. Bak olayın üzerinden on gün geçti. Ondan ses seda çıkmadı. Bize yarattığı o vahşetten sonra yeniden geleceğini hiç sanmıyorum, cesaret edemez artık."</p>

  <p>İlk defa Nazan'ın çatlak ve kabarık dudaklarında hafif bir gerilme oldu, alaycı bir tebessüm gibi.</p>

  <p>"Öyle mi sanıyorsun? Sen daha onu hiç tanımamışsın, o iblisin tekidir. Bekliyor."</p>

  <p>"Neyi bekliyor?"</p>

  <p>"Normale dönmemizi."</p>

  <p>Ayşe elinde olmadan gerildi.</p>

  <p>"Nasıl yani? Tekrar geleceğini mi düşünüyorsun?"</p>

  <p>"Düşünmüyorum, eminim. Gelecektir, mutlaka gelecektir."</p>

  <p>"Ama..."</p>

  <p>"Aması filan yok. Yüzde yüz gelecektir. Onun kafa yapısı bu; araya zaman bırakarak onu özleyeceğimizi, yeniden karşımıza çıktığında zevkle kollarına atılacağımızı sanıyor."</p>

  <p>Ayşe ablasının ellerini bırakarak dizlerinin üzerinde yükselip ayağa kalktı.</p>

  <p>"İnanamıyorum, olamaz. Yeniden buna cesaret edemez."</p>

  <p>"Edecektir."</p>

  <p>Kız şaşkın ve kararsız bir şekilde söylendi.</p>

  <p>"Ne yapacağız abla?"</p>

  <p>"Dedim ya, onu öldüreceğim."</p>

  <p>Ayşe bir adım geri sıçradı.</p>

  <p>"Ciddi olamazsın... Çok saçma... Sen nasıl cinayet işlersin? Irzımıza geçti diye katil mi olacaksın yani?"</p>

  <p>"Irzımıza mı geçti? Bütün meselenin sadece bu kadar mı olduğunu sanıyorsun? O hayatımızı allak bullak etti. İki kardeşi birbirine düşürdü, aramıza nifak tohumları saçtı, malımı mülkümü kontrole kalkıştı, niyeti yavaş yavaş beni soyup soğana çevirmekti. Sen zamanında uyarmasaydın sana da aynı şeyleri uygulayacaktı. Şimdi de yaşamımı kararttı, o geceden sonra yakınımdan erkek bir sinek geçmesine bile tahammülüm yok artık. Ben kararımı verdim Ayşe, onu öldüreceğim."</p>

  <p>Genç kız kuşkuyla ablasını süzdü. Öfke ve sinir girdabına kapılmış, içi nefret dolu bir kadının bu şekilde konuşması mazur görülebilirdi; tatmin olmamış hırsını bastırmak, kendini rahatlatmak işin, asarım keserim demesi doğaldı. Ama aradan bir süre daha geçtikten sonra ablasının öldürmekten söz açmayacağına emindi. Hem Nazan'ı ne de olsa iyi tanırdı, kardeşiydi o, merhametli, sevecen ve de zayıf, insan hayatına kastedecek kadar hunharlık Nazan'ın yapısıyla bağdaşmazdı. En iyisi onu tahrikten vazgeçmek, üstüne pek gitmemekti.</p>

  <p>Nazan susmuştu ama verdiği ve açıkladığı kararın etkisini sanki kardeşinin yüzünde ölçmek istercesine gözlerinin içine bakıyordu. Ayşe'yi yeniden bir kuşku kapladı. Nazan ciddi olabilir miydi?</p>

  <p>Hemen hemen her gün gazetelerde cinayet haberleri okuyorlardı. Hem de ne sudan sebeplerle işlenmiş cinayetler. Ayşe bütün bunları eğitimsiz, cahil bir toplumun dışa vuran yetersizliği olarak kabul ederdi. Medeni ve kültür vasatı yüksek birey asla, sebep ne olursa olsun, cinayet işleyemezdi. Acaba mı, diye düşündü yeniden.</p>

  <p>Gerçekten işlenen tüm cinayetler eğitimsizlikten mi kaynaklanıyordu? Az evvel ablasının söyledikleri yeniden aklına üşüştü. Beyni karıncalanır gibi oldu. Ya Nazan haklıysa, ya hiçbir şey olmamış gibi Rıza yeniden karşılarına çıkarsa, ne olurdu o zaman? Yeniden o işkencelere katlanabilirler miydi? Nazan onu daha iyi tanıyordu, yanılma olasılığı zayıftı. Nitekim aylar önce de ablasının başına musallat olduğunda da, on gün evvelki kadar olmasa da şiddet kullanmış, zorbalıkla ve canını yakarak ona sahip olmuştu. Şu farkla ki ilk seferinde Nazan da bundan zevk almıştı; tıpkı kendisi gibi. Ama şimdi durum çok farklıydı. Bir an kendi duygularını tartmaya çalıştı; yoo, hayır diye mırıldandı içinden. O adamla bir daha asla karşılaşamazdı, yüz yüze gelirlerse ne olacağını ancak Tanrı bilirdi. İçini karamsarlık kapladı. Bu işin sonu karanlıktı...</p>

  <p>"Onu öldüreceğim."</p>

  <p>Nazan'ın kısa cümlesi beynini zonklattı...</p>

  <p>Hayat devam ediyordu. Ayşe işine döndü. Bu biraz da mecburiyettendi, zira çalışmak zorundaydılar. Ama Nazan'ın mevcut haliyle çalışması imkânsızdı; hâlâ içine kapanık ve durgundu, mecbur kalmadıkça konuşmuyordu. Artık o geceden kalma fiziksel hiçbir izleri kalmasa da Nazan tam bir çöküntüdeydi. Ablasının durumu oldukça problem yaratıyordu Ayşe'ye, işe başlayınca aklı hep evde kalıyordu; kendi evine de gidemez olmuştu, ablasını bu halde yalnız bırakması da söz konusu olamazdı.</p>

  <p>Aslında o saldırının Ayşe'de de bazı kaçınılmaz sonuçları göründü. Bazı şeyleri sıcağı sıcağına anlayamamıştı ama işe başlayıp toplum içine yeniden karışınca ilk gözlemlediği husus, işindeki erkek mesai arkadaşları ve erkek müşterilere karşı benliğini rahatsız edecek derecede duyduğu mesafeli yaklaşım oldu. Artık erkeklerden ürküyor, hepsini potansiyel bir tehlike, tecavüze hazır vahşi birer hayvan gibi görüyordu. Gerçeğin böyle olmadığını bilmesine rağmen, yaşadıklarından sonra bu olgudan sıyrılamıyordu. Kendisinin de ablasının da psikolojik tedaviye ihtiyaçları olduğunu kabul ediyordu.</p>

  <p>Neyse ki, Nazan artık cinayet lafını ağzına almaz olmuştu. Fakat çöküntüsü devam ediyordu. O canlı, hareketli, gösterişli kadın sanki bir ay içinde eriyip kaybolmuştu. Artık koltuğa mahkûm değildi, evin içinde kalkıp dolaşıyor, hatta bazen Ayşe'nin getirdiği yiyeceklerden yemek bile yapıyordu.</p>

  <p>İş ve çalışma hayatından tamamiyle vazgeçmiş görünüyordu. Bir gece Ayşe, toparlanması için, ona yeniden işine dönüp dönmeyeceğini sormuş ama Nazan kararlı bir tavırla başını sallayarak, "Çalışmayacağım" demişti. Bu kesin ifade genç kızı ziyadesiyle üzmüştü; bu durum daha ne kadar devam edebilirdi? Ayrıca Nazan nesine güveniyordu, henüz emekli de değildi, her ne kadar biraz birikimi varsa da, hayatın idamesi için çalışması gerekliydi. Ayşe, ablasının çalışmayacağım lafının üzerinde durmaz gibi göründü ama diğer yandan aklına takılan bir sorudan da kendini alamadı; Nazan'ın bankada bir miktar parası olduğunu biliyordu tabii, ama acaba Rıza bu paranın ne kadarını çekmişti? Bu soruyu doğrudan ablasına soramazdı.</p>

  <p>O geceden sonra ikisi de Rıza'nın adını ağızlarına almamışlardı. Lakin mevcudiyeti aralarına inmiş görünmez bir perde gibiydi. Ayşe konunun açılmasını istiyor, ablasının göstereceği reaksiyonu merak ediyor ama buna bir türlü cesaret edemiyordu. Nazan'ın tepkisi ne olacaktı acaba? O vahşi yaratığın Nazan'ı vazgeçilmez derecede etkilediği, ruhuna sindiği ve her şeye rağmen ondan kopamayacağını sezinliyordu. Bu bir tür uyuşturucu veya kumar iptilası gibiydi, kötü ve kahredici olduğunu bildiği halde, iradesini kullanıp yenemiyor ve şuuraltı yine onu özlüyor olabilirdi.</p>

  <p>Olayın vukuundan yaklaşık yirmi gün sonra Ayşe'nin korktuğu başına geldi.</p>

  <p>Bir gece saat ona doğru telefon çaldı. Arayan herhangi biri olabilirdi ama nedense iki kardeş yerlerinden sıçrayarak birbirlerine baktılar. Sanki aralarında arayan kim olduğunu tahmin etmişler gibi örtülü bir mutabakat oluşmuştu. Ayşe yerinden kımıldayamadı.</p>

  <p>Gerçekle yeniden karşılaşmanın korkusu yüreğine sinmiş gibiydi. Gözleri irileşerek ablasına çevrildi...</p>

  <p>Nazan mırıldandı.</p>

  <p>"Sen açma... Ben bakarım."</p>

  <p>Genç kadın ağır ağır yerinden kalktı. Yavaş fakat kendinden emin adımlarla telefona doğru yürüdü. Ayşe'nin boğazı kurumuştu.</p>

  <p>İçinden fışkıran güçlü bir his dalgası, arayanın Rıza olduğunu söylüyordu. Kalbi gümbür gümbür atıyordu genç kızın...</p>

  <p>Hayret, diye düşündü. Ablası umduğundan çok daha soğukkanlı davranıyordu.</p>

  <p>"Alo."</p>

  <p>Arayanın sesini duymasına rağmen Nazan'ın yüz hatlarında en ufak bir değişiklik olmamıştı, hatta bir an Ayşe, yanıldıklarını muhtemelen başka birinin aradığını sandı ama Nazan'ın ilk cümlesi kanını dondurmaya yetti.</p>

  <p>"Evet, Rıza... Benim sevgilim."</p>

  <p>Gözleri irileşti genç kızın. Kanı çekilir gibi oldu korkudan. Rıza'nın ismini bile duymak sinmesine yetmişti. Ama asıl şaşırdığı nokta ablasının büyük bir içtenlik ve inandırıcılıkla konuşmaya devam etmesiydi.</p>

  <p>"Tabii hayatım... Hem de nasıl özledim."</p>

  <p>İnanamıyordu Ayşe. Nazan bunları nasıl söyleyebilirdi?</p>

  <p>"Haklısın sevgilim, ikimiz de dersimizi aldık. Bir daha asla söylediklerinden dışarıya çıkmayacağız. Bizi affettin mi?"</p>

  <p>Ayşe sivri tırnaklarını avuçlarının içine gömdü.</p>

  <p>Ablası çıldırmış olmalıydı. Elinden gelse yerinden fırlayıp, hayır diye bağıracaktı.</p>

  <p>"O bir buhrandı... Doğru, kıskandım... Ne de olsa benden genç o. Ama sonra oturup bu konuyu çok tartıştık ve bir karara vardık. Sen ikimize de yeterlisin. Kafamıza dank etti, sensiz olamayacağız."</p>

  <p>İlk defa Nazan konuşmaya devam ederken kardeşine bir göz attı. Onun renkten renge girip oturduğu yerde korkudan büzüldüğünü görünce susmasını ister gibi yana sarkmış elini ağır ağır dudaklarına götürerek sus işareti yaptı. Ayşe'nin zaten konuşacak hali kalmamıştı.</p>

  <p>"Gel...Ne zaman istersen. Dört gözle seni bekliyoruz. İkimiz de seni çok özledik. Ama bize haşin davranma, canımızı yakma, olur mu sevgilim?"</p>

  <p>Nazan hâlâ telefonun başında ayakta duruyordu.</p>

  <p>Ayşe ise kilitlenmiş gibi hareketsiz kalmıştı. Ayşe neden sonra müthiş sessizliğin hüküm sürdüğü oda da telefondan yükselen münhal işaretinin vınlamasını işitti. Nazan telefonu kapatamadan öylece kasılıp kalmıştı yerinde. Neden sonra Ayşe'nin gırtlağından tiz bir ses yükseldi.</p>

  <p>"Abla! Çıldırdın mı sen? Ne dediğinin farkında mısın?"</p>

  <p>Nazan hafifçe ahizeyi yerine bıraktı. Taş gibi katı bir sesle homurdandı.</p>

  <p>"Farkındayım tabii. Nihayet beklediğim an geldi."</p>

  <p>"Ne anı?"</p>

  <p>"İntikam saati. Onu öldüreceğim."</p>

  <p>"Delisin sen... Katil mi olacaksın? Bunu nasıl düşünebilirsin?"</p>

  <p>"Nasıl mı? Hem de büyük bir keyifle. Hep bu anı bekliyordum; sana dememiş miydim, arayacak diye. İşte aradı. Hiçbir şeyin değişmeyeceğini sandı. Yalnız bana değil ikimize birden hükmedeceğini sanıyor sersem..."</p>

  <p>Ayşe yerinden fırladı. Her yanı titriyordu.</p>

  <p>"Hayır, hayır... Buna izin veremem" diye bağırdı. "Cinayet işlemene seyirci olamam."</p>

  <p>"Anlamıyorsun galiba, başka hiç şansımız yok."</p>

  <p>"Olmalı, mutlaka bir çözümü olmalı. O hayvanı öldürmek meselenin halli değil. Sonra ne yapacağız, yıllarca hapislerde mi çürüyeceğiz? Değer mi?"</p>

  <p>"Merak etme, güzel kardeşim. Sana hiçbir şey olmayacak. Bütün suçu ben üstleneceğim. Kaç gündür bu anı düşünüp plan kurdum. Bu bir nefs-i müdafaa olacak. Az sonra sen buradan çıkıp gideceksin."</p>

  <p>Ayşe şaşkın şaşkın söylendi. "Gidecek miyim? Nereye?"</p>

  <p>"Evine? Burada olmayacaksın?"</p>

  <p>"İmkânsız ve de saçma... Seni o hayvanla burada tek başıma mı bırakacağımı sanıyorsun?"</p>

  <p>"Evet, aynen öyle yapacaksın."</p>

  <p>"Hayır, buna izin veremem."</p>

  <p>"Mecbursun güzelim, başka şansın yok."</p>

  <p>Ayşe yeniden isyan etti.</p>

  <p>"Sen nene güveniyorsun? O insan azmanı adamla nasıl mücadele edebilirsin? Silahın da yok. Asıl o seni öldürebilir."</p>

  <p>"Hepsini ayarladım. Tuzağıma düşecektir."</p>

  <p>"Neyi ayarladın? Ne kadar güçsüz olduğunu görmüyor musun?"</p>

  <p>Nazan ters ters kardeşine baktı.</p>

  <p>"Senden ilk defa çok ciddi bir şey rica ediyorum Ayşe. Lütfen beni bırak ve çık git bu evden. Onunla yalnız kalmak istiyorum."</p>

  <p>Ayşe belki de hayatının en büyük hatasını yaptı ve bir an tereddüde düştü. Acaba diye geçirdi içinden; yoksa ablası Rıza ile eski hayatına yeniden dönmek mi istiyordu? Telefondaki o ses tonu o kadar içten ve inandırıcı gelmişti ki kulağına. Nazan bu kadar rol yapamazdı. Kuşku içini sızlattı.</p>

  <p>Biraz da olayların bu hale dönüşmesinde kendi işgüzarlığının payı olmamış mıydı sanki? Rıza'nın peşine ısrarla takılmasaydı belki de bunların hiç biri olmayacaktı...</p>

  <h2 class="h21"><a id="ncx2713"></a>2</h2>

  <p>Nefesini kesip etrafı dinledi Nazan. Yanılmış olabilirdi. Dikkat kesilip kulak kabarttı. Tüm hazırlıklarını tamamlamıştı artık ve merdivende yaklaşan hafif bir ayak sesi duymuştu.</p>

  <p>O olabilirdi...</p>

  <p>Tüm tüyleri ürperdi. Kararlıydı ama bu sandığından da zor olacağa benziyordu. Daha şimdiden yüreği deli gibi atmaya başlamıştı...</p>

  <p>Koltuğunda dimdik oturuyor, cesur ve pervasız görünmeye çalışıyordu. Aslında iradesini pekiştirmek için yaptığı bir mücadeleydi bu.</p>

  <p>Salon eni konu loş sayılırdı. Sadece köşedeki masa lambalarından birini yakmıştı. Yarı karanlığı özellikle tercih etmişti, yüzünde hasıl olacak muhtemel nefret duygusunun açıkça seçilmemesi için. Ayak seslerini dinlemeye devam etti. Üst kata çıkan adım seslerini işitince tuttuğu nefesini bıraktı, içinden yardımcı olması için Tanrı'ya dua etti yeniden.</p>

  <p>Artık beklemeye tahammülü kalmamıştı. Ne olacaksa bir an evvel başlayıp bitmesini istiyordu. Dudağının üstünde biriken ter damlalarını parmağının ucuyla sildi.</p>

  <p>Çok dikkatli hareket etmek zorundaydı. En ufak bir falso vermeye gelmezdi. Rıza fazla zeki bir adam değildi, ama gücüne her zaman güveni vardı. Eğer tuzağa düştüğünü sezinlerse o zaman her şeyi kaybedebilirdi. Bekleyişin hiç bitmeyeceğini sandı. Zaman sanki durmuş gibi geliyordu kendisine.</p>

  <p>Ayşe'nin yalvarışlarını anımsadı bir daha. Gerçekten değer miydi buna? Elini kana bulamadan bu beladan kurtulmanın başka yolu yok muydu? Kardeşiyle vedalaşması bir daha gözlerinde canlandı. Ağlayarak kucaklaşmışlardı. Nazan, onun bu kadar kolay teslimiyet gösterip, kararını kabullenmesine şaşmıştı da biraz. Hatta kararını engelleyecek birtakım şeytani planlar yapmasından da korkmuştu ama Ayşe evine dönmüş ve telefonla temas da kurmuştu.</p>

  <p>Beklemeye devam etti.</p>

  <p>Duvardaki babasından kalma sarkaçlı saat 22.30'u gösteriyordu. Rıza'nın şimdiye kadar gelmesi lazımdı, hele üstünlüğünün ve egemenliğinin kesin kabul edildiği bir gecede bu kadar gecikmesi hiç de hayra alamet değildi.</p>

  <p>İçinde hafif bir kuşku belirdi. Yoksa gelmeyecek miydi?</p>

  <p>Olabilir miydi, Rıza elde ettiği bu zaferden sonra gelmemezlik eder miydi? Telefondaki konuşmasını hatırlamaya çalıştı, yoksa farkına varmadan gaf mı yapmıştı? Rıza olanları bu kadar rahat kabullenmesinden kuşkulanmış olabilir miydi? Hayır, diye mırıldandı içinden, onu şüphelendirecek bir şey söylememişti. Daha önce de olduğu gibi hasretini ve onsuz yapamayacağını belirten kelimeler kullanmıştı, hatta telefonu dinleyen kardeşini bile inandırmıştı.</p>

  <p>Gelecektir, diye düşündü. Mutlaka gelecektir. Yapacağı tek şey, sabırla beklemekti. Rıza'nın sağı solu belli olmazdı, gece yarısından sonra da gelebilirdi. Lanet herif bir yere takılmış olabilirdi, sık sık yaptığı gibi ya bir meyhaneye ya da düzeysiz arkadaşlarıyla kahvehanelerde kumara. Duvardaki saate yeniden gözü takıldı.</p>

  <p>22.40... Topu topu on dakika geçmişti.</p>

  <p>Çok gerginim, diye homurdandı. Böyle olmamalıydı, daha sakin, yumuşak, davetkâr ve işveli davranmalıydı. Her şey buna bağlıydı. Önündeki birkaç saat içinde hayatının rolünü oynayacaktı.</p>

  <p>Bilinçsizce yerinden kalktı. Kurduğu düzeni belki onuncu kere gözden geçirmek gereğini duydu. Yatak odasına geçti, kendisine lazım olacak eşyalara son bir kere daha baktı. Rıza gelince kendisine nerede sahip olmaya kalkışacağını kesin bilmediğinden salona döndü yeniden. Ortadaki büyük kanepenin altına gizlediği aleti kontrol etti. Planını uygulamak için her şey yerli yerindeydi, tek eksik Rıza'nın kendisiydi.</p>

  <p>Derin bir nefes verdi.</p>

  <p>Soluk alıp vermekte zorlanıyordu.</p>

  <p>Rıza tam on biri çeyrek geçe geldi. Anahtarıyla kapıyı açmıştı. Gözlerini kısıp loş salonda dimdik oturan kadınına baktı. Bir süre kapının eşiğinde onu süzdü sırıtarak. Sonra usulca kapıyı kapatıp salona doğru yürüdü.</p>

  <p>Nazan tüm gücünü kullanarak yerinden kalkmıştı. Nefesi duracak gibiydi. Kendini zorlayarak o da gülümsemeye çalıştı.</p>

  <p>Rıza hiç konuşmadan yanına yaklaştı genç kadının, iri yarı adamın yüzünde, özellikle kara gözlerinde tuhaf belirtiler, meraklı parıltılar vardı. Yadırgamış gibi kadını inceliyordu.</p>

  <p>"Merhaba," dedi nihayet.</p>

  <p>"Hoş geldin, sevgilim."</p>

  <p>Nazan nasıl konuşabildiğine hayret etmiş gibiydi. Bu ilk saniyelerin en zor an olduğunu gayet iyi biliyordu.</p>

  <p>Tüm gücünü toplayıp rolüne yoğunlaşması gerekiyordu. Panik her şeyin mahvı olabilirdi. Aslında erkeğine koşması ona sarılması gerekiyordu ama bunu yapamadı. Onu arzulayan, aç ve ihtiraslı kadını oynayamadı.</p>

  <p>İçinden gelmiyordu bir türlü, benliğini kaplayan nefret ve intikam duygusu, rolünü oynamasını engelliyordu.</p>

  <p>Rıza gözleriyle etrafı taradı önce.</p>

  <p>"Ayşe nerede?"</p>

  <p>Sesi soğuk ve sinirli çıkmıştı.</p>

  <p>Nazan bir an paniğe kapılır gibi oldu. Bunu soracağını ve vereceği cevabı önceden tasarlamıştı tabii. Gülümsemeye çalıştı.</p>

  <p>"O hadiseden sonra ilk geceyi bizim baş başa geçirmemizin daha uygun olacağını düşündü de gitti. Ama merak etme, bundan sonra o da bizimle olacak. Sen ne zaman istersen."</p>

  <p>Kısa bir an tereddütle kadını süzdü Rıza.</p>

  <p>"Doğru mu bu? Yoksa kaçtı mı?"</p>

  <p>"Yapma Rıza, ikimizin de artık senden vazgeçemeyeceğimizi anlamadın mı hâlâ?"</p>

  <p>Rıza biraz daha yaklaştı.</p>

  <p>Nazan'ı saçlarından terliklerine kadar baştan aşağıya inceledi.</p>

  <p>"Ne oldu sana? Çok süzülmüş gözüküyorsun."</p>

  <p>"Heyecandan olmalı," diye fısıldadı genç kadın. "Kolay mı, çok özledim."</p>

  <p>"Özledin, değil mi?"</p>

  <p>"Hem de nasıl?"</p>

  <p>"Aklın başına geldi mi artık?"</p>

  <p>"Evet sevgilim. Bundan sonra hiçbir lafına itiraz etmeyeceğim."</p>

  <p>Rıza sırıttı.</p>

  <p>"Köpek gibi bana itaat edeceksin, değil mi?"</p>

  <p>"Aynen öyle, hayatım."</p>

  <p>"Aferin, demek aklın başına geldi, güzel... "</p>

  <p>Rıza bir adım daha atıp hoyratça genç kadının beline sarılarak kendine çekti. Nazan içgüdüsel olarak ellerini adamın göğsüne dayayıp kendini uzak tutmak istedi ama son anda bunun son derece hatalı olduğunu hatırlayarak yapay bir şekilde kollarını boynuna doladı ve sonra kulağına doğru fısıldadı.</p>

  <p>"Sen de beni özledin, değil mi?"</p>

  <p>Rıza hemen cevap vermedi. Sitemkâr bir şekilde Nazan'ı süzdü.</p>

  <p>"Özlemesine özledim ama küçük piliç neden anaç tavuğun yanında değil onu anlamadım. Bizi yalnız bırakmak da neymiş, seninle kaç aydır aynı yatağı paylaşıyoruz. Oysa kardeşin bize yeni bir soluk, yeni bir hava getirecekti. Üçlü sevişecektik."</p>

  <p>Nazan bedenindeki ürpertiyi engelleyemedi ama güçlükle fısıldadı.</p>

  <p>"Endişelenme aslanım sen. Bir daha gelişinde o da burada olur."</p>

  <p>Rıza fazla üstelememiş, iri pençeleriyle birden kadının kaba etlerini kavramıştı.</p>

  <p>"Hadi yürü, odamıza gidelim," diye söylendi sonra.</p>

  <p>Rıza soyunurken bir şeylerin ters gittiğini sezinliyor ama ne olduğunu pek çıkaramıyordu. Sanki Nazan'da tuhaf bir durgunluk, isteksizlik, ya da kırıklık vardı, ilk aradığında telefonda sesi kulağına öyle gelmemiş, hatta çok özlediğini sanmıştı ama şimdi ağırdan alıyor, o Rıza'nın çok alıştığı coşkulu, istekli, doymak bilmez enerjisinden uzak görünüyordu. Gömleğinin düğmelerini çözerken bir kere daha yan gözle genç kadına baktı.</p>

  <p>Yoksa bu odaya girince, yeniden son geceyi mi hatırlamıştı Nazan?</p>

  <p>Hiç umursamadı, her şey müstahaktı bu kart tavuğa. Ondan daha dik başlılarını hizaya getirdim ben, diye geçirdi aklından. Hatta biraz sinirlenir gibi de oldu. Ona yeterince ders verdiğini sanıyordu, ama kadın milletiydi bu, hiç belli olmazdı. İnadına üstüne gitti.</p>

  <p>"Nasıldı ama o gece?" dedi. "İkinizi de iyi becerdim, değil mi? Sabaha kadar altımda perişan oldunuz." Nazan'dan cevap bekliyordu.</p>

  <p>Ama kadın cevap vermemiş, duymamış gibi davranarak oyalanmıştı. Rıza büsbütün işkillendi. Bir adımda yanına giderek kendisine sırt çevirmiş kadını döndürdü.</p>

  <p>"Sana bir sual sordum," diye gürledi. "Cevap versene."</p>

  <p>Nazan tabii ki suali duymuştu. Ama ne diyebilirdi ki? Sesinin tonunu ayarlayamazsa vahşi adamın her şeyi sezinleyeceğinden korkmuştu. İçindeki nefret duygusu her an sesine aksedebilirdi. Yalnız sesi mi, gözleri de kendisini ele verebilirdi. Biraz daha sabretmeliydi...</p>

  <p>Çok az bir süre daha. Ondan sonra her şey istediği mecraya girecekti.</p>

  <p>Gülümsemeyi nasıl becerdiğini kendisi de bilmiyordu ve bu dirayeti nasıl gösterdiğini bundan sonra da hiç anlayamayacaktı.</p>

  <p>"Evet, hayatım," diye fısıldadı. "O gece ikimizi de perişan ettin. İnan bana, o geceyi hiç unutmadık ve unutmayacağız."</p>

  <p>Rıza'nın memnun olması lazımdı ama nedense o rahatlığı hissetmiyordu adam. Daha da kötüsü Nazan'ın yalan söylediği fikrine kapıldı.</p>

  <p>"Doğru mu söylüyorsun?"</p>

  <p>"Yemin ederim. Önce çok sarsıldık ama... "</p>

  <p>"Eee?"</p>

  <p>"O gece yaşadıklarım beynimde yeni fantezilerin doğmasına yol açtı."</p>

  <p>"Nasıl yani?"</p>

  <p>"Daha değişik, hiç denemediğimiz, heyecan verici şeyler işte, anlaşana. Cinsel fantezileri bilmez misin sen?"</p>

  <p>Rıza yine kuşkulu kuşkulu Nazan'ı süzdü.</p>

  <p>"Üçlü mü?" diye sordu.</p>

  <p>"Öylesi de var tabii."</p>

  <p>"Yaa! Başka?"</p>

  <p>"Ama beni asıl ilgilendiren ikimizin şimdi yapacakları."</p>

  <p>Sırıttı adam. Yanılmışım diye düşündü biraz rahatlayarak. İşte, tanıdığı, cinselliğe aç Nazan'ın gerçek yüzü yavaş yavaş ortaya çıkıyordu. Onu hep böyle istekli ve arzulu tanımıştı, doğası buydu, değişemezdi zaten.</p>

  <p>"Hadi," diye söylendi. "Gevezeliği bırak da, soyun."</p>

  <p>"Önce sen."</p>

  <p>Rıza üstündekilerin hepsini çıkardı, sonra kendinden emin bir şekilde yatağa uzandı. Nazan'ın hafif ürpertilerle kendisini izlediğini görüyordu. Bunu da doğal karşıladı, çok çabuk heyecanlanırdı kadını. Nazan'ın da soyunmasını bekledi. Sonra kısık bir sesle mırıldandı. "Göster bakalım, neymiş şu fantezin? Bekliyorum."</p>

  <p>Nazan usulca yatağa girip sırtüstü yatan adamın üstüne çıktı.</p>

  <p>Kendinden emin ve kararlı bir hali vardı. Adamın ereksiyona geçmiş cinsel uzvuna tiksintiyle baktı ama dudaklarını süsleyen yapay tebessüm gerçek duygularını gizliyordu. Genç kadın o an emeline kavuşacağını hissetti; uzun zamandır esiri olduğu duygularının tamamen yok olduğunu, yüreğini kavuran tek isteğin artık intikam haline dönüştüğünü rahatlıkla anladı. Az sonra her şey sona erecekti.</p>

  <p>İnce uzun parmaklarını adamın vücudunda dolaştırmaya başladı. Hafif hafif onu okşarken, gösterdiği metanetle övünüyordu artık. Kendine olan inancı artmış, güveni gelmişti.</p>

  <p>"Gözlerini kapat!" diye fısıldadı yumuşacık bir sesle. Okşayışlardan umutlanan Rıza az sonra alacağı zevkten emin bir şekilde istenileni yaptı, gözlerini yumdu.</p>

  <p>Nazan acele etmedi.</p>

  <p>Yüzde yüz emin olmadıkça nihai hamlesini yapmayacaktı. Önce avını inandırması gerekiyordu. Kendini zorlayarak eğildi ve dilini adamın çıplak göğsü üstünde dolaştırmaya başladı. Titriyordu genç kadın ama bu cinsel hazdan değil, az sonra yapacağı öldürücü hamlenin ruhuna verdiği huzurdandı. O son hamleyi yapabilmekten hep endişe etmişti ama hazırdı artık.</p>

  <p>Rıza gözlerini açmadan homurdandı.</p>

  <p>"Bu mu senin fantezin? Beni öpmek mi sadece?"</p>

  <p>"Acele etme hayatım. Bu sadece bir başlangıç. Sakın açma gözlerini..."</p>

  <p>Rıza genç kadının isteğine uydu, açmadı gözlerini.</p>

  <p>Fakat bu sıradan öpücükler dilinin çıplak göğsünde dolaşması hiç de değişik bir zevk vermiyordu adama. Ona kalsa, kendisi harekete geçer, çok daha aktif ve çıldırtıcı şeyler yapabilirdi. Yine de kadının gönlünü almak için beklemeyi tercih etti. Zira bu gece ondan yüklü bir meblağ talep edecekti. Paraya ihtiyacı vardı ve aralarında yeni bir tatsızlığın çıkmasını istemiyordu.</p>

  <p>Bir ara başucundaki komodinin çekmecesinin hafifçe çekildiğini duyar gibi oldu.</p>

  <p>Nazan üstünde yana kaymış vücudunun ağırlığı hafif sola kaymıştı. Rıza umursamadı, daha doğrusu pek oralı olmadı. Şayet gözlerini açmış olsaydı Nazan'ın çekmeceden sivri uçlu büyük bir ekmek bıçağı çıkardığını görecekti.</p>

  <p>O andan sonra olaylar yıldırım hızıyla gelişti.</p>

  <p>Rıza bir an üzerindeki kadının elinin göğsüne yaptığı tazyikle irkildi, bir tuhaflık olduğunu hissetmişti, hatta kısa bir an meraka kapıldı, refleks olarak göz kapaklarını araladı ama artık çok geç kalmıştı. Saniyenin onda biri kadar kısa bir zaman diliminde yarı aralanan gözleri müthiş bir hızla gırtlağına yaklaşan metal parlaklığını görür gibi oldu. Zaten tek görebildiği de bu olmuştu. Sonra müthiş bir acı hissetti boynunda. Eti yarılır gibiydi, korkunç bir yanma ve boynunun derinliklerine dalan sert bir metalin kalınlığını duyumsadı. Kımıldayamaz olmuştu. Gözleri dehşetle alabildiğine açıldı.</p>

  <p>İnanılmaz bir acı hissediyordu boynunda. Nefes alamıyor, yutkunamıyor, oluk oluk sıcak bir sıvının çıplak göğsüne kaydığını duyumsuyordu sadece. Kandı bu, kendi kanı...</p>

  <p>Debelendi Rıza... Bilinçsizce... Tüm bedeni kasılıyor, sara nöbeti geçirir gibi adaleleri geriliyordu. Şuuru kaybolmak üzereydi. Hâlâ kendisine ne olduğunu anlayamamıştı. Ölmek üzere olduğunu hissetti.</p>

  <p>Kesilen şah damarından sıçrayan kanlar yağmur gibi yüzüne damlıyordu.</p>

  <p>Dehşetle üzerinde oturan Nazan'a bakabildi son bir kere. Kadının yüzünde oluşan mutluluk ifadesini kanı donarak izledi. Pek seçemedi ama galiba Nazan kahkahalarla gülüyordu. Bu Rıza'nın ölmeden önce gördüğü son şeydi...</p>

  <p class="p1"><span class="t4">B</span><span class="t4">İ</span><span class="t4">TT</span><span class="t4">İ</span></p>

  <p class="p1"><span class="t4">&nbsp;</span></p>
</body>
</html>
