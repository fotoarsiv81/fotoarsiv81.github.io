<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1 class="h11"><a id="ncx1116"></a>ÜÇÜNCÜ BÖLÜM</h1>

  <h2 class="h21"><a id="ncx1117"></a>1</h2>

  <p>Ayşe, o gece ablasının evine uğrayıp uğramamakta epey kararsız kaldı. İki kardeşin arasında hissedilir bir soğukluk oluşmuştu. İçki sofrasını gördüğü sabahtan beri ikisi de birbirine somurtuk, sinirli ve mesafeli duruyorlardı. Zaman zaman Ayşe'nin içinde de biraz fazla ileri gittiği düşüncesi yer etmeye başlamıştı. Ablası yetişkin bir kadındı, kendi özel hayatını dilediği gibi yaşayabilirdi, ona ne oluyordu. Ama Nazan'ın hayat boyunca yaşamına giren erkek seçimini hatırladıkça yine dayanamıyor, yeni bir hayal kırıklığına uğramaması için celallenip homurdanıyordu. Üstelik bu defa içinden gelen bir his Nazan'ın en kötü seçimi yaptığını söylüyordu. Bir kadını o hale sokan, vahşice saldıran, döven, hırpalayan erkekten ne hayır gelirdi ki? Asıl havsalasının alamadığı nokta, ablasının bu herife nasıl meyil ettiğiydi. Doğrusu adamı çok merak ediyordu; Nazan'ın adama fena halde bağlandığından emindi, hem öyle ki, sevgili kardeşini bile gözü görmez hale gelmişti.</p>

  <p>Ayşe epey düşündü taşındı, o akşam da iş çıkışı Nazan'a uğramamaya karar verdi. Yarın giderim, diye düşündü. Hem yarın uğraması için ortada bir neden de vardı; Nazan'la Hakan yarın öğle yemeğinde buluşacaklardı. Aslına bakılırsa yemek davetine kendisi de şaşırmıştı biraz, Hakan'dan bunu beklemiyordu. Gerçi Belgin'le bir plan yapmışlar, Nazan'ın hayatına yeni bir erkeği sokmak için o daveti ayarlamışlardı ama seçtikleri özel biri yoktu, Hakan da bu adaylardan sadece biriydi. Planları biraz da kendiliğinden şekillenmiş, genç reklamcı Nazan'a ilgi duyarak yaklaşmıştı ama ikisi de Nazan'ın adama sıcak davranmadığını görmüşlerdi.</p>

  <p>Ayşe fazla ümitli değildi. Ablasının huyunu suyunu iyi bilirdi; kesinlikle zamane kadını değildi o, ilgi duyduğu biri varsa, başka erkeklere yüz vermezdi. Bir ilişkiyi bitirmeden asla başka erkekle de görüşmez, yeni bir flörtün oluşmasına izin vermezdi. Kafası, mantalitesi, ruhu böyleydi.</p>

  <p>O gece yine Belgin'le Nazan'ın kapısı önünde bekleyeceklerdi. Bu defa Ayşe gidip Belgin'i işyerinden aldı. Yanlarına nevalelerini düzenleyip poşetler içinde arabaya koydular. Rutin bekleyiş başlamıştı yine. O akşam, dünün aksine apartmana giren çıkan çok olmuştu. Kapı önünde beliren her insanı gördüklerinde çocuk gibi heyecanlanıyorlardı. Sonra da heyecanları çabuk sönüyordu, zira gelenlerin çoğu bekledikleri vasıfta kişiler çıkmıyordu. Ya yaşlı başlı çiftler geliyordu ya da çocuk yaşta yeni yetmeler. Bir ara saat on buçuğa doğru, iri kıyım, atletik yapılı bir genç belirdi kapının önünde, ikisi de dikkat kesildiler. Boyu bir seksen beşten fazlaydı. Önce gecenin karanlığında tam yaşını kestiremediler.</p>

  <p>Bekledikleri kişi olabilirdi. Güçlü kuvvetli, iri yarı biri. Arabanın içinde nefeslerini tuttular. Gelenin fiziği, Ayşe'nin hayalinde yarattığı tipe pek uygun düşmüyordu ama adamın hoyrat davranışlarını hatırlayınca bunun mükemmelen bekledikleri kişi olabileceği ihtimali beyinlerinde belirdi. Fakat son anda delikanlının yüzünü sokak lambalarının ışığında seçebildiler.</p>

  <p>Belgin mırıldandı.</p>

  <p>"Ayol, bu çok genç be! Ya lise son sınıf talebesi, ya da üniversite öğrencisi. Beklediğimiz insan olamaz."</p>

  <p>"Bence de," diye homurdandı Ayşe.</p>

  <p>Belgin aralarındaki samimiyete güvenerek kendini tutamadı.</p>

  <p>"Bana bak, sakın ablan sübyancı olmasın?"</p>

  <p>Ayşe sinirlendi.</p>

  <p>"Kes zevzekliği Belgin. Şakanın sırası değil şimdi. Bütün sinirlerim üzerimde zaten."</p>

  <p>"Ne kızıyorsun be! Oğlanı görmedin mi, dalyan gibi çocuk. Valla benim karşıma çıksa doğrusu düşünürüm."</p>

  <p>Ayşe ters ters arkadaşına baktı.</p>

  <p>"Hasta mısın kızım sen? Delikanlılara bu kadar düşkün olduğunu bilmiyordum."</p>

  <p>Belgin kıs kıs sırıttı, sustu sonra...</p>

  <p>&nbsp;</p>

  <p>Onlar arabanın içinde beklerken Nazan da evinde düşüncelere boğulmuş bekliyordu. Galiba Hüseyin bu gece de gelmeyecekti, içine öyle doğuyordu. Ziyaretleri gayrı muntazamdı, hele bir keresinde on gün semtine uğramamıştı, iki akşam üst üste karşısında bulunca da dünyalar onun olmuştu. Oldukça karamsardı genç kadın. Tam bir muammanın içindeydi. Tutkuları dayanılmaz boyutlara ulaşmıştı artık. Hüseyin tam bir saplantı olmuştu, gece gündüz aklından hiç çıkmıyordu, hatta öyle ki iş yerindeki performansını da eni konu etkilemişti. İşine kendini tam veremediğinden çok sık hatalar yapıyordu. Dün bu konuda patronuyla da biraz tartışmıştı ve işin kötü tarafı patronu yüzde yüz haklıydı.</p>

  <p>Evin içinde can sıkıntısından patlıyordu. Normal yaşamında yalnızlığa alışkındı aslında ama şimdi hiçbir şey onu oyalayamıyordu. Gazete, dergi, kitap okuyamıyor, televizyon seyretmekten sıkılıyordu. Bu gidişata daha ne kadar tahammül edeceğini de bilmiyordu.</p>

  <p>Yüzünden düşen bin parça durumunu değerlendirmeye çalışıyordu. Beynini meşgul eden o kadar sual vardı ki. Gerçekten hasta mıydı yoksa? Hayatının hiçbir döneminde cinselliğe bu kadar aç ve istekli olmamıştı. Hüseyin'le seviştiği zamanlarda eriştiği yüksek tatmin duygusu, onu doyuma eriştirip rahatlatacağına bilakis aksi oluyor, daha büyük bir açlıkla yeniden sevişmeyi arzuluyordu hep. Bunun hiç de normal olmadığının farkındaydı. Cinsel duyguları sanki devamlı körükleniyordu. Niye bu yaşına kadar içindeki bu tatminsizliği fark edememişti, sihir ve inanılmaz büyü Hüseyin'de miydi sadece? Karamsarlığı daha da arttı.</p>

  <p>Bilinmezlik onu şiddetle ürkütüyordu. Bu adam tabla teslim kendini terk etmişti, daha ne yapabilirdi ki, ama yine de onun hakkında hiçbir şey bilmiyordu ve bu körü körüne bağlılık onu korkutuyordu. Bu kadar keyfilik olmazdı, Hüseyin canı istediği zaman geliyor sonra günlerce ortadan kayboluyordu. Buna tahammül edemiyordu artık.</p>

  <p>Başını koltuğun arkasına yasladı. İçi geçer gibi oldu, uyku bastırıyordu. Gözlerini kapadı ve koltuğun üzerinde şekerleme yapmaya başladı...</p>

  <p>&nbsp;</p>

  <p>Belgin, Ayşe'yi dürttü.</p>

  <p>"Bak, bak... Bir taksi durdu kapının önünde."</p>

  <p>"Görüyorum," diye mırıldandı Ayşe.</p>

  <p>İkisi de koltuklarında kıpırdanıp merakla taksiden inen adama bakmaya başladılar. İri yarı uzun boylu biriydi. Soğuğa rağmen sırtında palto yoktu. Taksiden iner inmez yıldırım hızıyla apartmanın ana girişinden içeriye dalmıştı.</p>

  <p>Belgin yine sordu.</p>

  <p>"Tanıyor musun bu adamı? Bina sakinlerinden biri mi?"</p>

  <p>Ayşe dudaklarını büzdü, kısık sesle homurdandı.</p>

  <p>"Tanımıyorum, zaten pek iyi de göremedim. Baksana yıldırım gibi içeri daldı."</p>

  <p>"Ne dersin, o olabilir mi?"</p>

  <p>Ayşe de huylanmıştı.</p>

  <p>"Belki," diye mırıldandı. "Birazdan anlarız."</p>

  <p>Belgin şaşkın şaşkın sordu.</p>

  <p>"Nasıl?"</p>

  <p>"Nazan'a bir telefon ederiz."</p>

  <p>&nbsp;</p>

  <p>Hüseyin cebinden çıkardığı anahtarla bir gölge gibi dairenin kapısını açarak içeri süzüldü. Daha taksideyken Nazan'ın katının pencerelerine bakmış, ışıkların yanık olduğunu görmüştü ve uyanık olduğunu anlamıştı. Saat henüz gecenin onuydu.</p>

  <p>Usulca salona bir göz attı. Nazan koltuğun üstünde uyukluyordu. Ağır ve sessiz adımlarla yaklaştı, tam koltuğun önünde durdu. Genç kadının biraz da kaykılarak uyukladığından başı yana kaymış ve dudakları aralanmıştı. Hüseyin arzuya kapılıp cinsel organını çıkararak yüzüne gözüne sürtmeye başladı. Özellikle de penisinin ucunu aralık dudaklarının üzerinde dolaştırıyordu. Derin bir uykuya dalmış olan Nazan gözlerini açmadı. Sadece hafifçe inledi. Bir şeyler mırıldandı ama ne söylediği belli olmuyordu. Genç kadın önceleri kendini ateşli bir rüyanın tam ortasında sanmıştı, sonra hayal ile gerçek arasında gidip geldi bir süre. Rüya görmediğini anlayınca da o zamana kadar tiksinerek kabullendiği şeyi şimdi büyük bir şevk ve istekle yapmaya başladı. Zira erkeğinin bundan çok zevk aldığını biliyordu...</p>

  <p>Yorgunluktan bitkin bir haldeydi Nazan. Fakat Hüseyin'in bu enerjiyi nereden bulduğunu hiçbir zaman anlayamıyordu ve anlayamayacaktı da. Gece boyunca kaç kere orgazma eriştiğini sayamamıştı. Hüseyin korkunç bir pompaydı. Güçlü bir motor. Saatlerce çalışabilirdi. Böylesini hiç görmemişti geç kadın. Kolunu kanadını kımıldatacak hali kalmamıştı.</p>

  <p>Uyumak istiyordu artık, sadece kendinden geçip uyumak. Fakat erkeği içinden çıkmak bilmiyor, sanki bedenini saatlerdir hamur gibi yoğuran o değilmişçesine temposunu daha da şiddetlendiriyordu. Şimdi Nazan'ın önceleri kısık kısık olan inlemeleri hafif çığlıklara dönüşmüştü. Sonunda Hüseyin de yanına yatağa serildi.</p>

  <p>Zirvelerde uçuyordu Nazan.</p>

  <p>&nbsp;</p>

  <p>Gözleri sanki bir daha açılmayacak gibi kapandı. Uyuyor muydu, yoksa kendinden mi geçmişti belli değildi... Ama Hüseyin başını yastığa koyarken yakası açılmadık bir küfür savurdu. Sevişmeye başladıklarından bu yana münasebetsizin birisi belki de altıncı defa telefonu çaldırıyordu. Artık o da bitkin düşmese, telefonu açıp ana avrat düz gidecekti. Aldırmadı fazla, başını yastığa koydu ve horlamaya başladı...</p>

  <p>"Açmıyor," diye homurdandı Ayşe. "Kasten açmıyor."</p>

  <p>"Ne biliyorsun?"</p>

  <p>"Baksana, salonun ışığı yanıyor. Belli ki uyumamış daha."</p>

  <p>"Belki de uyuyakalmıştır," dedi Belgin.</p>

  <p>"Işığı yanık bırakarak mı? Hadi canım sen de. Ablam öyle şey yapmaz, bilmez miyim?"</p>

  <p>"İnsan hali yahu! Belki de telefonun sesini duymuyordun"</p>

  <p>"Saf saf konuşma Belgin. Hâlâ onu korur gibisin."</p>

  <p>Belgin önce sustu, sonra ürkerek mırıldandı.</p>

  <p>"Yani o gelen adam, sertte beklediğimiz kişi mi?"</p>

  <p>Ayşe hiç tereddüt etmeden cevap verdi.</p>

  <p>"Sanırım o."</p>

  <p>"Ne yapacağız şimdi?"</p>

  <p>"Bekleyeceğiz."</p>

  <p>"Neyi bekleyeceğiz?"</p>

  <p>"Herifin evden çıkmasını tabii."</p>

  <p>"Sonra?"</p>

  <p>"Adamı takip edeceğiz."</p>

  <p>Belgin işkilli bir şekilde yerinde kıpırdandı.</p>

  <p>"Ya bizi fark ederse?"</p>

  <p>"Etmez."</p>

  <p>"Saçmalıyorsun Ayşe. Saat gecenin ikisi oldu. Sokaklar bomboş. Herif evden çıkınca peşine takıldığımızı fark etmez mi hiç? Boş sokaklarda arabayla peşine takılacağız, adam hemen uyanır, takip edildiğini anlar."</p>

  <p>"Hiçbir şey anlamaz, sen işi bana bırak."</p>

  <p>Sustu Belgin, ama beklemeleri bu noktaya gelince içini hafiften bir korku kaplamıştı; Ayşe çok gözü kara davranıyordu ve de delice bir cesaretle. Yanlarında bir erkek olsa bu kadar tedirgin olmazdı fakat iki genç kız arabanın içinde bile olsalar o iri yarı adama karşı ne yapabilirlerdi?</p>

  <p>"Korkuyor musun?" diye sordu Ayşe. Belgin dürüst davrandı.</p>

  <p>"Biraz."</p>

  <p>"İstersen sen evine dön."</p>

  <p>"Bu saatte yalnız mı? imkânsız."</p>

  <p>"Ne ödleksin be! İstersen sana bir taksi çağırabilirim telefonla. Yakında bir taksi durağı var. İki dakikada gelirler."</p>

  <p>"Ya sen ne yapacaksın?"</p>

  <p>"Dedim ya, adamın çıkışını bekleyeceğim."</p>

  <p>Belgin korkmasına rağmen, arkadaşını bu kritik anda yalnız bırakamayacağını anlamıştı. İsteksizce homurdandı.</p>

  <p>"Ben de beklerim."</p>

  <p>Yeniden sustular. Fakat Belgin dayanamadı.</p>

  <p>"Ya sabaha kadar adam evden çıkmazsa?"</p>

  <p>"Daha iyi ya, gündüz gözüyle rahat takip ederiz."</p>

  <p>Belgin birkaç dakika düşündü.</p>

  <p>"Niye ablanın dairesine çıkmıyoruz?" diye sordu sonra.</p>

  <p>"Ne yani, suçüstü mü yapacağız?"</p>

  <p>"Olamaz mı? Bir anda bütün merakımızı yeneriz. Ak mı kara mı her şeyi öğreniriz."</p>

  <p>"Saçmalıyorsun, ya da durumu hiç anlamıyorsun."</p>

  <p>"Neden?"</p>

  <p>"Benim niyetim cürmü meşhut yapmak değil. Ablamın durumunun çok nazik olduğunu biliyorum, gözü hiçbir şeyi görmüyor. Kaş yapayım derken göz çıkarabilirim. Ablamı yeterince tanımazsın, kafası atarsa, beni bile reddedebilir. Önce bu herifi tanıyıp neyin nesi olduğunu öğrenmek zorundayım. Çözümü ancak ondan sonra düşünebilirim, anlıyor musun?"</p>

  <p>&nbsp;</p>

  <p>Saat sabahın dört buçuğuna geldiğinde Hüseyin gözlerini açtı. Yorgundu ama gitmesi gerekiyordu. Başını çevirip derin bir uykuya dalıp mest olmuş şekilde yanı başında sızmış Nazan'ı süzdü. Gerçekten de onun için mükemmel bir avdı Nazan.</p>

  <p>Hafifçe gülümsedi, sonra ihtiyatla yataktan kalktı. Genç kadının ruhu bile duymamıştı. Komodinin üzerindeki lamba hâlâ yanıyordu. Hüseyin sessizce giyinirken bir yandan da gözleriyle Nazan'ın çantasını' arıyordu. Bulmakta hiç zorlanmadı, yere ufak komodinin dibine bırakmıştı. Eğilip çantayı yerden aldı. Usulca fermuarını açtı ve içinden portföyünü çıkardı.</p>

  <p>Bulduğu nakit miktarından memnun olmamış gibi yüzü asılmıştı, yine de el çabukluğuyla çekip çıkardığı paraları pantolonunun cebine aktardı, sonra umursamaz bir eda ile boş portföyü halının üstüne fırladı. Kısık sesle homurdandı.</p>

  <p>"Ulan orospu, bu para bana yeter mi? Seni dibine kadar doyuruyorum. Bana çok daha fazlası gerekir. Mesaimin karşılığına ödemeye hazırlan şıllık!"</p>

  <p>Yataktaki kadına bir daha baktı. Homurdanmasını duymadığından emindi ama şimdilik duymaması evlaydı, nasıl olsa ilerdeki günlerde onu inlete inlete soyacaktı. Aslında bu son işinden şikâyetçi de olmamalıydı, Nazan'dan bayağı zevk alıyordu. Yorganın örtemediği çıplak vücudunu inceledi. Omuzları, göğüsleri şahaneydi, tam istediği kıvam ve olgunlukta. Ayrıca her geçen gün kadın kendisine daha da çok bağlanıyordu. Sadece biraz daha zamana ihtiyacı vardı şıllığın, ondan sonra tam anlamıyla kulu kölesi olacaktı...</p>

  <p>Hüseyin bir an kararsız kaldı. Bakışları bu defa tuvalet masasının üzerindeki mücevher kutusuna doğru kaydı. İçinde işine yaracak epey ziynet olduğunu biliyordu, ama bu karıyı sonuna kadar sömüreceksem şimdi onlara el atmam doğru değil, diye mırıldandı içinden. Acelesi yoktu, gerçi şu sıralar paraya çok ihtiyacı vardı ama temkinli davranmalı, adımlarını birer birer, aceleye getirmeden, planına uygun atmalıydı. Bu karı onun için altın yumurtlayan bir tavuktu. Yeniden Nazan'a bir göz attı.</p>

  <p>"Sıkı karı valla!" diye mırıldandı içinden. Onu düzmekten hoşlanıyordu. Böylesine rastlamak her zaman mümkün olmazdı, kendisine isabet eden bir düşeşti. Turnayı gözünden vurmuş sayılırdı. Her istediğine evet diyor, bedeni üzerinde dilediği tasarrufta bulunuyordu. Çok da istekliydi, bu kadarını hiç tahmin etmemişti. Aslında her şey umduğundan da hızlı seyrediyordu. Pişmiş aşa su katmanın hiç gereği yoktu. Yatağa biraz daha yaklaşıp onu seyretti.</p>

  <p>Saat kaça kadar seviştiklerini hatırlamıyordu ama hayretle şunu fark etti; tüm yorgunluğuna rağmen zamanı olsa bıraktığı yerden sevişmeye devam edebilirdi. Kadınlara karşı her zaman aşırı düşkünlüğü olmuştu ama bu şıllık gerçekten farklıydı, böylesine hiç rastlamamıştı. Yatağın kenarına ilişti. Yorganın altına elini sokup Nazan'ın mahrem yerlerini okşamaya başladı. Yorgunluktan gözlerini açamıyordu kadın ama refleks olarak kıpırdanmaya ve kasıkları arasındaki elini sıkıştırmaya çalışıyordu.</p>

  <p>Hüseyin biraz daha devam ederse fikrinden cayacağını, yeniden soyunup yatağa gireceğini hissetti. Kadına duyduğu arzu fırtınası benliğini kaplamaya başlamıştı bile. Son anda kendini toparladı. Elini ağır ağır çekti çıkardı. Gitmeliydi artık. Ama yarın gece tekrar gelmeye karar verdi. Tatlı meyvesi her ziyaretinden sonra biraz daha olgunlaşıyordu...</p>

  <h2 class="h21"><a id="ncx1215"></a>2</h2>

  <p>"Bu o, değil mi?" diye fısıldadı Belgin.</p>

  <p>Ayşe gözlerini kırpıştırarak apartman kapısında beliren gölgeye baktı. Yanılmalarına imkân yoktu, iri yarı bedeni ve uzun boyuyla adamı hemen tanımışlardı.</p>

  <p>"O," diye mırıldandı Ayşe.</p>

  <p>Uykusuzluktan ikisinin de gözleri kan çanağına dönmüştü. Bütün bir gece uyanık kalmışlar, saat dörde kadar meçhul ziyaretçinin çıkışını beklemişlerdi. Ama artık şüpheleri kalmamıştı. İzledikleri, bulmayı ümit ettikleri adam bu olmalıydı, rüzgâr gibi eve gelmiş, şimdi de sabahın ağarmasına az kala, hırsız gibi kimseye görünmeden evden ayrılıyordu. Tam bir gece kuşuydu. Adi bir zampara...</p>

  <p>Ayşe'nin tepesi atmıştı. Korku, çekinme filan hissetmiyordu; elinde olsa arabadan fırlar, herifi çevirir, yakasına yapışırdı. Ama bunun henüz çok anlamsız olduğunu biliyordu, güçlükle içindeki hırsı frenlemeye çalıştı. Meraklı gözlerle sokakta ilerlemeye başlayan adamı arkasından incelemeye başlamıştı. Her taraf kapkaranlıktı, görüşü ancak sokak lambalarının elverdiği ölçüdeydi.</p>

  <p>İkisinin de heyecanları arabanın içinde doruğa çıkmıştı. Hatta Belgin hafif hafif titremeye başlamıştı. Ayşe'nin elini kontak anahtarına attığını görünce kısık sesle bağırdı.</p>

  <p>"Acele etme," dedi. "Herif bu sessizlikte çalışan motorun sesini duyar huylanır, kendisini izlediğimizi anlar. Bırak uzaklaşsın biraz. Nasıl olsa yayan gidiyor, fazla ileri gitmeden ona yetişiriz. Caddeye kadar daha mesafe var. Hem caddeye çıksa bile hemen bir vasıta bulamaz. Uyandırmayalım adamı... "</p>

  <p>Belgin'e hak verdi Ayşe. Adamın iri cüssesiyle karanlıkta biraz daha uzaklaşmasını beklediler. Hüseyin sokağın başına vardığında, Nazan'da kontağı çeviriyordu. Adamın tipi Nazan'ı da ürkütmüştü gerçekten; bir defa çok iri fizikli biriydi ama asıl tuhafına giden adamın yürüyüşündeki külhanbeyi havaydı, sanki tam bir sokak serserisi, eskilerin yakıştırmasıyla tulumbacı görünümündeydi. Kollarını iki yana açarak ve yengeç gibi yan yan ilerliyordu. Dikkatini çeken bir şey de bu soğuk kış sabahında paltosuz oluşuydu.</p>

  <p>Hiç kuşkusu kalmamıştı artık, Nazan'ın sevgilisi bu tipsiz herifti. Hiç şaşmamak gerek diye düşündü içinden; olmayacak tiplere âşık olmakta ablasının eline kimse su dökemezdi.</p>

  <p>Park yerinden çıktı ve arabaya gaz verdi.</p>

  <p>Sokağın başına geldiğinde uzun boylu adamın hızla geçen bir taksiye el salladığını gördüler. Adamın peşine takılmakta biraz daha geç kalsalar belki de uzaklaşmasını göremeyeceklerdi. Ayşe de taksinin peşine takılmıştı.</p>

  <p>Taksim'e gelen taksi Gümüşsuyu'ndan aşağıya kıvrıldı. Yollar oldukça tenha olduğundan öndeki taksiyi izlemek çok kolay oluyordu. Ayşe yine tedbirli davranmış araya belirli bir mesafe koymayı yeğlemişti.</p>

  <p>Dolmabahçe'ye gelince taksi sağa kıvrılıp Salıpazarı'na doğru ilerlemeye başlamıştı.</p>

  <p>Belgin, "Nereye gidiyor bu herif acaba?" diye sordu.</p>

  <p>"Henüz hiçbir fikrim yok," dedi Ayşe.</p>

  <p>Taksi Karaköy'e varmış köprüyü geçiyordu.</p>

  <p>Belgin dayanamayıp homurdandı yine.</p>

  <p>"Her halde evine gidiyordur, insan sabahın köründe başka nereye döner."</p>

  <p>Köprüyü geçince taksi önce Sirkeci istikametine, oradan da sahil yoluna saptı. Ayşe de söylenmeye başlamıştı.</p>

  <p>"Ulan bu hergele nerede oturuyor yahu? Yoksa gecenin bu saatinde Bakırköy'e kadar uzanacak mıyız?"</p>

  <p>Fakat az sonra taksinin sağ sinyali sapacağını gösteren ışığını yakıp söndürmeye başlamıştı. İkisi birden irkildiler. Şehri daha az tanıyan Belgin sordu.</p>

  <p>"Neresi burası kuzum, biliyor musun?"</p>

  <p>"Cankurtaran," dedi Ayşe.</p>

  <p>Sahil yolundan içerilere girmişlerdi. Aslında iki arkadaş da yöreyi yeterince tanımıyorlardı. Tan yeri hâlâ ağarmadığından gecenin karanlığı devam ediyordu. Ana caddelerde yol alırken takip ettiklerinin pek farkına varılmazdı ama nispeten yoksul ve sosyal seviyesi daha düşük olan bu semtte sokaklar bomboştu. Ayşe öndeki taksiye daha fazla yaklaşmamak için ayağını gaz pedalından hafifçe çekti.</p>

  <p>İki sokak sonra önlerindeki taksi durmuştu. Ayşe de frene bastı. Henüz takip edildiğinden haberi olmayan Hüseyin taksiden inmişti ama şoförle hafif bir ağız dalaşına girdiği bağırmasından el kol hareketlerinden belli oluyordu. Taksi adamı indirdikten sonra hızla uzaklaşırken iri yarı müşteri, hiddetini yenememiş arabanın kaportasına güm diye bir yumruk indirmişti. İleri geri, küfürlü konuşmaları gecenin sessizliğinde yankılanıyordu. Anlaşılan şoför en iyi çarenin uzaklaşmak olduğunu sezinlemiş, hemen gaza basmıştı. İki arkadaş orada daha fazla duramazlardı.</p>

  <p>Ayşe de yeniden arabaya gaz verip Hüseyin'in yanından geçti. Kısa bir an Hüseyin birden arkasında peydah olan arabaya kuşkulu bir bakış atmıştı, sanki sabaha karşı bu araba da nereden çıktı, dercesine.</p>

  <p>Bir an iki arkadaşın da yüreği ağzına gelmişti. Görülmek istemiyorlardı. Ayşe'nin arabası hızlanmıştı ama yine de çok kısa bir an dahi olsa adam arabanın içindeki kızlarla göz göze gelmişti.</p>

  <p>Ayşe'nin arabası uzaklaştı.</p>

  <p>Belgin nefes nefese sordu. "Ne dersin, gördü mü bizi?"</p>

  <p>"Gördü tabii... "</p>

  <p>"Ama tanımamıştır, değil mi?"</p>

  <p>"Seni tanımamıştır."</p>

  <p>Belgin biraz yadırgayarak arkadaşını süzdü. "Öyleyse seni de tanımamıştır."</p>

  <p>"Bundan emin değilim."</p>

  <p>"Neden?"</p>

  <p>Ayşe önündeki yan sokağa hızla saparken arkadaşına cevap verdi.</p>

  <p>"Kafanı çalıştırsana biraz. Nazan'ın evine gizlice girecek kadar onu tanıyor, belli ki ablamın hayatını iyice incelemiş, muhtemelen benim varlığımdan da haberi olmuştur. Beni daha önce bir yerde görüp görmediğini bilmiyorum ama görmüş olması mümkündür."</p>

  <p>"Haklısın be!" diye isteksizce söylendi Belgin. "Ne yapacağız?</p>

  <p>"Hiç... Artık ok yaydan çıktı. Tanıdıysa tanısın hergele, umurumda değil."</p>

  <p>Yan sokağa sapınca Ayşe arabayı durdurmuştu. Karşılıklı bakıştılar yine.</p>

  <p>"Eee, şimdi ne yapacağız?" diye mırıldandı Belgin. "Adamın evini gördün mü?"</p>

  <p>"Kaçar mı benden? Gördüm tabii. Sen dikkat etmedin mi?"</p>

  <p>Genç kız biraz çekinerek karşılık verdi.</p>

  <p>"Vallahi ne yalan söyleyeyim, bahçe içinde ufak, gecekondu gibi bir yerin önünde indiğini gördüm ama korkudan fazla dikkat edemedim. Herif azgın birine benziyordu, baksana taksi şoförüyle nasıl tartışıyordu, izbandut gibi de biriydi, herife bakmaktan evi fazla seçemedim."</p>

  <p>"Amma ödleksin be Belgin!"</p>

  <p>"Ne yapayım ayol? Herif bizi gördü. Arabayla yanından geçerken nasıl bize kötü kötü baktığını görmedin mi? Belki de bizi tanıdı. Madem sen evini tespit ettin, hadi gidelim buradan artık huylanıyorum."</p>

  <p>Ayşe sakin bir şekilde söylendi.</p>

  <p>"Acele etme."</p>

  <p>"Acele etmeyeyim mi? Daha ne bekleyeceğiz yahu? Adamı gördük, evini de tespit ettik, daha ne yapacağız ki?"</p>

  <p>Ayşe arabanın içinden çıkmaya hazırlandı. Belgin dehşete kapılmış gibi homurdandı.</p>

  <p>"Nereye gidiyorsun?"</p>

  <p>"Evi ve sokağı yakından incelemeye."</p>

  <p>"Çıldırmışsın sen. Bu saatte mi? Saat sabahın beşi. Her taraf zifiri karanlık yahu, neyi inceleyeceksin? Hem ben korkuyorum."</p>

  <p>"Sen arabanın içinde otur. Kapıları da kilitle. Merak etme hiçbir şey olmaz. Birazdan dönerim."</p>

  <p>Ayşe arkadaşının itirazlarına aldırmadan arabasından indi. Belgin içerde hâlâ söylenip duruyordu. Arabayı bıraktığı yan sokak dar ve kısaydı. Hemen ilerde kepenkleri kapalı bir bakkal dükkânıyla, yanında da önüne bırakılmış irili ufaklı boş hasır sepetlerden manav olduğunu tahmin ettiği bir semt dükkânı daha mevcuttu. Müsait bir saatte buraya uğrarsa bilgi toplayabileceğine aklı kesti.</p>

  <p>Dışarısı buz gibi soğuktu. Yağış şu an yoktu ama denizden esen sert rüzgâr iliklerine kadar işliyordu genç kızın. Hızlı adımlarla o sokaktan çıkıp ablasının sevgilisi olduğuna artık inandığı o adamın taksiden indiği sokağa saptı. Burası da hafif meyilli, zamanın değişikliğine fazla uğramamış, tipik eski bir İstanbul sokağıydı. Adamın girdiği bahçe içindeki eve baktı. Tek katlı, çiğ mavi bir renkle badana edilmiş, gecekondumsu ufak bir yapıydı. Gecekondu, sokağın garip mimari yapısı içinde sırıtıyordu. Bir yanda zevksiz, yap-satçıların inşa ettikleri yeni apartmanlar, diğer yanda her nasılsa hâlâ yaşamını sürdüren, eski ve harabeye dönmüş ahşap evler mevcuttu.</p>

  <p>Ayşe durdu ve kaldırımın üzerinden gecekonduya baktı. Odalarından birinde hâlâ ışık yandığına göre ablasının sevgilisi henüz uykuya dalmamıştı. Tam bunu düşünürken ışık söndü. Sanki sokak biraz daha kararmış gibi geldi genç kıza, içini bir üşüme sardı. Esen rüzgârın soğukluğunu daha iyi hisseder oldu. Ama onu asıl titreten şey, yüz yüze geldiği acı gerçekti. Nazan'ın bu sosyal vasatın bir insanı ile nasıl olup da ilişki kurduğuna bir türlü cevap bulamıyordu. Yoksa yanlış bir adamın peşinden mi gitmişlerdi? Bu adamın Nazan'ın sevgilisi olduğuna inanması çok zordu. Nazan onda ne bulmuştu acaba? Mantığı bu gerçeği kavrayamıyordu. Gördüğü kadarıyla bu herif pespaye, serserinin tekiydi. Meteliksiz bir ırz düşmanı...</p>

  <p>Gecenin ayazı içine işledi. Burada daha fazla kalmasının anlamı yoktu artık. Gün ağarınca yeniden dönüp araştırmasını derinleştirecekti. Gördüğü her yeri hafızasına kaydetmişti, artık burayı bulması çocuk oyuncağıydı. Hızla arabasına döndü, Belgin'i daha fazla yalnız bırakmak istemedi. Arabaya atladığında Belgin hâlâ homurdanıyordu.</p>

  <p>"Bir karış büyüdün mü?" diye sordu. "Sabahın köründe başka ne gördün sanki?"</p>

  <p>Ruhu zedelenmişti Ayşe'nin. Tam bir hayal kırıklığı yaşıyordu. Ablasının çoğu zaman kendine denk olmayan insanlarla ilişki kurduğu bir gerçekti, ama bu kez kötünün de kötüsünü seçmişti. Cankurtaranlı, gecekonduda yaşayan bir sokak serserisi. Ne bulmuş olabilirdi onda?</p>

  <p>İçinden, "Pes vallahi," diye geçirdi ve Belgin'e karşılık vermeden arabayı hareket ettirdi.</p>

  <p>&nbsp;</p>

  <p>Nazan için çok farklı bir sabahtı. Gözkapaklarını araladığında bedeninin tüm yorgunluğuna rağmen ruhu dipdiri ve alabildiğine coşkuluydu. Uyandığında sevgili erkeğini yanında bulamayacağını biliyordu, bundan önce birlikte geçirdikleri her gecenin sabahında olduğu gibi. Ama hiç hayıflanmadı, vücudunun her zerresine kadar doyum içindeydi.</p>

  <p>Hatta öyle ki, bedeni henüz atamadığı yorgunluğun ve uykusuzluğun tüm isyanlarını taşırken, o yatağın içinde mutlulukla gerinmeye başladı, içindeki huzur ve saadeti yaşamak, uyanık olmak, hayatı dün gecenin keyfiyle sürdürmek istiyordu. Yine de bir süre yataktan kalkmadı, uzun uzun esneyip gerinmeye devam etti. Hiçbir şey umurunda değildi; ne Ayşe'nin tavır koymaya kalkışması ne de patronuyla tartışmaları. İnsan bu huzur ve mutluluğu içinde hissettiği sürece her şeyle baş edebilirdi. Artık yaşamının baş mimarı, tek yönlendiricisi Hüseyin'di. Buna kendi de şaşıyordu ama tek gerçek buydu.</p>

  <p>Yorgunluğunu üstünden yorganı atıp ayağa kalktığı anda hissetti. Pestilini çıkarmıştı yine hoyrat erkeği. Çırılçıplak vücudunun aksini tuvaletinin aynasında görünce bir an şaşırdı da. Sanki onun eli vücuduna değdiğinden bu yana daha da mükemmelleşiyor, kusursuz bir beden güzelliğine kavuşuyordu. Hayretle bedenini inceledi. Karnında en ufak bir yağ yoktu, gergin ve pürüzsüzdü. Memeleri her erkeği çileden çıkaracak kadar olgun ve kıvamındaydı. Bacakları ise kadınları kıskandıracak kadar uzun ve düzgün. Aynanın karşısından ayrılamadı bir süre.</p>

  <p>Bir kadının kendini bu kadar mükemmel hissetmesi ne kadar şahane bir duyguydu. Bunu ilk defa yaşadığı söylenebilirdi. Banyoya geçip sıcak bir duş almaya karar verdi. Ama o an bütün dünyasının birden kararacağını hiç tahmin edememişti...</p>

  <p>Çıplak ayak halının üzerinde yürürken ayağı birden yerde bir şeye çarptı. Merak ederek yere baktığında halının üzerindeki portföyünü gördü. İrkildi birden.</p>

  <p>Portföyünün yerde ne işi olabilirdi ki? Genellikle onu çantasından çıkarmazdı. Meraklanarak yerden alıp içine baktı. Portföyün içi boştu, bütün paralarının yerinde yeller esiyordu. Önce olaya bir anlam veremedi, fakat daha sonra meseleyi kavrar gibi oldu.</p>

  <p>Paralarını ancak Hüseyin almış olabilirdi... Ama neden?</p>

  <p>Erkeği daha önce de bu eve gelip gitmişti ama hiç böyle bir şeye kalkışmamıştı.</p>

  <p>Aklı karışır gibi oldu bir an. Gerçi cüzdanında dört yüz beş yüz milyon kadar bir para vardı ve meblağ hiç önemli değildi ama onu düşündüren şey Hüseyin'in neden böyle davrandığıydı... Yoksa paraya mı ihtiyacı vardı?</p>

  <p>Oysa söylese seve seve ona maddi yardımda bulunabilirdi. Kendine hiç haber vermeden parayı neden almıştı? Bu düpedüz hırsızlıktı...</p>

  <p>Sonra biraz katı davrandığını, erkeğini haksız suçladığını düşündü. Belki Hüseyin giderken ona haber vermeyi düşünmüş, ama kıyamamış, derin uykusundan uyandırmak istememiş olabilirdi. Hem o kadarcık paranın ne önemi vardı, bunu hırsızlık diye yorumlamaya kalkışmak çok abesti. Ayrıca tuvalet masasının üzerindeki mücevher kutusunda bir yığın kıymetli takıları vardı, niyeti kötü olsa portföyündeki parayı değil, onları çalardı. Yine de içini korku kapladı.</p>

  <p>Acaba mücevherleri yerinde duruyor muydu? Telaşla dönüp tuvalet masasının önüne koştu. Kutuyu açıp içine baktı. Mücevherler yerli yerindeydi. Derin bir oh çekti, hatta emin olmak için kutunun içindekileri yatağın üstüne boşaltıp birer birer inceledi. Hatırladığı kadarıyla hiç eksik yoktu.</p>

  <p>İçi biraz ferahlamıştı. Hırsızlık amacında olsa özellikle bunları çalardı, hepsinin değeri portföyündeki nakit para ile ölçülemeyecek kadar fazlaydı. Bu kesinlikle bir hırsızlık olayı değildi. Kim bilir, diye söylendi, belki de asıl cüzdanını kaybeden sevgilisiydi. Durumu sabaha karşı giyinirken fark etmiş ve parayı kendisinden almış olabilirdi.</p>

  <p>Hadisenin üzerinde fazla durmadı. Bir daha gelişinde konuyu ona açardı, daha doğrusu her halde Hüseyin bir açıklama yapardı. Banyoya girdi, sıcak duşunu alırken yine de içinde garip bir eziklik hissetti.</p>

  <p>Sevgilisi kimdi, neyin nesiydi? Onun hakkında isminden başka ne biliyordu ki? Sanki durumun garabetini yeni hisseder gibi tedirgin olmuştu. Geçirdikleri bunca ateşli gecelere rağmen Hüseyin hakkında hiçbir şey bilmediği alelade bir insandı. Her gün sokakta kimliklerini bilmeden gördüğü binlerce erkekten biri.</p>

  <p>Belki gerçek adı bile Hüseyin değildi.</p>

  <p>Yalan söylemiş olamaz mıydı?</p>

  <p>Mutluluk içinde başlayan bir günün sabahı birden kararır gibi gelmişti Nazan'a...</p>

  <p>İşine gittiğinde içindeki karamsar duygulardan kurtulamamıştı Nazan. Önce bankasına uğramış bir miktar para çekmişti. Bu sabah yaşadığı olay belki çok basitti, nitekim üzerinde de fazla durmamıştı ama onu yavaş yavaş düşündürmeye başlayan husus Hüseyin'in kimliğiydi artık. Neden kendinden hiç bahsetmiyor, neden hiçbir açıklama yapmıyordu. Yüz yüze geldikleri anda her şey birden cinselliğe dönüşüyor, her türlü insani yaklaşımdan uzak vahşi hayvanlar gibi çiftleşmeye başlıyorlardı. Gerçi Nazan da bu güne kadar fazlasını beklememiş, onu sadece bedeninin ihtiyacını en mükemmel şekilde karşılayan bir araç gibi düşünmüştü ama şimdi daha fazlasını bilmek istiyordu. Onu bir eşya gibi görse bile, insan elindeki eşyanın vasıflarını bilmek isterdi.</p>

  <p>On bire kadar karışık duygular içinde işi ile meşgul oldu. O saatte tesadüfen reklamcı Hakan Sözer'le olan randevusunu hatırladı birden. Yüzü asıldı, suratını buruşturdu.</p>

  <p>Nereden çıktı şimdi bu adam, diye söylendi içinden. Aslında bu yemeğe gitmeyi hiç istemiyordu. Zaten sırf Ayşe'nin takındığı tavırlar, şüpheleri ve muhtemelen kendisini denemek için giriştiği teşebbüs yüzünden peki demişti.</p>

  <p>Neyse ki son anda hatırladım, diye düşündü. Yoksa randevu tamamıyla aklından çıkıp gitmişti. Hatta bir an adamı arayıp bir bahane yaratarak atlatmayı dahi düşündü ama sonra ayıp olur, diye vazgeçti. Çaresiz katlanacaktı...</p>

  <p>&nbsp;</p>

  <p>Sırtında beyaz balıkçı yaka bir kazak, siyah pantolon ve ceket vardı Nazan'ın. Saat on ikiyi on geçe otelin lobiye çıkan merdivenlerini tırmanıyordu aceleyle. Genellikle randevularına tam zamanında gitme gibi bir titizliği vardı Nazan'ın ama tam işyerinden çıkacağı sırada patronu biraz oyalamıştı genç kadını. Lobiye çıkar çıkmaz kendisini bekleyen Hakan Sözer'i gördü. Merdivenlere yakın bir yerde oturuyordu sarışın adam ve Nazan'ın gelişini fark eder etmez koltuğundan ayağa fırlamıştı. Genç kadın geciktiği için biraz mahcup bir edayla yaklaşırken, "Ah çok üzgünüm sizi biraz beklettim," diye mırıldandı.</p>

  <p>"Hiç önemli değil efendim," diye karşılık verdi Hakan. "Saat daha on iki sayılır." El sıkıştılar.</p>

  <p>Nazan ilk defa ajans sahibini alıcı gözüyle inceledi. Hayrettir fakat simasını hatırlamakta bile güçlük çekmişti, oysa hafızasına her zaman güvenirdi. Şayet Hakan onu görür görmez gülümseyerek ayağa kalkmasa belki tanımakta bile zorlanacaktı.</p>

  <p>Önce ayaküstü hal hatır sorarak, birkaç nezaket cümlesi kurduktan sonra yemek salonuna geçelim mi, diye sordu Hakan. Tabii, diyen Nazlı lobinin sol tarafında yer alan restorana doğru yöneldi. Genç reklamcı tam bir centilmen gibi hafifçe dirseğinden tutmuştu Nazan'ı. Genç kadın birden vücudunun elektriklendiğini hisseder gibi oldu. Bu temas tamamen görgü kuralları içinde yapılmış ufak bir dokunuştu ve az sonra da elini çekmişti Hakan.</p>

  <p>Pencere önünde bir masayı tercih ettiler. Burada yemek açık büfe olarak sunuluyordu, yanlarına yaklaşan garson herhangi bir içki alıp almayacaklarını sordu. Nazan çalışacağını bahane ederek gözlerinin içine bakan Hakan'ın sessiz sorusunu hayır, diye cevaplandırmıştı. Genç adam da içki içmeyeceklerini söyledi garsona. Hemen açık büfeye gitmediler. Bu arada Nazan, Hakan'ı yeniden inceleme fırsatı bulmuştu. Doğrusu, eni konu yakışıklı bir adam, diye düşündü. Uzun boylu, zayıf ve havalıydı. Tahmininden de şık giyinmişti; sırtında koyu füme takım elbise, beyaz gömlek, uygun desenli ipek kravat takmıştı. İç bayıltmayan hafif bir parfüm kokusu yayılıyordu çevresine. Ayrıca kibar ve görgülüydü de, kısacası bekâr kızların yüreğini hoplatacak bir koca adayı olabilirdi.</p>

  <p>Tabaklarına yemek seçip yeniden masalarında döndüklerinde genç adamın gerek konuşma tarzındaki inceliğini, ölçülülüğünü ve seçtiği konulardaki bilgisini, gerekse de hitabeti konusundaki akıcılığını takdirle karşılamıştı. Belki bir başka zaman karşısına çıksa onunla rahatlıkla ilgilenebilirdi. Karşılıklı epey sohbet etmelerine rağmen Nazan'ın asıl fark ettiği şey ruhundaki eksiklik, dolmayan boşluk olmuştu. Belki bu Hakan Sözer'den değil kendinden kaynaklanıyordu...</p>

  <h2 class="h21"><a id="ncx1307"></a>3</h2>

  <p>Ayşe yatağa girdiğinde saat sabahın altı buçuğuydu, toparlanması ve sağlıklı düşünüp ne yapacağı hususunda bir karar vermesi için önce biraz uyuması gerekiyordu. O gün işe bir bahane uydurup gitmemeye karar vermişti. Hemen pijamalarını giyip yattı; bütün gece gergin bir şekilde gözünü kırpmadığı için başını yastığa koyar koymaz uyuyacağını sanmıştı ama uykuya dalamadı bir türlü. Yatağın içinde dönüp durdu. Uykusuzluktan gözleri kan çanağına dönmüştü ve sıcacık evinde yorganına sarılmasına rağmen üşüyordu. Uzun süre dalmaya, en azından iki üç saat uyumaya çalıştı ama uyuyamayacağına aklı kesince yatağından çıktı.</p>

  <p>Mutfağa gidip kendine bir çay yaptı. Zihni hep dün gece yaşadıklarıyla meşguldü. Sıcak çay fincanını eline alıp yeniden ufak salonuna döndü. Perdeleri açıp bir süre dalgın gözlerle sokağa baktı. Saat sekiz buçuk olmuştu. Dışarıda yağışsız fakat kapalı bir gün başlamıştı. Gök koyu gri bulutlarla kaplıydı.</p>

  <p>Cama başını dayayıp çayını yudumlarken zihni hâlâ aynı konuyla meşguldü; bu işte bir tutarsızlık, ters bir yan vardı. Ablasının böyle biri ile ilişki kurmasını kabullenemiyor, mantıklı bir açıklama getiremiyordu. Nazan üniversite mezunu, aydın, belirli sosyal seviyeye erişmiş, maddi durumu oldukça sorunsuz, büyük bir şirketin muhasebe müdürüydü. Kendinden çok daha aşağı seviyede hayat sürdüren, gecekonduda yaşayan, kaba saba bir serseri ile nasıl bir gönül macerası yaşayabilirdi? Ne buluyordu onda? Bu asla sonu olmayacak bir ilişkiydi. Aralarında böylesine sosyal seviye farkı olan iki insan arasında ne fikren ne de ruhen bir anlaşma olabilirdi. Geriye tek bir sebep kalıyordu, seks...</p>

  <p>Ayşe bunu da kabullenmekte zorlanıyordu. Zira ablası sekse düşkün bir kadın değildi, ne de olsa kardeştiler ve onu yeterince tanırdı. Böyle bir düşkünlüğü olsa boşandıktan sonra da hayatına başka erkeklerin girmesine izin verirdi. Ama boşandığı kocası Salih'ten bu yana birlikte olduğu kimse yoktu. Bir an tereddüde düştü ve kuşkulandı. Acaba vardı da Nazan saklamayı mı başarmıştı? Ama olumsuzca başını salladı Ayşe; olduğunu hiç sanmıyordu. Onun mizacını iyi bilirdi, kardeşinden hiç sır saklamazdı Nazan, olsa mutlaka kendisine açılır, bir şeyler çıtlatırdı. Daha da önemlisi, ablası erkeklerden soğumuş, geçirdiği talihsiz evlilikten sonra erkek milletinden nefret etmemekle beraber, onları bencil, menfaatçi ve cinselliği de sadece kendi arzularını tatmin için bir vasıta olarak kullanan canlılar olduğunu defaatle ifade etmişti. Hele cinsellikten soğumuş bir kadının kendisine hoyratça tecavüze kalkan bir serseri ile ilişki kurması inanılacak şey değildi.</p>

  <p>Vardığı bu sonuç Ayşe'de daha da düşünce kısırlığı yarattı. Aklına mâkul hiçbir sebep gelmiyordu. Fakat Nazan'ın tecavüze uğradığı o ilk sabahtan beri takındığı tavır çok düşündürücüydü. Neden polise müracaattan kaçınmıştı? Olayın skandal yaratacağı iddiasında ne denli samimiydi? Bütün bunlar olayın afişe olmasından ve hayatındaki gizin ortaya çıkmasından çekindiği için miydi?</p>

  <p>Bir sonuca varamıyordu Ayşe.</p>

  <p>Fakat düşündükçe bir yerde hata yaptığını, vardığı peşin hükümlerin birinde yanıldığını hissediyordu. O serseriyi Nazan'a cazip kılan, vazgeçemediği, hatta tutku derecesinde bağlandığı esaslı bir neden olmalıydı. Kim bilir, diye mırıldandı kendi kendine, belki de ablasının bunca yıldır bilmediği veya anlamadığı, ya da ona bile söylemekten kaçındığı tutkuları vardı. Zaten Nazan tuhaf bir kadındı; özellikle erkekler konusunda. Gerek evliliğinden önceki flörtleri ve gerekse evliliğinde hep hatalı kişileri seçmişti. Yine bir hata yaptığı düşünülemez miydi? Lakin bu seferki biraz ürkütücüydü.</p>

  <p>O adam tehlikeli biriydi. Tam bir sokak serserisi. Her türlü kötülüğün beklenebileceği, sadist ruhlu, kadına acı vermekten hoşlanan tam bir hasta. O ilk sabahı düşününce tüyleri diken diken oldu Ayşe'nin. Ablasının tecavüze uğramış bedeni gözlerinin önünde canlandı yeniden. Bir aşk gecesinin sınırlı fantezilere dayanan sonucu değildi o vücut. Dövülmüş, hırpalanmış, feci şekilde örselenmişti. Bunun izah edilir cinsel fantezilerle ilişkisi olamazdı.</p>

  <p>İçini hırs ve nefret kapladı Ayşe'nin.</p>

  <p>Belki de Nazan hayatından korkuyordu. Sessiz kalışının kökünde böyle bir tehdit de var olabilirdi...</p>

  <p>Çay fincanını sehpanın üzerine bıraktı ve giyinmek için yatak odasına yollandı. Şimdi kendini çok daha sorumlu hissediyordu. Zavallı Nazan'a birilerinin yardım etmesi gerekiyordu... Hem de acilen...</p>

  <p>İş yerine telefon etmiş ve bu gün gelemeyeceğini söylemişti. Ayrıca ikinci kere Cankurtaran'a gitmek hiç de sevimli değildi, ama başka çaresi olmadığının ve ablasına yardım edecek tek kişinin kendisi olduğunun bilincindeydi.</p>

  <p>Neyse ki gündüz vakti aynı yerlerde dolaşmak sabaha karşı karanlıkta ve bomboş sokaklarda gezinmek kadar tehlikeli ve ürkütücü değildi. Gün ışığı ve semtin kalabalığı, içine güven getirmişti. Önce sabaha karşı tespit ettikleri gecekondunun bulunduğu sokağa girince arabayı yavaşlattı ama durmadan önünden geçti. Geçerken de tek katlı, mavi badanalı gecekonduyu şöyle bir süzdü. Hiçbir hayat emaresi görünmüyordu, bütün perdeler kapalıydı.</p>

  <p>Ayşe arabayı yan sokağa sokup uygun bir yere park etti. Bir süre arabanın içinden çıkmadan sokağı inceledi. Serinkanlı olmaya gayret etse de yüreğinin derinliklerinde hafif bir çarpıntı başlamıştı. Ne de olsa bir sokak serserisini, pis ve iğrenç bir mütecavizi kendi semtinde araştırmaya gelmişti. Sabaha karşı görüp tespit ettiği yan yana olan o iki dükkân şimdi kepenklerini açmış müşteri bekliyorlardı. Ayşe hızlıca düşündü, normal olarak o dükkân sahipleri hemen yakınlarındaki komşularını tanırlardı, böyle ufak semtlerde bu çok doğaldı. Sorun sadece dikkatlerini çekmeden, ağızlarını aramak, bilgi sızdırmaktı. Şüphe uyandırmazsa adını, sanını, işini ve daha pek çok şeyi öğrenebilirdi. Önce manavı gözüne kestirdi. Arabadan inmeden bir süre tek başına tezgâhındaki meyveleri düzelten adamı inceledi. Babacan birine benziyordu. Kısa boylu, şişman, saçları ağarmış, elli yaşlarında, sıradan bir adam. Başındaki kasketi hafifçe yukarı itmiş, soğuktan korunmak için kat kat giyinmiş, önüne de ortası torbalı, para konacak bir peştamal bağlamıştı. Pazar yeri esnafı gibi arada sırada, sattığı meyvelere davet yaparcasına sokaktan gelip geçenleri bağırarak çağırıyordu. Önü kalabalık değildi. Sadece yaşlı bir kadın portakal alıyordu. Ayşe adamın yüz hatlarını dikkatle inceledi. Bazı esnaf, çatık kaşlı, asık yüzlü olurdu; ama manav hiç öyle birine benzemiyordu, yaşlı kadın müşterisiyle konuşurken de yüzü gülüyordu adamın.</p>

  <p>Bu iyi, diye düşündü Ayşe. Böyleleri genellikle konuşkan olurdu, manavda şüphe uyandırmazsa ağzından bilgi alabilirdi. Arabadan indi. Arada biraz mesafe olduğu için manav onun arabanın içinde oturup beklediğini görmemişti. Ağır ağır dükkânın önüne doğru ilerledi.</p>

  <p>"Günaydın," dedi adama.</p>

  <p>Manav hemen irkilerek siması yeni bir müşteri bulmanın sevinciyle konuştu.</p>

  <p>"Buyur bacım. Ne emretmiştin? Elma, portakal, armut? Muzlarım da enfes."</p>

  <p>Genellikle küçük semt esnafı müşterilerini tanırlardı hep ama manav bu genç kadını ilk defa görüyordu; tabii bazen tamamen gelip geçici alıcılara da rastlamak mümkündü; üstelik bu genç kadın giyim kuşamıyla bu sokakta yadırganacak biriydi, nispeten bu yoksul çevrenin insanı olmadığı hemen belli oluyordu.</p>

  <p>Ayşe yüzüne içten bir ifade vererek gülümsedi.</p>

  <p>"Ben bir şey alacak değilim, sadece bir sorum olacaktı."</p>

  <p>Manav keyfi kaçmış gibi mırıldandı.</p>

  <p>"Yaa... Sor bakalım bacım, ne öğrenmek istiyorsun? Tren istasyonuna giden yolu mu, sokağı karıştıranlar hep onu sorarlar da."</p>

  <p>"Hayır. Şu yan sokakta mavi boyalı gecekondunun kime ait olduğunu soracaktım."</p>

  <p>Adam kasketini biraz daha yukarı iterek dikkatle kıza baktı.</p>

  <p>"Neden? Ne yapacaksın ki?"</p>

  <p>Ayşe daha önceden böyle bir soruya hazırlıklıydı, arabadan inmeden evvel soru sorduğu insanların kuşkulanmamaları için kafasında bir plan tasarlamıştı.</p>

  <p>"Ben bir inşaat şirketinin temsilcisiyim. O arazide mal sahibiyle anlaşırsak inşaat yapmayı düşünüyorduk da."</p>

  <p>Manav başını iki yana salladı.</p>

  <p>"İşiniz zor demektir, küçük hanım."</p>

  <p>Ayşe ilgilenmiş gibi sordu hemen.</p>

  <p>"Neden?"</p>

  <p>"Eee öyle," diye mırıldandı yaşlı adam bilgiç bir edayla. "Burası madam Eleni'nin arsasıdır. Ben Cankurtaran'ın eskisiyim, herkesi tanırım burada. Toprağı bol olsun Eleni'nin kocası Yorgo balıkçıydı. Az ilerde dükkânı, bir de evleri vardı, iyi adamdı da."</p>

  <p>Sonra kısa bir duraklama geçirdi, sanki daha fazla açıklama yapmak istemezmiş gibi sustu. Ayşe hemen sordu.</p>

  <p>"Peki nerede bulabilirim bu madam Eleni'yi?"</p>

  <p>"Bulamazsın artık, gitti."</p>

  <p>"Yunanistan'a mı?"</p>

  <p>Onaylarcasına başını salladı manav.</p>

  <p>"Kocası ölünce bir süre daha burada yaşadı Eleni. Sonra balıkçı dükkânını ve evini satıp Atina'ya gittiğini işittim."</p>

  <p>Rum ailesinin geçmişi Ayşe'yi hiç ilgilendirmiyordu.</p>

  <p>"Ya şu bizim ilgilendiğimiz içinde gecekondu olan arsa ne oldu? Onu da sattı mı?"</p>

  <p>Adamcağız dudağını bükmüş, hafif alaycı bir ses tonuyla mırıldanmıştı.</p>

  <p>"Rivayete göre orayı satmamış, öyle diyorlar."</p>

  <p>"Ya ne yapmış?"</p>

  <p>Manav biraz sıkılarak homurdandı.</p>

  <p>"Vallahi küçük hanım, herkesin günahı kendi boynuna, ne bileyim... Yorgo'nun ölümünden sonra bir sürü dedikodu yayıldı etrafa."</p>

  <p>"Nasıl yani?"</p>

  <p>"Eleni güzelce bir kadındı, senin anlayacağın biraz hoppa. Yorgo'dan sonra anahtarcı Rıza ile yaşadığı, onun metresi olduğu rivayeti yayıldı ortalığa."</p>

  <p>Ayşe nefesini tuttu.</p>

  <p>Açıklamanın hangi mecraya kaydığını anlar gibi olmuştu. Tam manava sorunu yönelteceği sırada dükkânın önüne iki kadın gelmişti. Manav hemen konuşmayı keserek müşterilerine hizmete başladı, Ayşe'yi unutmuş gibiydi.</p>

  <p>Ayşe yerinden kımıldamadı. Bekledi öylece. Bu manavdan daha çok şey öğreneceğini aklı kesmişti. Müşteriler uzaklaşınca o da meyvelerle ilgilenerek daha içten bir ortam yaratmak istedi, sadece soruşturma yapan biri gibi görünmektense aynı zamanda müşteri kisvesine bürünmek psikolojik olarak daha etkileyiciydi.</p>

  <p>"Usta yahu," dedi. "Meyvelerin güzelmiş gerçekten. Bana da iki kilo muzla, üç kilo elma verir misin?"</p>

  <p>"Emrin olur, küçük hanım."</p>

  <p>Yanılmamıştı genç kız. Nitekim manav plastik poşete seçtiği elmaları doldururken, kendiliğinden yarım kalmış konuya döndü.</p>

  <p>"Ben gözümle görmedim, günahlarını almak istemem ama bütün çevre bu dedikodu ile çalkalandı. Bilirisin, bizim insanımız dedikoduya bayılır. Eh, Rıza da güçlü kuvvetli adamdır hani; doğrusu Eleni de dalyan gibi bir kadındı. Tövbe, tövbe günahları onların boynuna ama Eleni Yunanistan'a giderken Rıza'nın orada oturmasına ses çıkarmadı. Zaten daha Eleni burayı terk etmeden Rıza o gecekonduyu yapmaya başlamıştı bile."</p>

  <p>Durum açıktı.</p>

  <p>Ayşe meseleyi gayet iyi anlamıştı. Bu Rıza denen herif dul kadınların peşinde koşan ve onları sömüren biri olmalıydı. Şimdi de sınıf atlamak üzereydi. Önce Cankurtaranlı balıkçı Yorgo'nun karısı, şimdi de içtimai mevkii daha iyi olan muhasebe müdürü Nazan. Kim bilir, belki arada başka kurbanlar da vardı. Adam galiba geçimini böyle temin ediyordu, varlıklı kadınlara musallat olarak.</p>

  <p>Ama kısa bir an düşünmekten kendini alamadı. Bu adamın her kadını böylesine etkileyen nesi vardı? Salt yakışıklılığı ve çapkınlığı mı? Bu gece sabaha karşı çok kısa bir an için de olsa, adamın yüzünü görmüştü; hiç de öyle cazibesi yoktu doğrusu, iri yarı olduğu doğruydu ama yüz hatları kaba, hatta çirkin bile sayılabilirdi. Çehresini bir daha hayalinde canlandırmaya gayret etti. Esmer, sert ifadeli, keskin bakışlı biriydi. Madam Eleni için belki bir şey ifade edebilirdi ama Nazan ne bulmuştu bu adam da. Üstelik vahşice tecavüze uğradıktan sonra. Ayşe yeni bir soru sordu.</p>

  <p>"Arsanın mülkiyeti şimdi Rıza dediğin adamda mı?"</p>

  <p>"Artık o kadarını bilmem, küçük hanım. Beni ilgilendirmez."</p>

  <p>"Dün bir arkadaşımız gecekonduya uğramış ama bulamamış kimseyi."</p>

  <p>"Doğrudur, berduşun tekidir Rıza. Evde oturmaz."</p>

  <p>"Anahtarcı demiştin ama? Dükkânı nerededir?"</p>

  <p>Manav yeniden pişkince gülümsedi.</p>

  <p>"O madam Eleni'den önceydi. Çarşı içinde ufacık bir yeri vardı, sonra kapattı. Artık o işlere tenezzül etmiyor."</p>

  <p>"Neyle geçiniyor peki?"</p>

  <p>"Orasına rifailer karışır kızım, ne bileyim."</p>

  <p>Bu kez Ayşe de gülümsedi.</p>

  <p>"Anlıyorum, " diye fısıldadı. "Madam Eleni'nin bıraktıklarıyla belki de," dedi.</p>

  <p>Ayşe arabasının başına döndüğünde, bayağı keyifsizdi. Düşündükleri başına gelmişti. Otomobiline atlayıp Cankurtarandan ayrılırken bundan böyle nasıl bir yol çizeceğini düşünmekle meşguldü.</p>

  <p>Artık ablasını karşısına alıp nasıl bir tehlikeyle yüz yüze olduğunu onunla konuşmak zorundaydı...</p>

  <p>Aynı gün The Marmara Oteli'ndeki buluşmadan işine dönen Nazan garip bir ruh hali içindeydi. Hakan Sözer'in kendisine gösterdiği ilgiden memnun olması gerekirdi; pek çok kadının arkadaşlığı için can attığı, yakışıklı, kibar, ölçülü ve zengin bir adamdı. Nazan'a ilgi duyduğu da açıktı. Fakat nedense adama bir türlü ısınamamıştı Nazan. Oldu olası diğer kadınlar gibi değildi o, herhangi bir flörtü varken hayatına bir başkasının daha girmesini hoş karşılamazdı. Reklam ajansı sahibi ciddi birine benziyordu, hatta benziyor değil, öyleydi. Bu ilişkiye devam ederse, muhtemel bir evlilik teklifi alacağını da hissediyordu, ikinci veya üçüncü görüşmeden sonra Hakan'ın kendine açılacağına ve teklifte bulunacağına emindi.</p>

  <p>Huzursuzluk hissetti.</p>

  <p>Niye böyle olduğunu, duygularını kelimelere dökmekte neden zorlandığını bilemiyordu. Bunun tek nedeni Hüseyin miydi?</p>

  <p>Mantığı bu gerçeği kabullenmekte zorlanıyordu.</p>

  <p>Hüseyin iğrenç bir şekilde hayatına girmeseydi acaba yine aynı şeyleri mi hissedecekti Hakan'a. Bundan ciddi kuşkuları vardı. Gerçi bu güne kadar ikinci bir evliliği düşünmemişti, buna ihtiyaç da duymamıştı. Yaşamını erkeksiz de sürdürmeyi başarmıştı, hem de daha mutlu olarak. Evliliğin getirdiği sorumluluktan ürkmüş, hayatı bir erkekle paylaşmanın dışarıdan göründüğü kadar kolay olmadığını anlamıştı. Yine de Hakan, ilk kocası Salih'le mukayese edilmeyecek kadar farklı biriydi. Daha kültürlü, anlayışlı, yumuşak başlı ve kibar. Belki Hakan iyi bir hayat arkadaşı olabilirdi.</p>

  <p>Fakat aklını karıştıran çok daha farklı bir şeydi. Bunu kendine itiraftan bile utanıyordu.</p>

  <p>Hüseyin bambaşka biriydi. Ona çok farklı ufuklar açmış, kadın olmanın ve kadınlığını yaşamının gerçek zevkini tattırmıştı. Onun kollarının arasındayken nasıl bir huzura kavuştuğunu, bütün bedeninin ihtiras ve arzudan nasıl tir tir titrediğini duyumsuyordu. Galiba bu pek çok erkeğin kadınlara tattıramadıkları bir ayrıcalıktı.</p>

  <p>Hüseyin gerçek bir boğa idi.</p>

  <p>Seks için yaratılmıştı sanki. Bütün hüner ve marifeti, var oluş nedeni buydu. Sadece kadını fiziksel olarak mutlu kılmak. Nazan da başka ne isteyebilirdi ki?</p>

  <p>Hüseyin'den bir koca olmayacağını çok iyi biliyordu ama bu hiç de umurunda değildi; hayatı paylaşmak gereğini duyduğu bir eşe ihtiyacı yoktu, uzun kış geceleri televizyon karşısında yan yana oturup televizyon seyretmek, arada sırada birlikte seyahatlere çıkmak, sergiye, konsere, tiyatroya gitmek ve bazı ahlaki değerleri yaşamındaki erkekle paylaşmak gibi bir isteği yoktu. Evlat sahibi olmayı zaten istemiyordu. Şu halde kimseyle evlenmeyecekti. Onun tek isteği geç yaşında zevkine vardığı cinsel tatmindi ve Hüseyin bu isteğine mükemmel karşılık veriyordu. Geri kalan hiçbir şey umrunda değildi.</p>

  <p>Sadece Hüseyin'le sevişmek istiyordu, onun kolları arasında orgazma ulaşmak ve bunu sonsuza kadar sürdürmek...</p>

  <p>Nazan düşüncelerinden sıyrılıp kendini işine vermeye çalıştı. Yeniden önündeki dosya ve evraklarla boğuşmaya başladı. Bir ara aklına kardeşi Ayşe geldi. Ona telefon edip Hakan'la buluşmasının ayrıntılarını vermeyi düşündü, sonra son anda vazgeçti. Neden bir açıklama yapmak zorundaydı ki? Reklam ajansı sahibini başına o musallat etmişti; hiç de küçük kardeşine izahat verme zorunluluğu yoktu, çok merak ediyorsa o arardı. Zaten tutumu işgüzarlığa dönüşmekteydi. Bu benim özel hayatım, diye düşündü. Kardeşi bile olsa özel yaşamına kimse karışamazdı...</p>

  <p>&nbsp;</p>

  <p>Belgin sabaha karşı evine varmış, kısa süreli bir uykudan sonra işine gitmişti. Başı kazan gibiydi. İki üç saatlik uyku yetmediğinden sersem sepelek günü geçirmeye çalışıyordu.</p>

  <p>Bir yandan da aklı hep Ayşe'deydi. Arkadaşının yeniden Cankurtaran'a gideceğini ve gündüz gözüyle orada soruşturma yapacağını biliyordu. Sonuç olarak iç açıcı bilgiler almayacağı gün gibi ortadaydı. O adamı görmüştü. Gerçekten de kabadayı, serseri görünümlü biriydi. Adamdan korkmuştu bile. Ayşe'ye açıkça itiraf etmese de, Nazan ablanın nasıl olup da böyle bir insanla ilişkiye girdiğini aklı almıyordu bir türlü. Tanıdığı kadarıyla hoş, kibar, sevecen, cana yakın, kültürlü bir kadındı. O adamda ne bulmuş olabilirdi?</p>

  <p>Hele öyle berbat bir tecavüz olayı yaşadıktan sonra.</p>

  <p>Bir ara Ayşe'yi telefonla aramayı düşündü. Sonra kararsız kaldı, şu an neler yaptığını bilmiyordu, olmayacak bir anda kendisini rahatsız etmeyi istemedi. Zaten bir şeyler öğrenirse mutlaka kendisini o arardı. Sonucu merak ediyordu, ama biraz daha bekleyeyim, diye mırıldandı içinden.</p>

  <p>Saat öğleden sonra dörde geldiğinde dayanamadı. Ayşe'den hâlâ ses seda çıkmamıştı. Arkadaşını cebinden aradı. Biraz ürkek ve çekinerek sordu.</p>

  <p>"Neredesin Ayşe? İşte misin?"</p>

  <p>Ayşe soğuk ve hüzünlü bir şekilde karşılık vermişti.</p>

  <p>"Evdeyim."</p>

  <p>"Cankurtaran'a gitmedin mi?"</p>

  <p>"Gittim."</p>

  <p>"Eee? Sonuç? Meraktan çatlıyorum yahu! Ne öğrendin?"</p>

  <p>"Bir sürü boktan bilgi."</p>

  <p>"Nasıl yani?"</p>

  <p>"Tam düşündüğüm gibi. Nazan bir batağa saplanmış durumda."</p>

  <p>Belgin derin bir soluk aldı.</p>

  <p>"Anlatsana, yahu.</p>

  <p>"Herif eski bir anahtarcıymış."</p>

  <p>"Anahtarcı mı? Ne demek o?"</p>

  <p>"Senin anlayacağın boş gezenin boş kalfası. Paralı kadınların sırtından geçinen iğrenç bir herif. Bir tür jigolo. Hem de en pespayesinden."</p>

  <p>Belgin yine bir an duraladı.</p>

  <p>"Kimden öğrendin bunu?"</p>

  <p>"O sokaktaki bir manavdan. Anladığım kadarıyla semte cümle alem herifi bu yönüyle tanıyor. Oturduğu arsada Yunanistan'a göç eden eski bir Rum karısınınmış. Anla işte, Rum kadından da arsayı o şekilde elde etmiş."</p>

  <p>"Vay be! Ne olacak şimdi?"</p>

  <p>"Bilmiyorum. Beynim duracak gibi."</p>

  <p>"Öğrendiklerini Nazan ablaya anlatacak mısın?"</p>

  <p>"Başka çarem var mı?"</p>

  <p>"Ya sana karşı çıkar, hayatıma karışma derse?"</p>

  <p>"Ben de bundan korkuyorum."</p>

  <p>"Dur, bu konuyu telefonda konuşamayız. Acele etme ve hemen ablanla da konuşma. Ben işten çıkınca sana geleyim, birlikte meseleyi enine boyuna tartışırız."</p>

  <p>Aslında Ayşe'nin konuyu kimseyle tartışacak hâli yoktu, ama o da çaresiz ve kararsızdı, üstelik içi kan ağlıyordu. Ablasının büyük bir tehlike ile yüz yüze olduğunun farkındaydı. "Tamam, bekleyeceğim" diye mırıldandı Belgin'e...</p>

  <h2 class="h21"><a id="ncx1422"></a>4</h2>

  <p>Ayşe'nin Şişli'deki küçük dairesinin zevkle dekore edilmiş minicik salonunda, ayaklarını altlarına almış, tüner gibi yumuşacık koltuklara karşılıklı oturmuş, asık suratlarla birbirlerine bakıyorlardı.</p>

  <p>"Bence bu kararını bir kere daha düşünmende yarar var," dedi Belgin.</p>

  <p>Ayşe ise sinirli sinirli homurdandı.</p>

  <p>"Yahu daha düşünecek nesi kaldı meselenin? Her şey ayan beyan meydanda."</p>

  <p>"Olsun. Emin olmalısın."</p>

  <p>"Çıldırtma beni Belgin. Rıza denen o herifin niyeti belli. Hiç kuşkum yok ki, ablamı yeterince salak buldu ve onu soymaya kalkışıyor. Ben Nazan'ı bilmez miyim, bunca yıllık kardeşim ama bu konuda çok salaktır."</p>

  <p>"Konuşma öyle."</p>

  <p>"Yalan mı? Salih'le evlenmeden önce de çok uyarmıştım onu. Ne oldu, dinledi mi beni? Sonra başını taştan taşa vurdu ve boşandı. Boşanıncaya kadar da akla karayı seçti. Öyledir o, nerede işe yaramaz, boktan bir herif varsa, gider onu bulur. Nasıl becerir bu işi anlamam."</p>

  <p>"Yahu bu kadar peşin hükümlü olma, belki yanılıyorsundur. Bir hata yapmış olmayalım?"</p>

  <p>"Hatası filan kaldı mı artık? Herifin eve gelişini de, sabaha karşı çıkışını da gördük. Ne meret bir şey olduğunu da bu gün öğrendim. Ne yalan söyleyeyim, şaşırmadım da, bana hiç sürpriz olmadı."</p>

  <p>Belgin birkaç saniye sustu. Kara kara düşündü.</p>

  <p>"İyi de, Nazan abla bu adamda ne bulmuş olabilir?" Sonra kadınsı bir eda ile kıs kıs güldü. "Kız," dedi. "Yoksa herif çok sıkı biri mi? Anlarsın ya? Çünkü başka bir ihtimal ortada kalmıyor. Anlattığına göre sosyal seviyeleri denk değil, belli ki herif cahilin teki; o zaman geriye ne kalıyor."</p>

  <p>"Bırak Allahını seversen!" diye söylendi Ayşe. "Nazan azgın bir kadın da değildir; hani öyle olsa gam yemeyeceğim, gününü gün ediyor derim ama tanırım onu, boşandığından beri kimseyle yatmamıştır da."</p>

  <p>Belgin yine sırıttı.</p>

  <p>"O kadar emin olma kızım. Böyle şeyler gizli yürütülür. Belki de hayatına bir sürü insan girmiştir de senin ruhun duymamıştır."</p>

  <p>"Hadi oradan!... Nazan mı çevirecek bu dolapları? Erkeklerle düşüp kalkacak da bana söylemeyecek ha? imkânsız. Onun ağzında bakla ıslanmaz. Çok safderundur, öyle olsa hemen açıklardı."</p>

  <p>Belgin diretti.</p>

  <p>"Sen öyle san."</p>

  <p>"Ne demek istiyorsun?"</p>

  <p>"Şu tecavüz olayı gecesini düşün. Belki de çok eskiden beri süregelen bir ilişkileri vardı da sen bilmiyordun. O gece terazinin topu kaçınca sana yalan yanlış bir açıklama yapmak zorunda kalmış olamaz mı?"</p>

  <p>İçini çeken Ayşe kederli bir şekilde mırıldandı.</p>

  <p>"Mümkündür. Zaten olayların seyri de bunu gösteriyor. Dediğin gibi mutlaka ilişkilerinin bir evveliyatı vardı, o gece iş çığrından çıkınca Nazan bana tecavüze uğradım demek zorunda kaldı. Ama o düzenbaz, üç kağıtçı heriften vazgeçemeyeceğini anlayınca beni oyalamaya kalkıştı. Yok kimseye açıklayamam, polise şikâyet edemem, rezil olurum, sonra bana herkes ne gözle bakar, diye uyuttu. Gerçi ben de yemedim ya bu numarayı, ilk günden itibaren işin içinde bir bit yeniği olduğunu sezinlemiştim. Ama bu kadarını tahmin etmemiştim doğrusu."</p>

  <p>Belgin biraz daha cesaretlendi.</p>

  <p>"Şimdi olaya biraz da ablanın açısından bak" diye fısıldadı.</p>

  <p>"Nasıl yani?"</p>

  <p>"Görmüyor musun yahu? Kadıncağız hayatından memnun. Şimdi bana adlı adınca söyletme, sana bilmem ne yemek düşer."</p>

  <p>Ayşe aynı hiddetle arkadaşını süzdü.</p>

  <p>"Yaa, öyle mi?"</p>

  <p>"Sinirlenme hemen. Makul olmaya çalış. Zorla aralarına giremezsin ya. Ya Nazan abla, sen karışma benim hayatıma derse, ne yapacaksın? Ablanla her türlü ilişkini kesecek misin?"</p>

  <p>"Belgin, sen insanı çıldırtırsın yahu. Görmüyor musun, herifin niyeti belli. O it Nazan'ı yavaş yavaş soyacak. Rum kadına yaptığı gibi. Nasıl olsa yağlı bir kuyruk buldu. Evi, arabası, bankada parası, mücevherleri var. Onu kullanacak sonra da başından atacak. Benim aptal kardeşim bu gerçeği göremiyor."</p>

  <p>"Haklısın. Bunu anlıyorum. Ama diğer yandan da kardeşini kaybetmek tehlikesi var."</p>

  <p>"Eee, ne yapabilirim?"</p>

  <p>Belgin birkaç saniye arkadaşını süzdü.</p>

  <p>"Benim aklıma bir fikir geliyor ama bilmem onaylar mısın?"</p>

  <p>"Ne?" diye sordu Ayşe.</p>

  <p>"Şimdi beni dinle... "</p>

  <p>Belgin aklına gelen çözümü tane tane Ayşe'ye anlatmaya başladı...</p>

  <p>&nbsp;</p>

  <p>O akşam Nazan işinden biraz geç çıkmak zorunda kalmıştı. Yorgun sayılırdı, bir an önce eve dönüp birkaç lokma bir şeyler yedikten sonra sıcak yatağına girip uyumayı düşledi. Sanki dün gecenin yorgunluğunu hâlâ üzerinden atamamış gibiydi. Zaten Hüseyin'in ziyaret ettiği gecelerin ertesi günü hep bu bitkinliği hissediyordu. Neyse ki bu akşam gelmezdi artık.</p>

  <p>Arabasını sürerken aklı bu sabahki içi boşaltılmış cüzdanına takıldı. Olayı gözünde büyütmüyordu, sadece Hüseyin'in kendine haber vermeden böyle bir şeye kalkışmasına üzülmüştü. Para istese, vermeyecek miydi sanki? Mutluluğun da bir bedeli olmalıydı ve Nazan bunun karşılığını ödemeye çoktan razıydı.</p>

  <p>Hüseyin'in bu akşam gelmeyeceğinden emindi, hele cüzdanının boşaltılmasından sonra; mutlaka bir hafta on gün uğramaz, olayın biraz soğumasını, onu özlemesini, kızgınlığının geçmesini beklerdi.</p>

  <p>Gülümseyerek başını salladı genç kadın.</p>

  <p>Şu erkek milleti çok aptaldı; bazen en basit gerçekleri göremezdi.</p>

  <p>Üstelik kendilerini de her zaman kadınlardan daha akıllı sanırlardı. Bu gece keşke yine gelse, o erişilmez zevklerin doruğuna taşısaydı kendini. Değil cüzdanındaki parayı, bütün varlığını ona vermeye hazırdı. Arabayı park edip evinin merdivenlerini tırmanırken beyninde birtakım kararlar almaktan da geri kalmıyordu. Olayı fazla büyütmeyecekti tabii. Fakat genç kadını düşündüren husus hâlâ Hüseyin hakkında hiçbir şey bilmediği noktasıydı. Bu öyle garip bir ilişkiydi, her seferinde konuşma imkânları olmuyordu. Bitmek tükenmek bilmeyen cinsel açlık yaşıyordu onunla. Karşılaştıkları anda vahşi hayvanlar gibi birbirlerine çullanıp sadece sevişmeyi düşünüyorlardı. Bu durum hiç değişmiyordu. Ama Hüseyin'i suçlayamazdı, bunu isteyen asıl kendisiydi. Birlikte oldukları zaman laflamak çok abesti, Hüseyin'le ne konuşacaktı ki, müşterek neleri olabilirdi? Paylaşacakları tek şey içlerindeki bitmek tükenmek bilmeyen cinsel ihtiras ve şehvetti. Dairesine girdiğinde ruhundaki boşluk hissi yeniden alevlendi. Nazan gayri ihtiyari ürperdi. Bunu ilk defa fark ediyordu. Nedense evine döner dönmez Hüseyin'in yaşattığı heyecanlar benliğini kaplamaya başlıyordu. Allahım, bana neler oluyor, diye mırıldandı. Artık kendini tanıyamaz olmuştu. Cinsel heyecanın da bir sınırı olmalıydı, birlikte olduklarında mutlak doyuma ulaşmasına rağmen, içinde kabaran arzular bir türlü sona ermiyordu. Soyunurken endişeli bir şekilde düşünmeye başlamıştı.</p>

  <p>Yoksa adını bilmediği bir hastalığa mı tutulmuştu? Bir tür alkol ya da uyuşturucu bağımlılığı gibi bir şeydi bu. Günün her saati Hüseyin'le sevişebilirdi. Banyoya geçip soğuk suyla yüzünü yıkadı.</p>

  <p>Zaman zaman böyle korku krizleri yaşadığı da oluyordu. Bu tutkunun sonu neye varacaktı? Mantığı bu birlikteliğin sonsuza kadar sürmeyeceğini söylüyordu ona. Hüseyin kendini terk ederse ne yapacaktı?</p>

  <p>O akşama kadar kendini hep mutlu hissetmişti Nazan. Bedeninin kavuştuğu cinsel rahatlık, ruhunu da mutlak bir huzura kavuşturmuştu. Ama bunun böyle sürüp gitmeyeceği çok açıktı. İlişki bir gün noktalanacaktı, biliyordu bunu; belki de ruhunda için için yaşadığı tedirginliğin özünde de bu yatıyordu.</p>

  <p>Geçicilik korkusu. Hüseyin karakterindeki adamlar gün gelir, rahatlıkla bir başka kadına uçup giderlerdi. Her şey Hüseyin'in kendisinden bıkmasına bağlıydı.</p>

  <p>Telaşa kapıldı birden, daha fazlasını düşünmek istemedi.</p>

  <p>Muhtemel son kaçınılmazdı. Havluyla yüzünü kurularken titriyordu...</p>

  <p>Canı bir şey yemek istemiyordu, hiç acıkmamıştı Nazan. Sırtına sabahlığını geçirip salona geçti. Oyalanmak için televizyonu açtı ama seyretmedi. Televizyonun salonda yankılanan sesi sanki yalnızlığı yok ediyor, düşüncelere dalmasını engelliyordu. Koltuğa oturup ayaklarını uzattı.</p>

  <p>Gazeteyi eline alıp sayfalarını çevirmeye başladı. Zihnini hiçbir şeye veremiyordu. Son sayfadaki bir adamın fotoğrafını yemeğe çıktığı Hakan Sözer'e benzetti, hatta bir an şaşırarak resme bir daha baktı. Hiç alakası yoktu aslında, fotoğraf Amerika'da bir okulu basıp pompalı tüfeğiyle talebeleri kurşunlayan bir katile aitti.</p>

  <p>Sarışın, masum yüzlü ama bir cani...</p>

  <p>Sarışınlığından başka Hakan'la uzaktan yakından bir benzerliği yoktu aslında.</p>

  <p>Bir çağrışım, diye düşündü.</p>

  <p>Reklamcıyı anımsamak sinirlerini daha da gerdi. Oradan Ayşe geldi aklına. Onu başına kız kardeşi musallat etmişti, asıl Ayşe'ye kızmalıydı, kimseyle görüşmek yeni bir ilişkiye girmek istemiyordu. Gazeteyi de fırlatıp attı elinden. Kumanda aletinin tuşuna basıp televizyonu kapattı. Abuk sabuk programları, sıkıcı dizileri seyretmeye tahammülü yoktu. Bir süre sessiz ve düşünceli oturdu yerinde. Gözleri ellerine takıldı; her zaman ince uzun parmaklı ellerini ve ayaklarını beğenirdi; ayaklarını koltuğun kenarına dayayıp inceledi. Yüreğinde hafif bir ürperti hissetti. Hüseyin de sevişirken uzun uzun ayaklarını okşuyor, öpüyor, özellikle ayağının baş parmağını ağzına alıp emmeye bayılıyordu. Yarın bir ara kuaföre gidip manikür ve pedikür yaptırmalıydı.</p>

  <p>Birden daire kapısının kilidinin yuvasında döndüğünü hissetti.</p>

  <p>Başını hızla çevirip kapıya baktı. Aklına ilk gelen Ayşe olmuştu, ama sonra onun olamayacağını hemen kavradı, her şeye rağmen kız kardeşi kapıyı çalmadan pat diye içeriye girmeyecek kadar izanlıydı. Yüreği deli gibi çarpmaya başlamıştı yine; belli ki Hüseyin sürpriz bir şekilde bu akşam da gelmişti ziyaretine. Çocuk gibi sevinerek kapının aralanmasını bekledi. Adamın iri vücudunu eşiğin önünde görünce de gülümsemeye başladı. Belli ki o da kendisine doyamıyor, ona verdiği hazzı unutamıyordu. Ziyaretleri artık sıklaşmaya başlamıştı. Kadınsı bir taktikle hiç kımıldamadı Nazan yerinden.</p>

  <p>Koltuktaki pozisyonu erkeğini yeterince tahrik etmeye yeterliydi zaten. Sabahlığın önü açık, koltuğun kenarına uzattığı mevzun ve diri bacakları meydandaydı. Pamuk gibi yumuşak ayakları ise Hüseyin'in derhal yanına koşması için yeterliydi.</p>

  <p>Nitekim içeri girer girmez onu o halde gören Hüseyin, tok ve kalın sesiyle, "Sakın yerinden kımıldama," diye emredici sesiyle homurdanmıştı. Nazan'ın kalp atışları hızlandı.</p>

  <p>Bundan sonra ne olacağını gayet iyi tahmin edebiliyordu. Erkeği dilediği zaman gayet müşfik, sevecen ve yumuşak, arzudan coştuğu zamanlarda hoyrat, incitici ve haşin olabiliyordu. Hüseyin iki adımda yanına gelmiş, Nazan'ın düşündüğü gibi çıplak ayaklarını avucunun içine alarak okşamaya başlamıştı. Bakışları alev gibi yakıcıydı.</p>

  <p>Adamın dili ayağının başparmağı üzerinde dolaşırken Nazan daha şimdiden ürpererek gözlerini yummuştu bile...</p>

  <p>Gerçekten çok farklı biriydi Hüseyin. Nazan bütün içtenliğiyle bunu kabul ediyordu. Bir kadını tatmin etmenin bütün inceliklerini biliyordu. Şimdiye kadar hiç görmediği ve yaşamadığı sevişme pozisyonlarını rahatlıkla uyguluyordu. Kanepenin üzerinde ona sahip olurken eriştiği tatlı doyumu belki de hiç unutamayacaktı hayatı boyunca. Erkeğinin kalın ve ihtiraslı dudakları rahatlamanın huzuruyla boynunda dolaşırken yine onun gür sesini işitti.</p>

  <p>"Hadi, şimdi kalk da bana yiyecek bir şeyler hazırla. Karnım aç."</p>

  <p>Nazan inledi.</p>

  <p>Bütün vücudu tir tir titriyordu. Güçlükle, "Hemen mi?" diye sordu.</p>

  <p>"Açım, dedim ya."</p>

  <p>"Hayatım, izin ver biraz soluklanayım. Bitirdin beni."</p>

  <p>Hüseyin gururla sırıttı.</p>

  <p>"Bu kadar çabuk mu bitiyorsun artık? Dur bakalım bu daha açılış. Bekle, asıl yemekten sonra sana neler yapacağımı düşün. Malum, aç ayı oynamaz derler. Hele bir kadeh bir şey patlatalım, sen ondan sonra gör beni."</p>

  <p>Nefes nefeseydi Nazan ve yarı çıplak bir vaziyette sırtı adama dönük kucağında oturuyordu. Sabahlığını bile üzerinden tam çıkaramamıştı. Pazen sabahlığının kuşağı ile külotu yere düşmüştü.</p>

  <p>Genç kadın bacakları titreyerek eğilip yerden külotunu ve kuşağını alırken, Hüseyin keyifle meydana çıkan çıplak poposuna bir şaplak attı.</p>

  <p>"Hadi karıcığım, fırla kocana bir şeyler hazırla. Karnım zil çalıyor," dedi.</p>

  <p>Nedense bu son cümle Nazan'ı garip bir şekilde etkilemişti. Sarsak adımlarla çıplak ayak mutfağa doğru ilerlerken iki yanına sallanıyordu. Sözde şaka diye, poposuna attığı şaplak da canını yakmıştı Nazan'ın.</p>

  <p>"Of be!" diye söylendi. "Amma da elin ağır yahu! Vurma bana bir daha. Canım yandı." Hüseyin'in gevrek gevrek güldüğünü işitti.</p>

  <p>"Canın mı yandı cicim? Hadi, bırak bu orostopolluğu! Arada sırada canın yanması hoşuna gidiyor, değil mi? Numara yapma bana... "</p>

  <p>Nazan sesini çıkartmadı.</p>

  <p>Ama içinde ilk defa bir isyan emaresi başladı. Ne demek istiyordu yani? Niye ona numara yapacaktı ki? Ayrıca hangi kadın canının yanmasından hoşlanırdı? Onu mazoşist mi sanıyordu? Önce kendinden iğrenir gibi oldu.</p>

  <p>Zaten kaç zamandır beyninin bir yanı yaşadıklarını bir türlü kabul edemiyor, duygu ve zaaflarını idrakda zorlanıyor, bu vahşi adama esaretini, kayıtsız şartsız bağlılığını onaylamıyordu. Fakat tüm bunlara rağmen iradesi yetersiz kalıyor ve tutkusu, cinsel zayıflığı her şeye hâkim oluyordu. Kendine çeki düzen vermeye çalışarak mutfağa girerken bir yandan da Hüseyin'in kullandığı basit cümleler beynini tırmalıyordu. Karıcığım, diye hitap etmesi ne anlama geliyordu yani? Ne kadar basit bir ifadeydi bu. Onu asla kocası olarak göremezdi, sadece hayvani hislerinin tatmininde bir araçtı. Gözleri yaşardı. Ruhundaki tepki yoğunlaştı.</p>

  <p>Ama diğer yandan da korkuyordu. Allahım bu ne biçim bir açmaz, diye fısıldadı kendi kendine. Ondan kopamazdı, kopamayacağını biliyordu. Bir yanda adamın kabalığı, seviyesizliği ve bambaşka bir dünyaya aidiyeti, diğer yanda da asla vazgeçemeyeceğine inandığı orgazm olgusu. Bu açıdan Hüseyin bir harikaydı. Mutfakta, tezgâhın başında hâlâ titriyordu. Buzdolabından aldığı soğuk mezeleri çıkarırken kendini zorladı. Ona bu denli mahkum olduğunu hissettirmeyecekti artık. En azından bunu denemeyi kafasına koydu. Bu gece sofra da kurmayacaktı. Bir tepsi çekti, sonra buzdolabını açıp şarküteriden aldığı salam, rus salatası, taramayı çıkardı. Tepsiye yerleştirip rakı şişesi ile bir de bardak koydu. Hüseyin yerinden hiç kımıldamadan onu seyrediyordu. Nazan tepsiyi getirip salondaki masanın üzerine bıraktı. Biraz soğuk ve ilgisiz bir şekilde mırıldandı.</p>

  <p>"Ye, bakalım."</p>

  <p>Hüseyin'in kaşları çatılmıştı.</p>

  <p>"Hepsi bu mu? Sıcak bir şey yok mu?"</p>

  <p>"Yok!"</p>

  <p>"Sen yemeyecek misin?"</p>

  <p>"Ben tokum."</p>

  <p>"Bari yağda iki yumurta yap. Sıcak mezesiz rakının keyfi çıkmaz."</p>

  <p>"Yumurta da yok."</p>

  <p>"Yalan söyleme! Yumurta vardır. Hem bu havan ne? Bozuk mu çalıyorsun bana?"</p>

  <p>Nazan elinde olmadan dikleşti.</p>

  <p>"Bozuk çalsam ne olacak? Çalamaz mıyım yani? Bu kaba ifadelerinden, ileri geri küfürlü konuşmalarından bıktım artık. Biraz daha medeni, karşındaki kadına biraz daha saygılı olamaz mısın sen?"</p>

  <p>Koltuktan kalkmadan genç kadını süzdü Hüseyin. Nazan yine küfretmeye hatta üzerine yürüyüp bir iki tokat atacağını sandı Oysa erkeği pişkin pişkin sırıtıyordu.</p>

  <p>"Dün cüzdanından aldığım paralar için surat asıyorsun, değil mi? Bu kasıntı havaların o yüzden, biliyorum."</p>

  <p>Bu da bir gerçekti; Nazan o hadiseyi de unutmuş değildi.</p>

  <p>Önce birkaç saniye duraladı, sonra sesini biraz daha yumuşatarak homurdandı.</p>

  <p>"O da var, tabii. Neden cüzdanımdaki paraları bana haber vermeden aldın?"</p>

  <p>Adam kayıtsızca omuz silkti.</p>

  <p>"Kıyamadım. Derin bir uykudaydın. Uyandırmamayı tercih ettim. Ne yani, beni hırsızlıkla mı suçluyorsun?"</p>

  <p>Nazan fazla üstelemedi. Hüseyin'i fazla kırmak da istemiyordu, sinirlerine hâkim olmaya gayret etti. Bir şekilde kırılıp hayatından çıkarsa yaşamında yeri doldurulmayacak büyük bir boşluğun içine yuvarlanacağının farkındaydı ve henüz buna hazır değildi.</p>

  <p>"Hayır," diye kekeledi. "Seni hırsızlıkla filan suçladığım yok ama... "</p>

  <p>"Ama ne öyleyse? Ne dırdır edip duruyorsun? Hiç param yoktu üstümde. Eve dönecek taksi param bile."</p>

  <p>Nazan dudaklarının ucuna kadar gelen kelimeleri yuttu.</p>

  <p>Yine de Hüseyin'le ilk defa konuşma fırsatı yakalamıştı. Bundan istifade etmek, hakkında biraz daha bilgi almak istiyordu.</p>

  <p>"Ne iş yaparsın sen?" diye sordu.</p>

  <p>"Ticaret."</p>

  <p>"Ne ticareti?"</p>

  <p>"Alır satarım işte... "</p>

  <p>"Neyi?"</p>

  <p>"Hurda filan... İnşaat hurdası."</p>

  <p>Genç kadın gözlerini kısarak sevgilisini süzdü. Doğruyu söylediğine pek inanmıyordu lakin konuyu ısrarla deşmenin pek yararı yoktu şimdi. İlgisizce sordu.</p>

  <p>"İşlerin pek iyi gitmiyor mu şu sıralar?"</p>

  <p>"Kesat... İşler çok kesat... Çok durgun. Hiç iş çıkmıyor."</p>

  <p>Doğru mu söylüyordu acaba? Gerçekten de her sahada ekonomik bir durgunluk vardı. İnşaat sektörü de bunlara dahildi. En azından bunu biliyordu Nazan.</p>

  <p>"Sağa sola biraz borcum da var," diye homurdandı Hüseyin.</p>

  <p>Ne kadar, diye sormamak için kendini zor tuttu genç kadın. Bu konu onu hiç ilgilendirmezdi. Ama içine bir mahzunluk çökmüştü. Yeniden mutfağa döndü, buzdolabının rafından üç yumurta çıkardı. Ocağı yakıp sevgilisine yağda yumurta yaparken zihni başka sorularla meşguldü. Birden sordu.</p>

  <p>"Evlisin, değil mi?"</p>

  <p>"Evliyim... İki de çocuğum var," dedi Hüseyin hiç tereddüt etmeden.</p>

  <p>Elinde olmadan hafif bir burukluk daha yaşadı Nazan. Aslında hiç de şaşırtıcı bir şey değildi bu; o yaştaki bir Anadolu erkeğinin bekâr kalması söz konusu olamazdı. Zaten bu neyi değiştirirdi ki? Hüseyin'in evli veya bekâr olması onu ilgilendirmezdi.</p>

  <p>"Nerelisin sen?"</p>

  <p>"Erzurumluyum. Oltu'dan. Karım ve çocuklarım oradadır."</p>

  <p>"Burada nerede kalıyorsun?"</p>

  <p>"Fatih'te. Kiradayım. Niye soruyorsun bunları?"</p>

  <p>"Merak," diye homurdandı Nazan. "Hayatıma garip bir şekilde giren adam hakkında bilgi edinmek istemem suç mu? Senin hakkında hiçbir şey bilmiyorum."</p>

  <p>Hüseyin ağır ağır koltuktan kalkmış mutfağa doğru yürümeye başlamıştı. Nazan göz ucuyla sevgilisine baktı yeniden. Yarı çıplaktı Hüseyin. Üzerinde kollu bir fanila ve ayaklarında kısa konçlu çorapları vardı sadece. İri vücudu ve kalın kıllı bacaklarıyla hiç de hoş bir manzara sergilemiyordu. Az evvel sevişirlerken pantolonunu ve donunu çıkardığından Nazan'ın gözleri ister istemez apış arasından sallanan uzun cinsel organına takıldı bir an. Güçlükle çevirdi bakışlarını.</p>

  <p>İçindeki inanılmaz heyecanı kabullenemiyordu. Kendine neler oluyordu, neden ruhundaki bu aşırı istekleri frenleyemiyordu bir türlü. Daha beş on dakika evvel adam içinden çıkmıştı. Fakat onu o haliyle görünce, sanki az evvel o coşkuyu, o tatmini, o mutluluğu yaşayan kendisi değilmiş gibi kalbi yine güm güm atmaya başladı. Sevgilisinin kollarına yeniden atılmaya hazır olduğunu dehşete kapılarak hissetti. İçini bir utanç hissi kaplayarak aceleyle bakışlarını kaçırdı.</p>

  <p>Ama Hüseyin aklından geçirdiklerini anlamıştı sanki. Kalın ve kaba sesiyle mırıldandı yine.</p>

  <p>"Bak ona bak," dedi. "Nasıl ama? Muhteşem, değil mi?"</p>

  <p>Nazan kızararak önündeki pişen yumurtalara çevirdi bakışlarını.</p>

  <p>"Utandın mı cicim? Boşuna saklamaya çalışma. Aklın gidiyor, değil mi? Duramıyorsun, kuduruyorsun... Sen artık onsuz yapamazsın. Hâlâ anlamadın mı bunu? Elin mahkum. Utanma boşuna; benim tadıma varanlar, benden vazgeçemezler."</p>

  <p>Nazan'ın nefesi sıklaştı ama sesini çıkarmadı. Rezilane bir konuşmaydı bu. Çok basit, bayağı ve utanç verici. Kendinden tiksindiği anlardan biriydi. Bu kadar aşağılaşacağını hiç sanmazdı. Tırnaklarını avucuna batırdı. Hüseyin keşke eskisi gibi, bir yerlerine vursa, canını yaksa gam yemeyecekti, ama bu seviyesiz konuşmaları ruhunu örseliyordu.</p>

  <p>Bu bana müstahak, diye düşündü. Her şeye cevaz veren kendisiydi, adamda suç aramamak gerekirdi. Bu arada sevgilisi yanına yaklaşmış yeniden ereksiyona geçişini sanki gözüne sokmak istercesine dudaklarındaki pis bir sırıtışla gösteriyordu. Nazan yumurta tavasını kavrayıp bu iğrenç mahlukun başına çalmak isterdi, oysa o en olmayacak olanını yaptı, dizlerinin üzerine çöktü ve ağzını açtı. Ama gözpınarlarında biriken yaşların da yanaklarına süzülmesine engel olamadı.</p>

  <p>Kendinden nefret ediyordu o an...</p>

  <h2 class="h21"><a id="ncx1555"></a>5</h2>

  <p>"Başarabilir miyiz?" diye mırıldandı Ayşe kuşku dolu bakışlarını arkadaşının heyecan dolu gözlerine dikerek.</p>

  <p>"Neden olmasın? O herif bu fırsatı kaçırmayacaktır, adım gibi eminim."</p>

  <p>Ayşe başını iki yana salladı.</p>

  <p>"Çok tehlikeli...Ayrıca anlamsız da."</p>

  <p>"Neden?"</p>

  <p>"Nedeni var mı canım, ablama gerçeği anlatmak varken neden bu riske gireyim?"</p>

  <p>Belgin çay fincanını yanındaki sehpaya bırakırken homurdandı.</p>

  <p>"Ablanın sana inanacağını sanıyor musun? Belli ki onun gözü dünyayı görmüyor, herife sırılsıklam tutulmuş. Ne söylesen, ne anlatsan boş. İnanmayacaktır sana. İnkâra kalkışacak, söylediklerini kabule yanaşmayacaktır."</p>

  <p>Ayşe oturduğu koltukta teklifi düşündükçe titriyordu.</p>

  <p>"Yapamam," dedi. "İmkânsız. Söylediğin olacak şey değil."</p>

  <p>"Bir bakıma haklısın. Zor olduğunu kabul ediyorum. Fakat Nazan ablayı yaşadığı kâbustan çekip çıkaracak, normal hayatına döndürecek tek şey yeni bir şok yaşamasıdır."</p>

  <p>"Bilmiyorum, belki sen de haklısın ama bu bana göre bir şey değil, bunu gerçekleştirmem olanaksız. Düşünmek bile istemiyorum."</p>

  <p>Belgin suratını asıp sustu. "Karar sana ait," dedi.</p>

  <p>Bir süre ikisi de konuşmadılar. Ayşe arkadaşının teklifini beyninden uzaklaştırmaya çalışıyordu. Tüyleri diken diken olmuştu. Mantığının şiddetle reddettiği bir şeyi nasıl gerçekleştirebilirdi? Dayanamayıp homurdandı.</p>

  <p>"Ya bana da tecavüze kalkışırsa o Rıza denen hergele? Ben Nazan değilim, vallahi o herifi öldürürüm. Yok yere beni katil mi yapacaksın?"</p>

  <p>"Amma büyütüyorsun be? Tabiidir ki herifin o kadar ileri gitmesine izin vermeyeceksin. Birkaç kere ablanın birlikte olduğunuzu görmesini sağla, mesele tamam."</p>

  <p>"Yaa, o kadar basit mi sanıyorsun? Hergele zamk gibi yapışkan, baksana ablamın yakasını bırakmıyor."</p>

  <p>"Bırakmaz tabii; belli ki adama asıl askıntı olan Nazan abla. Adamın ne günahı var? Meşhur laftır, dişi köpek kuyruk sallamasa, erkek gider mi peşinden?"</p>

  <p>Ayşe kesin bir ifadeyle başını salladı.</p>

  <p>"Olmaz Belgin, yapamam bunu. Boşuna ısrar etme. O herifi bir daha görürsem, rahat kusarım, tiksiniyorum o allanın belasından. Sense karşıma geçmiş, herife yakınlık göster tuzağa düşür diyorsun."</p>

  <p>Belgin omuzlarını silkti.</p>

  <p>"Nasıl istersen, benim ki sadece bir öneriydi. Dediğim gibi karar sana ait, ama unutma ki oldukça etkili bir çözümdü sana sunduğum teklif. Ayrıca her şey senin elinde, adamla mesafeyi sen tayin edeceksin."</p>

  <p>Ayşe yeniden düşünmeye başladı. Sonra isteksizce sordu. "Hem nasıl emin olabiliriz?"</p>

  <p>"Neden?"</p>

  <p>"Herifin beni tanımadığından. Ablam gevezenin tekidir, belki de benden de bahsetmiştir ona, bilemeyiz ki?" "Neden bahsetsin canım? Bilakis senin varlığını dahi gizlemiştir. Çünkü senin bu ilişkiye asla sıcak bakmayacağını bilir. Bak, bunca zamandır sana tek kelime bahsetti mi Rıza'dan? Bence ağzını açıp ona da bir şey söylememiştir."</p>

  <p>"Bilemem. Hem herif her dakika Nazan'ın evine girip çıkıyor."</p>

  <p>"Eee, ne olmuş yani? Nazan ablanın evinde yüz yüze mi geldiniz?"</p>

  <p>"Saçmalama Belgin! O evde ablamla çekilmiş bir sürü fotoğrafımız var. Mutlaka görmüştür onları, beni hemen fark eder."</p>

  <p>"Hiç sanmam."</p>

  <p>"O kadar hafife alıp küçümseme namussuzu. Bence düşündüğümüzden daha da tilki o. Tam bir iblis... Kan emici. Bence ablama saldırmadan önce onu iyice araştırıp, incelemiş olmalı. Dul ve yalnız yaşadığını, nerede çalıştığını, maddi durumunu, hayatında bir erkek olup olmadığını filan hep öğrenmiş. Mutlaka beni de görmüştür. Eskiden hemen her gün ablamla ablamla buluşurduk, bilirsin."</p>

  <p>"Bence yanılıyorsun. Öyle olsa dün gece seni tanırdı. Gecekondusunun önünde yanından geçerken arabanın içinde ikimizi de gördü." Ayşe diretti.</p>

  <p>"İkimize de nasıl baktığını unuttun mu? Belki tanımıştır."</p>

  <p>"Zannetmem. Evet, bizi gördü ama o bakışlar biraz da sabahın bu kör saatinde bu iki kadının burada ne işi var dercesine, hayret bakışlarıydı. Seni tanımış olsa mutlaka şaşırır, hatta paniklerdi. Anlaşana, kimliğini Nazan abladan saklıyorsa, foyasının ortaya çıkmasından tedirgin olurdu."</p>

  <p>Ayşe omuzlarını silkti.</p>

  <p>"Artık o kadarını bilemeyiz" diye mırıldandı. "Belki de çakmıştır durumu."</p>

  <p>İkisi de huzursuz ve endişeli bir şekilde sustular. Ayşe'nin küçük salonunda çıt çıkmıyordu. Sonunda sessizliği yine Ayşe bozdu.</p>

  <p>"Amannn!" diye söylendi. "Ne yapayım yahu? Otuz beş yaşına gelmiş, kocaman kadın. Çocuk değil ya! Zor kullanamam herhalde. Senin planın da çok saçma. Yapamam öyle bir şey. En iyisi, yarın karşıma alıp konuşmak Nazan'la. Herifin ne bokun soyu olduğunu, bir bir anlatırım ablama. Gerçekleri görüp kabul ederse, ne âlâ, yok kabul etmezse artık gerisi kendi bileceği iş. Kulağından tutup pisliğin içinden çıkaracak halim yok ya kocaman kadını."</p>

  <p>Ayşe konuyu noktalamış gibi konuşmuştu. Belgin de daha fazla ısrarın haddini aşma olacağını düşünerek konuyu kapattı. Saatine bir göz atıp yeni farkına varmış gibi, "Hadi ben kaçayım artık, geç oldu" dedi. "Malum, dün geceden de uykusuzuz, gözlerim kapanıyor vallahi."</p>

  <p>Belgin toparlanıp ayağa kalktı. Ayşe de daha fazla kalması için ısrar etmedi. O da yorgun ve uykusuzdu. İki arkadaş kapının önünde kucaklaşıp vedalaştılar. Belgin gittikten sonra Ayşe de soyunup yatağına girdi ama gözü bir türlü uyku tutmuyordu. Vicdanı rahatsızdı; ablasının göz göre göre uçuruma doğru yuvarlandığını hissediyordu. Bu ilişki çok elim ve feci bir şekilde noktalanabilirdi. Az buçuk Rıza'nın ne tıynette biri olduğunu anlamıştı artık. Gazeteler her gün böyle trajik haberlerle dolu oluyordu. Gözlerinin önünde iri gazete manşeti canlandı birden. Cankurtaranlı kadın avcısı, metresini para için bıçakladı...</p>

  <p>Yatağın içinde tüyleri ürperdi. Hiç de olmayacak bir şey değildi, hani... O herif para için her şeyi yapabilirdi. Rum balıkçının karısı Eleni'yi anımsadı birden. Belki de zavallı kadın kocasından kalan her şeyi satıp savıp bu namussuz herife yedirmiş, tığ teber kalınca da çareyi Yunanistan'a gitmekte bulmuştu. Aklı karışır gibi oldu genç kızın; bu herifin ne meziyeti vardı da kadınları bu kadar etkileyip ağına düşürüyor, sonra da vazgeçilmez şekilde kendine bağlıyordu acaba? Eleni'yi tanımazdı ama ablasını çok iyi bilirdi; Rıza ile onun arasında bağlayıcı hiçbir şey düşünemiyordu. Tabii seks hariç... Lakin bildiği kadarıyla Nazan'ın bu taraklarda pek bezi yoktu. Gözleri uykudan kapanırken hâlâ, acaba mı, diye düşünüyordu...</p>

  <p>Gece ilerlemişti. Nazan her zamanki gibi iliklerine kadar doymuş, hazzın doruklarına ulaşmıştı. Bu gece de bütün bedeni huzura kavuşup rahatlamıştı. Lakin bir türlü uykuya dalamıyor, beynine çöreklenen sorular duygularıyla çatışıyordu.</p>

  <p>Yanı başında derin bir uykuya dalmış olan Hüseyin'e baktı. İri kaslı kollarını vücuduna sarmıştı. Aslan pençesini hatırlatan ayası tam kalçasının ayrığındaydı. Hafif aralık dudaklarından çıkan sıcak nefesi çıplak memelerini yalıyordu.</p>

  <p>Adeta sızmıştı Hüseyin. Bu gece fazla kaçırdığı rakının, sarf ettiği aşırı eforun da rolü vardı elbette. Sevişmeyi diğer gecelere kıyasen biraz kısa kesmiş fakat yine de Nazan'ı defalarca orgazma ulaştırmıştı. Nazan sevgilisinin güçlü kollarından sıyrılmaya çalıştı fakat beceremedi. Kollarıyla kene gibi yapışmıştı bedenine. Onu uyandırmak istemiyordu. Başka bir gece olsa bundan hiç şikâyet etmezdi, bilakis, birini boynunun altından geçirip omzuna kenetlediği diğeri ile de uykuya dalarken yumuşak yumuşak kalçalarında dolaştırdığı güçlü kolların sıcaklığı altında sabaha kadar, daha da sokularak ve onun varlığını tüm bedeninde duyarak uyumayı isterdi.</p>

  <p>Ama Hüseyin bu gece de, her zaman yaptığı gibi sabaha karşı sessizce koynundan çıkıp giderken parasını alacak mıydı?</p>

  <p>Hüseyin yemeğini yiyip rakısını içerken bu defa konuyu Nazan açmıştı. Genç kadının buna hiç itirazı yoktu; erkeği ona hayatının en büyük zevkini sağlıyordu ve bunun bedelini bir şekilde ödemek zorunda olduğuna inanmıştı Nazan. Nasıl erkekler bir fahişeye aldıkları bedensel zevk karşılığında bir para ödüyorlarsa, kendisi de Hüseyin'e bir bedel ödemek zorundaydı; çünkü Hüseyin de onun fahişesiydi. Bu sadece bir alışverişti; onu arzuladığı sürece bir şeyler ödemeliydi. Zira bir gerçeği artık iyi kavramıştı; ondan kopmak istemiyordu.</p>

  <p>Kendini biraz geri çekti.</p>

  <p>Hüseyin'in düzgün nefesleri kesildi birden, dudakları kapandı genç kadının çıplak memeleri üzerinde dolaşan soluğu yok oldu. Hafifçe dudakları arasından bir inilti çıktı ama ne dediği pek belli olmadı. Kalçasındaki güçlü eli yatağa düştü ve derin uykusuna devam etti. Yorganı aralayan Nazan sessizce yataktan çıktı. Hiç ses çıkarmamaya gayret ediyordu. Ürkerek yatakta uyuyan adama bir daha baktı. Erkeğinin gözleri kapalıydı.</p>

  <p>Çıplak ayaklarıyla bir iki adım atıp her zaman aynı yere bıraktığı çantasına kadar yürüdü, içinden kabarık portföyünü çıkardı.</p>

  <p>Yatağın sıcaklığından sonra odanın serinliği çırılçıplak bedeninde titreme yaratmıştı.</p>

  <p>Hızla bu sabah bankadan çektiği paralardan bir miktarını saymadan çekip aldı. Katlayıp komodinin üzerine bıraktı. Giderken Hüseyin mutlaka görürdü.</p>

  <p>Aslında bu konuda onunla yüzleşmek istemiyordu.</p>

  <p>&nbsp;</p>

  <p>İçi rahatladı genç kadının. Fahişesinin bu geceki hizmetinin karşılığını da böylece ödemiş oluyordu. Hem bu yöntem çok daha iyiydi, böylece artık onu kullanma şansı kendisinin olacaktı. Bundan sonra kendi isteklerini o Hüseyin'e kabul ettirecek, bu ilişkinin efendisi olacaktı. İçi birden huzura kavuştu.</p>

  <p>Artık bir jigolosu ya da erkek fahişesi vardı. Dilediği zaman veya ondan bıktığı zaman parayı keser ve bu ilişkiye son verirdi. Başında Hüseyin diye bir sorun olmazdı. Tıpkı erkeklerin fahişelere yaptığı gibi. Ondan ne zaman bıkacağını bilmiyordu henüz ama mutlaka bunun da bir sonu olacaktı.</p>

  <p>Keyiflenerek yatağa döndü. Yorganı kaldırıp içine girdi. Üşüyen bedeninin ısıtmak istercesine adamın çıplak vücuduna sarıldı. Uzun parmakları adamın kaslı ve iri vücudunda dolaştı. Az sonra bacaklarına değen o muhteşem organın sertliğini hissetti.</p>

  <p>Hüseyin uyanıyordu...</p>

  <p>&nbsp;</p>
</body>
</html>
