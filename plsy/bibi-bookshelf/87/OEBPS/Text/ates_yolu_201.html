<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İkinci Bölüm</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p><br /></p>

  <p class="block17"><a id="ara5">5 Aralık 1973</a><br /></p>

  <p class="block">Güney viskisi ve Seven-Up’dan oluşan özel içkisini içiyor ve bir yandan da televizyonda ismini bilmediği bir program seyrediyordu. Programın baş kahramanı ya sivil polis ya da özel dedektifti ve bir adamın saldırısına uğrayarak başından yaralanıyordu. Adamın saldırısı karşısında sivil polis (ya da özel dedektif) bir sonuca ulaşmak üzere olduğuna karar verdi. Tam düşüncesini açıklamak üzereydi ki, ekranda bir sos reklamı belirdi. Reklamı sunan adam, paketteki sosu sıcak suyla karıştırarak istediğiniz sosu anında nasıl elde edebileceğinizi anlıyordu. Sonra seyircilere bunun hafif ateşte kaynatılmış sığır etinden farkı olup olmadığını sordu. Barton George Dawes’e göre bu bir çanakta ishal olmuş bir köpeğin dışkısından farksızdı. Program yeniden başladı. Özel polis, sabıkalı bir zenci barmeni sorguya çekiyordu. Barmen kazmak dedi. Barmen yolmak dedi. Barmen züppe dedi. Tamam barmen uyanık bir herifti ama Barton George Dawes özel polisin (ya da sivil araştırmacının) onun numaralarını yutmadığını düşündü.</p>

  <p class="block">Epey sarhoştu. Televizyonu öylesine kendini vermeden seyrediyordu. Ev sıcacıktı. Mary gittikten beri termostatı yetmiş sekiz dereceye getirip, bırakmıştı. Enerji krizi mi? Krizin içine... Dick. Senin bindiğin atın da içine... Gişelerden geçtikten sonra motosikletli polise yetmiş ile gidiyor diye ceza veren adamın da içine. 1930’larda çocuk yıldız olduğu kesin, ama geçen zamanın politik dinazora dönüştürdüğü kadın toplum hizmetleri programında anlatıyor da anlatıyor. SEN ve BEN! Enerji tasarrufu. Adı Virginia Knauer. Bu müthiş kadın, Sen ve Ben programında yaptığı işin ne kadar önemli olduğunu, birlikte neler yapacağımızı, bütün dünyanın bu olduğunu anlatıp duruyor. Program biter bitmez kalkmış mutfaktaki blendırı prize takmıştı. Bu küçük aletler korkunç enerji tüketiyordu. Kaltak öyle söylemişti. Blendır bütün gece çalışmış, sabah kalktığında motorunu yanık bulmuştu. Bu dün sabahtı. Bayan Krauer’e göre büyük enerji israfına yol açan diğer bir alette o küçücük elektrikli sobalardı. Evde elektrikli sobaları yoktu, ama bir tane alabilir onu da motoru yanana kadar gece gündüz çalıştırabilirdi, Büyük bir olasılıkla eğer sarhoş olup kendinden geçerse, alet onu da yakardı. Böylece onu zavallı durumuna sokan bu boktan karışık durum da sona ermiş olurdu.</p>

  <p class="block">İçkisini tazeledi ve eski TV programlarına dalıp gitti. Mary ile yeni evli sayıldıkları zamanlar büyük dolaplı siyah beyaz televizyonlarından neler seyretmişlerdi. “Jack Benny”, “Amos ve Andy” ve gerçek “Dragnet.” Ben Alexander’in şu sonradan türeyen yeni herif yerine Joe Friday’ın ortağı olduğu, gerçek “Dragnet”. Ve henüz herkesin kocaman Buick’lerle dolaştığı, Broderick Crawford’un “Devriye” dizisi. Rock’n Roll’un öldürdüğü “Green Door” ve “Cennetteki Yabancı.” Ve cumartesi sabahları, daima küçük erkek kardeşi Tag’ı sorunlarından kurtaran, Annie Oakley’nin programları gibi. Her zaman bu ufaklığın onun kardeşi olmadığını düşünmüştü.</p>

  <p class="block">Apaçi kalesindeki “Rin Tin Tin” ile “Çavuş Preston” Yukon bölgesinde görev yapardı. Bir başkasında Jack Mahoney’in “Öncü” filmi vardı. Bir diğerinde Guy Madile Andy Devine ikilisinin, “Vahşi Bill Hickok” filmi oynuyordu. Eğer insanlar senin yaşında birinin bu şeyleri seyrettiğini bilseler gerizekâlı zannederler, Bart derdi. Ve o da daima, çocuklarımla çocuk olabilmek için seyrediyorum, diye karısına karşılık verirdi. Ortada hiç çocuk olmamasına rağmen... Hemen hemen. İlki yalnızca ölü bir cenindi-düşükle sonuçlanan bir şakaydı. İkincisi, düşünmekten bile kaçındığı Charlie’ydi. Sen benim rüyalarımdasın, Charlie. Her gece onu rüyasında görür ve birlikte olurlardı. Barton George Dawes ve Charles Frederick Dawes, şuuraltındaki isteğin gerçekleştiği bir mucizeyle beraber olurlardı. Evet bayanlar baylar Disney dünyasına hoşgeldiniz. Şimdi sizinle Kendine Acıma ülkesinde ufak bir tur atacağız. Önce Gözyaşı Kanallarında gondol gezisi, ardından Eski Fotoğraflar Müzesini ziyaret ve Fred McMurray’in kullandığı Nostaljimobil’le gezinti. Son durağımız Batı Crestallen Caddesinin muhteşem bir kopyası. Gördüğümüz gibi Southern Comfort şişesinin içinde korunuyor. Girin bayan. Girin. Aman başınıza dikkat. İçeri girdikten sonra genişler. Ve bu Barton George Dawes’in evi. Caddede yaşanan son ev. Surdan, hemen surdaki camdan içeri bak -yalnızca bir saniye, oğlum, sana yardımcı olacağım. O, Zenith marka renkli televizyonun önünde oturmuş, içki içerek ağlayan adam, George’dur. Ağlıyor mu? Tabii ki ağlıyor. Kendine Acıma Dünyasında başka ne yapılır ki? Her zaman ağlar. Akan gözyaşları bizim DÜNYACA-ÜNLÜ MÜHENDİSLER’imiz tarafından düzenlenmiştir. Pazartesileri, sakin bir gecedir ve yalnızca gözleri buğulanır. Ama haftanın diğer geceleri çok ağlar. Hafta sonları beşinci viteste gider, hızı artmıştır. Noel’de, onu akan yaşlarının seline kapılmış sürüklendiğini görebiliriz. Biraz iğrenç bir herif olduğunu kabul ediyorum, ama ne de olsa Kendine Acıma ülkesinin en ünlü kişisidir. Evet beyler, şurada üstünde King Kong asılı duran bina Empire State binasıdır ve...</p>

  <p class="block">İçki bardağını televizyona fırlattı.</p>

  <p class="block">Hedefe isabet ettirememişti. Bardak duvara çarparak yere düşüp parçalandı. Katıla katıla ağlamaya başladı.</p>

  <p class="block">Ağlıyor, diye düşündü: Bana bak, bana bak, Tanrım iğrençleşmeye başladın. İnanılır gibi değil, sen başlı başına bir belasın. Kendi hayatın gibi Mary’nin hayatını da mahvettin ve burada oturmuş bunu eğleniyorsun. Sen tükenmiş bir pisliksin. Tanrım, Tanrım, Tanrım.</p>

  <p class="block">Tam telefona doğru giderken, yarı yolda durdu. Bir gece öne sarhoş ve ağlarken, Mary’e telefon etmiş, geri dönmesi için ona yalvarmıştı. Karısı ağlamaya başlayana kadar yalvarmıştı ve sonra da telefon suratına kapanmıştı. Bu, ona korkunç ve utanç verici bir şey yaptığını hatırlamış, acıyla kıvranmıştı.</p>

  <p class="block">Mutfağa giderek, süpürgeyle faraşı aldı ve tekrar oturma odasına döndü. Televizyonu kapatarak, yerdeki cam kırıklarını süpürdü. Sonra faraşı mutfağa götürüp, içindekileri yavaşça çöpe döktü. Sonra bir süre orada durarak, bundan sonra ne yapması gerektiğini düşündü.</p>

  <p class="block">Aniden çalışmaya başlayan buzdolabının sesiyle irkildi. Yatağına gitti ve rüya gördü.</p>

  <p><br /></p>

  <p class="block17"><a id="ara6">6 Aralık 1973</a><br /></p>

  <p class="block">Saat üç buçuktu ve paralı yoldan, yetmişle eve doğru gidiyordu. Açık, parlak, güzel bir gündü ve hava sıcaklığı epey yükselmişti. Mary evi terkettiğinden beri bu paralı yolda uzun gezintiler yapmayı âdet edinmişti, bir yerde bu onun görevi olmuştu. Bu onu yatıştırıp, rahat ettiriyordu. İki yanında birikmiş ve erimekte olan kar kümelerinin ortasında uzayıp giden yolda araba sürerken hiçbir şey düşünmüyor ve kendini huzur içinde hissediyordu. Bazen radyodaki müziğe yavaş sesle eşlik ediyordu. Sık sık kredi kartıyla yeteri kadar benzin alıp, bu yolculuğu sonsuza dek sürdürmeyi düşünüyordu. Güneye doğru sürebilir, yol bitene kadar gidebilirdi. İnsan Güney Amerika’nın en uç noktasına erişebilir miydi? Bilemiyordu.</p>

  <p class="block">Ama her defa geri döndü. Paralı yoldan ayrılabilir, yol kenarlarındaki restoranlarda ayaküstü hamburger ve Fransız kızartması yiyebilir, sonra şehre doğru yönelip günbatımını izleyebilir ya da yalnızca gidebilirdi.</p>

  <p class="block">Oysa o arabasını daima Stanton Caddesinin aşağısına doğru sürüp park ettikten sonra, 784 otoyolundaki o günkü gelişmeyi inceliyordu.</p>

  <p class="block">İnşaat şirketi, meraklı kişiler için özel bir platform monte etmişti. Yaşlılar ve esnafın oluşturduğu bir kalabalık bütün gün burayı dolduruyordu. İnsanlar atış poligonundaki hedefler gibi, ağızlarından buharlar çıkartarak korkuluğun kenarına dizilip, dozerleri, yükleyicileri ve tüm aletleriyle çalışan mühendisleri seyrediyorlardı. Bütün bu insanları keyifle vurabilirdi.</p>

  <p class="block">Ama gece, ısı yirmi derecenin altına düşüp güneş turuncu, keskin bir çizgi şeklinde batarken, o tepesinde yüzlerce yıldızla, tek başına ve rahatsız edilmeden, yolun gelişmesini izleyebiliyordu. Orada geçirdiği süre onun için çok önemli olmaya başlamıştı. Tanımlayamadığı karmaşık nedenlerle burada geçirdiği süre, onu bu yarı çılgın dünyaya bağlıyor, yeniden güç veriyordu. Bu dakikalar, Kendine Acıma dünyasındaki uzun sarhoş gecelere başlamadan, saplantı haline gelen Mary’i arama dürtüsünden önce -tamamen aklı başında, yarı kapalı gözlerle bakmayacak kadar ayık olduğu zamanlardı. Bu anlarda hüngür hüngür ağlamak ihtiyacı duymuyor ya da hafızasında karmakarışık duran eski anıları ayıklamak gerekmiyordu. Elleriyle demir korkuluğu kavrıyor, onunla bütünleşip bir demir kadar sakin ve duygusuz olana kadar sıkıyordu. O anda insanca duyguların olduğu kendi dünyası kayboluyor, kepçelerin, vinçlerin, dozerlerin dünyasına giriyordu. Bu dakikalarda, soğuk kış gecelerinin erken saatlerinde kendi nabız atışını duyabiliyor ve kendisinin henüz değerlerini kaybetmemiş gerçek bir insan olduğunu hissediyordu.</p>

  <p class="block">Şimdi, yetmişle paralı yolda gidiyordu. Westgate gişelerine kırk mil mesafedeydi. Birden 16. çıkış yolunun biraz aşağısındaki bozuk yolun kenarında, miflonlu paltosuna sarılmış ve başına siyah el örgüsü atkı takmış birini gördü. Elindeki LAS VEGAS yazan levhayı kaldırmıştı. Ve bunun tam altında: YA DA PATLA! diyordu.</p>

  <p class="block">Hızla frene basınca, öne doğru eğildi ve emniyet kemerinin karnının üzerinde gerilerek göbeğini sıkıştırdığını hissetti, ama büyük bir cayırtı çıkaran lastikleri onu neşelendirmişti. Yirmi metre kadar sonra durabildi. Elindeki levhayı aşağıya indirerek ona doğru koşmaya başlayan kişinin otostop yapan bir kız olduğunu farketti.</p>

  <p class="block">Kapıyı açarak içeri girdi.</p>

  <p class="block">“Hey, teşekkürler.”</p>

  <p class="block">“Evet.” Dikiz aynasına bakarak, hızla paralı yola geri döndü. Yol tekrar önünde alabildiğince uzanmıştı. “Vegas oldukça uzak.”</p>

  <p class="block">“Evet öyle,” diyerek gülümsedi. İnsanların yüzlerindeki gülümsemeyi iyi değerlendirebildiğinden Las Vegas’ın oldukça uzak olduğunu anlamıştı. Eldivenlerini çıkardı. “Sigara içsem rahatsız olur musunuz?”</p>

  <p class="block">“Hayır, içebilirsiniz.”</p>

  <p class="block">Bir paket Marlboro çıkardı. “İster misiniz?”</p>

  <p class="block">“Hayır, teşekkürler.”</p>

  <p class="block">Sigarayı ağzına koyarak, paltosunun cebinden çıkardığı kibritle yaktı. Derin bir nefes çekip, hızla üfledi. Nefesiyle ön camın bir kısmı buğulanmıştı. Sigara paketiyle, kibriti kaldırdı ve başındaki koyu mavi eşarbı gevşeterek boynuna indirdi. “Bu yolculuğun kıymetini bilmeliyim. Dışarsı çok soğuk.”</p>

  <p class="block">“Uzun zamandır mı bekliyorsunuz?”</p>

  <p class="block">“Bir saat oldu. Son adam sarhoştu. Kendimi zor attım.”</p>

  <p class="block">Başını salladı. “Sizi paralı yolun sonuna kadar götürebilirim.”</p>

  <p class="block">“Sonuna mı?” diyerek ona baktı. “Chicago’ya kadar gidecek misiniz?”</p>

  <p class="block">“Ne? Oh, hayır.” Onun yeri burasıydı.</p>

  <p class="block">“Ama paralı yol oraya kadar gidiyor.” Diğer cebinden bir Sunaco yol haritası çıkardı ve başparmağıyla işaret ederek, “Harita böyle gösteriyor,” dedi.</p>

  <p class="block">“İyice açıp, tekrar bakın.”</p>

  <p class="block">Kız denileni yaptı.</p>

  <p class="block">“Paralı yolun şu an üzerinde olduğumuz kısmı ne renk gösterilmiş?”</p>

  <p class="block">“Yeşil.”</p>

  <p class="block">“Şehir çıkışını gösteren kısım ne renk?”</p>

  <p class="block">“Noktalı yeşil. Bu... oh, Tanrım! Bu inşaatın altında kalan kısım.”</p>

  <p class="block">“Bu doğru. Dünyaca meşhur 784 genişleme. Kızım, eğer haritayı okuyamazsan Las Vegas’a asla ulaşamazsın.”</p>

  <p class="block">Öne doğru eğildi, burnu neredeyse haritaya değecek gibiydi. Duru bir teni vardı. Normalde süt beyazı olması gereken cildi soğuktan pençe pençe kızarmıştı. Burnunun ucu kızarmıştı ve sol burun deliğinde ufak bir su damlası görülüyordu. Kısa kırkılmış saçları pek iyi değildi, röfle yapılmış gibi. Rengi hoş bir kestaneydi. Kesmekle yazık etmişti, hele böyle kötü kesmekle. O’Henry’nin şu Noel’le ilgili hikâyesi miydi? “Mecusie’lerin Hediyesi. ” Bir saat zincirini kim satın alırdı, gayesizce dolaşan kimse mi?</p>

  <p class="block">“Kesiksiz yeşil çizgiler, Landry denen bir yerde fazlalaşıyor,” dedi. “Buranın sonu ne kadar uzakta?”</p>

  <p class="block">“Hemen hemen otuz mil.”</p>

  <p class="block">“Oh, Tanrım.”</p>

  <p class="block">Önündeki haritaya dönerek araştırmaya devam etti. 15. çıkış önlerinde belirdi.</p>

  <p class="block">“Kestirme yol nerede?” diye sordu sonunda. Bu sanki iyice karmaşık bir hal almış gibi geldi bana.”</p>

  <p class="block">“7. yol en iyisi,” dedi. “Bu yol son çıkışda, buna Westgate’de diyorlar.” Bir an duraksadı. “Ama yapacağınız en iyi şey bu gece yolculuğunuzu ertelemek. Orada Holiday Inn diye bir otel var. Oraya ancak hava karardığında varmış oluruz ve size tavsiyem 7. yolda gece otostop yapmaktan kaçının.”</p>

  <p class="block">“Niçin?” diye sordu. Ona bakan gözleri yeşildi ve şaşkın bir ifade seziliyordu. Göz renginden bazen bir anlam çıkarabilirdiniz, ama gözlerdeki ifadeyi tam olarak çok ender görebilirdiniz.</p>

  <p class="block">“Bu şehre giden en kestirme yol,” dedi. Sonra dar yola saptı ve sol şeridi kapatarak gazladı. Yetmişle giden arabaları sıkıştırarak geçiyordu. Sürücülerin çoğu ona kızarak kornalarına bastılar. “İki şerit gidiş, iki şerit geliş, ortada da beton bir refüj. Bu şerit alışveriş merkezlerine, hamburgere, bowlinge ve her şeye gittiği için herkesin acelesi var. Kimse yol vermek istemiyor.”</p>

  <p class="block">“Evet,” diyerek içini çekti kız. “Orada Landy’ye giden otobüs var mı?”</p>

  <p class="block">“Eskiden bir belediye otobüsü vardı ama şu an iflas vaziyette. Sanırım şehirlerarası bir ekspres var.”</p>

  <p class="block">“Oh, onu boşver.” Sonra haritayı toplayarak cebine yerleştirdi ve yola baktı. Endişeli gibi görünüyordu.</p>

  <p class="block">“Bir motel odası daha iyi değil mi?”</p>

  <p class="block">“Bayım, topu topu on üç dolarım var. Bir köpek kulübesi bile tutamam.”</p>

  <p class="block">“İstersen benim evimde kalabilirsin,” dedi.</p>

  <p class="block">“Evet ve beni buralarda bir yerde indirsen daha iyi olacak.”</p>

  <p class="block">“Zarar yok. Teklifimi geri alıyorum.”</p>

  <p class="block">Kız onun parmağındaki yüzüğe bakarak, “Ayrıca, bu işe karın ne der?” diye sordu.</p>

  <p class="block">“Karımla ayrı yaşıyoruz.”</p>

  <p class="block">“Yeni mi?”</p>

  <p class="block">“Evet, 1 Aralıktan beri.”</p>

  <p class="block">“Bunca özel derdin arasında birilerine yardım eli uzatabiliyorsun,” dedi. Ses tonunda karşısındakini hor gören bir ifade vardı. Ama bunun kendine yönelik olmadığını ve oldukça eskilere dayandığını hissedebiliyordu. “Özellikle de genç piliçlere yardım eli uzatıyorsun.”</p>

  <p class="block">“Kimseyi ikna etmeye çalışacak halim yok,” dedi. Gerçek düşüncesini söylemişti. “Zaten bunu başaracağımı da sanmıyorum.” Daha önce hayatında hiç kimseyle böyle konuşmadığını farketti. Ama doğruyu söylemişti. Ne iyi, ne de kötüydü ama gerçekti.</p>

  <p class="block">“Bu bir meydan okuma mı?” diye sordu ve sigarasından derin bir nefes çekerek daha yoğun bir duman üfledi.</p>

  <p class="block">“Hayır,” dedi. “Bu sadece bir düşünce şekli. İnsanların düşüncelerine önem verir misin bilmem? Ama senin yaşındaki kızların her zaman başkalarının düşüncelerine kulak vermeleri gerekir.”</p>

  <p class="block">“Bu benim için geri planda kalıyor,” dedi. Ses tonundaki hor görme ve düşmanlık devam etmesine rağmen, eğleniyor gibi bir hali de vardı. “Senin gibi biri bu arabaya hoş bir kızı nasıl alabilir?”</p>

  <p class="block">“Oh, boş ver,” dedi. “Münasebetsiz birisin.”</p>

  <p class="block">“Bu doğru, öyleyim.” Sigarasını küllükte söndürdükten sonra burnunu kırıştırarak, “Şu hale bak,” dedi. “Her yer boş şeker kâğıtları ve bir sürü pislikle dolu. Neden çöp torbası kullanmıyorsun?”</p>

  <p class="block">“Çünkü ben sigara içmiyorum. Başta, hey Barton yaşlı çocuk bana yolda bir tur attırır mısın diye bağırsaydın, seni almazdım. Ayrıca şu küitablasının içine attığın pisliği de temizle, çünkü beni iğrendiriyor, üstelik ben boşaltmak zorunda kalacağım. Neden camdan dışarı atmıyorsun?”</p>

  <p class="block">Kız gülümsüyordu. “Çok hoş bir mizah anlayışın var.”</p>

  <p class="block">“Acı hayatımın sonucu.”</p>

  <p class="block">“Zararlı maddeleri yok eden bu sigara filtrelerinin ne kadar uzun zamandır kullanıldığını biliyor musun? İki yüzyıl. Ne uzun süre, değil mi? Bu süre zarfında torunlarını bile gömersin.” Omuz silkti. “Kanserojen madde içeren dumanı solumama ve ciğerlerimin tahrip olmasına aldırmıyorsun, ama bir sigara izmaritini yola atmaktan kaçınıyorsun.”</p>

  <p class="block">“Bununla neyi kastediyorsun?”</p>

  <p class="block">“Hiçbir şey.”</p>

  <p class="block">“Bak, istediğin beni defetmek mi? Bunu mu istiyorsun?”</p>

  <p class="block">“Hayır,” dedi. “Niçin tarafsız şeylerden konuşmuyoruz? Dolar piyasası, Arkansas Eyaleti, sendika dünyası gibi şeylerden bahsedebiliriz.”</p>

  <p class="block">“Bir mahzuru yoksa, biraz kestireceğim. Gecenin büyük bir kısmında uyanık kalacağım anlaşılan. Durum bunu gösteriyor.”</p>

  <p class="block">“Güzel.”</p>

  <p class="block">Bekçi şapkasını burnuna kadar indirerek, kollarını birbirine kenetledi ve sesini kesti. Biraz sonra kesik ve derin soluklar çıkarmaya başladı. Hırsız gibi çekinerek, kıza bir göz attı. Solmuş, daracık, mavi bir kot giymişti. Pantolon bacaklarını ikinci bir deri gibi sarmıştı. İçine başka bir şey giymemiş gibiydi. Uzun bacaklarını rahat bir şekilde arabanın ön kısmına uzatmıştı. Bu bacaklar şimdi ıstakoz gibi kızarmış ve kaşıntı içinde olmalıydı. Tam onu uyandırıp bacaklarının kaşınıp, kaşınmadığını soracaktı ki, birden bu davranışı yanlış değerlendirebileceğini düşünerek vazgeçti. Bütün gece 7. yolda otostop yapmak için bekleyebilirdi. Gece, incecik kotun içinde ve ayazda beklemek. Kendini rahatsız hissetti. Pekâlâ, bu onun sorunuydu. Çok üşürse, bir yere sığınıp ısınabilirdi. Sorun değildi.</p>

  <p class="block">13 ve 14. çıkışları geçtiler. Ona bakmayı bırakarak, bütün dikkatini yola verdi. Hız göstergesi yüz yirmilerdeydi. Arabalar arkasından korna çalıyorlardı. 12. geçidi geçtikleri sırada, üzerinde HIZINIZ ELLİYİ GEÇMESİN yazılı çıkartma bulunan bir steyşının şoförü üç kez kornaya bastı. Bu arada ön farlarını da devamlı yakıp söndürüyordu. Orta parmağıyla işaret etti.</p>

  <p class="block">Yanındaki kız gözleri hâlâ kapalı, “Çok hızlı gidiyorsun. Bu yüzden mi korna çalıyorlar?” diye sordu.</p>

  <p class="block">“Bunu neden yaptıklarını biliyorum.”</p>

  <p class="block">“Ama aldırmıyorsun.”</p>

  <p class="block">“Hayır.”</p>

  <p class="block">“İşte vatanseverler,” dedi monoton bir sesle, “Amerika’yı enerji krizinden kurtaracaklar.”</p>

  <p class="block">“Enerji kısıtlamasıyla uzaktan yakından bir ilgim yok.”</p>

  <p class="block">“Bizim var mı, hepimiz aynıyız.”</p>

  <p class="block">“Eskiden paralı yolda elli beşle giderdim. Ne fazla, ne eksik. Arabam için en iyi hızdı bu. Ama şimdi Terbiye Edilmiş Köpeklerin Ahlak Anlayışını protesto ediyorum. Eminim bunu sosyoloji dersinde okumuşsundur? Seni bir kolej çocuğu olarak kabul ettiğim için yanılıyor muyum?”</p>

  <p class="block">Kız yerinde dikildi. “Evet kısa bir süre sosyoloji bölümünde okudum ama hiçbir zaman Terbiye Edilmiş Köpeklerin Ahlak Anlayışı diye bir şey işitmedim.”</p>

  <p class="block">“Çok normal, çünkü bunu ben icat ettim.”</p>

  <p class="block">“Oh. Bir nisan.” Bezgin bir tonla konuşmuştu. Sonra koltukta geriye doğru kaykılarak, şapkasını tekrar burnuna kadar çekti.</p>

  <p class="block">“Bu tanımlamayı, Barton George Dawes olarak ilk kez 1973’ün sonlarına doğru ürettim. Para krizi, enflasyon, Vietnam savaşı ve güncel enerji krizi gibi gizemli olayları tam olarak özetliyor. Örnek olarak enerji krizini ele alalım. Amerikan vatandaşları eğitilmiş köpeklerdir. Benzin ve benzeri oyuncakları sevmek üzere eğitilmişlerdir. Motosikletler, arabalar, kar temizleme arabaları, hız motorları ve daha niceleri. 1973 ve 1980 yılları arasında da enerjiyle çalışan oyuncaklardan nefret etmek üzere eğitileceğiz. Amerikan halkı eğitilmeye bayılır. Eğitilmek her şeye kuyruk sallar hale getirir. Enerji kullan, enerji kullanma, tuvaletin üzerine işe. Ben enerji kısıtlamasına değil, eğitilmeye itiraz</p>

  <p class="block">Aklıma Bay Piazzi’nin köpeği geldi. Önce kuyruk sallamayı bırakmış sonra gözleri dönmeye başlamış ve en sonunda Luigi Bronticellin gırtlağını parçalamıştı.</p>

  <p class="block">“Aynı Pavlov’un köpekleri gibi,” dedi. Onlar zil sesini duyunca dil çıkarmaya eğitilmişlerdi. Bizler, Skidoo Bombardıman uçaklarını da hareketli anteni olan renkli Zenith televizyonlarını görünce salya akıtmak için eğitildik. Bunlardan biri de benim evimde. Elinde kumanda aleti, koltuğuna oturabilir ve kanalları değiştirebilirsin, sesini yükseltip ya da alçaltabilirsin, aleti açar ya da kapayabilirsin. Bir keresinde ağzımla bile kumanda aletini çalıştırmayı başardım. Teknoloji harikası.”</p>

  <p class="block">“Sen delisin,” dedi.</p>

  <p class="block">“Sanırım öyle.” 11. çıkışı geçtiler.</p>

  <p class="block">“Sanırım uyuyacağım. İneceğim yere gelince haber ver.”</p>

  <p class="block">“Tamam.”</p>

  <p class="block">Kollarını birbirine kavuşturarak, gözlerini kapattı.</p>

  <p class="block">10. çıkışı geçtiler.</p>

  <p class="block">“Zaten itiraz ettiğim Eğitilmiş Köpeklerin Ahlak Anlayışı değil. Asıl itirazım, ahlaki ve manevi yönden zekâgerisi efendilerimize.”</p>

  <p class="block">“Anlaşılan bilincini böyle ilginç düşüncelerle yatıştırmaya çalışıyorsun,” dedi gözlerini açmadan. “Niçin hızını elliye indirmiyorsun? Kendini daha iyi hissedeceksin.”</p>

  <p class="block">“DAHA İYİ HİSSEDEMEM.” Sesi sert bir şamar gibi sakladı. Kız yerinden sıçrayarak ona baktı.</p>

  <p class="block">“İyi misin?”</p>

  <p class="block">“İyiyim,” dedi. “Hem dünya, hem de ben aklımı kaçırdığım için evimi ve karımı kaybettim. Sonra Allah’ın cezası, on dokuz yaşında bir otostopçuyu arabama aldım, dünyanın delirdiğini kabul etmişken aslında delirenin ben olduğunu öğreniyorum. Dünya çok güzel. Fazla benzin yok, ama dünya güzel.”</p>

  <p class="block">“Yirmi bir yaşındayım.”</p>

  <p class="block">“Aman ne iyi.” dedi acı bir sesle. Dünya da herkesin aklı başındaysa, kış ortasında senin gibi küçük bir çocuğun otostopla Las Vegas’a kadar gitmesi ne anlama geliyor. Bütün gece 7. yolda kendini alacak bir araba beklemeyi planlıyorsun. Pantolonunun altına bir şey giymediğin, içinde bacaklarının soğuktan hissizleşeceğini biliyor musun?”</p>

  <p class="block">“İç çamaşırı giyerim! Sen beni ne zannediyorsun?”</p>

  <p class="block">“Aptal olduğunu düşünüyorum!” diye kükredi. “Poponu donduracaksın.”</p>

  <p class="block">“Ve sen de ondan bir parça alamayacaksın, anladın mı?” Bunu tatlılıkla söylemişti.</p>

  <p class="block">“Oh oğlum,” diye mırıldandı. “Oh oğlum.”</p>

  <p class="block">Elliyle giden bir Sedan’ı geçerken içindeki kornaya bastı. “OLUMU YE!” diye feryat etti. “ÇİG ÇİĞ.”</p>

  <p class="block">“Beni hemen şimdi indirsen iyi olacak sanırım,” dedi kız yavaşa.</p>

  <p class="block">“Merak etme. Kaza yapmaya çalışmıyorum. Sen uyumana devam et.”</p>

  <p class="block">Kız bir süre şüpheyle onun yüzünü inceledi ve sonra gözlerini kapadı. 9. çıkışı geçmişlerdi.</p>

  <p class="block">2. çıkışı da geride bıraktılar. Gölgeler yolun üzerinde uzuyor ve garip şekiller meydana getiriyorlardı. Venüs hâlâ batıdaydı. Şehre yaklaştıkça trafik yoğunlaşmıştı.</p>

  <p class="block">Ona göz attı, yerinde dikilip oturmuş dışarıyı ve arabaları seyrediyordu. Tam önlerindeki arabanın üst kısmına kocaman bir Noel ağacı bağlanmıştı. Kızın yeşil gözleri kocaman açılmıştı. Bir an kendini onların içinde kaybolmuş hissetti. O gözlerden onun duyularını anlayabiliyordu. Bütün bu arabalar sıcacık bir yuvaya gidiyordu, bu insanlar bir yerlerde işlerini yapıp bitirmişlerdi, bir yerlerde onları karşılayacak arkadaşları ya da onları kucaklamak için bekleyen geniş aileleri vardı. Bu insanlardan çok farklı olduğunu bir kez daha anladı.</p>

  <p class="block">“Oraya ne zaman varacağız?” diye sordu kız.</p>

  <p class="block">“On beş dakika sürer.”</p>

  <p class="block">“Bak, eğer sana sert davrandıysam.”</p>

  <p class="block">“Hayır, asıl ben sana sert davrandım. Dinle, yapacak belirli bir işim yok. Seni Landy’nin yakınlarına kadar götüreyim.”</p>

  <p class="block">“Hayır. ”</p>

  <p class="block">“Öyleyse bu gece seni Holiday Inn Oteline bırakayım. Benim için endişelenme, hiçbir art niyetim yok. Yalnızca iyi Noeller, demek istedim, hepsi bu.”</p>

  <p class="block">“Gerçekten karından ayrıldın mı?”</p>

  <p class="block">“Evet.”</p>

  <p class="block">“Ve yakınlarda.”</p>

  <p class="block">“Evet.”</p>

  <p class="block">“Çocukları da aldı mı?”</p>

  <p class="block">“Çocuğumuz yok.” Gişelere yaklaşıyorlardı. Yeşil ışıklar gece karanlığında kırpışıyordu.</p>

  <p class="block">“O halde senin evine gidelim.”</p>

  <p class="block">“Bunu yapmak zorunda değilim. Demek istediğim, sen zorunda değilsin.”</p>

  <p class="block">“Eh, nasılsa bir süre sonra başka biriyle birlikte olacağım,” dedi. “Ve geceleri otostop yapmaktan hoşlanmıyorum. Korkutucu oluyor.”</p>

  <p class="block">Gişelerden birine yaklaştı ve camını indirince buz gibi hava arabanın içine doldu. Görevliye kartını verdi ve iki dolar uzattı. Yavaşça uzaklaştı. Reflektörlü bir levhanın yanından geçerken:</p>

  <p class="block">EMNİYETLİ ARABA KULLANDIĞINIZ İÇİN TEŞEKKÜR EDERİZ yazısı gözüne ilişti.</p>

  <p class="block">“Tamam,” dedi. Onun güvenini yeniden kazanmaya çalıştığını biliyordu -büyük bir ihtimalle sonuç geri tepecekti- ama ona yardım etmek için denemeye değerdi. “Bak, o koca evde tek başıma çok yalnızım. Akşam yemeğimizi yer, sonra da televizyon seyrederiz. Patlamış mısır atıştırırız. Sen yukardaki yatak odasını kullanırsın, ben de...”</p>

  <p class="block">Yonca yaprağı kavşağı dönerken kıza bir göz attı. Karanlık arabanın içinde şimdi belirsiz bir siluet gibiydi. Rüyalarında gördüğü şekillerden farksızdı.</p>

  <p class="block">“Dinle,” dedi kız. “Bunu sana şimdi hemen söylemeliyim. Birlikte yolculuk ettiğim o sarhoş vardı ya? Ben geceyi onunla geçirmiştim. Beni arabana aldığın yere, yani Stilson’a gidiyordu. İşte bu da onun ödediği bedel.”</p>

  <p class="block">Tam kavşağın ortasında, kırmızı ışıkta durdu.</p>

  <p class="block">“Oda arkadaşım bütün bunların başıma gelebileceğini bana söylemişti de ona inanmamıştım. Memleketi baştan başa geçeyim dedim ama benim üstümden geçtiler,” diyerek şöyle bir baktı ona. Ama kendisi karanlıkta hâlâ kızın yüzündekileri okuyamıyordu. “Ama bu bütün insanlar aynı şeyi yapar demek değil. Her şeyden öyle ayrı bir bu aynı uzayda yürümek gibi. Büyük bir şehre geldiğinde, içindeki insanları da düşünüyorsun. Niçin olduğunu biliyorum, sen biliyor musun? Sonra yalnızca birinin nefesini ve konuşmasını duymak ihtiyacıyla sivilceleri kanayan gençlerden birini seçmek zorunda kalıyorsun.”</p>

  <p class="block">“Senin kiminle yattığın beni ilgilendirmez,” diyerek arabayı yoğun trafiğin içine sürdü. Otomatikman 784 inşaatından geçerek evlerine varan büyük caddeye doğru döndü.</p>

  <p class="block">“Bu satıcı adam,” dedi kız. “On dört yıllık evliydi. Benimle birlikte olduğu sürece bunu tekrarlayıp durdu. On dört yıl, Sharon, on dört yıl, on dört yıl diye tekrarlayıp durdu. Boşalması da on dört saniye sürdü.” Havlamaya benzer bir kahkaha attı, pişmanlık ve acıyla.</p>

  <p class="block">“Adın Sharon mı?”</p>

  <p class="block">“Hayır. Sanırım bu karısının adıydı.”</p>

  <p class="block">Birden frene bastı.</p>

  <p class="block">“Ne yapıyorsun?” diye sordu kız şüphe ve endişeyle.</p>

  <p class="block">“Önemli bir şey değil,” dedi. “Bu eve giden yol. Sana bir şey göstereceğim. Hadi in, tabii istersen.”</p>

  <p class="block">Birlikte arabadan inerek şimdi boş olan seyir platformuna doğru yürüdüler. Elini parmaklıkların soğuk demir borularının üzerine koyarak aşağıya baktı. Bugün birinci kat asfaltın dökülmüş olduğunu gördü. Son üç gündür mıcır sermeyle uğraşmışlardı. Şimdi asfalt dökülmüştü. Aletler sessizdi. Kamyonlar, buldozerler ve hortumlar gecenin gölgesi içinde sessizce duruyorlar ve dev cüsseleriyle dinazorların sergilendiği müzeye benziyorlardı. Otçul dev kertenkeleler, etçil dinazorların T-Rex’ler ve dünyayı kıtır kıtır yiyen korkunç dizel kazı makineleri. Afiyet olsun.</p>

  <p class="block">“Burası hakkında ne düşünüyorsun?” diye sordu kıza.</p>

  <p class="block">“Bir şey düşünmem gerekir mi?” Olanları düşünmeye çalışırken kaçamak bir yanıt vermişti.</p>

  <p class="block">“Bir şey düşünmelisin,” dedi. Kız omuz silkti. “Bu bir yol çalışması, başka ne diyebilirim? Bir şehre yol yapıyorlar, Bir daha da göreceğimi sanmadığım bir yol. Başka ne düşünebilirim ki? Çok çirkin.”</p>

  <p class="block">“Çirkin,” diye tekrarladı, biraz olsun rahatlamıştı.</p>

  <p class="block">“Ben Portland’da, Maine eyaletinde doğup büyüdüm,” dedi kız. “Büyük bir apartmanda yaşıyorduk. Sonra bu apartman caddeyi baştan başa kaplayan büyük bir alışveriş merkezi projesinin içinde kaldı.”</p>

  <p class="block">“Bir şeyleri yıktılar mı?”</p>

  <p class="block">“Hah?”</p>

  <p class="block">“Onlar...”</p>

  <p class="block">“Oh. Hayır, onun tam arkasında büyük ve boş araziyi kullandılar. O zamanlar altı ya da yedi yaşlarındaydım. Onların kazma, keresteleri Kesme ve toprağı altüst etme işini sonsuza kadar sürdüreceklerini düşünürdüm. Ve ben bu işi eğlenceli bulurdum. Yaşlı zavallı toprağı düşünürdüm. Sanki ona isteyip, istemediğini sormadan lavman yapmaları gibiydi. O yıl ağır bir bağırsak enfeksiyonu geçirdiğim için lavman konusunda ustalaşmıştım.”</p>

  <p class="block">“Oh,” dedi.</p>

  <p class="block">“Bir pazar inşaat yerine gittik. Tıpkı burası gibi sessizdi. Yatakta yatan bir ceset kadar sessiz. Temel atmışlardı. Betonun arasından dışarı çıkmış sarı demirler görülüyordu.”</p>

  <p class="block">“Yolun özü.”</p>

  <p class="block">“Her neyse. Sonra plastik naylonlarla sarılmış düzinelerce borular ve demet demet teller vardı. Etraf işlenmemiş ham malzemeyle doluydu. Böyle düşününce, insana komik geliyor. Bunların işlenmekte olan pislik olduğunu söyleseler de, bir şey göze göründüğü gibidir. Yalnızca ham. Orada saklambaç oynardık ve annem koşarak gelir, bana ve kardeşime oranın tehlikeli olduğuna dair nutuklar atardı. Küçük kızları inşaat alanlarında büyük tehlikeler bekler derdi. Dört yaşında olan kardeşim oyun yarıda kaldığı için ağlardı. Bunları hatırlamak gerçekten komik. Şimdi arabaya dönebilir miyiz? Üşüdüm.”</p>

  <p class="block">“Tabii,” dedi ve arabaya bindiler.</p>

  <p class="block">Hareket ettiklerinde o yeniden konuşmaya başladı: “Onların karışıklığa neden olduklarından başka bir şey düşünmezdim. Sonra orda bütün ihtişamıyla alışveriş merkezi ortaya çıktı. Onların araba park yerini düzenlemelerini ve küçük arabalarla dolaşarak sarı bölüm çizgilerini yapışlarını hatırlıyorum. Sonra büyük bir açılış partisi verilerek kırmızı kurdele kesildi. İnsanların, bayılarak akın akın gittiği bir yer olmuştu. Dev tesise Mammoth Mart adını vermişlerdi. Annem de oranın müdavimi olmuştu. Bazen ben ve Angie onunla birlikteyken o turuncu çubukların borumun çimentolarına saplanıp kaldığını düşünürdüm Bunlar gizli düşünceler gibiydi.”</p>

  <p class="block">Başını salladı. Gizli düşünceler konusunda yeterli bilgisi vardı.</p>

  <p class="block">“Bu sana ne ifade ediyor?” diye sordu kız.</p>

  <p class="block">“Düşünmeye çalışıyorum.”</p>

  <p class="block">Televizyonun önünde yemek için bir şeyler hazırlamaya giriştiler. Kız buzdolabını araştırdı ve sonunda dondurucudaki eti gördü. Eğer acelesi yoksa bunu çözdürüp, pişirebileceğini söyledi.</p>

  <p class="block">“Tabii,” dedi. “Yalnız ben kaç derecede ve ne kadar sürede pişirileceğini bilmiyorum.”</p>

  <p class="block">“Karını özledin mi?”</p>

  <p class="block">“Hem de deli gibi.”</p>

  <p class="block">“Çünkü eti nasıl pişireceğini bilemiyorsun. Bu yüzden mi?”</p>

  <p class="block">Ona yanıt vermedi. Kız patatesleri fırına koydu, donmuş mısırları pişirdi. Yemeklerini mutfakta yediler. Kız dört kalın dilim et, iki patates ve iki tabak mısır yedi.</p>

  <p class="block">“Bir yılda bu kadar çok şeyi yiyemezdim,” dedi boş tabağına bakarak. Sonra bir sigara yaktı. “Herhalde midem bozulacak.”</p>

  <p class="block">“Her zaman ne yersin?”</p>

  <p class="block">“Köpek maması.”</p>

  <p class="block">“Ne?”</p>

  <p class="block">“Köpek maması.”</p>

  <p class="block">“Yanlış mı duyuyorum?”</p>

  <p class="block">“Ucuz oluyor ve insanı acayip doyuruyor. Ayrıca içlerinde birçok besleyici madde de var. Kutuların üzerinde öyle diyor.”</p>

  <p class="block">“Besleyici maddeler kısmını sen benim popoma anlat. Bunlar için oldukça yaşlısın. Hadi gel.”</p>

  <p class="block">Onu yemek odasına götürdü ve Mary’nin Çin dolabını açarak için gümüş bir servis tabağı çıkardı. Tabağın içindeki kalın para tomarını aldı. Kızın gözleri şaşkınlıkla açılmıştı.</p>

  <p class="block">“Kimi öldürdün, bayım?”</p>

  <p class="block">“Hayat sigortamı. Burada iki yüz dolar var. Bunu alıp bir güzel yiyebilirsin.”</p>

  <p class="block">Ama kız paraya dokunmadı. “Sen çatlaksın,” dedi. “Senin iki yüz dolarınla ne yapacağımı düşünüyorsun?”</p>

  <p class="block">“Hiçbir şey.”</p>

  <p class="block">Kız güldü.</p>

  <p class="block">“Tamam,” diyerek parayı tabağın içine koydu ve eski yerine bıraktı. “Sabah olunca da parayı almak istemezsen, hepsini tuvalete atacağım.” Ama bunu yapabileceğinden pek emin değildi.</p>

  <p class="block">Kız yüzüne baktı. “Biliyor musun, böyle bir şey yapabileceğini düşünüyorum.”</p>

  <p class="block">Bir şey söylemedi.</p>

  <p class="block">“Sabah görüşürüz,” dedi kız.</p>

  <p class="block">“Sabah,” diye tekrarladı.</p>

  <p class="block">Televizyonda “Gerçeği Söyle”yi seyrediyordu. İki yarışmacı da dünya kadınlararası rodeo şampiyonu olduğunu söylüyordu ve katılanlar gerçek şampiyonu tahmin edeceklerdi. Televizyonun üç yüz elli beş yaşındaki yarışma sunucusu Garry Moore soğuk şakalarını yapmaya devam ediyordu.</p>

  <p class="block">Kız pencereden dışarı bakıyordu. “Hey,” dedi. “Bu sokakta artık kimse yaşamıyor mu? Bütün evler karanlık.”</p>

  <p class="block">“Ben ve Dankmans’lar,” dedi. “Dankmans’lar da en geç ocak ayının beşinde taşınacaklar.”</p>

  <p class="block">“Niçin?”</p>

  <p class="block">“Yol,” dedi. “İçki ister misin?”</p>

  <p class="block">“Yol, demekle neyi kastettin?”</p>

  <p class="block">“Tam buradan geçiyor,” dedi. “Ve bu ev de tahminlerime göre tam orta çizgide kalıyor.”</p>

  <p class="block">“Bunun için mi bana inşaatı gösterdin?”</p>

  <p class="block">“Öyle sanırım. Eskiden buradan iki mil uzaklıktaki bir temizlik fabrikasında çalışırdım. Mavi Kurdele. Yol oradan da geçiyor.”</p>

  <p class="block">“Bu yüzden mi işini kaybettin? Fabrika kapandığı için mi?”</p>

  <p class="block">“Tam değil. Banliyöde, Waterford denilen yerde yeni yerleştirme planına göre bir anlaşma imzalamam gerekiyordu. Ama bunu yapmadım.”</p>

  <p class="block">“Niçin?”</p>

  <p class="block">“Buna dayanamadım,” dedi kısaca. “İçki ister misin?”</p>

  <p class="block">“Beni sarhoş etmek zorunda değilsin.”</p>

  <p class="block">“Oh, Tanrım,” dedi gözleri dönerek. “Aklın yalnızca bir tek şeye çalışıyor, değil mi?”</p>

  <p class="block">Rahatsız edici bir sessizlik oldu aralarında.</p>

  <p class="block">“Portakal suyu ve votka en sevdiğim içkidir. Votka ve meyve suyun var mı?”</p>

  <p class="block">“Evet.”</p>

  <p class="block">“Sanırım esrarlı sigaran yoktur.”</p>

  <p class="block">“Hayır, öyle şeyleri asla kullanmam.”</p>

  <p class="block">Mutfağa giderek ona votkalı içkiyi, kendisine de Seven-Up’lı viski hazırladı ve sonra oturma odasına geri döndü. O elinde kumanda aleti o kanaldan bu kanala çevirip dururdu. “Gerçeği Söyle”, karlanma, “Hedefim Ne”, “Joannie’yi Düşünüyorum”, “Gilligan’ın Adası”, karlanma, “Lucy’i Seviyorum”, karlanma, Julia Child bağıra bağıra avokadolarla ilgili bir şeyler anlatıyordu.</p>

  <p class="block">Ona içkisini verdi.</p>

  <p class="block">“Hiç böcek yediniz mi, iki numara?” diye Kitty Carlisle sordu.</p>

  <p class="block">“Hey, bu kanallarda Uzay Yolu yok mu?” diye kız sordu.</p>

  <p class="block">“Saat dörtte kanal sekizde,” dedi.</p>

  <p class="block">“Sen de seyreder misin?”</p>

  <p class="block">“Bazen. Karım daima Merv Griffi’i seyreder.”</p>

  <p class="block">“Ben hiç böcek görmedim,” dedi iki numara. “Eğer bir tane görürsem, onları yerim.” Seyirciler coşkuyla güldü.</p>

  <p class="block">“Evi neden terketti? İstemezsen yanıtlamak zorunda değilsin.” Merak dolu bakışlarla onu süzdü.</p>

  <p class="block">“İşimi kaybettiğim nedenden.”</p>

  <p class="block">“Çünkü o yeni yeri satın almadın?”</p>

  <p class="block">“Hayır- Çünkü yeni ev de almadım.”</p>

  <p class="block">“Oyumu iki numaraya veriyorum,” dedi Soupy Sales, “Çünkü o, bir böcek görürse hemen yiyeceğe benziyor.” Seyirciler yeniden coşkuyla güldü.</p>

  <p class="block">“Almadınız mı? Oh... vay canına.” İçkisinin üstünden, gözlerini kırpmadan ona bakıyordu. Bu gözlerde korku, hayranlık ve dehşet vardı. “Ne yapmak istiyorsun?”</p>

  <p class="block">“Bilmiyorum.”</p>

  <p class="block">“Çalışmıyorsun.”</p>

  <p class="block">“Hayır.”</p>

  <p class="block">“Bütün gün neyle vakit geçiriyorsun?”</p>

  <p class="block">“Paralı yolda turluyorum.”</p>

  <p class="block">“Ve geceleri televizyon seyrediyorsun.”</p>

  <p class="block">“Ve içiyorum. Bazen patlamış mısır yapıyorum. Bunu daha geç saatlerde yapıyorum.”</p>

  <p class="block">“Ben patlamış mısır yemem.”</p>

  <p class="block">“O zaman ben yerim.”</p>

  <p class="block">Kız uzaktan kumandanın kapatma düğmesine basınca, görüntü önce tam ortada parlak bir nokta oldu ve sonra kayboldu.</p>

  <p class="block">“Yaptıklarını tam anlayabildim mi acaba? Karını ve işini boka batırmışsın.”</p>

  <p class="block">“Tam böyle söyleyemeyiz.”</p>

  <p class="block">“Neyse ne. Onları bu yola feda etmişsin. Bu doğru mu, sence?” Rahatsız bir halde TV’nin karanlık ekranına baktı. Kendisini de rahatsız eden ve elinde olmadan gelişen bu olaylar neydi. Kendisi de bilemiyordu. “Doğru mu, değil mi bilmiyorum,” dedi. “Bazen insan anlamadığı şeyleri de yapar.”</p>

  <p class="block">“Bu bir çeşit protesto mu?”</p>

  <p class="block">“Bilmiyorum. Başka şeylerin daha iyi olduğunu düşündüğün için bir şeyleri protesto edersin. Bütün insanlar savaşı protesto ediyor, çünkü onlar barışın daha iyi olduğunu düşünüyorlar. Niçin televizyonu açmıyorsun?”</p>

  <p class="block">“Bir dakika daha.” Kızın gözlerine baktı. Ne kadar yeşildi. Kedi gözü gibi, dikkatli bir çift yeşil göz. “Bu yüzden mi yoldan bu kadar nefret ediyorsun? Toplumdaki teknolojiyi simgelediği için mi? Sanayileşmenin etkileri.”</p>

  <p class="block">“Hayır,” dedi. Dürüst olmak gerçekten çok zordu ve neden endişelendiğini merak etti. Bir yalanla bütün bu konuşmalara bir son verebilirdi. O da diğer çocuklar gibiydi, Vinnie gibi, eğitimin doğru olduğunu düşünen diğer insanlar gibi: Kız basit bir yanıt istemiyordu, o yapılmış planların peşindeydi. Onlar yolu inşa ederken benim bütün hayatımı da yeni baştan inşa ediyorlar.</p>

  <p class="block">“Ama senin evine saldırdılar mı... evine ve işine dediğimde, hayır diye yanıtladın.”</p>

  <p class="block">“Doğru hayır dedim.” Ama o hayır dediğinden şüpheliydi. Yoksa evet mi demişti. Evet, uzun zamandır onun bir parçası olan yok edici güce mi evet demişti? Charlie’nin beynini yiyip bitiren kendi kendini de yok eden yok edici güç. Freddy’nin oralarda olmasını arzu etti. Fred, kıza duymak istediği şeyleri söyleyebilirdi. Ancak Fred bu oyunu mükemmel bir şekilde oynayabilirdi.</p>

  <p class="block">“Sen ya çılgınsın ya da gerçekten olağanüstü birisin,” dedi kız.</p>

  <p class="block">“İnsanlar yalnızca kitaplarda olağanüstü olur,” dedi. “Hadi televizyon seyredelim.”</p>

  <p class="block">Kız televizyonu açtı. Onun istediği şovu seçmesini bekledi.</p>

  <p class="block">“Ne içersin?”</p>

  <p class="block">Saat dokuzu çeyrek geçiyordu. Şimdi, her gece yalnız olduğu zamanlar gibi sarhoş değildi, biraz çakırkeyif olmuştu. Mutfakta mısır patlatıyordu. Mısırların, aynı yere düşen kar taneleri gibi, mısır kabının üzerine sıçrayarak düşmelerini seyretmek, hoşuna gidiyordu.</p>

  <p class="block">“Güney viskisi ve Seven-Up,” dedi.</p>

  <p class="block">“Ne?”</p>

  <p class="block">Utanarak, kıkırdadı.</p>

  <p class="block">“Bir tane deneyebilir miyim?” Boşalmış bardağını ona doğru kaldırarak sırıttı. Onu arabaya alışından beri ilk kez tamamen rahatlamış gibi bir hali vardı. “Votka-portakal hazırlamakta usta değilsin.”</p>

  <p class="block">“Biliyorum,” dedi. “Ben viski ve Seven-Up içerim, özel içkim. İyi yerlerdeyse Skoç içerim ve Skoç’tan nefret ederim.” Mısırlar hazır olmuştu. Onları büyük bir plastik kâseye boşalttı. “Ben de bir tane içebilir miyim?”</p>

  <p class="block">“Tabii”</p>

  <p class="block">Kıza viski ve Seven-Up hazırladı, sonra erittiği yağı mısırların üzerine boşalttı.</p>

  <p class="block">“Kolestrolün yükselecek,” dedi mutfak kapısından eğilmiş içeri bakarak. Sonra elindeki içkiden bir yudum aldı. “Hey, bunu beğendim."</p>

  <p class="block">“Beğeneceğimden emindim. Bunu sır olarak tut, daima bir sayı önde olursun.”</p>

  <p class="block">Mısırları tuzladı.</p>

  <p class="block">“Bu kadar tuz yersen kolestrolden kalbin tıkanır. Kan damarların gittikçe tıkanmaya başlar, gittikçe daralır ve sonra bir gün... güüüm!” derken elini göğsüne vurdu ve elindeki içki kazağına döküldü.</p>

  <p class="block">“Metabolizmama da, kolestrole de çoktan boş verdim,” diyerek kapıya yürüdü. Yolda yürürlerken hafifçe kızın göğsüne dokundu (sutyen olmadığı hissediliyordu). Birden aklına, yıllar geçtiği halde göğüsleri sarkmayan, Mary geldi. Böyle şeyler düşünmese daha iyi olacaktı.</p>

  <p class="block">Kız mısırların çoğunu yiyip, bitirdi.</p>

  <p class="block">Saat on bir sıralarında, enerji krizi ve Beyaz Saray’la ilgili haberleri dinlerlerken, kız esnemeye başlamıştı.</p>

  <p class="block">“Yukarı çık istersen,” dedi. “Yatabilirsin.”</p>

  <p class="block">Kız ona baktı.</p>

  <p class="block">“Her yataktan bahsettiğimde, popona tokat yemiş gibi bana bakmazsan daha iyi anlaşacağız. Kocaman Amerikan yatakları uyumak için yapılmıştır, iş tutmak için değil.”</p>

  <p class="block">Bu kızı güldürdü.</p>

  <p class="block">“Yatak örtülerini de açmayacak mısın?”</p>

  <p class="block">“Sen büyük bir kızsın.”</p>

  <p class="block">Kız ona sakin sakin baktı. “İstersen benimle birlikte gelebilirsin. Bir saat önce kararımı verdim.”</p>

  <p class="block">“Hayır... ama davetin çok cazip olduğunu söyleyebilirim. Bütün hayatım boyunca sadece üç kadınla yattım. İlk ikisi çok uzun yıllar önceydi ve şimdi hatırlamıyorum bile. Evlenmeden önceydi.”</p>

  <p class="block">“Şaka yapıyorsun?”</p>

  <p class="block">“Hiç de değil.”</p>

  <p class="block">“Bak, yani beni arabana almanın, evinde barındırmanın ve para teklif etmenin bu işle bir ilgisi yoktu.”</p>

  <p class="block">“Nihayet anladın,” diyerek ayağa kalktı. “Şimdi yukarı çıksan daha iyi olur.”</p>

  <p class="block">Ama kız ona aldırmadı. “Neden?”</p>

  <p class="block">“Neden mi?”</p>

  <p class="block">“Evet. Bir işi yapıyor, ama onu başkalarına anlatmıyor olabilirsin bu tamam. Ama bir şeyi yapmamaya karar vermişsen bunun nedenini izah etmen gerekir.”</p>

  <p class="block">“Tamam,” dedi başıyla gümüş tabaktaki paranın durduğu oturma odasını işaret ederek, “O para. Fahişelik yapmak için çok gençsin.”</p>

  <p class="block">“Onu almayacağım,” dedi aceleyle.</p>

  <p class="block">“Bunu biliyorum. Ben de seninle yatmayacağım. Ama bu parayı yine de almanı istiyorum.”</p>

  <p class="block">“Herkes senin kadar mükemmel olamaz.”</p>

  <p class="block">“Bu doğru.” Ona meydan okurmuşçasına baktı.</p>

  <p class="block">Kız, sinirlenmiş gibi başını sallayarak, ayağa kalktı.</p>

  <p class="block">“Pekâlâ. Ama sen bir burjuvasın, bunu biliyor musun?”</p>

  <p class="block">“Evet.”</p>

  <p class="block">Yanına gelerek onu dudaklarından öptü. Heyecan vericiydi. Hoş kokusunu duyabiliyordu. Oldukça zor bir durumdu.</p>

  <p class="block">“Hadi git.”</p>

  <p class="block">“Gece fikrini değiştirirsen.”</p>

  <p class="block">“Değiştirmeyeceğim.” Çıplak ayaklarla merdivenlere doğru ilerleyen kızı seyretti. “Hey?” diye seslendi.</p>

  <p class="block">Kız ona doğru döndü ve kaşını kaldırarak bekledi.</p>

  <p class="block">“İsmin ne?”</p>

  <p class="block">“Olivia, önemi var mı? Aptal bir isim, değil mi? Olivia De Haviland gibi.”</p>

  <p class="block">“Hayır, hiç de değil. Hoşuma gitti. İyi geceler, Olivia.”</p>

  <p class="block">“İyi geceler.”</p>

  <p class="block">Yukarı çıktı. Işığın yandığını duydu. Bu çok aşina olduğu bir sesti.</p>

  <p class="block">Genellikle kendisinden önce yatmaya giden Mary’i hatırladı. Sonra yukarıdaki kızı düşündü. Biraz daha dikkatli dinlese, onun kazağını başından sıyırarak çıkarışını ve kotunun fermuarını açarak, kalçalarına indirişini duyabilirdi belki de...</p>

  <p class="block">Kumandayı alarak televizyonu açtı.</p>

  <p class="block">Penisi hâlâ dimdikti ve rahatsızlık veriyordu. Pantolon ağı şişkinden gerilmişti. Eski gençlik günlerinde Mary buna, büyük mücevher ya da taşa dönmüş yılan diyerek takılırdı. Katlanan külotunu düzeltmece çalıştı, ama hiçbir fark olmayınca ayağa kalktı. Biraz sonra penisi inince tekrar oturdu.</p>

  <p class="block">Haberlerden sonra, ekrana John Agar’ın ‘Arous Gezegenindeki Beyin’ isimli film geldi. Televizyonun önünde elinde kumanda aletiyle bir süre kendinden geçti. Bir süre sonra pantolonunun ağındaki hareketle uyandı. Yeniden penisi dikleşmişti. Aynı bir suçlunun suç mahalini ziyaret edişi gibi.</p>

  <p><br /></p>

  <p class="block17"><a id="ara7">7 Aralık 1973</a><br /></p>

  <p class="block">Ve gece kızın yanına gitti.</p>

  <p class="block">Rüyasında Bay Piazzi’nin köpeğini gördü ve bu kez o korkunç ısırma olayından önce, köpeğe yaklaşan Charlie’ydi. Bu durumu çok daha fazla kötüleştiriyordu. Köpek saldırmadan önce, mezarı tırnaklayarak kazıp dışarı çıkmaya çalışan bir adam gibi o da rüyasını bölerek gerçeğe dönebilmek için çırpınıyordu.</p>

  <p class="block">Pençeye benzeyen elleriyle havayı tırnaklıyordu. Ne uyanık, ne de tam uykudaydı. Sonunda kıvrılarak uyuyakaldığı koltukta denge duygusunu yitirmiş gibiydi. Bir süre düşmemek için o dengeyi tutmaya çalıştı, ama oğlunun aklını karıştıran ölümü ve rüyalarında tekrar tekrar yaşadığı o ölüm olayı direncini yok etmişti.</p>

  <p class="block">Yere düştü. Kendine geldiğinde oturma odasında ve yerdeydi. Başını vurmuş, omzunu incitmişti, ama o rüya bitmişti. Gerçek daha mutsuz ve perişan ediciydi, ama korkunç değildi.</p>

  <p class="block">Ne yapıyordu? Hayatı boyunca yaptıklarının bir çeşit psikanalizi kafasına takıldı; iğrenç bir tekrar. Düşüncelerinin yarısında, üstündeki bir elbise gibi çıkarıp attı. Artık hiçbir şey doğru değildi. Canı yanıyordu. Boğazına kadar yükselen ekşimiş güney viskisinin tadını duyamıyordu. Geğirdiğinde asit tadında birtakım şeyler ağzına geldi, ama onları tekrar yutmayı başardı. Titremeye başladı, dizlerini birleştirmeye çalışıyor, ama kendine hâkim olamıyordu. Gece her şey daha garipti. Oturma odasında, yerde oturmuş, kollarıyla dizlerine sarılmış ve dar sokaklarda sallanan yaşlı sarhoşlar gibi ne yapıyordu? Yoksa bir şizofren miydi? Ya da Allah’ın belası bir psikopat mı? Durumu buna daha çok benziyordu. Yoksa öyle miydi? Bir psikopat mıydı? Neredeyse sevimli sayılabilecek meyveli kek, bok herif, homoseksüel yerine bir psikopat. Bu düşünce onu dehşete düşürdü. Yoksa patlayıcıları almakla bir kabadayı mı olmuştu? Bir insan, bir fili öldürecek güçteki o iki silahı gerçekten neden alırdı? Boğazından hafif bir sızlanma çığlığı çıkararak, ayağa kalkmayı denedi. Kemikleri yaşlı bir adamınkiler gibi gıcırdıyordu.</p>

  <p class="block">Düşünmemeye kendini zorlayarak, merdivenleri çıktı. Ağır adımlarla odasına doğru yürürken, “Olivia,” diye fısıldadı. Aynı Rudolp Valentino’nun eski filmlerindeki gibi mantığa aykırı bir şeydi bu. “Uyanık mısın?”</p>

  <p class="block">“Evet,” dedi kız. Onun sesi de pek uykulu gibi değildi, “Saat beni uyutmadı. Şu dijital saat sürekli klik, klak yaparak uykumu kaçırdı.”</p>

  <p class="block">“Anlıyorum,” dedi. Bu yanıt komik olmuştu. “Ben de kâbus gördüm.”</p>

  <p class="block">Üstündeki örtüleri geriye doğru tekmeleyiş sesi geldi, “içeri gel Yanıma.”</p>

  <p class="block">“Ben.”</p>

  <p class="block">“Artık susacak mısın?”</p>

  <p class="block">Onun yanına gitti. Kız çıplaktı. Seviştiler ve sonra derin bir uykuya daldılar.</p>

  <p class="block">Sabah, sıcaklık eksi beş dereceydi. Gazete var mı, diye sordu. “Eskiden gelirdi,” dedi. “Kenny Upslinger dağıtırdı gazeteleri. Iowa’ya taşındılar.”</p>

  <p class="block">“Iowa, ha,” dedi kız. Ve sonra radyoyu açtı. Bir adam hava raporu okuyordu. Açık ve soğuk.</p>

  <p class="block">“Yağda yumurta ister misin?”</p>

  <p class="block">“İki tane, eğer aldıysan.”</p>

  <p class="block">“Tabii. Bak, dün gece.”</p>

  <p class="block">“Dün geceyi kafana takma. Ben isteyerek geldim ve bu çok ender olan bir şey ama hoşuma gitti.”</p>

  <p class="block">Bunda sinsice bir gurur hissetmişti, belki kızın istediği de buydu. Yağda yumurtaları kendisi yaptı. İki kendi için, iki tane de kız için. Yanında tost yiyip, kahve içtiler. Kız üç bardak kremalı ve şekerli çay içti. “Pekâlâ şimdi ne yapmayı düşünüyorsun?” diye sordu. Kahvaltılarını bitirmişlerdi.</p>

  <p class="block">“Seni otoyola götüreceğim,” dedi çabucak.</p>

  <p class="block">Kız sabırsızlanmış gibi bir tavır takındı. “O değil. Hayatını sordum.”</p>

  <p class="block">Sırıttı. “Çok ciddi görünüyorsun.”</p>

  <p class="block">“Kendim için değil. Senin hayatını soruyorum.”</p>

  <p class="block">“Hiç düşünmedim,” dedi. “Önceleri,” diye devam etti. Ama önce kelimesini öyle bir söylemişti ki, yaşadıklarının tümünü geride bıraktığını açıkça vurgulamıştı. “Kendini ölüm hücresindeki bir mahkûm gibi hissediyor olmalıyım. Hiçbir şey gerçek değildi. Sanki sürekli devam eden bir rüya âleminde yaşar gibiydim. Şimdiyse her şey daha gerçek görünüyor. Dün gece... o çok gerçekti.”</p>

  <p class="block">“Memnun oldum,” dedi. Gerçekten memnun gibiydi. “Ama şimdi ne yapmayı düşünüyorsun?”</p>

  <p class="block">“Gerçekten bilmiyorum.”</p>

  <p class="block">“Bu çok acı, ben böyle düşünüyorum,” dedi kız.</p>

  <p class="block">“Öyle mi?” diye sordu. Bu gerçek bir soruydu.</p>

  <p class="block">Şimdi arabadaydılar ve 7. yoldan Landy’e doğru yol alıyorlardı. Şehir içi trafik dur-kalk vaziyetindeydi. İnsanlar işlerine gidiyorlardı. 784 yol genişletme inşaatından geçerken, günlük faaliyetlerin başlamış olduğunu gördüler. Adamlar sarı inşaat şapkalarını takarak, lastik çizmelerini giymişler, aletlere tırmanıyorlardı. Dondurucu soğukta ağızlarından dumanlar çıkıyordu. Turuncu renkli yükleyicinin bir motoru tekledi. Sürücüsü tekrar çalıştırınca sanki savaştaymış gibi düzensiz patlamalarla çalışmaya başladı.</p>

  <p class="block">“Buradan sanki kumsalda kamyonlarla oynayan küçük çocuklara benziyorlar,” dedi kız.</p>

  <p class="block">Şehir dışına vardıklarında trafik biraz daha rahatladı. Kız iki yüz doları almış, ne utanma, ne de gönülsüzlük göstermiş, ama istekli de davranmamıştı. Miflonlu paltosunda küçük bir yeri kesmiş, parayı bunun içine yerleştirerek Mary’nin iğne ipliğiyle bu deliği dikmişti. Onun otobüse kadar götürme teklifini, bunca parayla otostop yapamayacağını söyleyerek, geri çevirmişti.</p>

  <p class="block">“Peki, senin gibi güzel bir kızın böyle bir arabada ne işi var?” diye sordu.</p>

  <p class="block">“Hıh?” dedi sıçrayarak. Derin düşüncelere dalmış gibiydi.</p>

  <p class="block">Kıza gülümsedi. “Niçin sen? Niçin Las Vegas? Sen de benim gibi sınırda yaşıyorsun. Bana biraz geçmişinden bahsetsene.”</p>

  <p class="block">Omuz silkti. “Fazla anlatacak bir şey yok. New Hampshire, Durham’da üniversiteye gidiyorum. Portsmouth’a yakın bir yer. Bu yıl üçüncü sınıfta olacaktım. Kampusun dışında bir oğlanla beraber yaşıyordum. Sonra ağır ilaçların müptelası olduk.”</p>

  <p class="block">“Eroin gibi mi?”</p>

  <p class="block">Üzgün bir ifadeyle gülümsedi. “Hayır, benim çevremdekiler eroin kullanmıyordu. Bizim kullandıklarımız, halüsinasyon görmemize neden olan orta sınıf ilaçlardı. Lysergic Asit, Mescaline, Peyote ve STP gibi kimyasal maddelerdi. Eylül ve kasım ayları içinde on yedi, on sekiz kere uyuşturucu kullandım.”</p>

  <p class="block">“Neye benziyor?”</p>

  <p class="block">“Halüsünasyonları mi kastediyorsun?”</p>

  <p class="block">“Hayır, onu demek istemedim.”</p>

  <p class="block">“Kötü hezeyanlar vardır, ama bunların iyi yanları da olur. Tatlı uyuşukluklar vardır, ama onların kötü etkileri olabilir. Bir keresinde kan kanseri olduğuma karar vermiştim. Bu korkunçtu. Genellikle garip hissedersin. Ben Tanrı’yı hiç görmedim. Hiç intiharı düşünmedim. Hiç kimseyi öldürmeye kalkışmadım.”</p>

  <p class="block">Kız biraz düşündükten sonra devam etti. “Herkes bu kimyasallar hakkında bir şeyler yumurtladı. Art Linkletter gibileri bunların öldürücü olduğunu söyledi, kimileri bunların her kapıyı açtığını söyledi. Kendi ruhun içindeki tüneli bulup cennete ulaşabilirsin. H. Rider Haggard romanlarındaki gibi. Onu hiç okudun mu?”</p>

  <p class="block">“Küçükken ‘O Kız’ romanını okumuştum. Bu roman onundu, değil mi?"</p>

  <p class="block">“Evet. Ruhunu putlaşmış bir insanın alnının ortasındaki zümrüt gibi hayal ettin mi hiç?”</p>

  <p class="block">“Hayır, böyle bir şeyi asla düşünmedim.”</p>

  <p class="block">“Ben aynı fikirde değilim. Ben sana en iyi hayalimi anlatacağım. En kötülerini hep ilaçların etkisindeyken yaşadım. Bir keresinde o çocukla birlikte yaşadığımız apartman dairesinde oturmuş, duvar kâğıtlarını seyrediyordum. Kâğıdın üzerindeki küçük beyaz noktalar tıpkı kara benziyordu. O her bir yanı kaplamış küçücük beyazlıklar insana kar fırtınasını çağrıştırıyordu. Bir süre sonra karların arasında zorlukla yürümeye çalışan küçük kızı gördüm. Başında çuval bezi gibi kaba bir maddeden yapılmış eşarp vardı ve onu çenesinin altından bağlamıştı. Eve gidiyor diye düşündüm. Sonra karlarla kaplı sokağı gördüm. Kız karlara bata çıka yürüyordu ve sonunda bir eve girdi. Bu en iyi hayal. Apartman katında oturup duvardaki hayali seyretmek. Jeff’e göre bu insanın kendi beynindeki hayal gücü demekti.”</p>

  <p class="block">“Jeff birlikte yaşadığın oğlanın ismi mi?”</p>

  <p class="block">“Evet. Şimdi en kötü olanı anlatacağım. Bir keresinde lavabonun gider deliğini açmaya karar verdim. Sebebini hiç bilmiyorum. Hayal dünyasında gezerken, insanın aklına bazen garip fikirler geliveriyor. Ama bunları çok normal şeylermiş gibi düşünüyorsun. Pompayı alarak, işe koyuldum... ve kanalizasyon deliğinden ne kadar boktan şey varsa çıkmaya başladı. Bunların ne kadarının gerçek pislik, ne kadarının hayal ürünü olduğunu hâlâ hatırlayamıyorum. Kahve artıkları, ufacık bir bez parçası, kanları üstünde pıhtılaşmış koca bir parça et yağı. Sonra bir el. Bir adam eli.”</p>

  <p class="block">“Bir ne?”</p>

  <p class="block">“Bir el. Jeff’i çağırarak, birisini kanalizasyona atmışlar dedi Ama o aldırmadan çekip başka bir yere gitti. Yalnız başıma kalmıştım. Deliler gibi pompalamaya başladım. Sonunda kolun dirseğe kadar olan kısmını yukarı çekebildim. El lavabonun içinde yatıyordu, kol deliğin içinde aşağıya doğru uzanmıştı. Üzeri kahve artıklarıyla kaplıydı. Aceleyle oturma odasına giderek Jeff döndü mü diye baktım. Yoktu. Tekrar mutfağa döndüm. Ne el ne de kol vardı görünürde. Lavabo boştu. Çok endişelendim. Bazen o kolu rüyalarımda görüyorum.”</p>

  <p class="block">“Bu delice bir şey,” dedi. İnşaatın altındaki bir köprüden geçtikleri için yavaşlamıştı.</p>

  <p class="block">“Kimyasal şeyler insanı delirtir. Bazen güzeldir ama genellikle kötü olduğunu söyleyebilirim. Zaten sürekli ağır uyuşturucu ilaçların etkisi altındaydık. Hiç etrafında protonlar, neutronlar ve elektronlar dolaşan bir atomun resmini gördün mü?”</p>

  <p class="block">“Evet.”</p>

  <p class="block">“İşte, bizim daire aynen bir atomun çekirdeği gibiydi. Gelen giden insanlarda çekirdeğin etrafında toplanan protonlar ve elektronlardı. ‘Manhattan’a Göç’ romanındaki gibi hepsi birbirinden bağımsız hareket ediyorlardı.”</p>

  <p class="block">“Onu okumadım.”</p>

  <p class="block">“Okumalıydın. Jeff’e göre Dos Passos en büyük gazetecilerden biri. Garip bir kitap. Bazı akşamlar televizyonun sesini sonuna kadar kısıp karşısında otururduk. Pikapta çalan parçayı dinlerken hepimiz alınan dozdan taşlaşırdık. Sonra yatak odasında acayip bir hareket başlardı. İnsanlar yumak haline gelir kim kimi beceriyor anlamanın imkânı olmazdı. Ne demek istediğimi anlıyor musun?”</p>

  <p class="block">“Evet,” dedi. Aklına eskiden katıldığı birkaç parti gelmişti. O partilerde kendini bilmeyecek kadar sarhoş olup, Alice’in Sihirli dünyasındaki gibi şaşkın şaşkın dolaşıp durmuştu. Anladığını söyledi.</p>

  <p class="block">“Bir gün Bob Hope’in özel eğlence programı vardı ve hepimizi kafaları dumanlı vaziyette, bütün eski kafalılara, borsa simsarlarına ve Washington’daki güç tutkunlarının salaklıklarına çılgınlar gibi güldürüp duruyordu. Öylece oturmuş gülüyorduk. Aynı anne ve babalarımızın zamanı gibi. İşte diye düşündüm, bu nedenle Vietnam’dayız ve Bob Hope’a da nesiller arasındaki farkı kapatmak düşüyor. Bütün sorunumuz esrarın iyisini bulup uçmak. Gerisi vız geliyor.”</p>

  <p class="block">“Ama elinizden ne gelirdi ki?”</p>

  <p class="block">“Ne mi? Yaşadığım son on yılı düşünmeye başladım. U-2’si vurur ve Francis Gary Powers esir düşüyor, zenciler Selma’da gaz bombalarıyla dağıtılıp hapislere atılıyor, Mississippi’de Özgürlük Salıları sokak ortalarında vuruluyor, Kennedy’i Dallas’ta havaya uçuruyorlar, Vietnam, yürüyüşler, grevler, öğrenci boykotları. Ne için? Birkaç kelle, rahat apartmanlarında oturup, kafa bulup, Bob Hope izlesin diye mi? Hadi canım. Bu yüzden ayrılmaya karar verdim.”</p>

  <p class="block">“Jeff’e ne oldu?”</p>

  <p class="block">Kız omuz silkti. “Burs aldı. İyi de oluyor. Gelecek yaz mezun olacakmış. Ama artık onunla ilgilenmiyorum.” Bunu söylemesine rağmen yüzündeki ifadeden yaşadığı hayal kırıklığı açıkça görülüyordu.</p>

  <p class="block">“Onu özlüyor musun?”</p>

  <p class="block">“Geceleri.”</p>

  <p class="block">“Niçin Vegas? Orada tanıdığın biri mi var?”</p>

  <p class="block">“Hayır.”</p>

  <p class="block">“İdealist biri için en eğlenceli yer gibi görünüyor.”</p>

  <p class="block">“Benim için böyle mi düşünüyorsun?” diyerek güldü ve bir sigara yaktı. “Belki de. İnsanların amaçlarına ulaşabilmeleri için belirli bir yerde kök salmaları gerekmez ki. O şehri görmek istiyorum. Çok değişik bir yer olduğunu duydum. Ama amacım kumarhaneleri gezmek değil. Bir iş bulup çalışacağım.”</p>

  <p class="block">“Sonra ne olacak?” Sigarasının dumanını üfleyerek, omuz silkti.</p>

  <p class="block10">LANDY 5 MİL</p>

  <p class="block18">yazılı bir tabelayı geçtiler.</p>

  <p class="block">“Kendimi toparlamaya çalışacağım,” dedi. “Uzun zamandır uyuşturucu almıyorum ve bunlardan vazgeçmeye kesin kararlıyım.” Sigarayı tutan elini havaya kaldırarak rastgele hareket ettirdi. “Hayat daha başlamamış gibi davranmaktan vazgeçeceğim. Başladı ve yarısı bitti bile.”</p>

  <p class="block">“Bak. Burada bir paralı yol girişi var.”</p>

  <p class="block">Arabayı o tarafa döndürdü.</p>

  <p class="block">“Gelelim sana, bayım. Sen ne yapacaksın?”</p>

  <p class="block">Kelimeleri dikkatle seçerek, “Gelişmelere göre hareket etmek istiyorum. Seçeneklerden birini seçeceğiz.”</p>

  <p class="block">“Kusura bakma ama hiç de öyle görünmüyor. Kızmadın değil mi?”</p>

  <p class="block">“Hayır, önemli değil.”</p>

  <p class="block">“İşte. Bunu al.” Sağ eliyle tuttuğu alüminyuma sarılmış ufak bir paket uzattı.</p>

  <p class="block">Paketi alarak baktı. Yaldızlı kâğıt sabah güneşinde pırıl pırıl parıldıyordu. “Bu ne?”</p>

  <p class="block">“Sentetik meskalin. Kimyasalların içinde en ağır, en iyi cins olan.” Bir an duraksadı. “Belki de eve gider gitmez tuvalete atıp sifonu çekmelisin. Seni şimdiki halinden bin beter bir hale sokabilir. Ama yardımcı da olabilir. Bunun hakkında hep güzel şeyler duydum.”</p>

  <p class="block">“Hiç tecrübe ettin mi?”</p>

  <p class="block">Kız acı bir ifadeyle gülümsedi, “Hayır.”</p>

  <p class="block">“Benim için bir şey yapar mısın? Yapabilirsen tabii?”</p>

  <p class="block">“Elimden geliyorsa.”</p>

  <p class="block">“Noel’de beni ara.”</p>

  <p class="block">“Niye?”</p>

  <p class="block">“Sen henüz bitiremediğim bir kitap gibisin. Sonucunu bilmek istiyorum. Ödemeli telefon edebilirsin. Numaramı yazıp veririm.”</p>

  <p class="block">Cebinden kalemini çıkartmaya çalıştığı sırada kız, “Hayır,” dedi.</p>

  <p class="block">Ona dönerek baktı hem şaşırmış, hem de üzülmüştü. “Hayır mı?”</p>

  <p class="block">“İhtiyacım olursa rehberden bulurum. Ama olmaması en iyisi belki de.”</p>

  <p class="block">“Neden?”</p>

  <p class="block">“Bilmiyorum. Senden hoşlandım, ama bu beni üzebilir de. Tam olarak açıklamam imkânsız. Kafalarımız iyiyken yaşadığımız bir yakınlık bu.”</p>

  <p class="block">“Benim bir kek olduğumu mu düşünüyorsun?” dedi kendi kendine konuşur gibi. “Pekâlâ, Allah kahretsin.”</p>

  <p class="block">Kız arabadan ağır ağır indi. Ona doğru eğilerek, “Olivia,” dedi.</p>

  <p class="block">“Ama belki de gerçek ismim değil.”</p>

  <p class="block">“Olabilir. Lütfen ara.”</p>

  <p class="block">“Ona dikkat et,” dedi elindeki küçük paketi işaret ederek. “Uzayda dolaşabilirsin.”</p>

  <p class="block">“Hoşçakal. Dikkatli ol.”</p>

  <p class="block">“Dikkatli olmak mı?” Acıyla gülümsedi. “Hoşçakal, Bay Dawes. Teşekkürler. Yatakta iyisin. Bunu söyleyeceğimi tahmin etmiyordun, değil mi? Ama doğru. Hoşçakal.”</p>

  <p class="block">Kapıyı çarparak kapattı ve 7. yolun karşısına geçerek paralı yolun giriş kısmında durdu. Onun başparmağını kaldırarak arabalara işaret edişini seyretti. Hiçbiri durmamıştı. Son kez kornaya bastı ve U dönüşü yaparak yoluna devam etti. Dikiz aynasına tekrar baktığında ona el sallayan silik bir siluetti artık.</p>

  <p class="block">Ona takılmak aptallıktı, diye düşündü. Dünyanın her yeri böyle boş fantezilerle dolu değil miydi? Radyoyu açmak için uzattığı eli hâlâ titriyordu.</p>

  <p class="block">Paralı yoldan şehre dönerken hızı yetmişin altına hiç düşmedi. Elinde kalan paketi ne yapacağını düşündü. Camdan dışarı atabilirdi yada hapı yutabilirdi. Sonunda paketi cebine koydu.</p>

  <p class="block">Eve gelince hemen banyoya girerek yıkandı. Duygularından arınmıştı. 784 inşaatı gün boyu epeyce gelişme kaydetmişti; fazla değil, birkaç hafta içinde temizleme fabrikası harabeye dönecekti. Ağır makineleri çoktan taşımışlardı bile. Bunu üç gece önce Tom Granger’la yaptığı telefon konuşmasında öğrenmişti. Mavi Kurdele’yi yerle bir ettikleri an orada olmalıydı. Hatta yanına öğlen yemeğini de alır, yıkımı seyredebilirdi.</p>

  <p class="block">Jacksonville’deki erkek kardeşinden, Mary’e mektup gelmişti. Ayrı yaşadıklarından henüz habersizdi. Karısına gelen diğer mektupların yanına bıraktı. Yeni adresine yollamayı hep unutuyordu.</p>

  <p class="block">Akşam yemeğini fırına koydu ve kendine bir içki hazırlamayı düşündü. Ama vazgeçti. Bir gece önce kızla sevişmesini en ince noktasına kadar düşünmek, tekrar tadına varmak, onu tekrar keşfetmek istiyordu. Ama alacağı içki bu düşüncelerini kötü bir seks filmi haline sokabilirdi.</p>

  <p class="block">Ama istediği şekilde hatırlayamadı. Gergin göğüslerini ve kocaman göğüs başlarının tadını tam olarak canlandıramıyordu onunla sevişmenin, Mary’le olandan çok daha zevkli olduğu kesindi. Olivia’nın içinde olmak ona rahatlatıcı bir zevk vermişti. Penisi, o içinden çıkarken, tıpkı şampanya patlaması gibi bir ses çıkartmıştı. Yaşadığı gerçek zevkin tanımını yapamıyordu. Bunu yeniden hissedebilmek için mastürbasyon yapmayı istedi. Bu arzu tiksindirdi onu. Sonra tiksinmek, iğrenç geldi. O bir Azize değildi. Televizyonun önüne oturup yemeğe başlarken, kendi kendini ikna etmeye çalışıyordu. Yalnızca başıboş gezen bir otlakçıydı o. Şimdi de Las Vegas yolundaydı Olayları, Magliore’un kavanoz gözlüklerinin arkasından seyredebilmeyi arzuladı, ama bu düşünce hepsinden tiksindirici geldi.</p>

  <p class="block">Bütün iyiniyetine rağmen gecenin ilerleyen saatlerinde yine sarhoş oldu. Saat on olduğunda, sarhoşluk nedeniyle aşırı duygusallaşmış ve Mary’i arama dürtüsü onu boğar hale getirmişti. Sonunda televizyonun önünde kendi kendini tatmin etti. Tam gelirken TV’de Anacin’in diğer tüm markalardan daha güçlü bir ağrı kesici olduğu gösteriliyordu.</p>

  <p><br /></p>

  <p class="block17"><a id="ara8">8 Aralık 1973</a><br /></p>

  <p class="block">Cumartesi günü arabayla dolaşmaya çıkmadı. Evin içinde amaçsızca dolaştı ve yapması gereken bazı şeylerle uğraştı. Sonunda kayınvalidesinin evini aradı. Mary’nin ailesi, Lester ve Jean Calloway, yetmişli yaşlara merdiven dayamış insanlar. Daha önceki aramalarında, Jean (Charlie ona daima “Anne Jean” derdi) telefonu açmış ve hattın öbür ucunda kendisinin olduğunu anlayınca buz gibi bir ses tonuyla konuşmuştu. Şüphesiz, o ve kocası Lester, damatlarını kızlarının peşinden koşan ve onu ısırmaya çalışan aç bir hayvan gibi görüyorlardı. Şimdi her zamanki gibi sarhoş olan bu hayvan kızlarını arıyor ve rahatça ısırabilmek için eve geri gelmesini istiyordu.</p>

  <p class="block">Ama telefonu Mary açtı. “Selam?” Sesinin gayet rahat çıktığını, onunla normal bir konuşma yapabileceğini düşündü.</p>

  <p class="block">“Mary, benim.”</p>

  <p class="block">“Evet Bart. Nasılsın?” Sesinden bir şeyler anlamak imkânsızdı.</p>

  <p class="block">“İyi.”</p>

  <p class="block">“Özel içkinle aran nasıl?”</p>

  <p class="block">“Mary, içki içmiyorum.”</p>

  <p class="block">“Bu bir zafer mi sayılır?” Buz gibi konuşmuştu. Birden paniğe kapıldı, onu aramakla kötü mü etmişti. Uzun yıllardır tanıdığın ve seni kendin kadar iyi tanıyan bir insanla arandaki her şey bu denli kolay bitebilir miydi?</p>

  <p class="block">“Sanırım öyle,” dedi biraz kekeleyerek.</p>

  <p class="block">“Duyduğuma göre fabrika kapanmak zorundaymış.”</p>

  <p class="block">“Geçici bir süre için.” Kendisini bir baş belası olarak gören biriyle aynı asansörde yolculuk yapıyormuş gibi garip bir hisse kapılmıştı.</p>

  <p class="block">“Tom’un karısı böyle söylemiyor ama.” İşte sonunda suçlama gelmişti. Neyse. Suçlama, hiçbir şey olmamasından daha iyiydi.</p>

  <p class="block">“Tom için bir problem olmaz. Rakip şirket Brite-Kleen uzun süredir peşindeydi.”</p>

  <p class="block">“Neden aradın, Bart?”</p>

  <p class="block">“Biraraya gelmemiz gerektiğini düşünüyorum.” Kelimeleri dikkat ve özenle söylemeye çalışıyordu. “Bu meseleyi konuşmalıyız, Mary.”</p>

  <p class="block">“Boşanmaktan mı bahsediyorsun?” Gayet sakin konuşmuştu, ama ses tonunda biraz panik hissediliyordu şimdi.</p>

  <p class="block">“İstiyor musun?”</p>

  <p class="block">“Ne istemediğimi bilmiyorum.” Sakinliği kaybolmuştu, şimdi kızgın ve ürkmüş gibi konuşuyordu. “Her şeyin iyi olduğunu düşünüyorum. Ben mutluyum, senin de öyle olduğunu sanırım. Şimdi, birden, her şey değişti.”</p>

  <p class="block">“Her şeyin iyi olduğunu düşünüyorsun,” diye onun kelimelerini tekrarladı. Birden müthiş öfkelenmişti. “Eğer böyle düşünüyorsan, sen koca bir aptalsın. İşimi keyfimden mi teptim sanıyorsun?”</p>

  <p class="block">“O halde nedir, Bart. Neler oldu?”</p>

  <p class="block">Birden kızgınlığı kayboldu. Gözlerine yaşlar hücum etmişti. Ağladığını belli etmemek için kendinle mücadele etti. Ayıkken ağlayabileceğini hiç düşünmemişti. Ayıkken insanın kendini kontrol etmesin1 kolaydı. Ama şu an her şeyi bir yana bırakıp onun kucağına sığınmak ve doyasıya ağlamak istiyordu. Buz pateni yaparken düşüp dizini yaralayan ufak bir çocuk gibi. Ama kendisine bile izah edemediği bu durumu ona nasıl anlatabilirdi.</p>

  <p class="block">“Bilmiyorum,” dedi sonunda.</p>

  <p class="block">“Charlie mi?”</p>

  <p class="block">Çaresizce, “Bu da önemli... ama... olanları anlamayacak kadar nasıl kör olabiliyorsun?” dedi.</p>

  <p class="block">“Onu ben de özlüyorum, Bart. Hâlâ ve her gün.”</p>

  <p class="block">Tekrar sinirlendiğini hissetti. O HALDE BUNU GÖSTERMEK ICIN KOMİK BİR YOL SEÇTİN.</p>

  <p class="block">“İyi yapmıyorsun,” dedi. Gözyaşları yanaklarından süzüyor, ama ağladığını anlamaması için kendinle mücadele ediyordu. BAYLAR, BU İŞTE HIZ KAZANDIK DİYE DÜŞÜNÜYORUM.</p>

  <p class="block">“Telefonda konuşmakla olmayacak, seni pazartesi öğle yemeğine davet etmek için aramıştım. Handy Andy’de.”</p>

  <p class="block">“Pekâlâ. Kaçta?”</p>

  <p class="block">“Saatin önemi yok. İşten ayrılabilirim.” Yaptığı şaka havada asılı kaldı.</p>

  <p class="block">“Saat bir iyi mi?” diye sordu.</p>

  <p class="block">“Evet. Masa ayırtırım.”</p>

  <p class="block">“Tamam. Yalnız beni içkili karşılama.”</p>

  <p class="block">“İçmeyeceğim,” dedi. Verdiği sözü tutmayacağını bildiği halde yalan söyledi.</p>

  <p class="block">Bir sessizlik oldu. Konuşacak şeyleri kalmamış gibiydi. Hayaletler hayalet sesleriyle, hayali sorunları tartıştılar. Sonra karısı şaşırtıcı bir şey söyledi.</p>

  <p class="block">“Bart, bir psikologa ihtiyacın var.”</p>

  <p class="block">“Bir neye ihtiyacım var?”</p>

  <p class="block">“Psikolog. Bu kelime sana tatsız gibi gelebilir. Ama şunu iyice bilmeni istiyorum ki, neye karar verirsek verelim, sen düzelmeye çalışmazsan eve geri dönmeyeceğim.”</p>

  <p class="block">“Hoşçakal Mary,”dedi yavaşça. “Pazartesi görüşürüz.”</p>

  <p class="block">“Bart, senin yardıma ihtiyacın var. Ben sana bunu veremem.” Millerce uzaktan, kör bir kordon yardımıyla onu yaralamayı başarmıştı.</p>

  <p class="block">“Bunu zaten biliyorum. Hoşçakal, Mary.”</p>

  <p class="block">Onun yanıtını beklemeden telefonu kapadı. Kendini mutsuz hissetti. On set ve maç. Elindeki plastik süt kutusunu odanın karşı tarafına fırlattı. Kırılmayacak bir şey attığına memnun oldu. Sonra lavabonun üstündeki dolabı açarak iki bardak çıkardı ve onları yere attı. Parçalandılar.</p>

  <p class="block">Sağ elini yumruk yaparak, kuvvetle duvara vurdu ve acıdan ağladı.</p>

  <p class="block">Yaralı sağ elini diğer eliyle tutarak, mutfağın ortasında iki büklüm haldeydi. Titriyordu. Yeniden kontrolünü kazandığında faraş ve süpürgeyi alarak, ortalığı temizledi. Korkmuş ve suratı asılmıştı.</p>

  <p><br /></p>

  <p class="block17"><a id="ara9">9 Aralık 1973</a><br /></p>

  <p class="block">Paralı yolda yüz elli mil gittikten sonra geri döndü. Daha ileri gitmeye cesaret edememişti. Bu ilk benzinsiz cumartesiydi ve bütün gişeler kapalıydı. Yürümek istemedi. Yaa. Gördün mü bak? Senin gibi leş kargalarını işte böyle yaparlar.</p>

  <p class="block">Fred, sen misin? Gerçekten sen misin? Bu ziyaretini neye borçluyum? Defol git.</p>

  <p class="block">Eve dönerken, radyoda kamu hizmetlerinin duyurusunu dinledi:</p>

  <p class="block">“Benzin kısıtlamasından endişelisiniz. Sizin ve ailenizin bu kış yakıtsız kalmayacağınızdan emin olmak istiyorsunuz. Şu anda bir düzine beş galonluk tenekeler halinde yakıt alabilmek için en yakın benzin istasyonuna gidiyor olabilirsiniz. Ama aileniz için gerçekten endişeniz varsa, hemen geri dönseniz daha iyi olur, geri dönün. Uygunsuz şekille evde benzin depolamak çok tehlikeli ve yasaktır. Benzin buharı havayla karıştığında, patlayıcı madde haline gelir ve bir galon gaz, on iki parça dinamit çubuğuna eş patlayıcı güce sahiptir. Tenekeleri doldurmadan önce bunları bir kez daha düşünün. Ve ailenizi düşünün. Anlıyor musunuz, bizim tek istediğimiz sizlerin yaşaması.”</p>

  <p class="block">“Bu WLDM pop müzik kanalının bir kamu hizmetidir. Bizler benzin depolamayı, uygun yapabileceklerin yapmasını öneririz.”</p>

  <p class="block">Radyoyu kapadı, hızını elliye düşürerek, yan yola girdi. “On çubuk dinamit,” dedi. “Oğlum, bu şaşılacak bir şey.”</p>

  <p class="block">Yanındaki dikiz aynasına baksaydı, sırıttığını görebilecekti.</p>

  <p><br /></p>

  <p class="block17"><a id="ara10">10 Aralık 1973</a><br /></p>

  <p class="block">Handy Andy’nin yerine ancak saat on bir buçukta ulaşabildi. Şef garson onu iç kısımlarda daracık yere sıkıştırılmış bir masaya götürdü. Berbattı, ama tek boş yer de burasıydı. Herkes öğle yemeği için buluşmuştu. Handy Andy, biftek, pirzola ve andyburger yapımında uzmandı. Andyburger, iki dev susamlı sandviç ekmeği arasına konmuş dev bir şef salataydı ve susamlı ekmekler ayrılmasın diye tahta bir kürdanla birbirine bağlanmıştı, işyerlerine yürüme mesafesi kadar yakın olan tüm lokantalar gibi burada da büyük bir kalabalık vardı. İki ay önce en kalabalık öğle saatinde bile gelse ona masa bulunabilirdi.</p>

  <p class="block">Vinnie Mason, Steve Ordner ya da Mavi Kurdele’nin diğer yetkililerinden birine rastlamaktan çekinerek, etrafına bakındı. Ama her taraf yabancılarla doluydu. Sol taraftaki masada, genç bir adam yanındaki kızı şubatta Sun Valley’e gitmeleri için ikna etmeye çalışıyordu. Geri kalan masalardan pek anlaşılmayan mırıltı halinde konuşma sesleri geliyordu. “İçki ister misiniz, bayım?” Garson dirseğinin dibinde bitivermişti.</p>

  <p class="block">“Skoç-soda, lütfen,” dedi.</p>

  <p class="block">“Peki, efendim,” dedi garson.</p>

  <p class="block">Saat yarıma kadar iki tane içki içti, sonra bir duble daha ısmarladı. Bunu tam bitirmişti ki, Mary’nin içeri girdiğini gördü. Bir an girişte durdu ve onu görebilmek için etrafına bakındı. Masalardan insanlar dönmüş ona bakıyorlardı. Mary, bana teşekkür etmelisin, çok güzelsin, diye düşündü. Sonra ona elini salladı.</p>

  <p class="block">Karısı da ona elini sallayarak, masaya doğru yürümeye başladı. Gri renkte, yumuşak ve diz hizasında bir elbise giymişti. Saçlarını arkadan örmüş ve kalın bir tokayla tutturmuştu. Örgü omuzlarının arasından aşağıya sarkıyordu. Onu hiç böyle bir kıyafetle görmemişti daha önce. Çok güzel ve genç görünüyordu. Birden Mary’le uzun yıllar paylaştıkları o yatakta, Olivia’yla yatmış olduğu için kendini suçlu hissetti.</p>

  <p class="block">“Selam Bart,” dedi karısı.</p>

  <p class="block">“Selam. Harika görünüyorsun.”</p>

  <p class="block">“Teşekkürler.”</p>

  <p class="block">“İçki ister misin?”</p>

  <p class="block">“Hayır... sadece andyburger yiyeceğim. Geleli ne kadar oldu?”</p>

  <p class="block">“Oh, çok değil.”</p>

  <p class="block">Etraftaki kalabalık biraz azalmıştı. Garson hemen yanlarına geldi. “Şimdi sipariş vermek ister misiniz, efendim?”</p>

  <p class="block">“Evet. İki andyburger. Bayan için süt. Bana da bir duble daha.” Mary’e bir göz attı, ama yüzünden bir şey belli olmuyordu. İtiraz edecek olsaydı, duble içkiden hemen vazgeçecekti. İnşallah tuvalete gitmesi gerekmezdi, çünkü ayağa kalktığında doğru çizgide yürüyebileceğinden pek emin değildi. Bu silbaştan evdeki senaryoyu yeniden yazmak demekti. Beni Old Virginnie’ya kadar taşı. Kendi kendine kıkırdadı.</p>

  <p class="block">“Evet, sarhoş değilsin ama olma yolundasın,” dedi ve peçetesini kucağına serdi.</p>

  <p class="block">“Bu harika. Rolünü iyi ezberledin mi?”</p>

  <p class="block">“Bart, kavga etmeyelim.”</p>

  <p class="block">“Hayır,” dedi. Onunla aynı fikirdeydi.</p>

  <p class="block">Karısı su bardağıyla, o da önündeki tabakla oynuyordu.</p>

  <p class="block">“Evet?” dedi sonunda.</p>

  <p class="block">“Ne için evet?”</p>

  <p class="block">“Beni aradığında konuşmak istediğin şeyler var diye düşündüm. Şimdi içkinin verdiği bir cesarete sahipsin, değil mi?”</p>

  <p class="block">“Soğukluğun üşüttü,” dedi. Elinde olmadan budalaca laf etmişti. Öyle bir şey de düşünmemişti. Aslında aklından geçenleri söylemesi çok zordu. Ne kadar değişmiş göründüğünü, birdenbire ne kadar bilgiç ve tehlikeli olduğunu, dört yüz dolarlık bir süit odası olan adamın ikram ettiği içki hariç, hiç kimsenin ikramını kabul etmeyen bir tavırda olduğunu nasıl söyleyebilirdi.</p>

  <p class="block">“Bart, ne yapacağız?”</p>

  <p class="block">“Bir psikologa görüneceğim. Eğer istediğin buysa,” dedi sesini alçaltarak.</p>

  <p class="block">“Ne zaman?”</p>

  <p class="block">“Çok yakında.”</p>

  <p class="block">“Bugün bir randevu alabilirsin. Tabii istersen.”</p>

  <p class="block">“Ama hiç tanımıyorum.”</p>

  <p class="block">“Rehbere bakabiliriz.”</p>

  <p class="block">“Beynimin içine baktırmak bana yarım akıllılık gibi geliyor.”</p>

  <p class="block">Karısı ona bakarken, kendisi de rahatsız bir şekilde gözlerini uzaklara dikmişti.</p>

  <p class="block">“Bana kızgınsın, değil mi?” diye sordu.</p>

  <p class="block">“Evet. Pekâlâ işimi kaybettim. İşsiz bir herif için saatte elli dolar oldukça yüksek.”</p>

  <p class="block">“Benim neyle geçineceğimi düşünüyorsun?” diye sordu sertçe Mary. “Ailemin emekli maaşıyla mı? Biliyorsun ki, ikisi de emekli insanlar.”</p>

  <p class="block">“Hatırladığım kadarıyla, babanın SOI da yeterli hissesi var ve idareli kullanılırsa bu para üçünüzü de gelecek asra kadar idare eder.”</p>

  <p class="block">“Bart, bu senin düşündüğün gibi değil.” Sesi rencide olmuş ve biraz da ürkmüş gibi çıktı.</p>

  <p class="block">“Kahretsin, ben haklıyım bu konuda. Geçen kış Jamaica’daydılar, ondan bir yıl önce Miami’ye gittiler, ondan önce de Honolulu’daydılar. Bir emekli mühendis maaşıyla bunu hiç kimse başaramaz. Bana fakir lafları falan etme lütfen, Mary.”</p>

  <p class="block">“Kes artık, Bart. Çiğlik yapıyorsun.”</p>

  <p class="block">“Bedava yemek kuponlarını almak için Cadillac Gran DeVille ile mi yoksa Bonneville’le mi gidiyorlar?”</p>

  <p class="block">“DUR ARTIK!” Islık gibi bir sesle bağırdı. Ağzı gerilmiş, dişleri ortaya çıkmış ve elleriyle masanın kenarını tutmuştu.</p>

  <p class="block">“Üzgünüm,” diye mırıldandı.</p>

  <p class="block">“Yemek geliyor.”</p>

  <p class="block">Garson andyburgerleri, Fransız kızartmasını ve küçük tabaklar içinde yeşil bezelyeyle, minik soğanlar getirdi, sonra çekildi. Garson servis yaparken aralarındaki soğukluk biraz yumuşamış gibiydi. Bir an sessizce yemeklerini yediler, ikisi de önlerindeki tabaklara konsentre olmuşlardı. Andyburgerler acaba kaç evlilik kurtardı diye merak etti.</p>

  <p class="block">Mary yarım bıraktığı yemeğini öne doğru itti ve peçetesiyle ağzını sildi. “Yemekleri hâlâ eskisi gibi güzel. Bart, ne yapmak istediğini biraz daha hassasiyetle düşündün mü?”</p>

  <p class="block">“Tabii ki düşündüm,” dedi acıyla. Ama ne düşündüğünü tam olarak bilmiyordu. Belki bir duble viski daha içerse, daha iyi düşünebilirdi.</p>

  <p class="block">“Boşanmak mı istiyorsun?”</p>

  <p class="block">“Hayır,” dedi. İlk defa mantıklı bir şey önermişti.</p>

  <p class="block">“Geri dönmemi mi istiyorsun?”</p>

  <p class="block">“İstiyor musun?”</p>

  <p class="block">“Bilmiyorum,” dedi. “Sana bir şey anlatayım mı, Bart? Yirmi yıldır ilk kez kendim için endişe ediyorum. Kendi kendimi geçindireceğim.” Andyburgerinden bir parça daha ısırdı ve sonra tabağını yeniden itti. “Az daha seninle evlenmeyecektim, biliyor musun? Bu düşünce hiç aklına geldi mi?”</p>

  <p class="block">Yüzündeki şaşkınlık Mary’i mutlu etmişti.</p>

  <p class="block">“Evleneceğimizi düşünmemiştim. Hamileydim ve tabii evlenmek istiyordum. Ama bir yandan da çelişki içindeydim. Sanki birisi kulağıma hayatımın en büyük yanlışını yaptığımı fısıldayıp duruyordu. Ateş üstünde kendi kendimi yakmam gibi bir şeydi bu. Üç gün sürekli düşünmüş ve her sabah senden nefret ederek uyanmıştım. Kaçabilirdim. Kürtaj olabilirdim. Bebeği doğurduktan sonra evlatlık verebilirdim. Ya da bebeği doğurur ve seninle birlikte büyütürdüm. Sonunda en makul kararı verdim. Makul karar.” Gülmeye başladı. “Ve sonra zaten bebek gitmişti.”</p>

  <p class="block">“Evet, öyle,” diye mırıldandı. Konuyu değiştirmesini bütün kalbiyle istiyordu. Bu anlattıkları, helanın kapısını açıp kusmaya başlamak gibi bir şeydi.</p>

  <p class="block">“Ama seninle mutluydum, Bart.”</p>

  <p class="block">“Öyle mi?” diye sordu. Birden oradan uzaklaşmak istediğini hissetti. Bu iş yürümeyecekti. En azından artık kendi için.</p>

  <p class="block">“Evet. Ama evlilikte kadınların beklentileri erkeklerinkinden farklıdır. Çocukken, kendi ailen için endişelenir miydin? Hayır, orada her zaman yanında olurlardı, aynı yemek, ısınmak ve giyinmek gibi. Hep sen onlardan bir şeyler beklerdin.”</p>

  <p class="block">“Sanırım, haklısın. Evet.”</p>

  <p class="block">“Ve kararımı vererek saçma düşüncelerime daldım. Ve o üç günün sonunda önümde yepyeni dünyalar açıldı.” Öne doğru eğilmiş, huzursuz ve endişeli gözlerle ona bakıyordu. Birden bu konuşmanın karısı için ne kadar önemli olduğunun farkına vararak şaşırdı. Bu onun için çok önemliydi. Çocuksuz diğer arkadaşlarıyla yaptığı alışverişlerden Mary’nin saat dört buçukta yapacağı sürpriz partilerden çok daha önemli. Gerçekten evliliklerinin yirmi yılını yalnızca bu bir tek önemli düşünceyle mi geçirmişti? Bunu yapmış olabilir miydi? Aslında söyleyecek çok daha fazla şeyi olmalıydı. Tanrım, yirmi yıl. Birden midesinin altüst olduğunu hissetti. Onun boş içki şişesini sallayarak, kendi seçtiği yoldan zaferle kendisine doğru kaldırışını hayal etmek çok daha hoş olurdu.</p>

  <p class="block">“Her zaman bağımsız bir insan oldum. Ne birine itaat etmekten, ne de kimsenin isteklerine uymaktan hoşlanırdım. Ancak kendim istersem değişebilirdim. Çevremdekiler bunu iyi bildikleri için beni değiştirmeye asla çalışmadılar. Hatta hasta olduğum, bir şeyden korktuğum ve dertli olduğum zamanlar bile hep yalnızdım. Böylece en akla uygun şeyi yaptım. Tıpkı annemin ve onun annesinin yaptığı şeyi. Tıpkı arkadaşlarımın yaptığı şeyi. Gelinlerin nedimesi olmaktan ve onların fırlattığı gelin çiçeğini tutmaktan yorulmuştum. Böylece senin beklediğin yaşam devam etti. Endişe duymama neden olacak hiçbir şey yoktu. Bebeğimiz öldüğünde ve Charlie’yi yitirdiğimizde yanımda hep sen vardın. Ve bana karşı daima iyi davrandın. Bunu biliyorum ve seni takdir ediyorum. Ama çok dar bir çevrenin içindeydik. Artık düşünmeyi bırakmıştım. Düşündüğümü sanıyor, ama bunu yapmıyordum. Ve şimdi yeniden düşünmek bana acı veriyor.” Bir an ona kırgın gibi baktıktan sonra yüz ifadesi eski halini aldı. “Şimdi sana benim için düşüncelerini soruyorum, Bart. Ne yapacağız?”</p>

  <p class="block">“Bir iş bulacağım,” diye yalan söyledi.</p>

  <p class="block">“Bir iş!”</p>

  <p class="block">“Ve psikologa görüneceğim. Mary, her şey düzelecek. Söz veriyorum. Yanlış şeyler yaptım ama bunları telafi edeceğim. Ben-”</p>

  <p class="block">“Eve dönmemi mi istiyorsun?”</p>

  <p class="block">“Evet, birkaç hafta içinde. Dağılan şeyleri biraz toparlamalıyım ve-”</p>

  <p class="block">“Ev mi?”</p>

  <p class="block">Onun için ne söyleyebilirim? O herifler evi yerle bir etmek üzereler. Ev diye bir şeyden nasıl bahsedebilirim? Tanrım, diye inledi. “Ne karışıklık. Beni bu karışıklığın içine sürüklemeyi nasıl isteyebiliyorsun?”</p>

  <p class="block">Onun karşısında direnmesi anlamsızdı. O artık tanıdığı Mary değildi. “Belki de adamlar vazgeçer,” diyerek uzandı ve karısının elini tuttu. Belki evimizi yerle bir etmezler, Mary. Belki de düşünüp, fikir değiştirirler. Onlarla yeniden konuşabilirim, durumu anlatabilirim. Belki yalnızca.” Hızla elini çekti. Dehşete düşmüş gibi bakıyordu.</p>

  <p class="block">“Bart,” diye fısıldadı.</p>

  <p class="block">“Ne...” Birden durdu. Ne söyleyecekti? Karısının ona korkunç biriymiş gibi bakmasını nasıl engelleyebilirdi?</p>

  <p class="block">“Orayı yok edeceklerini biliyorsun. Bunu çok zaman önce öğrendin. Ve biz de burada oturmuş, boşuna...”</p>

  <p class="block">“Hayır, boşuna uğraşmıyoruz. Gerçekten boşuna değil. Değil. Biz... biz...” Ama ne yapıyorlardı? Bütün bunların hayali olduğunu hissetti.</p>

  <p class="block">“Bart, gitsem iyi olacak.”</p>

  <p class="block">“İş bulacağım.”</p>

  <p class="block">“Tekrar konuşuruz.” Telaşla ayağa kalkınca, kalçası masanın kenarına çarptı. Tabaklar ve çatallar büyük bir gürültü çıkardı.</p>

  <p class="block">“Psikolog, Mary, söz veriyorum.”</p>

  <p class="block">“Annem mağazada bekliyor.”</p>

  <p class="block">“O halde hiç durma!” diye bağırınca, bütün başlar onlara döndü. “Defol burdan, orospu! Hayatımın tek iyi şeyiydin. Şimdi ne kaldı? Evim de elimden gitti. Gözümün önünden çekil!”</p>

  <p class="block">Mary hızla gözden kayboldu. Bir an salonda hiç bitmeyecek gibi korkunç bir sessizlik oldu. Sonra konuşmalar yeniden başladı. Titreyerek, yarım bıraktığı sandviçine baktı. Kusacağından korktu. Bulantısı azalınca, hesabı ödedi ve etrafına bakmadan oradan ayrıldı.</p>

  <p><br /></p>

  <p class="block17"><a id="ara12">12 Aralık 1973</a><br /></p>

  <p class="block">Bir gece önce sarhoşken bir Noel listesi yazmıştı ve şimdi şehir merkezine inmeden son kısaltmaları ve düzeltmeleri yapıyordu. Tamamlanan liste insanı şaşırtacak kadar uzundu, yüz yirminin üzerinde isim vardı. Mary’nin ve kendisinin ortak tanıdıkları, uzak-yakın akrabaları ve kendisinin tanıdığı kişileri kapsıyordu liste. En altta -Tanrı kralı korusun- Steve Ordner, karısı ve sevgili hizmetçilerinin de isimleri vardı.</p>

  <p class="block">Listedeki bazı isimleri çıkarıp atarken büyük bir zevk içinde kendi kendine kıkırdayıp durmuştu. Şimdi caddede ağır ağır dolaşıyor ve etrafını seyrediyordu. Pencereler bir sürü Noel süsüyle doluydu. Uzun zaman önce Noel Baba kılığında, evlerin bacalarından girip, ne var ne yok her şeyi alarak götüren adamın anısıydı bunlar. Eldivenli eliyle cebindeki, on dolarlık halinde rulo yapılmış, beş yüz doları okşadı.</p>

  <p class="block">Sigortadan aldığı parayla yaşıyordu ve bunun ilk bin doları insanı şaşırtacak bir hızla eriyip gitmişti. Bu hızla giderse, martın ortalarında beş parasız kalacağını hesaplamıştı, ama bu umurunda bile değildi. Zaten bunun hesabını yapmak da anlamsızdı, çünkü mart ayında nerede ve ne yapıyor olacağını hiç bilmiyordu.</p>

  <p class="block">Bir kuyumcu dükkânına girdi ve Mary için dövülmüş gümüşten bir baykuş broş aldı. Baykuşun gözlerinin yerinde elmas toplar vardı. Bu broş ona vergisi hariç yüz elli dolara patlamıştı. Satıcı kadın büyük bir heyecanla malı övmüş ve karısının buna hayran olacağını söyleyip durmuştu. Gülümsedi. Doktor Akıl’la üç randevu işi halleder, Freddy. Buna ne dersin?</p>

  <p class="block">Freddy konuşmadı.</p>

  <p class="block">Büyük alışveriş merkezine girdi ve asansöre binerek oyuncak kısmına çıktı. Burada büyük bir tren yolu maketi sergileniyordu. Gerçeğinden ayırt edilemeyecek güzellikte plastik tepeler, tüneller, alt geçit ve üst geçitler ve bunların arasında döşenmiş raylarda sentetik yollar arasında ilerleyen Lionel lokomotifi. Teşhir alanını çevreleyen, hatta kazıklardan yapılmış çitin yanında babalar, oğullarıyla duruyordu.</p>

  <p class="block">İçinde onlara karşı büyük bir sevgi duydu. Bu kıskançlıktan uzak bir sevgiydi. Onların yanına giderek duyduğu sevgiyi ve minnet duylarını anlatabileceğini hissediyordu. Onları dikkatli olmaları için de uyarmalıydı.</p>

  <p class="block">Reyonlar arasında gezinerek bebek bölümüne geldi ve üç yeğeni için birer bebek seçti: Konuşan Kahty’i, Tina için, akrobat Maisie’yi, Cindy için ve Barbie’yi de şimdi on bir yaşındaki Sylvia için. Diğer reyondan Bill için Go, Joe ve Andy için de bir satranç seti aldı. Andy on iki yaşında ve aile içinde problem yaratan bir çocuktu. Baltimore’daki yaşlı Bea, Mary’e onun çarşaflarında koyu renk lekeler gördüğünü söylemişti. Bu mümkün olabilir miydi? Bu kadar erken? Mary’de ona çocuklar vaktinden önce gelişiyorlar diye yanıt vermişti. Bea bunlara içtikleri fazla sütün ve aldıkları vitaminlerin yol açtığını söylemişti. Keşke bunun yerine sporla ilgilense demişti. Yaz kampları, atçılık ya da herhangi bir şeyi yapsa daha iyi olacaktı, Bea’ya göre.</p>

  <p class="block">Zarar yok, Andy, diye düşündü ve satranç takımını koltuğunun altına sıkıştırarak sen de bir uzun rok yaparsın sonra vezir gambitiyle saldırırsın. Olmazsa masanın altından da tekmeleyebilirsin.</p>

  <p class="block">Oyuncak bölümünün ön kısmına kocaman bir Noel Baba tahtı konmuştu. Taht boştu ve üzerine bir tabela konmuştu:</p>

  <p class="block10">NOEL BABA ŞEHİR MERKEZİNDEKİ ÜNLÜ</p>

  <p class="block10">“IZGARA LOKANTAMIZDA”</p>

  <p class="block10">ÖĞLE YEMEĞİ YİYOR</p>

  <p class="block5">Neden Ona Katılmıyorsunuz?</p>

  <p class="block">Kolları paketlerle dolu, blucin pantolon giymiş genç bir adamın tahta baktığını gördü. Genç adam ona doğru dönünce, karşısında Vinnie Mason’ı buldu.</p>

  <p class="block">“Vinnie!” dedi.</p>

  <p class="block">Vinnie gülümsedi, ama sanki suç işlerken yakalanmış biri gibi kızardı. “Selam Bart,” dedi ona doğru yürürken. El sıkmadın, hiç sıkıntı duymadı; elleri paketlerle doluydu.</p>

  <p class="block">“Noel alışverişi mi?” diye sordu Vinnie’ye.</p>

  <p class="block">“Evet,” diye kıkırdadı. “Cumartesi günü Sharon ve Bobbie’yi buraya getirdim -kızım Roberta için- Bobbie şimdi üç yaşında. Noel Babayla resmini çekmek istemiştik. Cumartesileri resim çektiklerini biliyorsun, değil mi? Yalnızca bir dolar. Ama Bobbie feryad figan ederek resim çektirmedi. Sharon çok üzüldü.”</p>

  <p class="block">“Evet, o kocaman sakalıyla garip bir adam. Küçüklerin korkması çok normal. Belki gelecek yıl çektirir.”</p>

  <p class="block">“Belki,” dedi Vinnie gülerek.</p>

  <p class="block">Şimdi Vinnie’yle konuşmanın ne kadar kolay olduğunu düşünerek, kendisi de ona gülümsedi. Vinnie’ye yaptığı şeyden dolayı kendisinden fazla nefret etmemesini söylemek istedi. Onun hayatını berbat ettiği için, üzgün olduğunu söylemek istedi. “Pekâlâ son zamanlarda neler yapıyorsun, Vinnie?”</p>

  <p class="block">Vinnie inanılmaz derecede sevinçliydi. “Buna inanmayacaksın ama harikayım. Bir sinemada idarecilik yapıyorum. Ve gelecek yaza kadar bu sayıyı üçe çıkaracağım.”</p>

  <p class="block">“Yayın Birliği mi?” Bu filmcilikle uğraşan büyük bir anonim şirketin şubesiydi.</p>

  <p class="block">“Doğru. Bağımsız sinemacılar zincirinin bir halkasıyız. Filmleri gönderiyorlar... başka gerekli malzemeleri de. Westfall Sinemasını tamamen ben işletiyorum.”</p>

  <p class="block">“Buna başkaları da mı eklenecek?”</p>

  <p class="block">“Evet, gelecek yaz Sinema II ve Sinema III ilave olacak. Ve Beacon Drive-In, onu da işleteceğim.”</p>

  <p class="block">Bir an ne diyeceğini bilemedi. “Vinnie, biraz çizmeyi aşıyor gibi olacağım, ama sinemacılar onlara filmleri ve lüzumlu gereçleri sağlıyor, o halde tam olarak senin yaptığın ne?”</p>

  <p class="block">“Pekâlâ, ben para işlerini idare ediyorum. Ve malzeme siparişleri, bunlar çok önemli. Ayrıca malzemelerin bakım işi var ve.” Gururla şişmiş gibiydi. “Ve kiralamayla, yangından korunma. Bütün bunlarla uğraşıyorum. Sharon bir sinemakolik olduğu için hayatından çok memnun- özellikle de Paul Newman ve Clint Eastwood hayranı. Ben de memnunum, çünkü maaşım dokuz binden, on bir bin beş yüze çıktı.”</p>

  <p class="block">Aptallaşmıştı. Bir an Vinnie’ye baktı ve konuşmakta zorluk çekti. Bu Steve Ordner’ın mükâfatı olmalıydı. Cici köpecik. İşte kemiğin.</p>

  <p class="block">“Bu işten hemen ayrıl, Vinnie,” dedi. “En kısa zamanda kurtul bu işten.”</p>

  <p class="block">“Ne, Bart?” Vinnie’nin kaşları yukarı kalkmış hayretler içinde ona bakıyordu.</p>

  <p class="block">“‘Gofer’ kelimesinin anlamını biliyor musun, Vinnie?”</p>

  <p class="block">“Sanırım, böyle bir şey hiç duymadım, Bart. Musevice bir şey mi?”</p>

  <p class="block">“Hayır, bu efendi sınıfından bir kimse demek. Bu, iş için insanları oraya buraya koşturan kimse. Parlak bir işadamı. Özel gofer kahvesi, gofer peyniri, gofer gezinti yerleri. Gofer.”</p>

  <p class="block">“Sen neden bahsediyorsun, Bart? Ben...”</p>

  <p class="block">“Demek istediğim Steve Ordner senin özel dosyanı heyetteki diğer üyelerin önüne atarak -bu cevherlerden biridir- dedi ve sözlerine şöyle devam etti: Dinleyin beyler, Vincent Mason için bir şeyler yapmalıyız. Bu çok hassas bir konu. Bu Vinnie bizi Bart’a karşı uyarmıştı. Onun bizi kandıracağını söylemişti, ama yeterince ağırlığını koyup bizi ikna edemedi. Ama yine de ona bir şeyler borçluyuz. Onu terfi ettirelim, ama fazla da sorumluluk vermeyelim. Ve nedenini biliyor musun, Vinnie?”</p>

  <p class="block">Vinnie ona içerlemiş gibi bakıyordu. “Tek bildiğim, artık senin attığın boku yemeyeceğim, Bart. Bunu iyice öğrendim.”</p>

  <p class="block">Vinnie’ye ciddi ciddi baktı. “Sana bok atmaya çalışmıyorum. Yaptığın şeyler bana hiçbir şey ifade etmiyor artık. Ama Vinnie, çok gençsin. Seni böyle harcamasını istemiyorum. Senin işin şu anda tatlı gibi görünüyor, ama zaman içinde tatsız olacak.”</p>

  <p class="block">Noel aklına gelmiş olmalı ki, Vinnie tekrar canlanarak, kucağındaki paketleri sımsıkı kavradı. Ama grileşmiş gözleri ona öfkeyle bakıyordu. Tıpkı, akşam randevusuna gitmek üzere evinden ıslık çalarak çıkıp, birden yeni spor arabasının dört lastiğinin de parçalanmış olduğunu gören genç bir delikanlı gibiydi. Ve onu dinlemiyordu bile. Bütün bunları kayıt cihazıyla ispatlasa bile onu dinlemeyecekti.</p>

  <p class="block">“Eğer işler tersine dönerse, sağduyunu kullan, Vinnie,” diye devam etti. “Şimdi insanlar benim için ne diyorlar bilmiyorum.”</p>

  <p class="block">“Senin delirdiğini söylüyorlar Bart,” dedi Vinnie alçak ve düşmanca bir ses tonuyla.</p>

  <p class="block">“Bu birçok yakıştırmadan daha iyi. Haklı olabilirsiniz ama hata da yapıyorsunuz. Bağırsaklarını bozabilirsin. Bu sorumluluk isteyen işleri bağırsakları bozulmuş birine vermezler. Haksız olduklarını bilseler de bunu yapmazlar. Kırkıncı kattaki o herifler, tıpkı doktorlar gibidir. Hatalı bir ameliyat yaptıkları zaman, gece çok kaçırdıkları için hata yaptıklarını yüzlerine vuran stajyerleri hiç sevmezler.”</p>

  <p class="block">“Benim hayatımı gerçekten karıştırmaya kararlısın, değil mi Bart?” diye Vinnie sordu. “Ama artık senin için çalışmıyorum. Git, zehrini başkalarına boşalt.”</p>

  <p class="block">Noel Baba geri döndü. Koca torbasını bir omzuna atmış, kükrer gibi kahkaha atıyor ve yorgun düşmüş bir grup çocuğu peşinden sürüklüyordu.</p>

  <p class="block">“Vinnie, Vinnie, biraz gözlerin açılsın. Onlar üzeri şekerle kaplanmış tehlikeli ilaçlara benziyorlar. Evet bu yıl eline on bir bin beş yüz dolar geçiyor ve gelecek yıl birkaç iş becerirsen bu para belki de on dört bin dolara fırlayacak. Orada uzun yıllarını harcayacaksın, ama işlerine gelmediği an senin gözünün yaşına bile bakmayacaklar. Yıllar sonra otuz sentlik en adi kokaini bile alamayacak hale gelebilirsin. Gofer halıcılık, tiyatrolara koltuk gönderen Gofer Nakliyat, Gofer film makaraları dağıtımı. Kırk yaşına geldiğinde de bu boktan işi mi yapmak istiyorsun, Vinnie? İstikbalden ne umuyorsun, belki de yalnızca bir altın saat.”</p>

  <p class="block">“Senin yaptığından iyidir.” Vinnie gitmek üzere hızla arkasını döndü. Neredeyse Noel Babayla çarpışıyordu.</p>

  <p class="block">Vinnie’nin arkasından gitti. Ama onun yüzünde görülen ifadeden fazla ileri gittiğini anladı. Boşver ne olursa olsun, diye düşündü.</p>

  <p class="block">“Beni yalnız bırak, Bart. Yok ol.”</p>

  <p class="block">“Bu işten kurtul,” diye tekrarladı. Gelecek yazı beklersen, geç kalabilirsin. Enerji krizi bu hızla giderse, işler bir bakirenin bekâret kemerinden daha da sıkışık hale gelecektir, Vinnie. Bu belki de son şansın.</p>

  <p class="block">Vinnie hızla ona doğru döndü. “Beni rahat bırak. Son kez söylüyorum, Bart.”</p>

  <p class="block">“Bu bok çuvalı heriflerle geleceğini mahvediyorsun, Vinnie. Bunun için hayat çok kısa. İlerde kızına ne söyleyeceksin? Sen.”</p>

  <p class="block">Vinnie’nin yumruğu tam gözünün üstüne geldi. Kafasında acıyla beraber şimşekler çaktı ve kolları iki yana açık geriye doğru sendeledi. Kollarındaki paketler -bebekler, satranç seti, Gl Joe- etrafa uçarken, Noel Baba’yı takip eden çocuklar korkuyla ona baktılar. Oyuncak telefon tertibatına çarparak, yere devirdi. Bir yerlerde küçük bir kız vahşi hayvanlar gibi çığlık atıyordu. Ağlama sevgilim, yalnızca ihtiyar, çöplük George yere düşüyor. Bugünlerde sık sık başına gelen şey bu, diye düşündü. Başka biri -yaşlı eğlendirici Noel Baba’ydı belki de- kendini paralarcasına güvenlik görevlisine bağırıyordu. Sonra yerlere saçılan oyuncak telefonun parçaları arasına düştü. Telefonun içine yerleştirilmiş bantların birinden kulağına sürekli: “Sirke mi gitmek istiyorsun? Sirke mi gitmek istiyorsun? Sirke...” sözleri geliyordu.</p>

  <p><br /></p>

  <p class="block17"><a id="ara17">17 Aralık 1973</a><br /></p>

  <p class="block">Telefonun acı sesi, onu rahatsız ve hafif uykusundan uyandırdı. Rüyasında bir bilim adamı yerfıstığının atomsal birleşimini değiştirerek, Amerika için limitsiz miktarda ve düşük kirlilik oranı olan benzin üretiyordu. Bu buluş kişisel ve milli her şeyi yoluna sokuyordu. Telefon, bu güzel rüyaya kötü bir karşılık gibiydi ve gittikçe artarak kulak tırmalayıcı hale gelen zil sesi rüyayı bozarak onu yeniden rahatsızlıklar dolu gerçek dünyaya döndürdü.</p>

  <p class="block">Koltuktan kalkarak, gidip, telefonu açtı. Gözü artık acı vermiyordu, ama hol aynasından renginin hâlâ mor olduğunu görebiliyordu.</p>

  <p class="block">“Selam?”</p>

  <p class="block">“Selam, Bart. Ben Tom.”</p>

  <p class="block">“Evet, Tom. Nasılsın?”</p>

  <p class="block">“İyi. Dinle, Bart. Bilmek isteyeceğini düşündüm. Mavi Kurdele’yi yarın yıkacaklar.”</p>

  <p class="block">Gözleri büyüdü. “Yarın mı? Yarın olamaz. Onlar... kahretsin, Noel geldi.”</p>

  <p class="block">“Neden de bu ya.”</p>

  <p class="block">“Ama şimdiye kadar yapmadılar.”</p>

  <p class="block">“Yollarının üzerinde kalan tek sanayi binası o. Noel için işi tatil etmeden bunu da halletmek istiyorlar.”</p>

  <p class="block">“Emin misin?”</p>

  <p class="block">“Evet. Sabah Şehir Haberleri programında açıkladılar.”</p>

  <p class="block">“Orada olacak mısın?”</p>

  <p class="block">“Evet,” dedi Tom. “Hayatımın uzun zamanını geçirdiğim yerin yıkıntısından bile uzak kalabileceğimi sanmıyorum.”</p>

  <p class="block">“O halde orada görüşürüz.”</p>

  <p class="block">“Geleceğini biliyordum.”</p>

  <p class="block">Bir an duraksadı. “Bak, Tom. Özür dilemek istiyorum. Onların Mavi Kurdele’yi, Waterford ya da başka bir yere taşıyacaklarını düşünmemiştim. Senin işini böyle bozacağımı bilseydim...”</p>

  <p class="block">“Hayır, sandığın gibi incinmedim. Şimdi Brite-Kleen’in bakım işlerini yapıyorum. Çalışma saatleri kısa ve parası daha iyi. Bok tarlasında gül bulmuş gibiyim.”</p>

  <p class="block">“İş nasıl?”</p>

  <p class="block">Hattın diğer ucunda onun içini çektiğini duydum. “Pek iyi değil. Ama artık elliyi geçtim. Değişmek zor. Waterford olsaydı da bir şey farketmeyecekti.</p>

  <p class="block">“Tom, benim yaptığım şey...”</p>

  <p class="block">“Artık bunu duymak istemiyorum Bart.” Sesi rahatsızmış gibi çıkmıştı. “Bunlar senle, Mary arasında. Gerçekten.”</p>

  <p class="block">“Pekâlâ.”</p>

  <p class="block">“Ah... sen nasıl idare ediyorsun? İyi misin?”</p>

  <p class="block">“Evet. Biraz birikmiş param vardı.”</p>

  <p class="block">“Buna sevindim.” Tom sustu ve telefondaki sessizlik öyle uzadı ki, aradığın için teşekkür ederim diyerek, tam kapatacaktı ki, Tom, “Steve Ordner telefon etti ve senin hakkında sorular sordu. Beni evimden aradı,” dedi.</p>

  <p class="block">“Öyle mi? Ne zaman?”</p>

  <p class="block">“Geçen hafta. Senin hakkında aklına takılmış bütün pislikleri kustu Bart. Sen Waterford planını baltalarken bizlerin haberi olup olmadığını sordu. Aslında bundan daha fazla detaya indi. Her şey hakkında sorular sordu.”</p>

  <p class="block">“Ne gibi sorular?”</p>

  <p class="block">“Bürodan eve bir şeyler götürdü mü, diye sordu. Ofis malzemeleri ya da başka çeşit eşyalar gibi. Küçük kasadan para aldı mı, aldıysa makbuz bıraktı mı, dedi. Hatta bana, motellerden komisyon alıyor muydu, diye sordu.”</p>

  <p class="block">“Orospu çocuğu,” dedi öfkeyle.</p>

  <p class="block">“Dediğim gibi, senin balonunu patlatabilmek için bir şeyler arıyor. Avcılığa çıkmış adeta, Bart. Seni yok edecek bir suç arıyor.”</p>

  <p class="block">“Bulamayacak. Her şey aile içindeydi. Şimdi paramparça oldu.”</p>

  <p class="block">“Dağılma çok uzun zaman önce başlamıştı. Ray Tarkington öldüğü zaman. Sana Ordner’dan başka pislik atan başka kimse tanımıyorum. Şehir merkezindeki adamlar... onlar için olay yalnızca dolarlar ve sentler. Temizleme işinden haberleri bile yok ve zaten hiç umurlarında da değil.”</p>

  <p class="block">Söyleyecek bir şey bulamadı.</p>

  <p class="block">“Pekâlâ...” diyerek içini çekti Tom. Bunları bilmen gerekir, diye düşündüm. Johnny Walker’ın kardeşinin başına gelenleri de bilmiyorsun, zannedersem.”</p>

  <p class="block">“Arnie mi? Ona ne oldu?”</p>

  <p class="block">“İntihar etti.”</p>

  <p class="block">“Ne?”</p>

  <p class="block">Tom onun duyduğu haberi sindirebilmesi için biraz bekledi. “Arabasının egzoz borusuna taktığı hortumu arka camdan içeri sokmuş. Ölüsünü gazete dağıtan çocuk bulmuş.”</p>

  <p class="block">“Aman Tanrım,” diye fısıldadı. Arnie Walker’ın bekleme odasına oturuşunu ve titreyişini hatırladı. “Korkunç bir şey.”</p>

  <p class="block">“Evet...” Tekrar uzun bir sessizlik oldu. “Bak, yakında görüşeceğiz, Bart.”</p>

  <p class="block">“Tabii. Aradığın için sağol.”</p>

  <p class="block">“Ben de sesini duyduğuma memnun oldum. Hoşçakal.”</p>

  <p class="block">Arnie Walker’ı düşünerek yavaşça ahizeyi yerine koydu. Rahip telaşla içeri girdiğinde, gırtlağından çıkan o komik hırıltı gelmişti aklına</p>

  <p class="block">Oh, ne kadar kötü, dedi kendi kendine. Sesi boş odada yankılanmıştı ve kelimeler boşlukta asılı kaldı adeta. İçki almak için mutfağa gitti.</p>

  <p class="block">‘İntihar.’</p>

  <p class="block">Kelime ağzından ıslık sesi gibi çıkmıştı. Tıpkı tıslayarak küçük bir yarıktan süzülmeye çalışan yılanın sesi gibi.</p>

  <p class="block">‘İntihar.’</p>

  <p class="block">İçkisini doldururken elleri öyle titriyordu ki, şişenin ucu bardağa çarptı. Bunu neden yaptı, Freddy? Onlar bir odayı paylaşan iki yaşlı dosttu. Tanrı aşkına, bir insan bunu neden yapar?</p>

  <p class="block">Ama bunun nedenini bildiğini düşündü.</p>

  <p><br /></p>

  <p class="block17"><a id="ara18-19">18-19 Aralık 1973</a><br /></p>

  <p class="block">Ertesi sabah saat sekizde temizleme fabrikasına gitti. Dokuza kadar yıkıma başlamadılar, ama kalabalık sekizden itibaren toplanmaya başlamıştı. Soğukta, ellerini paltoların cebine sokmuş, ağızlarından çıkan buhar dumanları içinde ayakta bekleyen kalabalık. Tom Granger, Ron Stone, Ethel Diment, genellikle öğle yemeklerinden çakırkeyif dönen ve öğleden sonraları gömlek yakalarını yakarak başa dert açan, gömlekçi kızlar, ütü kısmında çalışan Gracie Floyd ve kuzeni Maureen ve daha on beş kişiye yakın başkaları.</p>

  <p class="block">Otoyolcular, sarı testere tezgâhları kurmuşlardı ve üzerine is lekeleriyle kaplı, büyük tabelalar asmışlardı:</p>

  <p class="block10">SAPMA</p>

  <p class="block">Bu tabela, o bloğun etrafındaki trafiği bozmuştu. Temizleme fabrikasının önündeki kaldırım da geçişe kapatılmıştı. Tom Granger eliyle onu selamladı, ama yanına gelmedi. Diğer eski çalışanlar da meraklı bakışlarla ona bir göz attılar ve sonra tekrar başbaşa verdiler.</p>

  <p class="block">Bu çılgınca bir rüya, Freddy. İçlerinden, ilk hangisi koşarak yanıma gelip beni suçlayarak çığlıklar atacak acaba?</p>

  <p class="block">Ama Fred konuşmuyordu.</p>

  <p class="block">Dokuza çeyrek kala yeni bir 74 Toyota Corolla’sını kalabalığın yanına park etti. Birkaç günlük olduğu, dikiz aynasındaki tam olarak sökülmemiş şeritlerden belli oluyordu. İçinden, yeni deve tüyü paltosu, deri eldivenleriyle, biraz sıkılgan, ama oldukça göz alıcı Vinnie Mason indi. Ona ters bir bakışla göz atarak, Dave ve Pollack’la birlikte duran Ron Stone’ın yanına yürüdü.</p>

  <p class="block">Dokuza on kala caddenin ilersinde bir vinç göründü. Kulesinin ucundaki yıkım topu sahipsiz bir emzik gibi sallanıyordu. Birkaç insan boyundaki tekerlekleriyle, vinç ağır ağır ilerliyordu. Sabahın gümüşi soğuğunda yankılanan egzoz patlamaları, bir heykeltıraşın ne olduğunu bilmeden yaptığı heykelini yontarken savurduğu çekicin sesini andırıyordu.</p>

  <p class="block">Sarı inşaatçı şapkası takmış biri, vincin şoförüne yol gösteriyordu. Park yerini geçen vincin operatörünü şimdi yakından izlemek mümkündü. Onun ayağa kalkarak vitesi değiştirmesini ve kocaman debriyaja basışını seyretti. Vincin üstündeki bacadan kahverengi bir duman çıkıyordu.</p>

  <p class="block">Arabasını üç blok öteye park edip buraya yürüyerek gelene kadar garip ve bulanık bir duygu onu takip etmişti. Sanki Ellery Queen’in gerilim romanlarından birinin son bölümüne gelinmiş ve hikâyede adı geçen tüm kahramanlar olay yerinde tek tek toplanmaya başlamışlardı, işte burada esrar perdesi kalkacak cinayetin nedenleri kahraman tarafından açıklandıktan sonra katilin maskesi düşecekti. Yakında birisi -büyük bir ihtimalle Steve Ordner- kalabalığı yararak ortaya çıkacak ve kendisini işaret ederek, haykırmaya başlayacaktır: ‘O ADAM BU İŞTE! BART DAWES! MAVİ KURDELEYİ ÖLDÜREN ODUR!’ Düşmanının sesini kesmek için silahını ne zaman çekmeliydi, ama kendisini de polis kurşunlarıyla kalbura çevrilebilirdi.</p>

  <p class="block">Bu hayal onu rahatsız etti. Cesaret toplamak için yolun karşı tarafına baktı ve orada, sarı bariyerlerin yanında park etmiş Steve Ordner’ın yeşil Delta 88’ini görünce midesi hızla düşen bir asansördeymiş gibi kuruldu. Arabanın renkli camlarından buhar yükseliyordu.</p>

  <p class="block">Steve Ordner bu camlardan sakin bir ifadeyle ona bakıyordu.</p>

  <p class="block">O anda yay şeklindeki yıkıcı top sallanmaya başladı ve dişli çarkları büyük bir haykırışla çalıştı. Top tuğla duvara çarpınca, patlama sesiyle birlikte, eskiden oraya ait olan küçük kalabalıktan da ‘ah’ eden sesler çıktı.</p>

  <p class="block">O öğleden sonra saat dörtte Mavi Kurdele’den geriye hiçbir şev kalmamıştı. Yalnızca etrafa saçılmış cam kırıkları, tuğla parçaları görülüyordu. Sanki mezardan çıkarılmış bir canavarın un ufak olmuş iskeleti gibiydi.</p>

  <p class="block">Sonra yaptıkları tamamen bilinçsiz şeylerdi. Bu işin sonuçlarını ve geleceğini düşünemeyecek kadar bilinçsizdi. Bir ay önce, Harvey’nin Silah Dükkânı’ndan o iki silahı alırken de aynı ruhsal durumdaydı. Üstelik devre kesiciyi de kullanmaya ihtiyacı yoktu çünkü bu sefer Freddy kapatmıştı.</p>

  <p class="block">Bir benzin istasyonuna giderek LTD’yi süper benzinle doldurttu. Bütün gün şehrin üstü bulutlarla kaplanmıştı ve radyodaki hava raporuna göre yeniden kar geliyordu. Sonra eve dönerek, arabayı garaja soktu ve bodruma doğru yürüdü.</p>

  <p class="block">Merdivenlerin tam altında, üzeri kalın bir toz tabakasıyla kaplanmış, içi depozitti soda ve bira şişeleriyle dolu iki büyük karton kutu duruyordu. Şişelerden bir kısmının yıllar önce iade edilmesi gerekirdi, ama Mary önceleri bu şişeleri geri götürmesi için onun başının etini yemiş, sonra o da unutmuştu. Şimdi pek çok dükkân iade kabul etmiyordu. Ne manyakça bir iş.</p>

  <p class="block">Kutuları birbirinin üzerine muntazam bir şekilde koyarak, garaja taşıdı. Bıçak, huni ve Mary’nin yer kovasını almak için mutfağa geri döndüğünde, karın atıştırmaya başladığını gördü.</p>

  <p class="block">Tekrar garaja gidip, sarılarak duvara asılmış hortumu aldı. Eylülün ilk haftasından beri hortumu kullanmamıştı. Hortumun başını kesen parça beton zemine düştü. Parmağıyla hesaplayarak tekrar ilk beş santimlik bir bölüm kesti. Geri kalan parçayı tekmeyle ileri atarak bir an kestiği parçanın uzunluğunun yeterli olup olmadığını düşündü. Sonra deponun kapağını çıkararak, hortumu yavaşça içine koydu. Davranışları bir sevişmeyi andırıyordu.</p>

  <p class="block">Benzinin nasıl çekildiğini daha önce görmüştü ve nasıl yapılacağını da biliyordu, ama kendisi hiç denememişti. Benzinin tadı için kendi kendini şartlayarak, hortumun ucundan emdi. Bir süre bir şey olmadı. Sonra ağzı, soğuk ve yabancı bir sıvının tadıyla doldu. Refleksle nefes almak ihtiyacı hissedince sıvının bir kısmı gırtlağına kaçtı. Yüzünü buruşturarak yere tükürdü, bu yabancı tadı dilinde hâlâ hissediyordu. Hortumu Mary’nin kovasına doğru eğerken benzinin bir kısmı yere aktı. Benzinin akışı çok yavaştı ve tam tekrar emme işini tekrarlamayı düşünürken benzinin akış hızı arttı. Kovaya dolarken çıkan ses genel tuvaletlerdeki işeme sesine benziyordu.</p>

  <p class="block">Tekrar yere tükürdü ve ağzının içi yeniden kendi tükürüğü ile dolunca kendini biraz daha iyi hissetti. Hayatı boyunca her gün benzin kullanmış olmasına rağmen, onu hiç tatmamıştı. Bundan önce bir kez de, Briggs ve Stratton marka çim biçme makinesinin küçük deposunu tepeleme doldururken eline benzin değmişti. Birdenbire bundan memnunluk duydu. Hatta ağzında kalan tat bile bir hoş geldi ona.</p>

  <p class="block">Kova dolduğunda, mutfağa gidip lavabonun altındaki Mary’nin temizlik malzemelerinin durduğu dolaptan biraz bez parçası aldı (kar hızını artırmıştı). Garaja dönerek bunu LTD’nin tepesine yerleştirerek, uzun parçalar halinde yırttı.</p>

  <p class="block">Yer kovası yarısına kadar dolunca, hortumu, eskiden giriş yolu buz tuttuğunda kül dökmek için kullandığı teneke kovaya çevirdi. O dolunca önüne düzgünce dizdiği on iki tane soda ve bira şişesini huni yardımıyla doldurdu. Her şişeye üçte bir oranında benzin koymuştu. Sonra hortumu benzin tenekesinden çıkardı ve geride kalan benzini Mary’nin kovasına dökerek doldurdu. Kova hemen hemen tepeleme dolmuştu.</p>

  <p class="block">Her şişenin ağzına yırttığı bezlerden fitil yaptı ve bezin ucunu aldı ve sıkıca doladı. Huniyle birlikte yeniden eve döndü. Kar toprağa dönmüştü ve giriş yolu da bembeyazdı. Huniyi lavaboya bıraktı ve dolaptan biraz daha bez aldı. Sonra garaja dönerek, benzin tenekesinin üzerini dikkatle kapattı. LTD’nin bagajını açarak benzin dolu kovayı içine koydu. Molotof kokteyllerini bir karton kutuya yerleştirdi. Hepsini büyük bir itinayla yan yana dizmişti. Karton kutuyu, ön taraftaki yan koltuğa koymuştu ve tam elinin uzandığı yerdeydi. Sonra eve girdi, iskemleye oturarak, Zenith televizyonun kumanda düğmesi bastı. ‘Salı Akşamı’ filmi başlamıştı. David Janssen’ın bir kovboy filmiydi bu. David Jansson da boktan bir kovboydu.</p>

  <p class="block">Film bittiğinde, Marcus Welby’nin epilepsi tedavisi yaptığı genç kızın hayat hikâyesi başladı. Hasta kız kalabalık yerlerde düşüp duruyordu. Welby onu iyileştirdi. Marcus Welby’den sonra iki dizi daha geldi. Biri ‘Sihirli Motorsiklet’ diğeri de ‘En İyi Kırk Bir.’ Sonra haberler Hava raporunu sunan spiker kar yağışının bütün gece ve yarın da devam edeceğini ve gerekmedikçe sokağa çıkmamalarını söyledi. Yollar tehlikeli durumdaydı ve ancak öğleden sonra açılabilecekti. Şiddetli rüzgâr karı savurarak sürüklüyordu. Spiker ilerleyen saatlerde hayatın daha da zorlaşacağını söylüyordu.</p>

  <p class="block">Haberlerden sonra, Dick Cavett çıktı. Yarım saat kadar onu seyrettikten sonra televizyonu kapadı. Ordner onun bir suç işlemesini istiyordu, değil mi? Pekâlâ, arabadaki malzemeler iş görürse, Steve Ordner arzusuna kavuşacaktı. Hâlâ şansının iyi gittiğini düşünüyordu. LTD ağır bir arabaydı ve arka lastikler de yeniydi. Mutfak holünde paltosunu, şapkasını ve eldivenlerini giydikten sonra bir süre durakladı. Sonra sıcak ve aydınlık evin içine baktı. Mutfak masası, fırın, üzerinde bardakların asılı durduğu çekmeceli dolap, oturma odasında Afrika menekşelerinin durduğu şömine rafına bakarak birden bunları ne kadar çok sevdiğini ve korumak istediğini hissetti ve yüreği acıyla doldu. Yıkıcının gürültüyle duvarları yıkışını, pencere camlarını paramparça edişini, kısa bir sürede sevdiği her şeyi hurdaya çevirişini düşündü. Buna izin vermeyecekti. Charlie bu zeminde emeklemiş, ilk adımlarını bu oturma odasında atmıştı. Bir keresinde ön merdivenden yuvarlanmış ve müdahale edemeyecek kadar şok olmuş anne ve babasının karşısında korkudan çişini yapmıştı. Charlie’nin odası şimdi çalışma odası haline gelmişti, ama hâlâ o da oğlunun anılarıyla doluydu. İlk kez o odada gözlerinin ağrıdığını hissetmiş, çift görmeleri başlamıştı. Charlie öldükten sonra yüzlerce insan bu evi doldurmuş ve Mary onlara kek servisi yapmıştı. Hayır, Charlie, diye düşündü. Sana yardım edemezdim.</p>

  <p class="block1"></p>

  <p class="block">Garaj kapısını yukarı sürerek açtığında yumuşak, toz gibi karın on santim kadar tuttuğunu gördü. Arabasına binerek çalıştırdı. Hâlâ yarım depodan fazla benzini vardı. Motoru ısıtırken gösterge panelinin mistik ışığında Arnie Walker’ı düşündü. Uykuya dalacak gibi olmuştu. Bir yerlerde okumuştu, karbonmonoksit zehirlenmesi öncesinde insanın uykusu gelir, yanakları kızarır, öteki tarafa giderken yakışıklı ve sağlıklı görünürmüş.</p>

  <p class="block">Birden içi ürperdi. Kaloriferi çalıştırdı. Arabanın içi ısınınca titremesi geçmişti. Vitesi geriye taktı ve geri geri çıkarken Mary’nin kovasındaki benzinin çıkardığı sesle bir şeyler unuttuğunu hatırladı. Arabayı tekrar içeri sokarak eve girdi. Mutfak dolabındaki kibritlerden belki de yirmi tanesini ceplerine doldurarak geri döndü.</p>

  <p class="block">Yollar çok kaygandı.</p>

  <p class="block">Yeni yağan karın altı buz tutmuştu. Dört yol ağzında kırmızı ışıkta fren yapınca araba kayarak kaldırıma vurmuştu. Zorlukla durduğunda kalbi göğsünü parçalayacakmış gibi çarpıyordu. Yaptığı şey çılgıncaydı. Arkadaki benzinle bir kaza yapsa saçılan parçalarını etraftan cımbızla toplar ve herhalde bir deterjan kutusu içine gömerlerdi. İntihardan iyidir. İntihar cehennemlik bir günahtır.</p>

  <p class="block">Bu kadar Katolik felsefe yeter. Ama kaza yapacağını sanmıyordu. Trafik yok denecek kadar azdı. Etrafta hiç polis görünmüyordu. Kuytu bir yerde kestiriyor olmalıydılar.</p>

  <p class="block">Dikkatle Kennedy Yoluna döndü. Bu isme hâlâ alışamamıştı. 1964’ün ocak ayında, şehir meclisinin özel toplantısında alınan bir kararla, Dumont Caddesi, Kennedy Caddesi olarak değiştirilmişti. Dumont/Kennedy Caddesi, batı yakasından başlayarak şehir merkezine tadar uzanıyordu, 784 yol inşaatına paralel ve iki mil uzaktan geçiyordu. Bir süre gittikten sonra sola, Grand Caddesine saptı. Yarım mil ötede yol can çekişiyordu. Aynı Büyük Tiyatro gibi, ama o şimdi huzurlu bir sessizlik içindeydi. Gelecek yaz muazzam bir üst geçit de yeniden dirilecekti (Magliore’a bunu ima etmişti) ama eskisi gibi olamayacaktı. Sağda, Büyük Tiyatronun eski yerini sayısız dar yollar alacak ve korkunç bir trafik olacaktı. Genişleme işini radyodan, televizyondan ve günlük gazetelerden dikkatle takip etmiş, ama olacakları onlardan değil de kendi kendine öğrenmişti. İçgüdüleriyle ne olacağını biliyordu. İnşaat şirketlerinin yüklendikleri işin yıkış bölümünü hemen hemen tamamladıklarını biliyordu. Ama Batı Crestallen Caddesinin yıkım işini, (işte Fred tam kelimesi: Yıkım. Ama Fred takılmadı.) şubat ayı içinde bitirmek istediklerini de biliyordu. Aslında bir mil kadar aşağıda oturuyor olsalardı evlerinin yıkımı ilkbahara kalacaktı. Kişisel gözlemleriyle inşaat makinelerinin Büyük Caddeyi katlettikleri yere park edildiğini biliyordu.</p>

  <p class="block">Grand Caddesine doğru dönerken arabanın arkası bir ara kontrolünden çıkar gibi oldu. Yarış arabası pilotu gibi bir ustalıkla, kayan arabaya hâkim oldu ve kalın kar tabakası yüzünden lastiklerin kar üstünde kayması hafif kedi miyavlaması gibi bir ses çıkardı. Son geçen arabanın bıraktığı izler, yumuşacık ince kar tabakasıyla yeniden kaplanmış ve belli belirsiz bir hale gelmişti. Taze karın görüntüsü kendini daha iyi hissetmesine neden oluyordu. Hareket etmek ve bir şeyler yapmak, iyiydi. Caddede ilerlerken hızını iyice azalmıştı. Acele etmeden yavaş yavaş giderken, düşünceleri Mary’e, büyük günahlar ve affedilebilir günahlara kaydı. Mary, Katolik olarak büyütülmüş, kiliseye ait bir dil okuluna gitmişti. Orada birçok dini kavramın eğitimini almıştı. Rahibeler onu işe yaramaz hurafelerle doldurmuşlar, saçma düşüncelerini beynine perçinlemeye çalışmışlardı. Düşük yaptıktan sonra, günah çıkarması için annesi hastaneye rahip göndermişti. Mary günah çıkardıktan sonra ağlamıştı. Rahip elinde mukaddes ekmek kutusuyla geldiğinde, kendisi de Mary’nin yanındaydı. Rahibin karşısında onu hüngür hüngür ağlarken görmek kalbini parçalamıştı.</p>

  <p class="block">Bir kere, onun ricasıyla, karısı büyük günahlar ve affedilebilir günahların tam bir listesini çıkarmıştı. Bunları yirmi, yirmi beş, hatta otuz yıl önce öğrenmiş olmasına rağmen, çıkardığı liste tam ve hatasız olmuştu ama onun yorumunda aklına yatmayan bir şey vardı. Yapılan şey bazen büyük günahtı, bazen de affedilebilir bir günah sayılıyordu.</p>

  <p class="block">Bu işlemenin düşünüş şekliydi. ‘Bilincin kötülük yapmayı istemesi’ Yıllar önce bir konuşma sırasında bunu karısı mı söylemişti? Yoksa şu an Freddy mi kulağına fısıldamıştı? Hem şaşırdı, hem endişe duydu. ‘Bilincin kötülük yapmayı istemesi.’</p>

  <p class="block">Sonunda, kendisine iki büyük günahın ayrıldığını düşündü: İntihar ve cinayet. En son bunu Ron’la mı konuşmuştu? Evet, ama konuşmanın çoğu şimdi bulanık haldeydi. Ona göre, (bir barda içiyorlardı, herhalde on yıl önce) cinayet bazen yalnızca affedilebilir bir günahtı ya da hiç günah sayılmazdı. Karısına tecavüz eden adamı bilinçli ve planlı bir şekilde öldüren kişinin günahı affedilebilir bir günahtı. Ron savaşta adam öldürmeyi de günah olarak görmezdi. Kıyamet günü geldiğinde, Japonları ve Almanları öldüren tüm Amerikan askerleri günahsız bulunacaktı.</p>

  <p class="block">Geriye sadece intihar kalıyordu. Bu affedilmez günahtı.</p>

  <p class="block">İnşaata gelmişti. İnşaat alanında, üzerinde yanıp sönen reflektörler bulunan siyah-beyaz bariyerler ve farların ışığında parlayan turuncu tabelalar vardı. Birinde şunlar yazılıydı:</p>

  <p class="block1"></p>

  <p class="block10">GEÇİCİ OLARAK YOL BURADA SONA ERİYOR</p>

  <p class="block">Diğerinde:</p>

  <p class="block10">GEÇİCİ YOL-İŞARETLERİ TAKİP EDİNİZ</p>

  <p class="block">Bir başkasında:</p>

  <p class="block10">PATLAMA ALANI</p>

  <p class="block10">TELSİZLERİNİZİ KAPATIN</p>

  <p class="block">Elfrenini çekti, dörtlü flaşörlerini yaktı ve arabadan indi. Bariyerlere doğru yürüdü. Flaş ışıklarında yağan karın iyice yoğunlaştığı görülüyordu.</p>

  <p class="block">Günahların bağışlanması konusunda kafası hâlâ karışıktı. Başlangıçta bunu çok basit bir şey olarak olarak düşünmüştü: Eğer bir günah işliyorsan, günahkâr olarak damgalanıyor ve lanetlenip dun. Mary’le kavga ederken biraz şiddet kullansan yine de gideceğin yer cehennemdir. Ama Mary bunun her zaman için geçerli olmadığını söylerdi. Ona göre kefaret ödeme, günah çıkarma, kendini yeniden yargılama ve bunun gibi bazı şeyler vardı. Hepsi de insanın kafasını karıştırıcı şeyler. İsa’ya göre bir cani ölümsüz değildir, ama her kim sözüme inanırsa ölümsüz olacaktır. ‘Her kim.’ Bu İncil’deki doktrinle de büyük boşluklar olduğunu gösteriyordu. Hileli iş yapan avukatlar alım-satım anlaşmalarındaki boşluklar gibiydi bu. Tabii ki, intihar bunun dışında kalıyordu. İntihar ettikten sonra günah çıkaramazdın, intihar ettikten sonra tövbekar olamazdın ya da intihar suçunun kefaretini ödeyemezdin, çünkü bu davranış her şeyi bitirir ve nereyi hakettiysen -cehennem- oraya giderdin. Ve...</p>

  <p class="block">Bunları neden düşünüyordu? Ne kimseyi öldürmeye, ne de intihar etmeye niyeti vardı. Hele intiharı hiç düşünmemişti. En azından, son zamanlara kadar.</p>

  <p class="block">Siyah-beyaz bariyerlere dik dik baktı. İçinin donduğunu hissediyordu.</p>

  <p class="block">Çoğu yıkıcı vinç olan ve üzerleri karla kaplı makineler orada duruyordu. Hareketsiz bekleyen aletler tam bir çirkinlik örneğiydi.</p>

  <p class="block">Önündeki barikatlardan birini kaldırdı. Çok hafifti. Arabaya döndü, içeri girdi ve elfrenini boşa alarak arabayı aşağı doğru kaydırmaya başladı. Bu koca makinelerin geliş gidişlerinde açtıkları derin çukurlar yüzünden araba yavaşlamıştı. Aşağıya inince tekrar elfrenini çekerek durdu, arabaların ışıklarını kapattı. Oflayıf puflayarak yokuşu tırmandı ve bariyeri yerine koydu. Sonra aşağıya geri döndü.</p>

  <p class="block">Ford LTD’nin bagajını açarak, Mary’nin kovasını çıkardı. Sonra yolcu koltuğuna giderek kovayı yangın bombalarının içinde durduğu karton kutunun yanına yere koydu. Kovanın üstündeki beyaz kapağı açtı ve her fitili tek tek benzine batırdı. Bu iş bitince, benzin kovasını vince kadar taşıdı. Kaymamaya dikkat ederek, yavaşça vincin üst katına tırmandı. Çok heyecanlıydı, kalbi şiddetle atıyor ve acıyla karışık duyduğu sevinçten boğazı düğümleniyordu.</p>

  <p class="block">Koltuklara, kontrol paneline ve vincin en ufak her noktasına ve en sonunda motor kısmına da benzini döktükten sonra yavaşça yere atladı. Hidrokarbon kokusu her tarafı sardı. Eldivenleri sırılsıklamdı ve ıslaklık eline geçmeye.başlamıştı. Eldivenlerini çıkarıp, ellerini paltosunun cebine soktu. İlk kibrit, buz kesen parmaklarından kalın bir odun parçasıymış gibi kayarak yere düştü. İkinci paketi çıkardı. Çaktığı ilk iki kibrit tutuşmamıştı. Sonra arkasını rüzgâra dönerek, üçüncüyü yaktı</p>

  <p class="block">Ve bir süre iyice tutuşmasını bekledi. Elinde kalan kibritleri buna doğru tutarak bekledi. Hepsi birden alev alınca, yanan kibritleri kabin kısmına attı.</p>

  <p class="block">Önce kibritlerin söndüğünü düşündü. Ama birden çok hafif bir patlama sesi duydu -fuf- sonra şiddetli bir alev dalgası kabini sararken, onun şiddetiyle iki basamak merdivenden aşağı kaydı. Gözlerini korumak için yüzüne doğru siper ettiği kolunu indirince, parlak turuncu alevleri gördü.</p>

  <p class="block">Kabin kısmından, aletin tepesine yükselen alevler bu kez çok daha şiddetli patlamaya neden oldu. Baca şapkası havaya uçtu ve görünemeyecek kadar yükseklere fırladı. Bir şey başının yanından vızıldayarak geçti.</p>

  <p class="block">Yanıyor, diye düşündü. Gerçekten yanıyor!</p>

  <p class="block">Ve o büyülü karanlığın içinde dans etmeye başladı. Aşırı sevinçten suratı buruşmuş ve gülümsemekten ağzı gerilmişti. Rüzgâr bile arkasından haykırıyordu. “Hurraa, hurraa.”</p>

  <p class="block">Arabanın etrafında dönerken, ayağı kayarak yere düştü. Çok şanslıydı, çünkü tam düştüğü sırada vincin benzin deposu patlayarak on beş metrelik bir daireyi içine aldı. Fırlayan sıcak bir parça uçarak arabanın camına çarptı ve yıldız şeklinde delik açtı.</p>

  <p class="block">Toparlandı. Önünde aşağıya doğru uzanan yol buzlanmaya başlamıştı. Eldivenlerini yeniden giydi. Birden -parmak izi- aklına geldi. Ama tedbir almakla ilgili düşünceleri çabucak kayboldu. Arabayı çalıştırdığında, kontak anahtarını parmaklarıyla hissedebiliyordu. Ayağının vargücüyle gaz pedalına basınca, gençken ve dünya gençken buna “sürükleyip çıkarmak” derlerdi, arabanın arkası sağa-sola yalpalandı. Vinç hayalini kurduğundan çok daha iyi bir şekilde yanıyordu. Kabin kısmı cehennemden farksızdı ve büyük ön cam şimdi yerinde değildi.</p>

  <p class="block">“Melun şey yanıyor!” diye bağırdı. “Oh, Freddy, melun şey yanıyor!”</p>

  <p class="block">Patinaj yaparak Ford LTD’yi vincin önüne götürdü. Makinenin yüzü, alev ışıkları altında hortlak gecesinde takılan rengârenk maskeler benziyordu. Torpidodaki çakmağı üçüncü denemede ancak itebil İnşaat makineleri şimdi solunda kalmıştı. Camını açtı. Araba buz tutmuş toprağın üzerinde kayarken Mary’nin kovası ileri geri sallanıyor, bira ve soda şişeleri birbirlerine çarparak çıtırdıyorlardı.</p>

  <p class="block">Çakmak elinden fırlayarak, frenin üzerinde olan ayağının kenarına düştü. Araba karların üstünde tam bir U dönüşü yaparak durdu. Yerdeki çakmağı bulup, karton kutudan bir şişe çıkardı ve fitili benzinle ıslattı. Sonra ateşledi. Alevi görünce, telaşla camdan dışarı fırlattı. Şişe buldozerin çamurlu alt kısmına çarparak, parçalandı ve koca bir alev dalgası yükseldi. Arabayı altı metre kadar ileri sürdü ve dev yükleyici kepçelerin durduğu yere üç şişe daha fırlattı. Birinciyi ıskalamıştı, ikincisi aletin kenarına çarptı ve içindeki yanan benzin karların üzerine döküldü. Üçüncü hedefi bulmuştu. Tam kabinin içine düştü.</p>

  <p class="block">“Tam isabet!” diye bağırdı.</p>

  <p class="block">Bir buldozer daha. Bir yükleyici kepçe. Derken arabasıyla tekerlekler üstündeki treyler evin önüne geldi. Kapısında bir levha vardı:</p>

  <p class="block10">LANE İNŞAAT ŞİRKETİ</p>

  <p class="block10">Şantiye binası</p>

  <p class="block10">BURADA İŞÇİ ALIMI YAPILMAZ</p>

  <p class="block10">Ayaklarınızı Silin.</p>

  <p class="block">Arabasını uygun bir yerde durdurup dört şişeyi tutuşturarak kapının yanındaki geniş cama fırlattı. Hepsi içeri düşmüştü. Birinci şişe camı kırdığı zaman patlamış ve ardında büyük bir alev topu bırakmıştı.</p>

  <p class="block">Treylerin arkasına bir kamyonet park edilmişti. Arabasından inerek kamyonetin sürücü kapısını denedi. Kilitli değildi. Bir şişeyi daha savurarak, arabanın içine bıraktı. Aç alevler bir anda koltuğu kapladı. Arabasına döndüğünde sadece dört şişesinin kaldığını gördü. Soğuktan titreyerek arabayı sürmeye devam etti. Burnundan dumanlar çıkıyordu.</p>

  <p class="block">Buharlı bir yürüyen bant görünce kalan şişelerin tümünü fırlattı. Sonuncusu hariç pek bir zarar verememişti. O da dişlilerden birinin üstünde patlayınca bant yerinden çıktı.</p>

  <p class="block">Başka şişesi kalmadığını bile bile çaresizlikle kutuya baktı.</p>

  <p class="block">Aynadan geriye baktığında, “Vay anasını,” diye bağırdı. “Vay anasını! Freddy, sen müthiş bir herifsin.”</p>

  <p class="block">Arkasında, karlı karanlıkların içinde havaalanı pisti ışıkları gibi çift katlı alevler yükseliyordu. Çılgın alevler şantiye binasını sarmıştı. Kamyonet sanki bir ateş topuydu. Yükleyici kepçenin kabini alev alev yanıyordu. Ama bütün bunların arasında yıkıcı vinç tam bir şaheserdi. Ateşten sarı bir kule gibi gökyüzüne uzanıyordu. Şantiyenin ortasında muhteşem bir meşaleydi.</p>

  <p class="block">“Cehenneme kadar,” diye haykırdı.</p>

  <p class="block">Kendini biraz toparlamıştı. Geldiği yoldan dönmeye cesaret edemezdi. Polis geliyor olabilirdi. Ya da itfaiye. Acaba ilerden çıkış var mıydı? Yoksa kapana mı sıkışmıştı?</p>

  <p class="block">Heron Meydanı. Belki Heron Meydanına çıkabilirdi. Yirmi beş, belki de otuz beş derecelik bir rampayı çıkması gerekecekti. Yapabileceğini düşündü. Evet. Yapabilirdi. Bu gece her şey yapabilirdi.</p>

  <p class="block">Sadece park lambalarını yakarak, inşaat halindeki yolda arabasını sürdü. Patinaj yapıyor, arkası savruluyordu. Sağ yanında, yukarıda Heron Meydanının ışıklarını görünce gaza bastı. Arabanın burnunu rampaya çevirdiğinde kilometre saati altmışı gösteriyordu. Tam rampaya vardığında hızı seksene ulaşmıştı. Rampanın ortasında arka tekerlekler artık patinaj yapmaya başlamıştı. Arabanın burnu neredeyle tepeye varmıştı. Arka tekerleklerden makineli tüfek gibi kar, buz ve donmuş toprak parçaları etrafa saçılıyordu. Bir an araba hareketsiz kaldı. Ama Ford LTD’nin takviyesi birden devreye girerek son bir güçle arabayı yukarı taşıdı.</p>

  <p class="block">Arabanın burnu şantiye sahasını çeviren siyah, beyaz tahta yerlere çarparak devirdi, arkası savrulurken nefis bir kar bulutu meydana geldi. Birden şaşkınlıkla kendini, hiçbir şey olmamış gibi yüzün üstünde buluverdi. Gazdan ayağını çekerek hızını elliye ayarladı.</p>

  <p class="block">Tam evine doğru yönelirken, eğer iki saat daha kar yağarsa tenha yoldaki tekerlek izlerinden kendisini kolayca bulabilecekleri aklına geldi. Crestallen Caddesi yerine Heron Meydanından nehir boyuna yöneldi, oradan da 7 nolu yolu geçti. Gerçi kar başlayınca yollar iyice tenhalaşmıştı, ama tekerlek izlerini çiğnemeye yetecek kadar da araba vardı.</p>

  <p class="block">Diğer arabaların izlerinin üstünden gitmeye çalışarak 7 nolu yoldan hemen hemen on mil gittikten sonra şehre döndü ve Crestallen Caddesine doğru yol almaya başladı. Birkaç kar küreme makinesi sarı gözlü dev canavarlar gibi yolları temizlemeye başlamıştı. 784’ün şantiye sahasına bakmaya çalıştığında birden hızlanan kar yüzünden hiç bir şey görememişti.</p>

  <p class="block">Evin yolunu yarılamak üzereyken, bütün camların kapalı ve kaloriferin de en yüksek ısıda çalışmasına rağmen içerisinin buz gibi olduğunu farketti. Geriye dönüp bakınca, arka yolcu koltuğunun camının kırık olduğunu ve içeri birikmiş olan karı gördü.</p>

  <p class="block">Bu nasıl oldu, diye sordu kendi kendine. Gerçekten de en ufak bir fikri yoktu.</p>

  <p class="block">Evinin bulunduğu caddeye kuzey tarafından girerek doğru evine yöneldi. Ev aynen bıraktığı gibiydi. Bu karanlık ve ıssız sokaktaki tek ışık kendi mutfağının açık bıraktığı lambasından geliyordu. Evin önünde beklemiyordu. Allah kahretsin garaj kapısını açık bırakmıştı. Çok aptalca bir şeydi bu. Eğer kapalı bir garajın varsa, özellikle böyle havalarda, kapısını kapatmalısın ki içeri yağmur ve kar girip aletleri bozmasın. Babası hep böyle söylerdi. Babası da Johanny’nin kardeşi gibi garajda ölmüştü, ama onunki intihar değildi. Bir çeşit felç gibi bir şey içeri giren komşular kaskatı kesilmiş sol elinde bir çimen makası, sağ elinde de biley taşı bulmuşlardı. Tipik bir taşra ölümü. Tanrım, bu beyaz kulunu ayrık otlarının olmadığı ve zencilerin uzak durduğu cennetine yolla.</p>

  <p class="block">Arabasını içeri sokarak park etti ve garaj kapısını indirdi. Yorgunluk ve heyecandan titriyordu. Girişteki vestiyere paltosunu ve şapkasını astı. Birden korku ve kuşkuyla içi burkuldu. Sanki koca bir yudum viski midesine vurmuştu. Panikle ceplerini karıştırdı. Eldivenleri. Oradaydı. İkisi de benzini emmiş küçük toplar haline gelmişti.</p>

  <p class="block">Kendine kahve yapmayı düşündü, ama hemen vazgeçti. Benzin deposu, duman ve bütün bunların üstüne kar ve karanlıkla yaptığı mücadeleden başı çatlayacakmış gibi ağrıyordu. Yatak odasına çıktı. Üstündekileri katlamaya gerek duymadan iskemlenin üzerine bırakarak kendini yatağa attı. Başını yastığa koyar koymaz uyuyacağını sanıyordu, ama öyle olmadı. Evindeydi ve şimdilik emniyette sayılırdı. Birden bütün uykusu kaçtı ve bilinci son derece açılarak kafası çalışmaya başladı. Beraberinde korku da gelmişti. Onu yakalayıp hapse atacaklardı. Gazetelerde resimleri çıkacak, onu tanıyan insanlar kafelerde ve lokantalarda başlarını sallayarak konuşacaklardı. Vinnie Mason karısına, Dawes’ın deli olduğunu bildiğini söyleyecekti. Mary’nin yakınları belki onu Reno’ya götürürlerdi. Orada bir ev tutar ve biraz kendine geldikten sonra onu boşardı. Belki de başka birini bulurdu. Hiç sürpriz olmazdı bu.</p>

  <p class="block">Kendi kendine yakalanamayacağını söyleyerek, uyanık vaziyette yatıyordu. Eldiven giymişti. Parmak izi olması imkânsızdı. Mary’nin kovasını beraberinde getirmişti. Deliler gibi dolaşıp, yoldaki araba izlerini kaybettirmişti. Bu düşüncelerin hiçbiri onu rahatlatmadı. Onu yakalayabilirlerdi. Belki de Heron Meydanında birisi, gecenin bu geç vaktinde dolaşan arabadan şüphelenip plakasını almıştı ve şu anda polisler kendisini tebrik ediyordu. Belki de Heron Meydanındaki bariyerlere çarptığında arabanın çıkan boyasını bilgisayara vermişler ve kendisini çoktan tespit etmişlerdi. Belki de...</p>

  <p class="block">Yatağın içinde dönüp duruyor, pencerelerde üniformalıları, kapının sertçe çalınıp, “Hey, sen içerdeki! Kapıyı aç!” denmesini bekliyordu. Sonunda farkına varmadan uykuya daldı, çünkü kafası hiç durmaksızın çalışıyordu. 120’yle giden bir arabanın 80’e düşmesi gibi gerçek dünyadan rüyalar âlemine girmişti. Rüyasında bile kendini uyanık görüyordu. Rüyalarında defalarca intihar etti. Kendini yaktı, kocaman bir örsün altında durarak, ipi çekti ve pestil gibi oldu, kendini astı, ocağın bütün gözlerini açtıktan sonra bir kibrit çakarak kendini uçurdu, kendini vurdu, son sürat gelen bir otobüsün önünde H-J ilaç içti, kezzap içti, başı bir balon gibi şişip havaya uçana kadar kokulu oda spreyini içine çekti, St. Dom Manastırında, acemi, genç rahibeye kendisini nasıl öldürdüğünü anlatarak, günah çıkarırken harakiri yaptı. Parçalanmış sıcak bağırsakları üzerinde yatarken gittikçe kısılan sesiyle pişmanlıklar sahneledi. Ama bunların içinde en çok Ford LTD’sinin direksiyonunda, küçük kapalı bir garaj içinde arabanın motor devrini sonuna kadar yükseltip egzoz gazını derin derin içine çekmesiydi. Bu sırada National Geographic karıştırıyor, Tahiti, Aukland ve New Orleans Mardi Gras Festivalinin resimlerini inceliyordu. Motor sesi yavaş yavaş tatlı bir mırıltıya dönüşüyor, Güney Pasifik’in kayalara vuran yeşil dalgalarının sesiyle yer değiştiriyordu. Bir süre sonra da kendini okyanusun dibinde gümüş rengi kumların üstünde buluyordu.</p>

  <p><br /></p>

  <p class="block17"><a id="ara19">19 Aralık 1973</a><br /></p>

  <p class="block">Uyanıp, yataktan kalktığında saat 12.30 olmuştu. Sanki dev bir mengenenin arasında uyumuştu. Başı korkunç derecede ağrıyordu. Ağzı leş gibiydi. Sidik torbası patlayacak kadar şişmişti. Bir gece önce rüyasında gördüklerini hatırlama keyfine bile sahip değildi. Benzin kokusu içine işlemiş, çamaşırlarına kadar sinmiş, burnuna doğru yükseliyordu. Dışarda kar yağışı dinmiş, gökyüzü pırıl pırıldı. Gün ışığı gözlerini yalvartacak kadar acıtıyordu.</p>

  <p class="block">Banyoya girdi. Klozete oturur oturmaz, sanki boş bir istasyondan geçen posta treni gürültüsüyle bağırsaklarından büyük bir boşalma oldu. Dışkısı patlamalar halinde her suya düşüşünde, inleyerek başını tutuyordu. Oturduğu yerden kalkmadan çişini yaptı. Bağırsaklarının boşalması sırasında yükselen koku korkunçtu.</p>

  <p class="block">Banyodan adeta kaçarak çıktı. Temiz elbiseler alıp aşağı kata indi. Banyo yapmak için dayanılmaz kokunun geçmesini bekleyecekti. Ondan sonra belki de bütün gün yıkanabilirdi. Mutfaktaki tezgâhın üstündeki yeşil şişeden üç tane Excedrin alarak, Pepto-Bismol’le yuttu. Kahve yapmak için su kaynattı. En sevdiği fincanına Maxwell House kahvesini koymaya çalışırken, onu düşürerek kırdı. Yeni bir fincan alıp kahvesini doldurdu ve yemek odasına doğru yürüdü.</p>

  <p class="block">Radyoyu açarak haberleri dinleyebileceği bir istasyon aradı. Ama çoğu olduğu zaman polisleri bulamadığın gibi bir tek haber programı yoktu. Tarım raporları, tüketici programı, Paul Harvey’in hayat sigorta reklamları, telefonla talk show ve hep pop müzik. Haberler yok. Kahve suyu kaynıyordu. İstasyonu, pop müzik çalan istasyonların birine sabitleyerek mutfaktan kahvesini koyup döndü. İçtiği sade ve koyu kahvenin ilk yudumları zor içilse bile sonradan alışılıyordu. İlk önce genel haber bülteni, sonra da bölgesel haberler başladı. 784 numaralı yol genişletme şantiyesinde sabahın erken saatlerinde yangın çıktı. Polis komiseri Henry King’in söylediğine göre saldırganlar yıkım vincini, iki yükleyiciyi, iki buldozeri, bir kamyoneti ve Lane İnşaat Şirketinin şantiye binasını benzin dökerek yakmışlardır. Şantiye binası tümüyle yanmıştır.</p>

  <p class="block">Tümüyle yanmıştır... Bu kelimeler boğazındaki şekersiz koyu kahve kadar acıydı.</p>

  <p class="block">Yol genişletme işinin bir kısmını alan taşaron firma yetkilisi Francis Lane’e göre buldozer ve yükleyicilerdeki hasar az olmakla birlikte 60.000 dolar değerindeki yıkım vincin tamirinin en az iki hafta sürmesi bekleniyor.</p>

  <p class="block">İki hafta mı? Hepsi bu mu?</p>

  <p class="block">Lane’e göre daha da ciddi olarak şantiye binasıyla birlikte zaman programları, iş programlan ve şirketin maliyet muhasebesi kayıtlarının yüzde doksanı yanmıştır. “İşin en can alıcı noktası da şu,” dedi Lane, bu kayıtların yanması işin bitiş süresini bir ay ve belki de daha fazla batacaktır.”</p>

  <p class="block">İşte bu iyi haberdi. Bütün bunlar elde edilen bir aylık süreye derdi.</p>

  <p class="block">Komiser King’e göre saldırganlar, son model olduğu sanılan Chevrolet’le kaçmışlardır. Görenlerin en yakın polis karakoluna bildirmeleri rica olunur. Francis Lane zararın yüz bin dolar olduğunu tahmin etmekteydi. Eyalet yetkilisi Muriel Reston...</p>

  <p class="block">Radyoyu kapattı.</p>

  <p class="block">Duydukları, açık seçik duydukları her şeyin daha iyiye gittiğini gösteriyordu. Olaylara mantıklı yaklaşmak mümkündü. Polis elbette bütün bildiklerini açıklamıyordu, ama Ford yerine Chevrolet aramaları, görgü şahitlerine çağrı yapmaları şimdilik emniyette olduğunu gösteriyordu. Bir görgü şahidi olsa bile bu durumu fazla değiştirmezdi. Mary’nin yer kovasını atmak ve bagajı açarak benzin kokusunu yok etmek için havalandırmalıydı. Kırık arka cam için nasıl olsa bir hikâye bulurdu. Ve en önemlisi kendisini olası bir polis ziyaretine hazırlamalıydı. Ne de olsa Batı Crestallen Caddesinin son sakiniydi ve onu en azından kontrol etmek için uğramaları çok mantıklı olurdu. Ve hakkında araştırma yapmalarına bile gerek yoktu. Onun dengesiz bir hayat sürdüğünü anlamak kolaydı. İstenilen anlaşmayı mahvetmişti. Karış, onu terketmiş ve alışveriş merkezinde bir işçisi tarafından yumruklanmıştı. Ayrıca, Chevrolet olmasa da, bir Ford SW arabası vardı. Her şey aleyhineydi. Ama bunların hiçbirini ispatlayamazlardı.</p>

  <p class="block">Ve gerçeği deşerek ortaya çıkarırlarsa, gideceği yer hapishaneydi. Hayatta hapishaneden daha kötü şeyler vardı. Hapse düşmek dünyanın sonu değildi ya? Ona bir iş verirler, karnını doyururlardı. Sigortadan aldığı para bitince ne olacak diye bir endişesi de olmazdı. Hapishaneden çok daha kötü durumlara da düşebilirdi. Mesela, intihar. Bu en kötüsüydü. Yukarı kata çıktı ve duşa girdi.</p>

  <p class="block">Öğleden sonra, geç vakitler Mary’e telefon etti. Telefonu kayınvalidesi açmıştı. Alaylı bir ses tonuyla Mary’yi çağırdı. Neyse ki Mary keyifliydi.</p>

  <p class="block">“Selam, Bart. Şimdiden iyi Noeller. Niye aradın?”</p>

  <p class="block">“Şey, birkaç hediye aldım... ufak şeyler... sana, yeğenler ve kuzenlere. Acaba bir yerde buluşabilir miyiz? Onları sana vermek istiyorum. Yalnız çocukların hediyelerini paketlemedim.”</p>

  <p class="block">“Ben seve seve paketlerim. Ama bunu yapmak zorunda değildin. Çalışmıyorsun da.”</p>

  <p class="block">“Ama bir şeyler yapmaya çalışıyorum,” dedi.</p>

  <p class="block">“Bart, sen... sen konuştuğumuz şeyi yaptın mı?”</p>

  <p class="block">“Psikolog mu?”</p>

  <p class="block">“Evet.”</p>

  <p class="block">“İki kez aradım. Birinden ancak hazirana randevu alabildim. Diğeri mart sonuna kadar Bahamalar’da olacakmış. Beni ancak döndükten sonra görebilecek”</p>

  <p class="block">“İsimleri ne?”</p>

  <p class="block">“İsimleri mi? Ihh, tatlım, bunları söyleyebilmem için tekrar bakmam lazım. Adams, sanırım ilk adamınki bu. Nicholas Adams.”</p>

  <p class="block">“Bart,” dedi üzüntüyle.</p>

  <p class="block">“Aarons da olabilir,” dedi telaşla.</p>

  <p class="block">“Bart,” dedi karısı tekrar.</p>

  <p class="block">“Tamam.” dedi. “Neye istersen ona inan. Zaten ne desem farketmeyecek.”</p>

  <p class="block">“Bart, yapacağın yalnızca...”</p>

  <p class="block">“Hediyelerden konuşmuyor muyduk? Seni onlar için aradım, Allah’ın belası psikiyatr için değil.”</p>

  <p class="block">Karısı içini çekti. “Cuma günü onları buraya getiremez misin? Ben...”</p>

  <p class="block">“Ne. Annenler beni kapıda karşılaması için Charles Manson’ı tutarlar herhalde. Tarafsız bir yerde buluşsak daha iyi, tamam mı?”</p>

  <p class="block">“Burada olmayacaklar,” dedi. “Noel’i geçirmek için Joanna’nın yanına gidiyorlar.” Joanna St. Claire, Jean Calloway’in Minnesota’daki kuzeniydi. Genç kızlıklarında birbirlerine çok yakınmışlar. Joanna temmuzda felç geçirmişti. Hâlâ iyileşmeye çalışıyordu, ama Jean’e göre doktorların pek ümidi yoktu. Her an ölebilirdi. İnsanın kafasının içinde de zamana ayarlı bir bombanın olması ne hoş, diye düşündü. Hey, bomba bugün mü patlayacaksın? Lütfen bugün olmasın. Yeni Victoria Holt romanımı bitirmedim.</p>

  <p class="block">“Bart, orada mısın?”</p>

  <p class="block">“Evet. Hayal kuruyordum.”</p>

  <p class="block">“Saat bir iyi mi?”</p>

  <p class="block">“Güzel.”</p>

  <p class="block">“Başka bir şey söyleyecek misin?”</p>

  <p class="block">“Ha, hayır.”</p>

  <p class="block">“Pekâlâ...”</p>

  <p class="block">“Kendine iyi bak, Mary.”</p>

  <p class="block">“Olur. Hoşçakal, Bart.”</p>

  <p class="block">“Hoşçakal.”</p>

  <p class="block">Telefonu kapatıp, içki hazırlamak üzere mutfağa gitti. Bu telefonda konuştuğu kadın, bir ay önce oturma odasında ağlayan o kadından çok farklıydı. Yirmi yıllık emeğini altüst edip kendisine tutunabilecek birkaç dal bırakan fırtınaya kapılıp giden kadın gitmişti. Çok şaşırtıcıydı. Başını salladı. İsa’nın gökyüzünden inip Nixon’u ateş arabasıyla cennete taşıdığını duysa, başını nasıl inanmazlıkla sallarsa, öyle salladı. Tekrar kişiliğini bulmuştu. Ve bunu bulup çıkarabilmek için bir arkeolog titizliğiyle çalışmıştı. Bulup çıkardığı insanın eklemleri uzun yıllar durmaktan belki biraz tutuktu, ama yine de mükemmel durumdaydı. Eklemler tekrar çalışmaya başlayacak ve bu eski-yeni kişi tümüyle bir kadın olacaktı. Belki bu şiddetli fırtınadan biraz hırpalanmıştı, ama ciddi şekilde yaralanmamıştı. Onu belki de onun zannettiğinden çok daha iyi tanıyordu. Ve ses tonundan kesinlikle söyleyebilirdi ki boşanma fikrine gittikçe yaklaşıyordu. Onu geçmişle olan tüm bağlarından kopartacak boşanmaya. Bu evlilik arabasının kazasında arabanın içine sıkışıp kalan çocuklar da yoktu. Boşanmayı teklif edemezdi, ama karısı isterse anlayışla karşılardı. Onun yeni kişiliğine ve güzelliğine saygı duyuyordu. Eğer karısı on yıl öncesine geri dönüp evlilik koridorunun ucundaki ışığı boşanmak olarak değerlendiriyorsa buna üzülür ama onu suçlayamazdı. Hayır, onu suçlayamazdı.</p>

  <p><br /></p>

  <p class="block17"><a id="ara21">21 Aralık 1973</a><br /></p>

  <p class="block">Hediyeleri Jean Calloway’in, pirinç taklidi eşyalarla tıka basa doldurduğu, oturma odasında verdi. Konuşmaları tekdüze ve resmi olmuştu. Daha önce bu odada onunla hiç yalnız kalmamıştı. Birden eski kolej günleri geldi aklına. Böyle bir fırsatı yakalasalar hemen birbirlerinin kollarına atılıp, sevişirlerdi.</p>

  <p class="block">“Saçlarının rengini mi açtırdın?”</p>

  <p class="block">“Yalnızca gölge yaptırdım.” Önemsizmiş gibi omuz silkti.</p>

  <p class="block">“Güzel olmuş. Seni daha genç gösteriyor.”</p>

  <p class="block">“Senin şakaklarında da grilikler belirmiş, Bart. Daha olgun görünüyorsun.”</p>

  <p class="block">“Saçmalama, sıçana benziyorum.”</p>

  <p class="block">Karısı güldü. Sonra hediyelerin durduğu sehpaya baktı. Karısına aldığı broşu itinayla paketlemiş, ama oyuncakları ve satrancı açık olarak getirmişti. Bebekler sabit bakışlarını tavana dikmiş yatıyorlardı. Ancak küçük kızların el temasıyla hayata döneceklerdi.</p>

  <p class="block">Bakışlarını Mary’e çevirdi. Bir an bakışları buluştu. Mary’nin ağzından geri dönüşü mümkün olmayan sözler çıkacak diye ödü patladı. Tam o sırada guguklu saatin içinden çıkan kuş, saatin bir buçuk olduğunu vurguladı. İkisi de sıçrayarak güldüler. Guguklu saat onu kurtarmıştı. Hemen kalktı. Bir daha aynı ortamın geri gelmesini istemiyordu.</p>

  <p class="block">“Gitmem gerekiyor,” dedi.</p>

  <p class="block">“Randevun mu var?”</p>

  <p class="block">“İş görüşmesi.”</p>

  <p class="block">“Sahi mi?” Sevinmiş görünüyordu. “Nerede? Kiminle? Ücreti ne?”</p>

  <p class="block">Başını sallayarak güldü. “Şansı en az benim kadar yüksek olan bir düzine başvuru var. Beni alırlarsa sana haber veririm.”</p>

  <p class="block">“Anladım.”</p>

  <p class="block">“Evet.”</p>

  <p class="block">“Bart, Noel’de ne yapacaksın?” İlgiyle ona bakıyordu. Birden onu Noel yemeğine davet edeceğini hissetti. Halbuki onun ağzından çıkacak boşanma sözcüğünü bekliyordu. Tanrım. Birden haykıra haykıra gülmek istedi.</p>

  <p class="block">“Evde tek başıma yiyeceğim.”</p>

  <p class="block">“Buraya gelebilirsin,” dedi. “Yalnızca ikimiz olacağız.”</p>

  <p class="block">“Hayır,” dedi düşünceli bir şekilde. Sonra ciddileşerek:</p>

  <p class="block">“Hayır. İnsan böyle özel günlerde güzel hayallere kapılabilir. Gerçeğe dönmek daha da acı olacaktır.”</p>

  <p class="block">Onun söylemek istediğini anlamışçasına, düşünceli bir halde başını salladı.</p>

  <p class="block">“Sen de yalnız mı yiyeceksin?” diye sordu.</p>

  <p class="block">“Bob ve Janet’lere gidebilirim. Gelmek istemediğine emin misin?”</p>

  <p class="block">“Evet.”</p>

  <p class="block">“Pekâlâ...” Ama ferahlamış gibiydi.</p>

  <p class="block">Kapıya doğru yürüdüler ve duygusuzca öpüştüler.</p>

  <p class="block">“Seni ararım,” dedi.</p>

  <p class="block">“Her şey gönlünce olsun.”</p>

  <p class="block">“Bobby’e selamlarımı söyle.”</p>

  <p class="block">“Olur.”</p>

  <p class="block">Arabaya doğru yürüdü. Tam yarı yola gelmişti ki, karısı bağırdı, “Bart! Bart, bekle bir dakika.”</p>

  <p class="block">Korkuyla döndü.</p>

  <p class="block">“Az daha unutuyordum,” dedi. “Wally Hammer aradı ve bizi yeni yıl partisine davet etti. İkimizin adına kabul ettim. Ama sen istemezsen...”</p>

  <p class="block">“Wally mi?” Kaşları çatıldı. Walter Hammer, şehrin diğer yakasındaki arkadaşlarıydı. Yerel bir reklam ajansında çalışıyordu. “Ayrı olduğumuzu bilmiyorlar mı?”</p>

  <p class="block">“Biliyor, ama Walt’u tanırsın. Böyle şeyleri hiç umursamaz.”</p>

  <p class="block">Aynı onların yaptığı gibi. Walter’i düşünmek, gülümsemesine neden olmuştu. Reklamcılığı ileri teknikle üretilmiş kadın bağı yapmak için icat eden, Walter. İki kez boşanmıştı ve ikisinde de büyük söylentiler çıkmıştı. Etrafta yayılan dedikodulara göre iktidarsızdı. Kendisi bu söylentiye inanıyordu. Walt’u göreli ne kadar olmuştu? Dört ay mı? Altı mı? Çok zaman olmuştu.</p>

  <p class="block">“Bu eğlenceli olur,” dedi. Sonra birden yüzü gerildi.</p>

  <p class="block">Mary yılların verdiği bir alışkanlıkla onun yüzündeki gergin ifadeyi hemen farketmişti. “Orada temizleme fabrikasından kimse olmayacak.”</p>

  <p class="block">“Steve Ordner’la tanışıyorlar.”</p>

  <p class="block">“Pekâlâ, evet.” Sonra onun zaten oraya gelmeyeceğini bilirmişçesine omzunu silkti. Birden onun titrediğini farketti. Havanın eksi beş derece olduğunu hatırladı.</p>

  <p class="block">“Hey, içeri gir,” dedi. “Donacaksın, budala.”</p>

  <p class="block">“Gitmek istiyor musun?”</p>

  <p class="block">“Bilmiyorum. Bunu düşünmem lazım.”</p>

  <p class="block">Birbirlerini tekrar öptüler, bu daha resmi bir öpüşme olmuştu. Başka zaman olsa, yaptığından pişmanlık duyabilirdi. Ama şimdi onun için pişmanlık çok uzaktı. “İyi Noeller, Bart,” derken karısının gözlerinin dolu dolu olduğunu gördü.</p>

  <p class="block">“Gelecek yıl her şey daha iyi olacak,” dedi. Rahatlatıcı bir dilekti, ama gerçeklerden çok uzaktı, “içeri gir, yoksa zatürree olacaksın.”</p>

  <p class="block">Karısı içeri girdikten sonra o da uzaklaştı. Yolda Wally Hammer’ın yeniyıl partisini düşünüyordu. Gidebilirdi. Neden olmasın?</p>

  <p><br /></p>

  <p class="block17"><a id="ara24">24 Aralık 1973</a><br /></p>

  <p class="block">Norton’da arabasının arka camını tamir ettirecek küçük bir garaj buldu. Doksan dolardan fazla isteyeceklerini sanmıyordu. Noel’den bir gün önce arabasının camını tamir ederler mi diye sorduğunda, adam, “Hem de nasıl, hemen tamir ederim,” dedi.</p>

  <p class="block">Norton’un şehir merkezine geldiğinde, ‘Kendin Yıka’ çamaşırhanesinin önünde durdu. Sonra içeri girip elbiselerini iki ayrı makineye yerleştirdi. Onları yerleştirirken elinde olmadan makinelerin bunca yükü kaldırıp kaldıramayacağını hesapladı. Sonra gülümsedi. Bir oğlanı temizleme fabrikasından atabilirsin, ama temizleme fabrikasını onun elinden alamazsın. Haksız mıyım, Fred? Fred? Oh kahrol.</p>

  <p class="block">“Bu berbat bir delik,” dedi garaj sahibi deliğin etrafında tuzla buz olmuş cama bakarak.</p>

  <p class="block">“Çocuklar kar topu attılar,” dedi. “Tam ortaya isabet etti.”</p>

  <p class="block">“Belli,” dedi adam. “Gerçekten öyle.”</p>

  <p class="block1"></p>

  <p class="block">Camın takılması bitince ‘Kendin Yıka’ya geri döndü. Otomatik makineye otuz sent attı ve elbiselerini kurutma bölümüne koydu. Sıcaklığı orta hararete getirdi ve boş iskemlelerden birine oturdu. Orada bırakılmış bir gazeteyi alarak, sayfaları çevirmeye başladı. Orada kendisinden başka bir müşteri daha vardı. Bu tel çerçeveli gözlük takmış, kızıl kahve uzun saçlarında yol yol beyazlar olan, yorgun görünüşlü bir kadındı. Yanında küçük bir kız vardı. Kız huysuzluk nöbetine yakalanmıştı adeta.</p>

  <p class="block">“Biberonumu istiyorum.”</p>

  <p class="block">“Kes artık. Rachel.”</p>

  <p class="block">“İSTİYORUM!”</p>

  <p class="block">“Eve gidince görürsün sen,” dedi kadın bezgin bir halde. “Yatmadan önce şeker de yok.”</p>

  <p class="block">“BİBERON”</p>

  <p class="block">Şimdi genç kadının saçlarındaki yol yol beyazların nedeni anlaşılıyordu. Sonra dikkatini elindeki gazeteye çevirdi. İlk göze çarpan yazı:</p>

  <p class="block10">BETHLEHEM’DE HACILAR TERÖRDEN KORKUYOR</p>

  <p class="block">Birinci sayfanın en altındaki bir haber dikkatini çekti:</p>

  <p class="block10">WINTERBURGER “SALDIRGANLIK HOŞ GÖRÜLMEZ,” DEDİ</p>

  <p class="block">Geçen ay bir araba kazasında ölen, Donald P. Naish’in yerine Demokrat Partinin yeni adayı Victor Winterburger, geçtiğimiz çarşamba 784 inşaatında, hemen hemen 100.000 dolarlık bir zarara neden olan saldırganlık türü olaylara, “Medeni bir Amerikan şehrinde” izin verilemeyeceğini söylüyor. Winterburger bu görüşlerini Amerikan ordusunun verdiği bir yemekte belirtmiş ve coşkunca alkışlanmıştır.</p>

  <p class="block">“Diğer şehirlerde olanlara şöyle bir göz atalım,” demişti Winterburger. “New York’ta arabaların, metronun ve binaların tahrip edilmesi, Detroit’te camların kırılması ve San Francisco’daki halk müzelerinin, halka ait tesislerin harap edilmesi. Dünyanın en büyük ülkesinin, barbarlar ve vahşi saldırganlar tarafından istila edilmesine izin vermemeliyiz.”</p>

  <p class="block">Grand Caddesinde patlamalar duyulup, alevler farkedilince polise haber verilmişti. (Devamı sayfa 5, sütun 2’de)</p>

  <p class="block">Gazeteyi katlayarak eski dergilerin üstüne koydu. Yıkama makinesi vızıltılar çıkararak çalışıyordu. Vahşi saldırganlar. Barbarlar. Vahşi saldırganlar onlardı. Evlerinden atılıyorlar, karınca yuvasını tekmeleyen çocuklar gibi eski yaşamlarından tekmeyle uzaklaştırılıyorlar ve kan yiyiciler, bölücüler ve baltalayıcılar deniyordu, kadın hâlâ bağırmaya devam eden kızını kaptığı gibi Kendin Yıka dan dışarı çıktı. Kurutmaya koyduğu elbiselerini beklerken, gözlerini kapamış uyukluyordu. Birkaç dakika sonra yangın alarmı duyduğunu düşünerek, uykudan fırladı. Ama dışardan gelen gürültülerin Fakirlere Yardım Grubu Santa’dan geldiğini anladı. Bir sepet dolusu çamaşırla dışarı çıktığında, cebindeki bütün bozukları, Santa’nın yardım kutusuna bıraktı. “Tanrı seni korusun,” dedi Santa.</p>

  <p><br /></p>

  <p class="block17"><a id="ara25">25 Aralık 1973</a><br /></p>

  <p class="block">Sabah onda telefonun sesiyle uyandı. Komodinin üzerinden el yordamıyla telefona uzanmaya çalıştı ve sonunda ahizeyi kaldırmayı başardı. Yarı uykuda olduğu için apareden gelen konuşmayı önce algılayamadı. “Olivia Brenner adına ödemeli görüşmeyi kabul ediyor musunuz?”</p>

  <p class="block">Bir an duraksadı, “Ne? Kim? Uykudayım.”</p>

  <p class="block">“Oh, Allah aşkına,” diyen aynı sesle kendine geldi.</p>

  <p class="block">“Evet,” dedi. “Kabul ediyorum.” Bir süre sessizlik olunca, acaba telefon yüzüme mi kapandı, diye düşündü. Bir kaşı havada bekledi. “Olivia, sen misin? Orada mısın?”</p>

  <p class="block">“Bağlıyorum,” diyen santral memuresinin sesini duydu yine. Sabırsızlanmıştı.</p>

  <p class="block">“Olivia, orada mısın?”</p>

  <p class="block">“Evet, buradayım,” dedi kız. Sesi uzaktan geliyordu ve çok cızırtılıydı.</p>

  <p class="block">“Aradığına sevindim.”</p>

  <p class="block">“Telefonu kabul etmeyeceğini düşündüm.”</p>

  <p class="block">“Daha yeni uyandım. Orada mısın? Las Vegas’da.”</p>

  <p class="block">“Evet,” dedi kesin bir tonda. Kelimeler garip bir duygusuzluk içinde söylenmiş gibi geldi ona.</p>

  <p class="block">“Peki, nasılsın? Ne yapıyorsun?”</p>

  <p class="block">Birden onun sessizce ağladığını hissetti. “O kadar iyi değil.”</p>

  <p class="block">“İyi değil misin?”</p>

  <p class="block">“Bir çocukla tanıştım. Geldiğimin ikinci... hayır üçüncü akşamı. Bir partiye gittik ve beni hakladı.”</p>

  <p class="block">“Uyuşturucu mu almıştın?” diye sordu temkinli konuşmaya çalışarak. Çok uzak mesafedeydiler, ama hükümetin adamlarına güven olmazdı. Onlar her yerde karşınıza çıkabilirlerdi.</p>

  <p class="block">“Uyuşturucu mu?” diye onun sözlerini tekrarladı. “Tabii ki uyuşturucu almıştım. En ağırından... zorla tecavüz etti.”</p>

  <p class="block">Son kelimeden öyle etkilenmişti ki, elinde olmadan, “Ne,” diye bağırdı.</p>

  <p class="block">“TECAVÜZE UĞRADIM!” diye haykırdı. Öyle şiddetli bağırmıştı ki kulağının patlayacağını sandı. “Sen tecavüzün ne demek olduğunu biliyor musun?”</p>

  <p class="block">“Biliyorum,” dedi.</p>

  <p class="block">“Bok biliyorsun.”</p>

  <p class="block">“Paraya ihtiyacın var mı?”</p>

  <p class="block">“Neden bunu soruyorsun? Telefonda seni beceremem ki. Zaten hâlâ işsizsin sanırım.”</p>

  <p class="block">“Biraz param var,” dedi. “Sana gönderebilirim. Hepsi bu.” Yumuşak ve ikna edici bir tonla konuşmuştu. Yanıtını bekledi.</p>

  <p class="block">“Evet, evet.”</p>

  <p class="block">“Belirli bir adresin var mı?”</p>

  <p class="block">“Postaneye adıma yolla, adresim bu.”</p>

  <p class="block">“Başını sokabileceğin bir dairen yok mu?”</p>

  <p class="block">“Evet, benim gibi bütün kimsesiz biçarelerin barınabildikleri bir yerleri var. Ama pasta kutuları paramparça. Boşver. Paranı kendine sakla. Zaten bir işim var. Çok sıkarsa, geri dönmeyi düşünürüm. Bana iyi Noeller.”</p>

  <p class="block">“İşin ne?”</p>

  <p class="block">“Kenar mahallelerden birindeki büfede hamburger servisi yapıyorum. Salonda otomatik oyun makineleri var. İnsanlar burada sabaha kadar oyun oynayıp hamburger yiyor. İnanabiliyor musun? Servis işi bitince makineleri temizliyorum. Üzerlerini bir görsen, ketçap, mayonez ve hardaldan ellenmeyecek hale geliyor. Ve buradaki insanlar da... Hepsi şişko ve koyu renk. Eğer seni becermeyi düşünmüyorlarsa oradaki eşya kadar bile değerin yok. Her iki cinsten de teklifler alıyorum. Tanrıya şükür, seks konusunda geniş bilgiye sahibim, oh Tanrım, bütün bunları ne diye anlatıyorum? Seni niçin aradığımdan bile emin değilim. Hafta sonu paramı aldıktan sonra, otostop yapmaya devam edeceğim.”</p>

  <p class="block">“Bir ay sabret,” dedi. Bu sözler farkında olmadan çıkmıştı ağzından.</p>

  <p class="block">“Ne?”</p>

  <p class="block">“Toyluk yapma. Şimdi oradan ayrılırsan, oraya gitmenin bir anlamı kalmaz.”</p>

  <p class="block">“Lisedeyken futbol oynadın mı? Oynadığına bahse girerim.”</p>

  <p class="block">“Futbolculara su bile taşımadım.”</p>

  <p class="block">“O halde dünyadan haberin yok, değil mi?”</p>

  <p class="block">“Kendimi öldürmeyi düşünüyorum.”</p>

  <p class="block">“Sen... ne söyledin?”</p>

  <p class="block">“Kendimi öldürmeyi düşünüyorum,” dedi sakince. Artık aralarındaki mesafeyi ve Beyaz Saray, CIA, Ef Bi Ey’ın dinleme cihazlarını düşünmez olmuştu. Hepsinin canı cehenneme. “Bazı şeyler yapmaya çalıştım, ama yürümedi. Sanırım bu işler için biraz yaşlıymışım. Bazı şeyler birkaç yıl önce başladı, ben bunların kötü olduğunu biliyordum, ama bana zarar verebileceğini düşünmedim. Bunların olağan şeyler olduğunu, üstesinden gelebileceğimi düşündüm. Olaylar peşisıra gelmeye başladığında bunları yoluna koymaya çalıştım. Ama her seferinde içimden bir şeyler yıkıldı. Hâlâ da bir şeyler yapmaya çalışıyorum, ama tükendim.”</p>

  <p class="block">“Yoksa kanser misin?” diye fısıltıyla sordu.</p>

  <p class="block">“Sanırım.”</p>

  <p class="block">“Bir hastaneye gitmelisin.”</p>

  <p class="block">“Bu ruh kanseri.”</p>

  <p class="block">“Sen uçuyorsun.”</p>

  <p class="block">“Belki de,” dedi. “Ama hiç önemi yok. Öyle ya da böyle her şey olacağına varıyor. Yalnızca canımı sıkan tek bir şey var. Zaman zaman kendimi kötü bir yazarın romanındaki bir karakter gibi hissediyorum. Olayları tersyüz etmeye karar vermiş bir yazar. Olaylara bu gözle bakmak Tanrı’yı suçlamaktan daha kolay. Tanrı benim için ne yaptı? Hayır, bu kötü yazarın senaryosu, onun hatası. Oğlumun beyin özürlü olduğunu eserinde yazarak onu yok etti. Bu birinci bölüm. Tamam ya da değil, bu da sonuç kısmında belli olacak. Aptalca bir hikâye bu.”</p>

  <p class="block">“Bak,” dedi kız endişeyle. “Eğer bulunduğun yerde bir 911 kurtarma servisi varsa, onları aramalısın belki de...”</p>

  <p class="block">“Onlar benim için bir şey yapamaz. Zaten bunların bir önemi yok. Ben sana yardım etmek istiyorum. Tanrı aşkına, korkak tavuklar gibi tüymeden etrafına şöyle bir bak. Uyuşturucuları kes. Gideceğim diyorsun, nereye kadar sürecek bu. Kırk yaşına geldiğinde gözün açılırsa, bütün umutlarının çoktan tükenmiş olduğunu göreceksin.”</p>

  <p class="block">“İlaç almayacağım, ama başka bir yer...”</p>

  <p class="block">“Sen kafanı değiştirmedikçe bütün yerler birbirinin aynı olacaktır, Kendini bok gibi hissediyorsan, etrafında gördüğün her şey sana bok gibi gelecektir. Bunu çok iyi biliyorum. Gazete başlıkları, gördüğüm levhaların hepsi evet, doğru söylüyorsun, Georgie diyor.”</p>

  <p class="block">“Dinle.”</p>

  <p class="block">“Hayır, hayır sen beni dinle. Kulaklarını aç ve dinle. Yaşlanmak, arabanı kar kümesinin içine sürmek ve gittikçe derinlere gömülmek demektir. Sonunda tekerlekler saplanır, yapacağın en ufak harekette yalnızca fırıldak gibi dönersin. Hayat bu işte. Seni saplandığın yerden kurtarmaya gelecek kar makinesi yoktur. Teknen oraya giremez, kızım. Seni botla da kurtarmaya gelecek kimse olmaz. Bu mücadelede asla başarılı olamazsın. Senin mücadeleni kaydeden kamera yoktur ya da seni izleyen biri. Hepsi bu. Her şey.”</p>

  <p class="block">“Buranın nasıl cehennem gibi bir yer olduğunu bilemezsin!” diye bağırdı.</p>

  <p class="block">“Hayır, ama burayı biliyorum.”</p>

  <p class="block">“Benim hayatımı idare edemezsin.”</p>

  <p class="block">“Sana beş yüz dolar yollayacağım, Olivia Brenner, Posta Servisi, Las Vegas.”</p>

  <p class="block">“Orada olmayacağım. Geri gönderirler.”</p>

  <p class="block">“Yapamazlar, çünkü onlara adresimi yazmayacağım.”</p>

  <p class="block">“Hayır.”</p>

  <p class="block">“O zaman tuvalet kâğıdı yap,” diyerek telefonu kapadı. Elleri titriyordu.</p>

  <p class="block">Beş dakika geçmeden telefon tekrar çaldı. Santral, “Kabul edecek misiniz?” dedi.</p>

  <p class="block">“Hayır,” diyerek telefonu kapadı.</p>

  <p class="block">O gün telefon iki kez daha çaldı, ama ikisi de Olivia’dan değildi.</p>

  <p class="block">Saat iki civarı Bob ve Janet Prestonlar’dan Mary telefon etti. Janet’le, Bob’u her zaman Barney ve Wilma Çakmaktaş’a benzetirdi. O nasıldı? İyi. Bir yalan. Noel yemeği için ne düşünüyordu? Eski bir müşterisinin evine hindi yemeye gideceğini söyledi. Bir yalan daha. Onun yerine Bob’lara gelmeyi istemez miydi? Janet artan sürüyle yemekten kurtulursa mutlu olacaktı. Hayır, o an gerçekten aç değildi. Bu doğruydu. Bir süre duraksadıktan sonra, Walter’ın partisine geleceğini söyledi. Karısı sevinmiş gibiydi. Bunun çılgın bir parti olacağını söyledi. Walter’ın partisi başka nasıl olabilir, zaten diye sordu. Karısı güldü. Telefonu kapattıklarında elinde içki kadehiyle gidip televizyonun karşısına oturdu.</p>

  <p class="block1"></p>

  <p class="block">Yedi otuzda yeniden telefon çaldı. Kafası oldukça iyiydi ve telefonu açtığında her zamanki kibarlığından eser yoktu.</p>

  <p class="block">“Ho?”</p>

  <p class="block">“Dawes mi?”</p>

  <p class="block">“Kiiim o?”</p>

  <p class="block">“Magliore, Dawes. Sal Magliore.”</p>

  <p class="block">Gözlerini kırpıştırarak, bardağına baktı. ‘Evde Tatil’ filmini seyrettiği Zenith televizyona baktı. Bir aileyi anlatan bir filmdi. Bütün aile Noel için biraraya gelmişti ve bir katil gelip hepsini teker teker vuruyordu. İyi Noeller.</p>

  <p class="block">“Bay Magliore,” dedi. Düzgün konuşabilmek için bütün gücünü harcıyordu. “İyi Noeller, bayım! Ve yeni yılda her şeyin gönlünüzce olmasını dilerim!”</p>

  <p class="block">“Oh, bilmeni isterim ki 74 beni korkutuyor,” dedi hüzünlü bir sesle. “Bu, petrol krallarının ülke idaresini tamamen ellerine alacakları bir yıl olacak, Dawes. Bunu birlikte göreceğiz. Bana inanmıyorsan, aralık ayının satış belgelerine bakman yeterli olur. Evvelsi gün, bir 1970 Chevy Impala sattım. Jilet gibi gıcır bir araba. Onu bin dolara sattım. Bin dolar! Buna inanabiliyor musun? Bunun ne demek olduğunu biliyor musun, sorarım sana?”</p>

  <p class="block">“Küçük arabalar mı?” dedi çekinerek.</p>

  <p class="block">“Kahretsin, Maxwell kahve kutusu kadar şeyler! Daha büyük değil,” diye bağırdı Magliore. “Tekerlekler üstünde küçük kutular. Motoru ayar tutmaz, egzozu düşer, direksiyon kutusu arızalanır. Pintos, Vegas, Gremlin. Hepsi aynı bokun soyu. Tekerlekli tabutlar. Ve ben bunları satmak zorundayım. Neymiş: Benzin Tasarrufu. Ve sen bana iyi yıllar diliyorsun. Tanrım!</p>

  <p class="block">“Bu geçici bir durum,” dedi.</p>

  <p class="block">“Seni bunları konuşmak için aramadım. Seni tebrik etmek istiyorum.”</p>

  <p class="block">“Tebrik mi?.. Neyi?” gerçekten şaşırmıştı.</p>

  <p class="block">“Anlarsın. Çatır-çatır bum-bum.”</p>

  <p class="block">“Oh, kastettiğin.”</p>

  <p class="block">“Şiiiişş. Telefonda olmaz. Sakin ol, Dawes.”</p>

  <p class="block">“Evet. Çatır-çatır bum-bum. Harika,” diye kıkırdadı.</p>

  <p class="block">“Sendin değil mi, Dawes?”</p>

  <p class="block">“Bana küçük ismimle hitap etmen için izin vermiyorum.”</p>

  <p class="block">Magliore kahkahalarla güldü. “Harika. Sen harikasın, Dawes. Meyveli keksin, ama akıllı bir kek. Buna hayran oldum.”</p>

  <p class="block">“Teşekkürler,” dedi ve kalan içkiyi başına dikti.</p>

  <p class="block">“Ayrıca sana, orada her şeyin programa göre ilerlediğini söylemek istedim. Harıl gürül yine başladılar.”</p>

  <p class="block">“Ne?”</p>

  <p class="block">Bardak elinden kayarak halıya düştü.</p>

  <p class="block">“Her şeyin en az bir yedeği var, Dawes. Hatta bazılarının iki, üç yedeği bile var. Evraklarını yeniden düzenleyene kadar bütün ödemelerini de nakit yapıyorlar, ama bu onları hiç etkilemiyor.”</p>

  <p class="block">“Sen delisin.”</p>

  <p class="block">“Hayır. Bunları bildiğini sanıyordum, Dawes. Sana söylemiştim. Bu gibi şeylerle başedemezsin.”</p>

  <p class="block">“Seni piç. Yalan söylüyorsun. Noel günü insanları arayıp yalan söylemekten ne zevk alıyorsun?”</p>

  <p class="block">“Yalan söylemiyorum. Tekrar senin sıran geldi Dawes. Bu oyunda hep sen oynayacaksın.”</p>

  <p class="block">“Sana inanmıyorum.”</p>

  <p class="block">“Orospu çocuğu,” dedi Magliore. Sesi gerçekten üzgün gibiydi. Sonunda en zor olanı söyledi. “Senin için mutlu bir yıl olacağını sanmıyorum.” Telefonu kapamıştı. Ve bu Noel gecesiydi.</p>

  <p><br /></p>

  <p class="block17"><a id="ara26">26 Aralık 1973</a><br /></p>

  <p class="block">‘Onlardan’, (şehirdeki insanlar artık hep böyle görüyordu, onlar, aynı korku filmlerinin afişlerindeki klasik, italik harflerle yazılmış tiplerdi) Magliore’nin dediği gibi bir mektup almıştı.</p>

  <p class="block">Sert, beyaz iş mektubu zarfını elinde tutarak bir süre baktı. Bütün benliği insan aklının alabileceği en kötü duygularla dolmuştu. Nefret, umutsuzluk, korku, kızgınlık, kaybetme. Paramparça edip evin önündeki karların üstüne atmamak için kendini zor tuttu. Zarfı parçalayarak açarken kendini kandırılmış ve dolandırılmış hissetti. Makinelerini ve kayıtlarını tahrip etmişti, ama onlar biraz yenilemeyle devam ediyordu. Bu Kızıl Çin ordusuna karşı tek başına ve tek kolla mücadele etmek gibi bir şeydi.</p>

  <p class="block">‘Tekrar senin sıran geldi, Dawes. Bu oyunda hep sen oynayacaksın.’</p>

  <p class="block">Daha önceki mektuplar hep matbu yazılmış davetiye türü şeylerdi. Sayın hemşehrimiz, yıkım için bölgemize büyük bir vinç gelmektedir. BİZ ŞEHRİNİZİ İMAR EDERKEN, bu olayı izlemeyi ihmal etmeyin, gibi şeylerdi.</p>

  <p class="block">Ancak bu kez mektup şehir meclisinden şahsına geliyordu:</p>

  <p class="block"><br /></p>

  <p class="block">20 Aralık 1973</p>

  <p class="block">Bay Barton G. Dawes</p>

  <p class="block">1241 Batı Crestallen Caddesi</p>

  <p class="block1"></p>

  <p class="block">Batı Crestallen Caddesinin son sakini olduğunuz dikkatimizi çekti. Bu konuda gereksiz sorunlar çıkarmayacağınıza inanıyoruz. Ancak 6983-426-73-74 HC numaralı şehir yolları projesiyle yolladığımız yazıya karşılık henüz sizden yeni taşınacağınız yerle ilgili bir yanıt alamadık. Bildiğiniz gibi yolladığımız bu formu doldurup bize geri yollamazsanız istimlak bedelinizi ödeyemeyiz. 1973 vergi düzenlemelerine göre Batı Crestallen Caddesindeki 1241 nolu ikametgâha 63.500 dolar değer biçilmiştir. İşin aciliyetinin en az bizim kadar farkında olduğunuzdan eminiz. Programa göre 20 Ocak 1974 tarihinde Batı Crestallen Caddesinde yıkımlar başlayacaktır.</p>

  <p class="block">Size şunu hatırlatmak isteriz ki, 19 Ocak 1974 gece yarısı hâlâ aynı evde oturuyorsanız kanunlara karşı gelmiş olacaksınız. Bu konuyu bildiğinizden emin olmamıza rağmen bir kere daha hatırlatmayı gerekli gördük.</p>

  <p class="block">Yeni bir ikametgâh bulma konusunda sorunlarınız varsa mesai saatleri içinde bizi arayarak veya bizzat gelerek durumu tartışabiliriz. Bu konuda işbirliği yapmak için ne kadar istekli olduğumuzu bildirir bu vesileyle Noel’inizi kutlar verimli bir yeni yıl dileriz.</p>

  <p class="block6">Saygılarımızla,</p>

  <p class="block6">Şehir Meclisi Adına</p>

  <p class="block6">JTG/tk</p>

  <p class="block1"></p>

  <p class="block"><br /></p>

  <p class="block">“Hayır,” diye mırıldandı. “Dileyemezsin. Dileyemezsin.” Mektubu parçalayarak çöp kutusuna attı.</p>

  <p class="block1"></p>

  <p class="block">O gece Zenith televizyonun karşısında otururken, birdenbire kendisini kırk iki ay kadar öncesini düşünürken buldu. Tam o günlerde, Tanrı küçük oğlu Charlie’nin beyninde yol genişletme çalışmaları yapmaya karar vermişti.</p>

  <p class="block">Doktorun ismi Younger’di. Sıcak renklerle kaplanmış duvarlardaki çerçevelerin içindeki diplomalarda bir sürü yazılar okunuyordu. Ama kesinlikle bildiği ve anladığı tek bir şey vardı. Younger hızlı bir nörologdu.</p>

  <p class="block">Charlie, Doktorlar Hastanesine yattıktan on dokuz gün sonra, sıcak bir haziran günü Younger’ın isteğiyle onu görmeye gitmişlerdi. Kırk beş yaşlarında, golf arabasına binmeden oynadığı oyunlar yüzünden düzgün vücutlu ve güneş yanığı yüzlü, sağlıklı bir adamdı. Elleri onu çok etkilemişti. Hantal, beceriksiz, iri eller. Masanın üzerinde duran, kalemi tutan, kâğıtları karıştıran eller. Şimdi de bir kâğıt ağırlığını amaçsızca ve şefkatle okşuyordu.</p>

  <p class="block">“Oğlunuzun beyninde tümör var,” demişti. Sesi hemen hemen hiç vurgusuz ve ifadesizdi, ama gözleri beyinlerindeki sanki bir bombayı ateşlemiş gibi dikkatle onları izliyordu.</p>

  <p class="block">“Tümör,” dedi Mary yumuşak ve anlamsız bir tonda.</p>

  <p class="block">“Ne kadar kötü,” diye sordu Younger’a. Belirtiler sekiz aylık bir süre içinde başlayıp gelişmişti. Önce baş ağrıları. Başlangıçta seyrek, ama gittikçe artarak. Sonra çift görme. Özellikle hareketli olduğu zamanlar sonrasında. Ve daha sonra Charlie için en utanç verici şey olan yatağını ıslatma. Onu doktora götürmemişlerdi. Ta ki Charlie’nin güzelim mavi sol gözünü bir kan çanağına çeviren kalıcı körlük olana kadar. Aile doktorları ona testler yaparken diğer belirtiler de başlamıştı. Olmayan portakal ve açılmış kurşunkalem kokuları, sol elde zaman zaman beliren felç, zaman zaman anlamsız ve bir bebeği andıran davranışlar.</p>

  <p class="block">“Kötü,” dedi Younger. “Kendinizi en kötüsüne hazırlamalısınız. Bu hastalık çaresiz.”</p>

  <p class="block">ÇARESİZ.</p>

  <p class="block">Bu kelime beyninde yıllarca yankılanmıştı. Kelimelerin tadı olduğunu düşünmemişti. Ama bunun vardı. Kötü ve ıslak bir tadı vardı. Çürümüş hamburger gibi bir tadı vardı.</p>

  <p class="block">ÇARESİZ.</p>

  <p class="block">Charlie’nin beyninin derinliklerinde bir yerde, dedi Young, ceviz iriliğinde kötü hücrelerden oluşmuş bir kitle var. Eğer böyle bir kitle masanın üzerinde olsa onu bir vuruşta yok etmek çok kolaydı, ama bu Charlie’nin içindeydi ve gittikçe büyüyerek rastgele yerlere has veriyordu.</p>

  <p class="block">Charlie’nin hastaneye yatışının üstünden henüz çok geçmemişti. Bir gün oğlunu ziyarete gittiğinde şehir beysbol takımı play off a yükselirse maçlara gidip gidemeyeceklerini konuşuyorlardı.</p>

  <p class="block">Charlie, “Eğer boktan idarecilerimmmmmmmmboktan rnmmrn” diye bir şeyler söylemeye çalıştı.</p>

  <p class="block">“Ne diyorsun, Fred? Anlayamıyorum.”</p>

  <p class="block">Charlie’nin gözleri yuvalarından fırlamıştı.</p>

  <p class="block">“Fred, neyin var? Freddy...” diye fısıldadı.</p>

  <p class="block">“Anasını mmmmmmm kıç herifler, piç kurularımmmm.”</p>

  <p class="block">“HEMŞİRE,” diye bağırmıştı Charlie kendinden geçerken.</p>

  <p class="block">“AMAN ALLAHIM HEMŞİRE!”</p>

  <p class="block">Bütün bunları yapan, cevizden büyük olmayan bir tutam kötü hücreydi. Bir keresinde, gece hemşiresinin dediğine göre beş dakika süreyle aynı kelimeyi tekrarlayıp durmuştu. Kötü huylu hücreler biliyorsunuz. Bahçelerde bulunan cevizler büyüklüğünde bir kitle onun gerizekâlı birisi gibi saçmalamasına neden oluyor, ter içinde bırakıyor, başını ağrıtıyor ve sıcak haziran ayının ilk haftasında olduğu gibi sol tarafını tamamen felç ediyordu.</p>

  <p class="block">Sıcak bir haziran günü, Dr. Younger, “Bakın,” diye onlara Charlie’nin beyin dalgalarını göstermişti. Aradaki farkı anlayabilmeleri için normal bir insanın beyin dalgalarının filmini de vermişti. Buna hiç gerek yoktu. Çünkü Charlie’nin tutarsız grafiği her şeyi anlatıyordu.</p>

  <p class="block">ÇARESİZ.</p>

  <p class="block">Eğer bu kötü huylu hücreler kafatasıyla beyin arasında büyüseydi basit bir ameliyatla şıp diye alınabilecekti. Ama o Charlie’nin beyninin derinliklerindeydi ve büyümeye devam ediyordu. Eğri bisturi ya da lazeri denerlerse, güzel, sağlıklı ve nefes alıp veren bir bitkileri olacaktı. Bunları denemezlerse de çok yakında oğullarını bir tabuta kendi elleriyle yerleştireceklerdi.</p>

  <p class="block">Dr. Young bütün bunları birazdan bir sabun köpüğü gibi kaybolacak tıbbi terimlerle anlatmış, seçeneklerini teknik bir dille söylemişti.</p>

  <p class="block">Mary anlatılanları dinlerken şuursuzca başını sallıyordu. Kendisi bütün bu laf kalabalığı arasında söylenenleri gayet net bir şekilde anlamıştı. Düşünceleri affedilir gibi değildi. “Tanrıya şükürler olsun. İyi ki benim başıma gelmedi!”</p>

  <p class="block">Sonra tekrar olması gereken düşüncelere dönerek oğlu için tasalanmaya başladı.</p>

  <p class="block">Bugün bir ceviz yarın bütün dünya. Adi bilinmezlik. Oğlunun inanılmaz ölümü. Bunda anlaşılamayacak ne vardı ki?</p>

  <p class="block">Charlie ekim ayında öldü. Ölümden önce hiçbir dramatik veda olmadı, çünkü üç haftadır komadaydı.</p>

  <p class="block">İçini çekerek mutfağa gitti ve kendine bir içki hazırladı. Karanlık, pencerelerden içeri giriyordu. Mary’nin gidişinden sonra ev bomboş kalmıştı. Eşyalarıyla etrafı dağıtıyordu. Orada burada atılmış gömlekler, kazaklar, eski bir çift terlik. Çok kötüydü... çok.</p>

  <p class="block">Charlie için ölümünden beri hiç ağlamamıştı. Cenazesinde bile. Mary çok ağlamıştı. Haftalarca kıpkırmızı gözlerle ortalıklarda dolaşmıştı. Ama sonunda iyileşen, yaralarını saran, kendini toparlayan ilk o olmuştu.</p>

  <p class="block">Charlie’nin ölümü onda derin yaralar bırakmıştı. Bu yaralar hemen belli oluyordu. Mary, Charlie’den önce, Charlie’den sonra. Ölüm olayından önce sosyal olarak kendisine faydalı olmayacaksa içki içmezdi. Bütün bir daveti elinde tek bir kadehle geçirir, göğsünü üşüttüğü geceler de yatmadan önce bir kadeh rom içerdi. Bu olaydan sonra akşamları onunla birlikte aperitif alıyor ve yatmadan önce kesinlikle bir duble bir şeyler içiyordu. Bu elbette çok fazla değildi, ama öncekinden fazlaydı. İçki bir yerde koruyucu vazifesi görüyordu. Doktor önermişti. Önceleri basit şeylere çok az ağlardı. Şimdiyse çok sık ve sessizce ağlıyordu. Bodrumu su bastığında, su vanası donduğunda, yemeği yaktığında. Önceleri folk müzik ve blues’a meraklıydı. Van Ronk, Gary Davis, Tom Rush, Tom Paxton, John Koerner. Şimdi kendi blues’unu söylüyordu. Terfi ettiğinde yapacakları İngiltere seyahatinden de bahsetmez olmuştu. Saçlarını evde yapıyordu. Televizyonun önünde koltukta kaykılmış bir halde kollarıyla bedenini kucaklayarak oturuyordu. Arkadaşlarının acıyarak baktıkları biri olmuştu. Gerçekten de acınacak haldeydi. Kendisine de acıyor, ama bunu içinde tutmayı başarıyordu. Birtakım gereksinimleri vardı ve er geç kendine gelmek ihtiyacını duyacaktı. Birçok geceler yatmadan önce uyuyabilmek için içmesine rağmen kafasını dolduran kötü düşüncelerle yatağında gözü açık yatıyordu. O uykuya daldığında da kendisi, bir cevizden daha büyük olmayan bir hücre yığınının oğlunu sonsuza kadar onlardan koparıp almasını inanmazlık ve acıyla düşünüyordu.</p>

  <p class="block">Kendini toparladı diye ona kızmamıştı. Ne de ona yardımcı olan kadınlara. Kadınlar, ona, askerlerin yaralı bir gaziye baktıkları gibi bakmışlardı. Yanık derileri yeni pembe derilerle yer değiştirirken, hiç yara almamış olanlar ona saygı ve sevgiyle bakmış, onu, iyileşmiş eski bir yaralı yapmışlardı. Charlie için cehennem hayatı yaşamasını diğer kadınlar anlıyorlardı. Ama kendine geldi. Önceki hayatı, cehennem hayatı ve sonraki hayatı, hatta bir de sonrasının sonrası hayatı vardı. Kendine geldiğinde çeşitli sosyal faaliyetlere başlamıştı. Sabahları makreme kursuna gitmeye (bir yıl önce onun için gümüş tokalı ve üzerinde isminin başharfleri BGD bulunan bir kemer yapmıştı), öğleden sonraları da pembe diziler ve Merv Griffin’in ünlülerle yaptığı söyleşileri izlemeye başlamıştı.</p>

  <p class="block">Oturma odasına giderken ya şimdi ne yapıyor acaba, diye düşündü. Sonra -sonra-sonraki hayata mı başlamıştı? Öyle görünüyordu. Kendisinin insafsızca dağıttığı küllerinden kendisini yeniden yaratan kadın, bütün kadın. Yanık derilerin yerini alan yeni pembe deriler daha başka güzeldi. Sadece deri mi? Hayır. Güzelliği bakan her göz görebiliyordu.</p>

  <p class="block">Onun yaraları içerdeydi. Charlie’nin ölümünden sonraki o uzun gecelerde kendine acı veren şeyleri defalarca gözden geçirmişti. Bu acı olayların bir listesini yapmıştı kafasında. Aynı hastalık hastası bir adamın dışkısında kanama işareti ararken gösterdiği titizlikle yapmıştı bunu. Charlie’nin küçük lig takımında oynamasını hep hayal etmişti. Onun getirdiği karnelere bakmayı, güzel sözler söylemeyi isterdi. Odasını toplaması için defalarca onu uyarmak isterdi. Charlie’nin görüştüğü kızlar için endişelenmeyi, oğlanları daha yakından tanımayı isterdi. Oğlunun ileride nasıl bir mesleği seçeceğini görmek isterdi. Cevizden daha büyük olmayan o kötü hücreler aralarına aç gözlü bir şekilde girmemiş olsaydı, birbirlerini hâlâ seviyor olacaklar mıydı, görmek isterdi.</p>

  <p class="block">Mary,’O senindi,’ demişti.</p>

  <p class="block">Doğruydu bu. Onlar birbirlerini tamamlayan bir bütünün parçası gibiydiler. George ve Fred, isimleri bile birbirini tamamlıyordu. George ve Fred, iki kafadar dünyaya karşı.</p>

  <p class="block">Ve bütün bunları; kendine bile itiraf etmeye korktuğun kadar özel olan bu güzellikleri bir cevizden bile büyük olmayan hücre topluluğu yok etmeyi becerebiliyorsa geriye ne kalıyordu ki? İnsan hayata yeniden nasıl güven duyabilirdi ki? Hayatı, nasıl bir cumartesi günü yıkımından daha anlamlı görebilirdi?</p>

  <p class="block">Bütün bu duygular onun içinde saklıydı. Ama dürüst olmak gerekirse, bu duyguların onu dönüşü olmayan bir şekilde derinden etkilerinin farkında değildi. Şimdi bu bastırılmış duygular açığa çıkıyordu. Hayat cehenneme hazırlıktan başka bir şey değildi.</p>

  <p class="block">İçkisini mutfaktayken bitirdiğini farketti; elinde boş bardakla oturma odasına yürümüştü.</p>

  <p><br /></p>

  <p class="block17"><a id="ara31">31 Aralık 1973</a><br /></p>

  <p class="block">Walter Hamner’ın evine iki blok kaldığında, elini paltosunun cebine sokarak nane şekeri var mı diye baktı. Ama nane şekeri kalmamıştı. Elini cebinden çıkardığında avucundaki alimünyuma sarılı küçük paketi görerek, irkildi. Sonra içindekini hatırlayarak, paketi kültablasına attı.</p>

  <p class="block">Olivia’nın sesi beyninde çınladı: ‘Sentetik Meskalin. Dört maddenin birleşimidir ve çok serttir.’ Onu tamamen unutmuştu. Kültablasından aldığı paketi tekrar cebine soktu ve Walter’ın bulunduğu sokağa saptı. Yarı yola geldiğinde, yolun iki yanına park etmiş arabaları gördü. O her zamanki Walter’dı -çevresinde yeterli kalabalığı gördü mü hemen parti vermeye karar veren Walter. Onun için parti vermek bu kadar kolaydı. Zevk Dürtüsü Prensipleri derdi buna Walter. Günün birinde herkese bu fikrinden faydalanma hakkını tanıyacaktı. Sonra yazacağı kitapçıkta detayları anlatacaktı. Etrafına yeteri kadar insan toplarsan, iyi vakit geçirmek için bu kalabalığın balıklama içine dalmak gerekir. Bu Walter’ın hayat felsefesiydi. Bir keresinde bu fikirlerini bir toplantıda dile getirmiş ve linç edilmekten zor kurtulmuştu. “Orada,” demişti. ‘ Walter yumuşak bir tonla, “Bunu en iyi Bart ispatlayabilir.”</p>

  <p class="block">Olivia, şimdi ne yapıyor diye merak etti. Bir daha telefon etmemişti. Belki de onun hafta sonu için evde olmadığını düşünüyordu. Belki Las Vegas’da parayı alacak kadar kalırdı. Sonra otobüse biner... nereye giderdi? Maine mi? Bir insan kış ortası Maine için Las Vegas terkedebilir miydi? Olmayacağından emindi.</p>

  <p class="block">‘Dört maddeden oluşuyor. Çok ağır bir ilaç.’ Kırmızı, üzerine siyah bantlar çekilmiş GTX spor bir arabanın arkasına park ederek indi. Yılbaşı gecesi hava açık, ama dondurucu soğuktu. Gökyüzünde pırıl pırıl parlayan ayın etrafı pul gibi ışıl ışıl yıldızlarla sarmalanmıştı. Burnundaki sümük donmuştu ve burnunu temizlerken çıtırtılı sesler çıktı. Nefesi havada şekiller çiziyordu.</p>

  <p class="block">Walter’in evine doğru yürürken evden yükselen müzik sesini duydu. Belli ki müzik sonuna kadar açılmıştı. İster zevk prensibi olsun, ister başka şey ama onun partilerinin ayrı bir yeri olduğu gerçekti. Birçok eğlence düşkünü insan partinin en son dakikasına kadar kendilerini zevke kaptırarak, içerlerdi. İçkinin sonu yoktu ve bu insanların kafalarında önce ahenkli melodiler çıkaran ziller, ertesi sabah kilise çanlarına dönüşecekti. İçerler ve dans ederlerdi, dans ederler ve içerlerdi. Bu dans ve içki, ancak temmuz sıcağında dili bir karış dışarı sarkmış köpeklere dönene kadar devam ederdi. Mutfakta öpüşmeler ve elleşmeler zaman geçtikçe artardı. Bütün bu değişik zevk dolu eğlenceler Walter’in hiçbir güç harcamadan, yalnızca içinden gelen bir özel yetenekle gerçekleşiyordu. Bunlar için yalnızca Walter olmak yetiyordu. Ve tabii ki bundan daha cazip bir yeni yıl partisi olamazdı.</p>

  <p class="block">Yürürken, bir yandan da Steve Ordner’ın yeşil 88 deltasına bakınıyordu. Ama yoktu.</p>

  <p class="block">Eve iyice yaklaştığında, Mick Jagger’ın bas bas bağıran sesini duydu:</p>

  <p class="block10">Çocuklar!</p>

  <p class="block">Bu bir veda öpücüğü,</p>

  <p class="block10">Sadece veda öpücüğü...</p>

  <p class="block1"></p>

  <p class="block">Evdeki bütün ışıklar yanıyordu -enerji tasarrufunda canı cehenneme- yalnız oturma odası karanlıktı. Yüksek müziğin sesine rağmen içerdeki elli değişik dilde insanın gürültülü konuşmaları duyuluyordu. Tıpkı Babil’in son günlerindeki karmaşa gibiydi</p>

  <p class="block">Yaz olsa -ya da sonbahar- dışarda avluda durup bir sirk kalabalığını dinlemek, onların yavaş yavaş dağıldığını seyretmek çok hoş olurdu. Birden gözünün önünde garip bir görüntü belirdi -korkutucu ve şaşırtıcı- elinde, beyin fonksiyonlarının zarar gördüğünü gösteren düzensiz EEG eğri ve çizgilerinin oluşturduğu kâğıtları tutarak, Wally Hamner’ın avlusunda bekliyordu. EEG kayıtlarında monitör, Parti Beyninde kocaman bir tümör kaydetmişti. Bir an ürperdi ve ellerini palto cebine soktu.</p>

  <p class="block">Sağ eli tekrar o küçük pakete dokununca, onu dışarı çıkardı. Paketi açtı, elleri soğuktan adeta hissizleşmişti. Paketin içinden ufak parmağının tırnağından bile küçük bir hap çıktı ortaya. Bir cevizden çok daha küçüktü. Bu kadar ufak bir şey onu çıldırtabilir miydi? Onun hayal görmesine neden olabilir miydi? Oğlunun ölümüne neden olan şartların tekrarı mıydı acaba?</p>

  <p class="block">Ne yaptığının bilincinde, küçücük hapı ağzına atarak yuttu.</p>

  <p class="block">“BART!” diye kadın bağırdı. “BART DAWES” siyah, omuzları açık bir elbise giymiş ve elinde martini kadehi tutan bir kadındı bu. Koyu renk saçlarını, üzeri renkli taklit taşlarla süslü bir bantla dolamıştı.</p>

  <p class="block">Mutfağa doğru yürüdü. Mutfak tıklım tıklımdı. Gelgit olayının başlaması pek uzak sayılmazdı. Gelgitin etkileri, Walter’ın geliştirdiği başka bir teoriydi; bir parti devam ederken, onun iddiasına göre, insanlar evin dört bir köşesine göç ederlerdi. Wally bilmiş bilmiş göz kırparak, “Merkez,” diye bir yer yoktur. Bu T.S. Eliot’ın lafıdır. Bir keresinde, parti bittikten sonra on sekiz saat sonra çatı katında hâlâ tur atan bir adam bulmuş.</p>

  <p class="block">Siyah elbiseli kadın ateşli bir şekilde onu dudaklarından öptü. Kadının büyük memeleri göğsüne baskı yapıyordu. Elindeki kadehten yere biraz martini döküldü.</p>

  <p class="block">“Selam,” dedi Bart. “Sen kimsin?”</p>

  <p class="block">“Tina Howard, Bart. Sınıf gezisini hatırlamıyor musun?” Uzun sivri tırnağıyla onun burnuna dokundu. “YARAMAZ ÇOCUK!”</p>

  <p class="block">“O Tina mı? Tanrım, gerçekten sensin!” Şaşkınlıkla sırıttı. İşte Walter’in partilerindeki özelliklerinden biri daha; geçmişte kalan insanlar, aniden eski fotoğraflar gibi önünde beliriverirdi. Otuz yıl önceki en iyi arkadaşın; okuldayken bir kez yattığın kız, on sekiz yıl önce bir yaz kampında bir ay birlikte çalıştığın bir çocuk.</p>

  <p class="block">“Şimdi Tina Howard Wallace’im,” dedi siyah elbiseli kadın. “Kocam burada... bir yerlerde...” Etrafına şüpheyle bakındı ve bu sırada elindeki kadehten biraz daha içki saçıldı. “Ne KORKUNÇ, değil mi? Onu kaybettim sanırım.”</p>

  <p class="block">Kendisine sıcak ve araştırıcı gözlerle bakıyordu. Yüzyıl mı, yoksa doksan yıl önce miydi, Grover Cleveland Lisesinde ikinci sınıftaki okul gezisinde onunla yatmıştı. Bu kadın vücuduyla ilk temasıydı. Gemici bluzunun üzerinden göğüslerini okşayarak başlamış...</p>

  <p class="block">“Cotter Nehri,” dedi yüksek sesle.</p>

  <p class="block">Kadının yanakları kızardı. Sonra kıkırdayarak, “Hatırladın demek?” diye sordu.</p>

  <p class="block">Elinde olmadan bakışları onun açık göğüs dekoltesine kayınca, Tina kahkahalarla güldü. Şaşırmıştı. Gülümsemeye çalışarak, “Sanırım zaman çok hızlı geçiyor,” dedi.</p>

  <p class="block">“Bart,” diye bağırdı Wally Hamner ilerdeki kalabalık grubun içinden. “Hey oğlum, geldiğine gerçekten sevindim.” Bunlar alışılmış parti gevezelikleriydi. Kalabalığı yararak Walter’a doğru ilerlemeye çalıştı. Walter Hamner’ın parti zikzaklarını çiziyordu. Sonunda, 1962’lerden, modası geçmiş bir gömlek giymiş, ince ama kafası iyice açılmış Wally’nin yanına varabildi. El sıkıştılar. Wally’nin sert el sıkış şeklinde bir değişiklik olmamıştı.</p>

  <p class="block">“Tina Wallece’la konuştuğunu gördüm,” dedi.</p>

  <p class="block">“Kahretsin, sen seslenmeden önce çok eskilere gitmiştik,” dedi rahatsız bir şekilde Tina’ya gülümsedi.</p>

  <p class="block">“Bunu kocama sakın söyleme, yaramaz çocuk,” diye Tina kıkırdadı. “Çeneni tut. Sonra görüşecek miyiz, Bart?”</p>

  <p class="block">“Tabii,” dedi.</p>

  <p class="block">Bart üzeri yiyecek dolu masaya üşüşmüş kalabalığı geçerek oturma odasına doğru giden Tina’yı işaret ederek, “Bu insanları nerelerden bulup çıkarıyorsun, Walter?” diye sordu. “O benim hayatımda ellediğim ilk kız!"</p>

  <p class="block">Walter alçakgönüllülükle omuz silkti. “Bu da zevke dalmanın bir parçası, oğlum Barton.” Sonra kolunun altındaki paketi işaret ederek, En paket de neyin nesi?” diye sordu.</p>

  <p class="block">“Özel içkim. Sende ancak zencefilli gazoz bulunur diye düşündüm.”</p>

  <p class="block">“Haklısın,” dedi Walter. Yüzünü buruşturarak, “Hâlâ o boktan içkiyi mi içiyorsun? Halbuki ben seni hep sıkı bir İskoççu diye düşünürdüm.”</p>

  <p class="block">“Daima Seven-Up ve Güney viskisiyle, zencefilli gazoz adamı oldum ben.”</p>

  <p class="block">Walter sırıttı ve “Mary oralarda bir yerlerde olmalı,” dedi. “Gözü yollarda kalmıştı. Kendine bir içki al da, onu bulalım.”</p>

  <p class="block">“Güzel.”</p>

  <p class="block">İçki almak için mutfağa yürüdü. Mutfağın kapısından yoğun sigara dumanı yükselmekteydi. Alçalıp, yükselerek devam eden dedikodu gürültüsü, AM radyosunun gece geç saatlerde yayınladığı anlamsız programı andırıyordu.</p>

  <p class="block">...Freddy ve Jim’in devir kâğıtları eksik. Bu yüzden ben</p>

  <p class="block">...geçenlerde annesini kaybetti ve böyle içmeye devam ederse yakında hayatı tehlikeye girecek</p>

  <p class="block">...boyaları kazıyarak çıkart. Altından çok hoş bir parça çıktı, oldukça eski bir parça gibi</p>

  <p class="block">...kapıya gelen o garip yaratık ansiklopedi satıyormuş</p>

  <p class="block">...durum çok karışık; kocası çocukları bahane ederek boşanmak istemiyor ve adam çok içiyor</p>

  <p class="block">...harika bir elbise</p>

  <p class="block">...öyle çok içmiş ki hostesin kucağına kusmuş</p>

  <p class="block">Mutfak lavaboyla, fırının ön kısmına uzun formika bir masa konulmuştu. Masanın üzeri çeşitli içki şişeleri ve boy boy bardaklarla doluydu. Kültablaları izmarit dağları arasında kaybolmuştu sanki. Lavabonun içinde üç tane dolu buz kovası vardı. Fırının hemen arkasından duvara Richard Nixon’un bir posteri asılmıştı. Kulağında, kordonu resmin bir köşesindeki eşeğin poposuna sokulmuş, kulaklıklar vardı. En üstte şöyle bir başlık göze çarpıyordu:</p>

  <p class="block10">DİNLESEK İYİ OLACAK</p>

  <p class="block">Sol tarafta kemeri göbeğinin altına düşmüş ve her iki elinde de ayrı içki kadehi tutan bir adam (kadehlerden biri bol sulu viski, diğeri biraydı) yaptığı espriyle etrafındakileri gülmekten kırıp geçiriyordu.</p>

  <p class="block">“Adam bara girmiş ve taburelerden birine oturmuş. Bir de bakmış ki tam yanındaki taburede bir maymun oturuyor. Bira ısmarlamış ve garson birayla geldiğinde, “Bu maymunun sahibi kim?” diye sormuş. “Şu yanımdaki kurnaz yaratıktan bahsediyorum.” Garson, “Oh, o piyano çalan adamın maymunu,” deyince bizimki yerinden kalkıp...</p>

  <p class="block">Kendine içki hazırladı. Sonra etrafına bakınarak Walt’u aradı. Walt yeni gelen genç bir çifti karşılamak için sokak kapısına gitmişti. Yeni gelen adamın başında eski ve tozlarla kaplı bir sürücü kasketi vardı. Tozlar arasından kasketin üzerinde yazılı şu sözler okunuyordu:</p>

  <p class="block10">TAŞIMAYA DEVAM ET</p>

  <p class="block">İnsanlar gülüyor, Walter’se kahkahadan kırılıyordu. Ne tür bir şakaysa, oldukça uzun süreceği belliydi.</p>

  <p class="block">“piyano çalan adamın yanına giderek, ‘Biliyor musun, senin maymunun benim biramın içine işedi.’ Piyano çalan adam, ‘Hayır. Ama benim yerime birkaç melodi tıngırdatırsan ben de onun yaptığını yapmak isterim.’” Korkunç bir kahkaha koptu. Kemeri göbeğinin altındaki adam viskisini yudumladı ve sonra diğer elindeki biradan aldığı koca bir yudumla viskiyi perçinledi.</p>

  <p class="block">İçkisini alarak karanlık oturma odasına doğru ilerledi. Kendisine arkası dönük olan Tina Howard Wallece’ın yanından geçti. Kadın onu görüp esir alacak diye ödü patladı.</p>

  <p class="block">Biri 50’li yılların kaçınılmaz müziği rock’n roll koymuştu. Belki on beş kadar çift deli gibi dans etmeye çalışıyordu, ama manzara berbattı. Birden uzun boylu incecik bir adamla dans eden Mary’yi gördü. Adamı tanıyor, ama ismini çıkaramıyordu. Jack? Jason? John? Olmuyor, hatırlayamıyordu. Kafasını salladı. Mary daha önce hiç görmediği bir gece elbisesi giymişti. Önü boydan boya düğmeli bir elbiseydi ve Mary daha da seksi görünmek için alt taraftan yeteri kadar düğmeyi açık bırakmıştı. Öndeki açıklıktan naylon çoraplı bacağı dizinin üstüne kadar açıktaydı. Bir an kıskançlık veya kaybetmek gibi derin duygular hissetmeye çalıştı. Ama duyguları donmuştu adeta, içkisini yudumladı.</p>

  <p class="block">Karısı başını çevirince onu gördü. Son derece tarafsız bir şekilde parmağıyla onu selamladı. Mary. ‘Devam et ve dansını bitir,’ diye düşündü ama karısı yanındaki adamla kalabalığı yararak ona doğru geliyordu.</p>

  <p class="block">“Gelebildiğine sevindim Bart,” dedi gürültüden sesini duyurmaya çalışarak. “Dick Jackson’u hatırlıyor musun?”</p>

  <p class="block">Bart elini uzattı ve ince endamlı adam bunu sıktı. “Eşinizle birlikte bizim sokakta oturuyordunuz. Beş... hayır, yedi yıl önce. Doğru mu?”</p>

  <p class="block">Jackson onu doğrularcasına başını salladı. “Şimdi Willowood’da oturuyoruz.”</p>

  <p class="block">‘Villalar Mahallesi,’ diye düşündü. Şehrin coğrafyasına ve mesken gruplarına karşı çok duyarlı bir insan olmuştu.</p>

  <p class="block">“Güzel. Hâlâ Piels’de mi çalışıyorsunuz?”</p>

  <p class="block">“Hayır. Şimdi kendi işimde çalışıyorum. İki tane kamyonum var. Taşıma işi yapıyorum. Eğer sizin temizleme fabrikasının kimyasal malzeme ya da... başka şeyler için taşıma işi olursa...”</p>

  <p class="block">“Artık orada çalışmıyorum,” dedi. Mary’nin yüzünde, eski bir yarayı deşmiş gibi acı dolu bir ifade belirdi.</p>

  <p class="block">“Öyle mi? Peki, şimdi ne yapıyorsunuz?”</p>

  <p class="block">“Serbest çalışıyorum,” diyerek sırıttı. “Bağımsız nakliyecilerin yemeğine katıldınız mı?”</p>

  <p class="block">Jackson’un alkolden kızarmış yüzü biraz daha kızardı.</p>

  <p class="block">“Kahretsin, çok haklısınız. Bu Ohio’lu piçlerin ne istediğini biliyor musun? Mazota 31.9 daha zam yapacaklar. Bu da benim karımı, yirmilerden, dokuza indiriyor. Amortisman giderleri de çabası.”</p>

  <p class="block">Jackson ülkenin hiç beklemediği bir anda enerji krizine hazırlıksız yakalanması konusunda konuşmaya devam ediyordu. Bart onu dinliyor, gerekli yerlerde başını sallıyor ve arada bir de içkisini yudumluyordu. Mary izin isteyerek yanlarından ayrıldı ve punç almak için mutfağa gitti. Tozlu sürücü kasketi takan adam abartılı bir şekilde çarliston yapıyordu. Yaşlı Everly Kardeşlerin figürlerini yapmaya çalışırken, insanlar kahkahayla gülüyor ve onu alkışlıyorlardı.</p>

  <p class="block">Jackson’un karısı yanlarına geldi ve kocası onları tanıştırdı. Havuç rengi saçları olan, iri göğüslü ve adaleli genç bir kadındı. İçkiden sendeleyecek raddeye gelmişti. Cam gibi gözlerle ona bakarak, elini sıktı. Sonra Jackson’a dönerek, “Tatlım, kusacağımı sanıyorum. Banyo nerede?” diye sordu.</p>

  <p class="block">Jackson onu alarak banyoya götürdü. Dans edilen yerin kenarındaki iskemlelerden birine oturarak, içkisini bitirdi. Mary ortalarda yoktu. Mutfakta birisi dedikodu yapmak için onun yakasına yapışmış olmalıydı.</p>

  <p class="block">Cebinden bir paket sigara çıkardı ve bir tane yaktı. Şimdi yalnızca partilerde sigara içiyordu. Bu bir zafer sayılırdı. Birkaç yıl önce günde üç paket sigara içerken, kansere yakalanmanın sınırlarını zorladığını farkederek, azaltmayı başarmıştı.</p>

  <p class="block">Sigarasının yarısına geldiğinde, hâlâ Maıy’nin bulunduğu mutfağa bakıyordu. Birden gözü ellerine takıldı. Ne ilginç parmakları vardı. Enteresan olan, sağ elinin ilk iki parmağı bir sigarayı böyle tutabilmeyi nereden öğrenmişti.</p>

  <p class="block">Düşüncesi o kadar komikti ki, gülümsedi.</p>

  <p class="block">Ağzının tadının bir garip olduğunu farkedene kadar ellerini inceleyip durdu. Kötü değil, ama bir garip. Tükürüğünün yoğunlaştığını hissetti. Ve bacakları... bacaklarının sihirli olduğunu hissediyordu. Sanki kistinde kendi başlarına bağımsız olarak tepinmek istiyorlardı. Onları sakinleştirerek, yeniden kendi bacakları yapmak istedi. Sanki bir evde kaybolmuş ve ‘krrrrristal’ merdivenlerden yukarı tırmanıyormuş gibi’ sanki. Bu düşüncelerden korktuğunu hissetti. Sonra yeniden bir tuhaf oldu. Belki de aldığı ilaçtandı. Olivia’nın hapı, diye kristal kelimesini de ne garip söylemişti öyle: kıııristal. Striptiz’in kostümü gibi parça parça, halkalı bir ses çıkmıştı, şeytanca sırıttı. Tekrar sigarasına baktı. Tıpkı abartılı ve zengin Anglikan toplumu gibi şaşılacak şekilde ‘beyaz’, şaşılacak şekilde aktı’. Yalnızca Amerikan sigaralarının tadı bu kadar iyiydi. Bir nefes çekti. Şahane. Doğru, bu meskalin’in tersiydi. Düşünceleri yeni bir yolculuğa başladı, insanlar onun ‘kristal’ kelimesiyle neyi kastettiğini öğrenseler, başlarını öne eğip, sallayarak, ‘Evet, bu adam deli. Bir meyveli kek kadar da lezzetli,’ diyeceklerdi. Meyveli kek, işte kulağa iyi gelen bir kelime daha. Birden Sal Magliore keşke yanımda olsaydı dedi. Tek göz Sally’le beraber İş Organizasyonlarının ne yönde olması gerektiğini tartışırlardı. Fahişeler ve silahlardan da bahsederlerdi, beynindeki gizli göz, Tek Göz Sally ve kendisini ufak bir İtalyan lokantasında yemek yerlerken görüyordu. Koyu renk duvarları, üstü aşınmış ahşap masaları olan ve ‘Godfather’ın müziğinin dinlenebildiği bir lokantaydı bu.</p>

  <p class="block">“Krrrristal,” dedi gırtlağının derinliklerinden gelen bir sesle ve sırıttı. Şurada oturmuş, düşünceleri bir konudan diğerine gezerken uzun zaman geçmiş olmalıydı, ama sigarasının külü hiç uzamamıştı. Çok şaşırarak bir nefes daha çekti.</p>

  <p class="block">“Bart?”</p>

  <p class="block">Kafasını kaldırdığında Mary’i gördü. Ona küçük kanepelerden getirmişti. Karısına gülümsedi. “Otursana. Bu benim için mi?”</p>

  <p class="block">“Evet,” diyerek kanepeyi uzattı. Bu üçgen şeklinde ve ortasında bir şey olan küçük sandviçti. Birden, eğer Mary benim gezintimi bilse, korkup, dehşete düşerdi, diye düşündü. Acil servisi, polisi, tanrı bilir daha başka kimleri çağırırdı. Onun karşısında normal davranmak zorundaydı. Ama normal davranmak da Mary’e çok tuhaf gelebilir diye düşündü.</p>

  <p class="block">“Sonra yerim,” diyerek sandviçi gömlek cebine koydu.</p>

  <p class="block">“Bart, sarhoş musun?”</p>

  <p class="block">“Biraz,” dedi. Bakışlarını onun yüzüne dikmiş, göz kırpmadan bakıyordu. Daha önce bu gözleri bu kadar net olarak görmemişti. Tanrım, o küçük delikler tıpkı kekin üzerindeki bademler gibiydi, o çubuklar da pişmekten sert kabuk tutmuş kekti. Kıkırdadı. Çatılmış kaşlarındaki derin çizgiyi görünce, “Bak, yine başlama,” demek ihtiyacını hissetti.</p>

  <p class="block">“Neye başlamayayım?” Şaşırmıştı.</p>

  <p class="block">“Dört maddeden oluşan ürün hakkında.”</p>

  <p class="block">“Bart, Tanrım, ne tuhaf kelimeler söylüyorsun.”</p>

  <p class="block">“Banyoya gitmem lazım. Hemen dönerim.” Kalkarken karısının yüzüne bakmamıştı, ama çatık kaşlarından ve gerilen yüzünden yayılan ısıyı hissedebiliyordu. Yürürken de arkasına dönüp ona bakmadı zaten karısı da bunu beklemezdi. Aklı o güzel kelimelerdeydi. Krrrristal merdivenler. Sevgiyle gülümsedi. Bu kelime onun eski bir arkadaşı olmuştu.</p>

  <p class="block">Banyoya kadar süren yolculuğu, bir yerde uzun serüvenli safari yolculuğu gibiydi. Partinin gürültüsü ritmi bozulmuş kalp atışı gibiydi Bir yükseliyor, bir alçalıyordu. Karşılaştığı insanlara ağzının içinde bir şeyler geveliyor, ama onlarla derin konuşmalara girmiyordu. Aklı kasıklarında hissettiği baskıda, gülerek, yürümeye devam etti. Yürüdükçe arkasında şaşırmış insanlar bırakıyordu. Neden tamamen yabancıların arasında değilim? Hiç tanımadığım insanlarla birlikte olmaya ihtiyacım var.</p>

  <p class="block">Banyo meşguldü. Kendisine saatler gibi gelen bir süre dışarda bekledi. Sonunda içeri girmeyi başardığında, çok sıkışmasına rağmen çişini yapamadı. Pisuvarın üzerindeki duvara baktı. Duvar sanki üç devirli müzik aletiymiş gibi öne arkaya sarsılıyordu. Tam yapamayacağını düşünürken birden idrar yolları boşalmaya başladı. Eğer dışarda bekleyen varsa, bu sesi duymamasına imkân yoktu. Sanki kendisinden önce burayı kullananda kanama varmış gibi kendi çişi biraz pembemsi gelmekteydi.</p>

  <p class="block">Tuvaletten çıktığında, partinin gürültüsü tekrar onu etkisine aldı. Etrafında uçan balonlar halinde yüzler dolaşıyordu. Müzik yumuşamıştı, şimdi Elvis söylüyordu. Eski ve harika Elvis. Sallan Elvis, sallan. Birden önünde ona ilgiyle bakan Mary’nin yüzünü gördü. “Bart, neyin var?”</p>

  <p class="block">“Neyim mi var? Hiçbir şeyim yok.” Şaşkın bir haldeydi. Kelimeler dudaklarından görülebilir notalar eşliğinde çıkıyordu sanki. “Sadece hayal kuruyordum,” dedi. Bunu yüksek sesle kendi kendine konuşuyormuş söylemişti.</p>

  <p class="block">“Bart, ne aldın?” Şimdi korkmuş gibi bakıyordu. “Meskalin,” dedi.</p>

  <p class="block">“Oh, Tanrım, Bart. Uyuşturucu mu? Ama neden?”</p>

  <p class="block">“Neden olmasın?” diye yanıtladı onu. Aslında onunla böyle küstah konuşmak istememişti. Ama hızlı düşünmeye çalışırken bu kelimeler ağzından çıkıvermişti.</p>

  <p class="block">“Seni bir doktora götürmemi ister misin?”</p>

  <p class="block">Ona şaşkınlıkla baktı. Sözleri başka bir şeyi mi çağrıştırıyor diye düşündü. Evet, karısının davranışında Freudcu bir yaklaşım vardı galiba. Çok komikti. Kıkırdadı. Kıkırdama sesi ağzından sanki nota eşliğinde belirli bir ritimle çıkıyor ve önüne çıkan her türlü engeli aşarak, yükseliyordu.</p>

  <p class="block">“Niçin bir doktora ihtiyacım olsun ki?” dedi ağzından her çıkan lafı tartarak. Bu sözlerin sonuna kocaman bir soru işareti koyması gerekirdi. “Tam onun dediği gibi. Ne çok iyi, ne de çok kötü. Ama enteresan.”</p>

  <p class="block">“Kim?” diye ısrar etti karısı. “Kim söyledi? Bunu nerede duydun?” Onun yüzünün bir sürüngen gibi hızlı bir değişime uğradığını görebiliyordu. Polis ve dedektiflerin anlaşılmazlık dolu filmlerindeki Mary, şüphe dolu gözlerinde ışıkların parıldadığı Mary, ‘Hadi gel, McGonigal, hangi yoldan istersen, kolay ya da zor’ ve en kötüsü onu çocukluğunda okuduğu H.P. Lovecraft’ın hikâyelerindeki kahramanlara benzetişiydi. Bu hikâyelerden biri olan Cthulu Mythos mağazasında, normal bir insanın balık haline gelişi gibi. Mary’nin yüzü yılanbalığı gibi pul pul görünmeye başlamıştı.</p>

  <p class="block">“Boşver,” dedi korkarak. “Neden beni yalnız bırakmıyorsun? Beni becermeyi bırak artık. Ben seni rahatsız ediyor muyum?”</p>

  <p class="block">Yüzü değişerek, yeniden Mary şeklini aldı. Mary’nin incinmiş kuşku dolu yüzünü görmek onu üzmüştü. Etraflarında partinin devam ettiğini gösteren gürültüler vardı. “Pekâlâ Bart,” dedi yavaşça. “Kendini istediğin gibi incitebilirsin. Ama lütfen beni utandıracak şey yapma. Senden bunu istemek fazla mı olur?”</p>

  <p class="block">“Tabii ki böyle bir şey-”</p>

  <p class="block">Ama karısı onun sözlerinin devamını beklemedi. Onu olduğu yerde bırakıp, hiç arkasına bakmadan mutfağa doğru yürüdü. Üzüldüğünü hissetti, ama aynı zamanda rahatlamıştı da. Başka biri daha onunla konuşmak istese ne yapacaktı? Onun durumunu hemen farkederdi, çünkü şu an biri gelse onunla normal konuşamayacaktı. Kendini pek kontrol edemiyordu artık. Ve burdaki aptalların da sarhoş olduğunu anlamalarını istemiyordu.</p>

  <p class="block">“Rrrrreet,” dedi ‘r’leri damağında yuvarlayarak. Bu sefer notalar gayet muntazam ve hızlı çıkmıştı. Bütün gece nota söyleyebilirdi, ama burada olmazdı. Kendini bu kalabalıkta, bir şelalenin arkasında gibi hissediyordu. Düşen suyun gürültüsü düşünmesini engelliyordu. Daha sessiz bir yer bulmalıydı. Belki de elinde bir radyo olmalıydı. Birden müzik dinlemenin düşünmesine yardımcı olacağını hissetti. Tanrım, düşünecek ne kadar çok şey vardı. Tomarlarca.</p>

  <p class="block">Aynı zamanda insanların kendisini izlediğinden de emindi. Mary’nin etrafa yaydığından da emindi. “Çok endişeliyim. Bart mescalin aldı.” Bu kulaktan kulağa yayılacaktı. Dans ediyormuş gibi, içki içiyormuş gibi, konuşuyormuş gibi yapacaklar, ama gizlice onu izlemeye, el altından onun hakkında fısıldaşmaya devam edeceklerdi. Bundan emindi. Bir krrristal kadar berrak.</p>

  <p class="block">Yanından, elinde içki dolu kocaman bardağıyla sallanarak geçen bir adamı, giydiği spor ceketinden çekiştirerek sordu. “Benim hakkımda ne konuşuyorlar.”</p>

  <p class="block">Adam Skoç viski kokan nefesini yüzüne üfleyerek yanıt verdi “Sana yazılı bildiririm,” ve yürüdü gitti.</p>

  <p class="block">En sonunda Walter Hamner’ın inine girdi (ne kadar sonra bunu yaptığını söylemesi imkânsızdı) ve kapıyı arkasından kapadı. Partinin gürültüsü sakinleşmişti. Gittikçe korkusu artıyordu. İlacın etkisi henüz geçmemişti; hâlâ ilacın kuvvetini içinde hissediyordu. Kör gibi oturma odasında bir köşeden diğerine gidip geliyordu; Süreklilik bozulmuş, zaman kavramı kaybolmuştu. Bir daha kendine geleceğini düşünemiyordu. Sanki hep bu halde yaşamını sürdürecekti. Bir yere kıvrılıp, uyumalıydı, ama bunu başarabileceğinden emin değildi. Ve eğer uyumayı başarabilirse, Allah bilir, ne tür rüyalar görecekti. Büyük beklentide aldığı ilaç şimdi onu dehşete düşürüyordu. Bu sarhoşluk gibi bir şey değildi; içinin derinliklerinde kendine hâkim olabilme duyusunu yitirmişti. Sarhoşken asla böyle olmamıştı.</p>

  <p class="block">Ama burada olmak iyiydi. Belki, burada yalnızken bu tuhaf durucunu daha rahat kontrol ederdi. Ve bu acayip durumdan kurtulunca...</p>

  <p class="block">“Oradaki, selam.”</p>

  <p class="block">Yerinden sıçradı ve korkuyla karşı köşeye baktı. Walter’ın kütüphanesinin önünde yüksek arkalıklı bir iskemlede oturan bir adam gördü. Adamın kucağında açık vaziyette duran bir kitap vardı. Acaba o bir Kam mıydı? Yanındaki küçük sehpada yanan lamba odayı fazla aydınlatmıyor ve adamın yüzünde uzun gölgeler meydana getiriyordu, bu gölgeler o kadar uzundu ki, gözlerinde karanlık mağaralar, yanaklarında asitle yanmış gibi kötü çizgiler oluşturuyorlardı. Bir an Wally Hamner’ın ininde bir Şeytana rastladığını düşündü. Sonra karşısındaki varlık ayağa kalkınca onun gerçek bir adam olduğunu anladı, yalnızca bir adam. Altmışlı yaşlarda, uzun boylu, mavi gözlü bir adamdı bu. Aniliden gücünü kaybederek sıkı bir yumruk yemiş gibi yassı bir burnu vardı. Ama ne elinde, ne de yakınında içki içtiğine dair en ufak bir iz yoktu. Kadeh veya şişe göremiyordu ortalıkta.</p>

  <p class="block">“Başka bir gezginci daha, görüyorum,” diyerek ona elini uzattı. “Phil Drake.”</p>

  <p class="block">“Barton Dawes,” dedi. Hâlâ duyduğu korkudan şaşkındı. El sıkıştılar. Sanki elindeki eski bir yaraya dokunmuş gibi Drake elini büktü, ona o hiç aldırmadı. ‘Drake.’ Bu isim hiç yabancı gelmiyordu, ama nerede duyduğunu bir türlü çıkaramıyordu.</p>

  <p class="block">“İyi misiniz?” diye Drake sordu. “Biraz.”</p>

  <p class="block">“Yükseklerdeyim,” diye yanıtladı. “Mescalin aldım ve yükseklere çıktım.” Kütüphaneye bir göz attı ve onun bir içeri, bir dışarı doğru hareket ettiğini gördü. Hiç hoş değildi bu. Tıpkı bir devin kalp atışı gibiydi. Artık bu tür garip şeyleri görmek istemiyordu.</p>

  <p class="block">“Anlıyorum,” dedi Drake. “Otur. Bana ondan bahset.”</p>

  <p class="block">Drake’e şaşırmış gibi baktı ve sonra ani bir rahatlama hissetti. Otururken, “Mescalin’i biliyor musun?” diye sordu.</p>

  <p class="block">“Oh, biraz. Birazcık. Sık sık şehir merkezinde bir kahveye giderim. Orada otururken caddede bir aşağı bir yukarı gezinen çocuklar görürüm hep... bu güzel bir gezinti mi?” diye kibarca sordu.</p>

  <p class="block">“Hem iyi, hem kötü. O... çok kuvvetli. Kuvvetli olması bağımlılar için iyi tabii.”</p>

  <p class="block">“Evet. Öyle.”</p>

  <p class="block">“Beni azıcık korkutuyor.” Pencereden dışarıya baktı. Otoyolun karanlık gökyüzüne doğru uzayıp gittiğini gördü. Aceleyle bakışlarını başka yöne çevirdi. Heyecanla dudaklarını yalamaktan da kendini alamıyordu. “Söyler misin genelde bunun etkisi ne kadar zaman sürüyor?”</p>

  <p class="block">“Uyuşturucuyu ne zaman aldın?”</p>

  <p class="block">“Uyuşturucu mu?” Bu kelime ağzından harf harf yere dökülerek, halının üzerinde dağıldı.</p>

  <p class="block">“O şeyi ne zaman aldığını sordum?”</p>

  <p class="block">“Oh, sanırım sekiz otuzdu.”</p>

  <p class="block">“Ve bu...” Saatine bakarak düşündü. “Şimdi onu çeyrek geçiyor.”</p>

  <p class="block">“Onu çeyrek mi geçiyor? Bu kadar erken mi?”</p>

  <p class="block">Drake gülümsedi. “Kafanda zaman kavramı altüst oldu, değil mi? Tahminime göre, saat bir buçuk sıraları yeniden kendine gelirsin.”</p>

  <p class="block">“Sahi mi?”</p>

  <p class="block">“Oh evet, bence öyle. Şu an zirvedesin sanırım. Gözünde birtakım şeyler canlandırıyorsun, değil mi?”</p>

  <p class="block">“Evet. Çok fazla görüntü.”</p>

  <p class="block">“Bir insanın gözüyle bakmasından farklı şeyler bu görüntüler, öyle değil mi?” dedi Drake. Yüzünde çarpık bir gülümseme vardı.</p>

  <p class="block">“Evet, tam dediğin gibi.” Kendini rahatlatan bu adamla beraber şimdi daha da çok hoşuna gitmişti. Kendini kurtarılmış gibi hissediyordu. “Yanında, tavşan deliğine düşmekte olan orta yaşlı adamla konuşulduğunu duysan ne yaparsın?”</p>

  <p class="block">Drake güldü. “Bu daha iyi. Genellikle mescalin ya da asit tipi uyuşturanlar meramını bu kadar iyi belirtemez. Bazen de birbirini tutmayan şeyler söylerler. Ben çoğu akşam zamanımı Telefonla Yardım Merkezinde geçiririm. Hafta sonları da Drop Down Mamma isimli kahvede çalışırım. O kahveye gelenlerin çoğu endişeleri olan garip insanlardır. Sabahları yalnızca caddelerde gezinir ve rast geldiğim cemiyetinin üyeleri olan arkadaşlarımla konuşurum. Ve arada bir zaman ayarlar, ülke hapishanelerine kadar uzanırım.”</p>

  <p class="block">“Papaz mısın?”</p>

  <p class="block">“Bana gezginci vaiz derler. Çok romantik. Bir zamanlar gerçek papazdım.”</p>

  <p class="block">“Artık değil misin?”</p>

  <p class="block">“Kiliseden ayrıldım,” dedi Drake. Bunu yumuşak bir ses tonuyla söylemişti, ama kelimelerde ürkütücü bir şey seziliyordu. Sanki büyük demir kapıların sonsuza kadar kapanırken çıkardığı garip sesti bu. “Bunu neden yaptın?”</p>

  <p class="block">Drake omzunu silkti. “Önemli değil. Sen ne yapıyorsun? Mecalini nasıl elde ettin?”</p>

  <p class="block">“Las Vegas’a giden bir genç kızdan aldım. Hoş bir kız. Noel günü beni aradı.”</p>

  <p class="block">“Yardım için mi?”</p>

  <p class="block">“Sanırım.”</p>

  <p class="block">“Ona yardım ettin mi?”</p>

  <p class="block">“Bilmiyorum.” Şeytanca sırıttı. “Baba, benim ebedi ruhum hakkında bir şeyler anlatsana.” Drake’nin yüzü gerildi. “Ben senin baban değilim.”</p>

  <p class="block">“O halde, aldırma.”</p>

  <p class="block">“Ruhunla ilgili ne öğrenmek istiyorsun?”</p>

  <p class="block">Başını eğerek parmaklarına baktı. Parmaklarının üzerinde lekeler sekerek dans ediyordu. Uyuşmuş beyninin yarattığı bir güçtü “Ben intihar edince ruhuma ne olacak, bilmek isterdim.”</p>

  <p class="block">Drake heyecanlandı. “Kendini öldürmeyi düşünmüyorsun değil mi?” Uyuşan beynin konuşuyor, sen değil.”</p>

  <p class="block">“Ben konuşuyorum. Bana yanıt ver.”</p>

  <p class="block">“Yapamam. Eğer intihar edersen ruhuna ne olur bilmiyorum. Yalnızca bedenine olacakları söyleyebilirim. Ben dini vazifemi yapacağım.”</p>

  <p class="block">Duyduklarından irkilerek tekrar parmaklarına baktı. Gözlerinin önünde çatırdıyorlar ve çürüyorlardı. Bu ona Poe’nun bir hikâyesini hatırlattı, “Bay Waldemar’in Tuhaf Durumu.” Harika bir akşam. Poeve Lovecraft. Deli Arap, Abdul Allhazred için ne demeli? Gözlerini yukarı dikti, biraz sinirliydi ve korkuları da henüz geçmemişti.</p>

  <p class="block">“Bedenin ne yapıyor?” diye Drake sordu.</p>

  <p class="block">“Ha?” Soruyu anlamaya çalışırken kaşları çatılmıştı.</p>

  <p class="block">“İki tür seyahat vardır,” dedi Drake. “Bir kafa seyahati, bir de beden seyahati. Midende bulantı var mı? Ağrı? Ya da başka bir şey?”</p>

  <p class="block">Vücudunu inceledi. “Hayır,” dedi. “Yalnızca... kendimi çok meşgul hissediyorum.”</p>

  <p class="block">Bir süre kendi söylediğine güldü ve Drake gülümsedi. Kendini nasıl hissettiğini çok iyi tanımlamıştı. Hâlâ bedeni çok aktif görünüyordu Biraz ince ama ruh gibi hafif değildi. Aslında, kendini hiç bu kadar canlı hissetmemişti. Beyniyle vücudu bir bütün olmuştu şimdi. Ayrılmaz bir bütün. Birini, diğerinden ayırmak olanaksızdı. Yapıştınız, bebeğim. Bütünleme. Sanki aniden yükselen tropikal güneşi gibi içinde bir şeylerin yükseldiğini farketti. Bu yeni durumunu adeta çiğneyip hazmetmeye çalışıyordu. Ama...</p>

  <p class="block">“Ama ruh burada,” dedi yüksek sesle.</p>

  <p class="block">“Ruha ne olmuş?” diye Drake kibarca sordu.</p>

  <p class="block">“Beynini öldürürsen, bedenini de öldürmüş oluyorsun,” dedi yavaşça. “Ve bunun gibi şeyler işte. Ama ruhun ne oluyor? Burada anlaşılmazlıklar var, Ba... Bay Drake.”</p>

  <p class="block">“Ölüm uykusunda ne rüyaları görülebilir? ‘Hamlet’ Bay Dawes.”</p>

  <p class="block">“Ruhun yaşadığına mı inanıyorsunuz? Ruh ölümden sonra hayatla mı kalıyor?”</p>

  <p class="block">Drake’nin gözleri gölgelendi. “Evet,” dedi. “Ben ruhun ölümden sonra yaşadığına inanıyorum... bir şekilde.”</p>

  <p class="block">“İntiharın büyük günah olduğuna ve intihar eden insanın ruhunun cehenneme mahkûm edildiğine inanıyorsun, değil mi?”</p>

  <p class="block">Drake uzunca bir süre konuşmadı. Sonra, “İntihar yanlış bir şeydir. Buna bütün kalbimle inanıyorum, dedi.”</p>

  <p class="block">“Bu benim sorumun yanıtı değil.”</p>

  <p class="block">Drake ayağa kalktı. “Bunu yanıtlamaya hiç niyetim yok. Artık metafizikle ilgilenmiyorum. Ben sivil biriyim. Partiye dönmeyi düşünmüyor musun?”</p>

  <p class="block">Gürültüyü ve karışıklığı hatırlayarak, olumsuzca başını salladı.</p>

  <p class="block">“Eve mi?”</p>

  <p class="block">“Araba kullanamam. Korkarım.”</p>

  <p class="block">“Ben seni götürürüm.”</p>

  <p class="block">“Bunu yapar mısın? Nasıl geri döneceksin?”</p>

  <p class="block">“Senin evden bir taksi çağırırım. Yeni yıl gecesi taksicilerin bayram yaptığı bir gecedir.”</p>

  <p class="block">“Bu iyi olacak,” dedi minnetle. “Sanırım, evde ve yalnız olmak bana daha iyi gelecek. Televizyon seyrederim.”</p>

  <p class="block">“Yalnızken daha mı emniyettesin?” diye Drake sordu. Sıkıntılıydı.</p>

  <p class="block">“Kim değildir ki?” Bu söze ikisi birlikte güldüler.</p>

  <p class="block">“Tamam. Hoşçakal demek istediğin biri var mı?”</p>

  <p class="block">“Hayır. Burada arkadan çıkış var mı?”</p>

  <p class="block">“Sanırım bir tane bulabiliriz.”</p>

  <p class="block">Dönüş yolunda fazla konuşmadı. Yol boyu önünden geçtikleri sokak lambalarını izliyordu heyecanla. Yeni yol inşaatının yakınından geçerlerken, Drake’nin bu konudaki düşüncesini sordu.</p>

  <p class="block">“Bu boyutlarda enerji krizi varken, çocuklar açlıktan ölürken, onlar yeni yollar inşa ediyorlar. Ne düşünebilirim ki? Bunun kanlı bir cinayet olduğunu düşünüyorum.”</p>

  <p class="block">Birden benzin bombalarını, yanan vinci, yanan ofis treylerini anlatmaya başladı, Drake’e. Drake bunları uyuşturucunun yarattığı hayaller olduğunu düşünebilirdi. En kötüsü, olmadığını düşünmesiydi Gecenin geri kalan kısmı pek de parlak geçmedi. Drake’e evin yolunu gösterdi. Sokağın bomboş olduğunu gören Drake, burada yaşayanlar ya hâlâ dönmediler ya da uyudular diye açıklama yaptı. Kendisi hiç yanıt vermedi. Drake bir taksi çağırdı. Bir süre, konuşmadan birlikte televizyon izlediler. Guy Lombardo’nun, Waldorf Astoria’daki konseri vardı televizyonda. En güzel müzik yapan adam Guy Lombardo, diye düşündü. Ama tıpkı kurbağaya benziyordu.</p>

  <p class="block">On ikiye çeyrek kala taksi geldi. Drake tekrar kendini nasıl hissettiğini sordu.</p>

  <p class="block">“Gayet iyiyim. Sanırım ilacın etkisi azalma yolunda.” Bu gerçekti. Hayaller yavaş yavaş bilincinin gerisinde kayboluyorlardı.</p>

  <p class="block">Drake sokak kapısını açtı ve paltosunun yakalarını kaldırdı. “İntiharı düşünmeyi bırak. Bu çocukça bir şey,” dedi.</p>

  <p class="block">Gülümseyerek başını salladı. Ama Drake’nin tavsiyesini ne kabul etmiş, ne de reddetmişti. Bugün olan diğer şeyler gibi, bu da muallakta kalmıştı. “Mutlu yıllar,” dedi.</p>

  <p class="block">“Sana da, Bay Dawes.”</p>

  <p class="block">Taksi sarsılarak kalktı.</p>

  <p class="block">Taksi uzaklaşmış, yalnızca tepesindeki sarı ışık parlıyordu.</p>

  <p class="block">Oturma odasına dönerek televizyonun önüne oturdu. Guy Lombardo’nun yerine şimdi ekranda bir saat katranı vardı ve üzerindeki parlak top 1974’ü karşılamak için geri sayışa geçmişti. Kendini içi çekilmiş, yorgun hissetti. Sonunda uykusu gelmişti. Ülkenin herhangi bir yerinde, bir yeni yıl bebeği şu an plesanta içinden başını uzatmış annesinin rahmini zorluyordu. Bu her şeyiyle mükemmel dünyaya gelmek için acelesi vardı sanki. Walter Hamner’ın evinde insanlar kadehlerini havaya kaldırmışlar, dakikaları sayıyor olmalıydılar. Bütün bitkinliğine rağmen ayağa kalkmayı başardı. Vücudu ağrıyordu ve omurgasını bir cam kadar kırılgan hissediyordu. İlaç ve içki yüzünden başı çatlıyordu adeta. Mutfağa giderek, raftan çekici aldı. Oturma odasına geri döndüğünde, ekrandaki parlak top monoton bir melodiyle sayıma başlamıştı: “Sekiz... yedi... altı., beş-" Şişman, sosyetik bir kadın ekranda belirdi. İlk önce ekrandan göz kırptı, sonra bütün ülkeye el salladı. Heyecanlıydı.</p>

  <p class="block">Yeni yıl geliyordu. Parlak WP görevini yapmış, hedefe varmıştı.</p>

  <p class="block">Ekranda: 1974 yazısı ışıl ışıl parlıyordu.</p>

  <p class="block">İşte tam o anda elindeki çekici televizyona doğru savurdu ve ekran patladı. Camlar halının üzerine sıçrayarak dağıldı. Sıcak kabloların aşırtısı duyuluyordu, ama yanığın çıkmamıştı.</p>

  <p class="block">Alet gece yarısı uykudayken ondan intikam alabilirdi. Emin olmak için aletin tüpüne tekme attı.</p>

  <p class="block">“İyi yıllar,” dedi yavaş sesle. Sonra çekiç elinden kayarak halıya düştü.</p>

  <p class="block">Koltuğa uzandı ve anında uyudu. Işıkların hepsi yanıyordu ve rüyasız bir uykuydu bu.</p>

  <p class="block"></p>

  <p class="block7" id="calibre_pb_2"><br /></p>
</body>
</html>
