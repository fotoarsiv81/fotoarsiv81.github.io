<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Birinci Bölüm</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p><br /></p>

  <p class="block17"><a id="kas20">20 Kasım 1973</a><br /></p>

  <p class="block">Yaptığı işleri üzerinde fazla düşünmeden sürdürüyordu. En emin yol buydu onun için. Sanki beyninde devreleri kesen bir anahtar vardı ve sağduyusu şu soruyu sorar sormaz devreyi kapatıyordu: Bunu neden yapıyorsun? Beyninin bu kısmı hemen kararıyordu. Hey, Georgie, ışıkları kim söndürdü? Bağırma, ben yaptım. Gariplik kablolarda sanırım. Bir saniye. Devre anahtarını yeniden dene. Işıklar tekrar yanmış ama soru da yok olup gitmişti. Şimdi her şey mükemmeldi. Devam edelim, Freddy... nerede kalmıştık?</p>

  <p class="block">Otobüs durağına doğru yürürken tabelayı gördü:</p>

  <p class="block"></p>

  <p class="block10">CEPHANE-HARVEY’NİN SİLAH DÜKKÂNI-CEPHANE</p>

  <p class="block10">Remington Winschester Colt Smith &amp; Wesson</p>

  <p class="block10">AVCILAR HOŞGELDİNİZ</p>

  <p class="block"></p>

  <p class="block">Gökyüzü grileşmiş ve kar atıştırmaya başlamıştı. Yılın ilk karıydı. Küçük beyaz taneler asfalta değer değmez soda gazı gibi eriyordu. El örgüsü kırmızı bere takmış küçük bir oğlan gördü. Ağzı açık yürürken, diliyle ufak kar tanelerini yakalamaya çalışıyordu. Bunlar hemen erirler, Freddy. Bir an çocukluğu aklına geldi. Ama küçük oğlan başını havaya dikmiş şekilde yürümeye devam etti.</p>

  <p class="block">Harvey’nin silah dükkânının önünde tereddütle durdu. Kapının dışında son baskı gazetelerin konduğu bir raf vardı. Gazete manşetine göz attı:</p>

  <p class="block10">ATEŞKES SÜRÜYOR</p>

  <p class="block">Altındaki rafta rengi solmuş bir tabela göze çarpıyordu.</p>

  <p class="block10">LÜTFEN GAZETENİN PARASINI ÖDE!</p>

  <p class="block10">BU BİR NAMUS MESELESİDİR, ALICI PARASINI ÖDEMELİDİR!</p>

  <p class="block">İçerisi sıcaktı. Dükkân tek girişliydi ve uzun olmasına rağmen pek geniş sayılmazdı. İçerde kapının sol tarafındaki cam raflarda cephane dolu kutular görülüyordu. 22’lik fişekleri hemen tanıdı. Connecticut’da, genç bir çocukken kendisinin de 22’lik tek atışlı bir tüfeği olmuştu. Bu tüfeği tam üç yıl istemiş, sahibi olarak eline aldığındaysa onunla ne yapabileceğini bilememişti. Bir süre teneke kutulara ateş etmiş, sonunda da mavi bir karga vurmuştu. Hayvan hemen ölmemiş, kendi kanıyla ıslanmış karların üzerinde ağzı bir süre yavaş yavaş açılıp kapanmıştı. Bu olaydan sonra tüfeğini duvardaki yerine kaldırmış ve üç yıl sonra da onu dokuz dolar ve bir kutu dolusu çizgi romana bir çocuğa satmıştı.</p>

  <p class="block">Diğer cephaneler gözüne daha az tanıdık gibi geldi. Otuz-otuz, otuz-sıfır-altılıkların yanında adeta küçük bir top mermisini andıran fişekler vardı. Bunlarla ne tür hayvanlar öldürülür, diye düşünmekten kendini alamadı. Kaplan? Yoksa dinazor mu? Yine de silahlar onu büyülemişti sanki. Şekerleme seyreden çocuklar gibi, cam tezgâhların önünde durup kalmıştı.</p>

  <p class="block">Dükkânın sahibi mi, yoksa tezgâhtar mı olduğunu anlayamadığı bir adam, yeşil asker parkası ve yeşil pantolon giymiş şişman biriyle konuşuyordu. Başka bir rafın en üstünde sökülmüş duran tabanca hakkında konuşuyorlardı. Şişman adam tabancayı aldı ve başparmağıyla sürgüyü geriye çekti. Şimdi ikisi birlikte yağlanmış fişek yatağından içeri bakıyorlardı. Şişman olan bir şeyler söyleyince dükkân sahibi ya da tezgâhtar gülmeye başladı.</p>

  <p class="block">“Otomatikler tutukluluk mu yapar? Bunu baban söylemiş olmalı, Mac. Hadi kabul et.”</p>

  <p class="block">“Gırtlağına kadar boka bulanmışsın, Harry.”</p>

  <p class="block">Sen de boka bulandın, Fred, diye düşündü. Hem de tam gırtlağına kadar. Bunu çok iyi biliyorsun, değil mi, Fred? Fred bunu bildiğini söyledi.</p>

  <p class="block">Sağ taraftaki, tahta kancalara asılmış tüfeklerle dolu cam raf dükkân boyunca uzanmaktaydı. Bir çifteyi kullanabilirdi, ama onun dışındaki her şey ona bir bilmece gibi geliyordu. Yine de bazı insanlar -şu uzaktaki tezgâhın önünde konuşanlar- bu dünyayı kendisinin kolej yıllarında genel muhasebeyi bildiği kadar iyi biliyorlardı.</p>

  <p class="block">Dükkânın içine doğru ilerledi ve tabancalarla dolu bir rafı inceledi. Birkaç 22’lik, ahşap saplı bir 38’lik ve havalı tüfekler vardı. Bundan başka, 45’lik ve 44’lük bir Magnum olduğunu sandığı silahlar gördü. Bu “Kirli Harry” filmindeki silahtı. Bir keresinde, Ron Stone ve Vinnie Mason’ın temizleme fabrikasında bu film hakkında konuştuklarını hatırladı. Vinnie’ye göre, bir mil öteden bile insanda koca bir delik açabilecek güçteki bu silahı polislerin taşıma hakkı yoktu.</p>

  <p class="block">Şişman adam Mac ve tezgâhtar ya da dükkân sahibi Harry (“Kirli Harry” gibi) birlikte silahı yerine koydular.</p>

  <p class="block">“O Menschler eline geçince beni ara,” dedi Mac.</p>

  <p class="block">“Ararım... ama otomatiklere karşı önyargın çok mantıksız,” dedi Harry. (Harry’nin dükkân sahibi olduğuna karar verdi. Hiçbir tezgâhtar müşterisine bu tür laflar edemezdi.) “Cobra’yı gelecek haftaya kadar mı almak istiyorsun?”</p>

  <p class="block">“Çok memnun olurum,” dedi Mac.</p>

  <p class="block">“Söz veremem.”</p>

  <p class="block">“Bunu asla söyleme... bu şehrin en iyi silah tamircisi sensin ve bunu da bal gibi biliyorsun.”</p>

  <p class="block">“Tabii biliyorum.”</p>

  <p class="block">Mac silahı rafın üstüne koyarak gitmeye hazırlandı. Yanından geçerken Mac ona çarptı. Önüne bak, Mac. Sonra gülümseyerek kapıya yöneldi. Mac’in koltuğunun altına sıkıştırdığı gazeteden;</p>

  <p class="block10">ATEŞKES</p>

  <p class="block18">yazısını okuyabildi.</p>

  <p class="block">Harry ona döndü. Hâlâ gülümsemeye ve başını sallamaya devam ediyordu. “Size yardımcı olabilir miyim?”</p>

  <p class="block">“Umarım. Ama önce sizi uyarmalıyım, silahlar hakkında hiçbir şeyi bilmem.”</p>

  <p class="block">Harry omuz silkti. “Bilmeniz gerekir diye bir kanun mu var? Başka birisi için mi? Noel hediyesi?”</p>

  <p class="block">“Evet, tam üstüne bastınız,” dedi iyi bir fırsat yakalamış olduğunu düşünerek. “Kuzenim... adı Nick, için almak istiyorum. Nick Adams. Michigan’da yaşıyor ve silahlara da bayılıyor. Bilirsiniz. Herkes avlanmayı sever, ama onunki bundan farklı bir şey. Yani bir çeşit...”</p>

  <p class="block">“Hobi mi?” diye sordu Harry gülümseyerek.</p>

  <p class="block">“Evet, çok doğru.” Fetiş üzerine bir şeyler söyleyecekti ki, birden gözü üzerine eskimiş büyük bir etiket yapıştırılmış olan kasaya ilişti:</p>

  <p class="block10">SİLAHLAR YASAKLANSA-YALNIZCA YASADIŞI KİŞİLER SİLAH SAHİBİ OLUR</p>

  <p class="block">Harry’e gülümseyerek, “Çok doğru bildiniz,” dedi.</p>

  <p class="block">“Eminim,” dedi Harry. “Sizin bu kuzen...”</p>

  <p class="block">“Pekâlâ, bu herkesin yapmaya çalıştığı şeyden çok farklı bir şey. Benim deniz tutkunu olduğumu bildiği için, geçen Noel bana altmış beygir gücünde bir Evinrude motor hediye etti. Kör şeytan, keşke etmeseydi. Motoru bana REA nakliye şirketiyle gönderdi. Oysa ben ona sadece bir avcı ceketi almıştım. Bu kendimi bir çeşit eşek gibi hissetmeme neden oldu.”</p>

  <p class="block">Harry büyük bir sempatiyle başını salladı.</p>

  <p class="block">“Ve altı hafta önce ondan bir mektup aldım. Sirke bilet almış ufak bir çocuk gibi heyecanlı. Kuzenim ve altı arkadaşı birlikte Meksika’da avlanma yasağı olmayan bölgede bir yere gezi düzenlemişler.”</p>

  <p class="block">“Sınırsız avlanma yeri mi?”</p>

  <p class="block">“Evet, öyle,” diyerek kıkırdadı. “İstediğin kadar hayvan vuracağın bir yer. Geyik, antilop, ayı, vizon. Her çeşidinden.”</p>

  <p class="block">“Burası Baco Rio olmasın?”</p>

  <p class="block">“Gerçekten hatırlamıyorum. Sanırım bundan daha uzun bir isim.”</p>

  <p class="block">Harry’nin gözlerinde hülyalı bakışlar belirdi. “Biraz önce giden adam, ben ve iki arkadaş birlikte 1965 yılında Baco Rio’ya gittik. Bir zebra vurdum. Müthiş bir şeydi! Onu av odamın duvarına astım. Hiç kuşkusuz hayatımda geçirdiğim en iyi zamandı. Kuzenini kıskanıyorum.”</p>

  <p class="block">“Sonra bu konu hakkında karımla konuştum. Benim değişiklik istediğimi anlamıştı. Batı’daki, Mavi Kurdele Temizleme Fabrikasından ayrılıp yeni bir alana yönelmeliydim. Aslında o temizleme fabrikasında çok güzel bir yıl geçirmiştik.”</p>

  <p class="block">“Evet, temizleme fabrikasının yerini biliyorum.”</p>

  <p class="block">Harry’le sohbeti bütün gün sürdürebileceğini hissetti. Yılın geri kalan kısmındaysa yalanlarla gerçeklerin yavaş yavaş işlenerek parlak ve güzel bir resme benzeyeceğini biliyordu. Dünyanın hızına ayak uyduralım. Gaz kıtlığını, pahalı biftekleri ve sağlam olmayan ateşkesleri defet gitsin. Asla gerçek olmayan kuzenlerle ilgili konuşmaya devam edelim mi, Fred? Devam et, Georgie.</p>

  <p class="block">“Bu yıl devlet hastanesinin ve akıl hastanesinin muhasebe işlerini biz aldık. Ayrıca üç yeni otelin de.”</p>

  <p class="block">“Franklin Caddesindeki o lüks otel de var mı?”</p>

  <p class="block">“Evet.”</p>

  <p class="block">“Orada ancak birkaç kez kaldım,” dedi Harry. “Çarşaflar daima çok temizdir. Bir otelde kalırken, çarşafları kimin yıkadığını insan düşünmez bile. Ne komik değil mi?”</p>

  <p class="block">“Evet, biz de orada güzel zamanlar geçirdik. Düşündüm de Nick’e bir tüfekle bir tabanca alabilirim. Onun her zaman 44’lük bir Magnum istediğini biliyorum.”</p>

  <p class="block">Harry, Magnum’u yerinden indirip dikkatle cam tezgâhın üstüne koydu. Adam onu yavaşça kaldırdı. Ağırlığı hoşuna gitmişti.</p>

  <p class="block">Silahı tekrar yerine bıraktı.</p>

  <p class="block">“Bunun fişek yatağı...” diye Harry başladı.</p>

  <p class="block">Adam elini kaldırdı. Gülerek, “Satmak için hiç uğraşma. Ben bunu aldım bile. Bununla beraber ne kadar mermi almam gerekir?” dedi.</p>

  <p class="block">Harry omuz silkti. “On kutu alabilirsiniz, niçin olmasın? Fazlasının bir zararı yok ki. Fiyatı iki yüz seksen dokuz, artı vergi. Ama size ikil yüz seksene vereceğim. Mermiler de bu fiyata dahil. Ne dersin?”</p>

  <p class="block">“Çok iyi,” dedi içtenlikle. Sonra da bir şeyler eklemesi gerekiyormuş gibi, “Bu esaslı bir parça,” dedi.</p>

  <p class="block">“Baco Rio’da çok işe yarar.”</p>

  <p class="block">“Şimdi tüfek...”</p>

  <p class="block">“Kuzeninizin tüfekleri ne çeşit?”</p>

  <p class="block">Adam olumsuzca omuz silkti. “Üzgünüm, bunu gerçekten bilmiyorum. İki ya da üç çiftesi ve bir de otomatik dediği bir şey var...”</p>

  <p class="block">“Remington mu?” diye Harry sordu. Bunu öyle ani sormuştu ki adam bir an korkuya kapıldı; suyun içinde yürürken birden ayağı boşluğa gelmiş gibi olmuştu.</p>

  <p class="block">“Sanırım. Yanılıyor da olabilirim.”</p>

  <p class="block">“Remington en iyisidir,” dedi Harry. Bir yandan da müşterisini rahatlatmak istercesine başını sallıyordu. “Ne kadarlık bir şey düşünüyorsunuz?”</p>

  <p class="block">“Pekâlâ, size dürüst davranacağım. Büyük olasılıkla o motor yeğenime dört yüze patlamıştır. En azından bir beş yüzlük harcamayı düşünürüm. En en fazla altı yüz.”</p>

  <p class="block">“Kuzeninizle aranız gerçekten çok iyi galiba, değil mi?”</p>

  <p class="block">“Birlikte büyüdük,” dedi içtenlikle. “İstese, sağ kolumu bile seve seve ona feda ederim.”</p>

  <p class="block">“Tamam, size bir şey göstereceğim,” diyerek elindeki desteden bir anahtar aldı ve cam dolaplardan birine doğru ilerledi. Taburenin üstüne çıkıp üst raftan kabzası sedef kakmalı, uzun ve ağır bir silah aldı. “Bu düşündüğünüzden biraz daha değerli bir parça, ama harika bir silah,” diyerek ona uzattı.</p>

  <p class="block">“Bu nedir?”</p>

  <p class="block">“Bu bir dört-altmışlık Weatherbee. Şu an bu dükkânda buna uygun fişek yok. Olanların hepsi hafif kalır. Eğer almayı düşünürseniz Chicago’dan bir hafta içinde getirtebilirim. Gerçekten çok etkili bir silah. Merminin çıkıştaki gücü 4 tonun üzerindedir... Bununla bir geyiğin başına ateş etsen, hatıra olarak hayvanın ancak kuyruğunu evine götürebilirsin.”</p>

  <p class="block">“Bilemiyorum...” Kararsızmış gibi konuşmasına rağmen bu tüfeği alacaktı. Onu istiyordu. “Nick’in hatıralara merakı olduğunu biliyorum. Bu ufak bir parça da olsa...”</p>

  <p class="block">“Eminim öyledir,” dedi Harry. Sonra Weatherbee’yi alıp namluyu gösterdi. İçine bir güvercin sığacak kadar büyüktü. “Kimse Baco Rio’ya karnını doyurmaya gitmez. Amaç bağırsak deşmektir. Yeğeninizin de bunun peşinde olduğundan eminim. Bununla vurduğu hayvanı dağlarda millerce kovalayıp aramaya gerek kalmaz, hem hayvan da çok acı çekmez. Bu bebekle ateş ettin mi, hayvanın parçaları en az altı metreye kadar dağılır.”</p>

  <p class="block">“Fiyatı ne?”</p>

  <p class="block">“Kasabada bunu satmam kolay değil. Sülünden başka bir şey bulunmayan bir yerde bu tanksavar silahını kim almak ister? Bununla sülün avlayıp yemeye kalkışsan egzozla tütsülenmiş gibi bir tat alırsın. Perakende satışta dokuz -elli, toptan satışta altı- beş yüz. Sana yedi yüze bırakırım.”</p>

  <p class="block">“Neye geliyor... vergisiyle beraber hemen hemen bin dolar.”</p>

  <p class="block">“Üç yüz doların üstündeki siparişlerde yüzde onluk bir indirimimiz var. Böylece dokuz yüze bırakırım. Kuzeninizde böyle bir parça olmadığına garanti ederim. Eğer varsa, yedi yüz elliye geri alırım. İçiniz rahat etsin diye size bunu yazılı olarak veririm.”</p>

  <p class="block">“Şaka mı bu?”</p>

  <p class="block">“Kesinlikle değil! Tabii, fazla geldiyse, bilmem. Gerçekten pahalı bir parça. Başka silahlara da bakabiliriz. Ama kuzeniniz bu işin tutkunuysa tavsiye edebileceğim ikinci bir silah olamaz.”</p>

  <p class="block">“Anlıyorum.” Adamın yüzünde düşünceli bir ifade belirmişti. “Telefonunuz var mı?”</p>

  <p class="block">“Tabii. Arkada. Bu konu hakkında karınızı mı aramak istediniz?”</p>

  <p class="block">“Sanırım bunu yapmalıyım.”</p>

  <p class="block">“Gelin.”</p>

  <p class="block">Harry onu arka tarafta karmakarışık bir odaya götürdü.</p>

  <p class="block">Odada tahta bir bank ve parçalanmış silahlar, yaylar, temizlik sıvıları, broşürler ve içi kurşunlarla dolu etiketlenmemiş şişeler olan tahta bir masa vardı.</p>

  <p class="block">“Burada,” dedi Harry.</p>

  <p class="block">Adam oturup ahizeyi eline aldı ve Harry, Magnum’u kutusuna yerleştirmek için dükkâna geri gittiğinde numarayı çevirmeye başladı.</p>

  <p class="block">“Hava durumu için WDST’yi aradığınıza teşekkür ederiz,” diyen teyp kaydının berrak sesi duyuldu. “Öğleden sonra başlayan kar yağışı bu gece devam edecek...”</p>

  <p class="block">“Selam Mary,” dedi adam. “Dinle. Harry’nin silahçı dükkânı denilen yerdeyim. Evet. Nick için. Konuştuğumuz gibi tabanca aldım. Başka bir sorun var. Vitrinde garip bir parça gördüm. Adam bana silahı yakından gösterdi...”</p>

  <p class="block">“...Yarın öğleden sonra hava açık olacak... Sabahleyin dört derece olan ısı öğlen 6 dereceye yükselecek. Akşam saatlerindeyse...”</p>

  <p class="block">“...Evet, ne dersin?” Arkasında, kapının önünde duran Harry’nin gölgesini görebiliyordu.</p>

  <p class="block">“Evet,” dedi. “Bunu biliyorum.”</p>

  <p class="block">“Hava durumu için WDST’yi aramanıza teşekkür ederiz. Öğleden sonra başlayan kar yağışı...”</p>

  <p class="block">“Hayatım, emin misin?”</p>

  <p class="block">“...Isı öğlen 6 dereceye yükselecek...”</p>

  <p class="block">“Pekâlâ, tamam.” Oturduğu yerden Harry’e dönüp sırıtarak zafer işareti yaptı. “Çok tatlı bir adam. Nick’in böyle bir şeyi olamayacağına garanti veriyor.”</p>

  <p class="block">“...Akşam saatlerindeyse ısı...”</p>

  <p class="block">“Ben de seni seviyorum, Mary. Hoşçakal.” Ahizeyi yerine koydu.</p>

  <p class="block">Tanrım. Freddy, ne temiz hallettin bu işi!</p>

  <p class="block">“Kararı bana bırakıyor,” diyerek ayağa kalktı. “Alacağım.”</p>

  <p class="block">Harry gülümsedi. “Size bir Thunderbird hediye etse ne yaparsınız?”</p>

  <p class="block">Adam da gülümsedi. “Bu konuyu hiç açmayalım.”</p>

  <p class="block">İçeriye yürürlerken, “Ödemeyi nasıl yapmayı düşünüyorsunuz?” diye Harry sordu.</p>

  <p class="block">“Amerikan Ekspres’le. Tabii bir sakıncası yoksa.”</p>

  <p class="block">“Altın kadar değerlidir.”</p>

  <p class="block">Adam arkasında özel bir şerit üzerinde;</p>

  <p class="block10">BARTON GEORGE DAWES</p>

  <p class="block18">yazan kartını çıkardı.</p>

  <p class="block">“Bunları Fred’e yollamadan önce fişeklerin zamanında geleceğinden eminsiniz, değil mi?”</p>

  <p class="block">Kredi kartından başını kaldıran Harry şaşırarak sordu. “Fred mi?”</p>

  <p class="block">Adam gülerek, “Fred’le Nick aynı kişi,” dedi. “Nicholas Frederic Adams adı aramızda bir çeşit oyun haline gelmiştir. Çocukluğumuzdan beri bunu yaparız.”</p>

  <p class="block">“Ya.” Bu tür şakalaşmalara alışıkmış gibi bir tavırla kibarca gülümsedi. “Burayı imzalar mısınız?”</p>

  <p class="block">Adam imzaladı.</p>

  <p class="block">Harry tezgâhın altından başka bir defter çıkardı. Bu ağır defter sol üst köşesinden zincirle tezgâha bağlıydı. “Ve Federal yetkililer için adınızla adresiniz gerekli.”</p>

  <p class="block">Adam kalemi tutan parmağının birden kasıldığını hissetti. “Tabii,” dedi. “Bakın, hayatımda şimdiye kadar hiç silah almamıştım ve şu an çok heyecanlıyım.” Adını ve adresini yazdı:</p>

  <p class="block10">Barton George Dawes 1241 Batı Crestallen Caddesi</p>

  <p class="block">“Federaller her şeyin içindedirler,” dedi adam.</p>

  <p class="block">“Bıraksanız daha kimbilir neler yaparlar.”</p>

  <p class="block">“Biliyorum. Geçen gün gazetede neler okudum biliyor musunuz? Devlet, motosiklet kullananlara ağız korumalığını kullanma zorunluluğu getirmek için kanun çıkarma peşindeymiş. Tanrı aşkına, bir ağız korumalığı. Bunu düşünebiliyor musunuz? Devlete ne yani?”</p>

  <p class="block">“Benim defterim için bu geçerli değil,” diyen Harry defteri tezgâhın altına koydu.</p>

  <p class="block">“Ya şu anayolların büyütülme işine ne demeli? Batı’daki binaları altüst ediyor, yıkıp geçiyorlar. Hıyarın biri yol buradan geçecek dedi mi, kimsenin yapacak bir şeyi kalmıyor. Üzgünüz, 784 otoyolu buradan geçeceği için bir yıl içinde kendinize yeni bir ev bulmanız gerekmektedir, diyen mektuplarla işi hallediveriyorlar.”</p>

  <p class="block">“Ne kadar utanç verici.”</p>

  <p class="block">“Evet, çok doğru. İstimlak hakkı, bir insanın yıllarca yaşamış olduğu yuvasından uzaklaştırılmış olması anlamına geliyor. Bu insanlar orada sevişmişler, orada çocuk sahibi olup evlatlarını yetiştirmişler, yolculuklardan dönüşte o sıcak yuvaya kavuşmuşlardır, değil mi? Ama onlara göre bunlar kitaptaki bir kanun maddesinden başka bir şey değil. Her şeyi kolaylıkla altüst edebilme hakkını kendilerinde görüyorlar.”</p>

  <p class="block">Dikkat et. Dikkatli ol. Ama devre kesici anahtar biraz geç kalınca, bir şeyler ortaya çıkıverdi.</p>

  <p class="block">“İyi misiniz?” diye sordu Harry.</p>

  <p class="block">“Evet. Öğlen kocaman bir sandviç yedim. Her zamanki gibi gaz yaptı sanırım.”</p>

  <p class="block">“Şunu deneyin.” Harry göğüs cebinden yuvarlak bir hap çıkardı:</p>

  <p class="block10">ROLAIDS</p>

  <p class="block">“Teşekkürler,” dedi adam. Hapın üzerine yapışmış ufak iplik parçasına aldırmadan onu ağzına attı. Bana bakın, adeta TV reklamında gibiyim. Midenizdeki fazla asidi bu haplarla yok edebilirsiniz.</p>

  <p class="block">“Benim için ellerinden geleni yaparlar,” dedi Harry.</p>

  <p class="block">“Mermiler için mi?”</p>

  <p class="block">“Tabii. Bir hafta. En fazla iki. Yetmiş tane fişeği size teslim ederim.”</p>

  <p class="block">“Güzel, mermiler gelene kadar bu silahlar sizde kalsa olur mu? Üzerlerine bana ait olduğunu belirleyecek bir etiket koymanız yeterli. Garip gelecek ama bunları evde istemiyorum. Çok aptalca, değil mi?”</p>

  <p class="block">“Hayır. Seçim sizin,” dedi Harry tatlılıkla.</p>

  <p class="block">“Tamam. Şirketin telefonunu yazayım. Mermiler gelince...”</p>

  <p class="block">“Fişekler,” diye Harry sözünü kesti. “Fişek ya da kurşun demek daha doğru.”</p>

  <p class="block">“Fişekler,” dedi adam gülerek. “Gelince, beni arayın. Malı sizden alıp gönderme işini ayarlayacağım. REA deniz yoluyla silahları yollar, değil mi?”</p>

  <p class="block">“Eminim yollar. Kuzeninizin aldığına dair imzalaması yeterli olacaktır.”</p>

  <p class="block">Harry’nin kartvizitlerinden birine adını yazdı. Sonra kartın üzerindeki yazıyı gördü:</p>

  <p class="block1"></p>

  <p class="block10">Harold Swinnerton 849-6330</p>

  <p class="block10">HARVEY’NİN SİLAHÇI DÜKKÂNI</p>

  <p class="block10">Cephane Antika Silahlar</p>

  <p class="block1"></p>

  <p class="block">“Söyler misiniz?” diye sordu. “Eğer siz Harold’sanız, Harvey kim?”</p>

  <p class="block">“Harvey kardeşimdir. Sekiz yıl önce öldü.”</p>

  <p class="block">“Özür dilerim.”</p>

  <p class="block">“Bilemezdiniz. Bir gün, her zaman yaptığı gibi, gelip dükkânı açtı, kasayı temizledi, sonra da ani bir kalp krizi geçirip öldü. Dünyanın en şeker insanıydı. Bir geyiği yüz metreden rahatlıkla vurabilecek kadar da iyi avcıydı.”</p>

  <p class="block">Adam tezgâha yaklaşıp Harry’nin elini sıktı.</p>

  <p class="block">“Sizi arayacağım,” diye söz verdi Harry.</p>

  <p class="block">“Kendinize iyi bakın.”</p>

  <p class="block">Adam dışarı çıkarken gazetedeki, ATEŞKES SÜRÜYOR yazısına tekrar bir göz attı. Kar devam ediyordu ve sıcaklık daha da düşmüş gibiydi. Eldivenlerini evde unutmuştu.</p>

  <p class="block">Burada ne işin var, George?</p>

  <p class="block">Tak. Devre kesici hemen üzerine düşeni yaptı.</p>

  <p class="block">Otobüs durağına gelene kadar, bu bir rastlantı olmalı, diye düşündü. Başka bir şey olamaz.</p>

  <p class="block">Batı Crestallen Caddesi aşağıya doğru kıvrılarak uzayıp giden bir yoldu. Bir zamanlar buradan görülen parkın ve nehrin büyüleyici güzelliği, yükselen dev binalarla yok olmuştu.</p>

  <p class="block">1241 numara, yanında tek arabalık garajı bulunan geniş bir alana yayılmış çiftlik eviydi. Önünde uzanan çıplak avlu, yağan karın kendisini beyaz kollarıyla sarmasını bekler gibiydi. Asfalt olan giriş yolu geçen bahar elden geçirilmişti.</p>

  <p class="block">İçeri girdiğinde televizyonun sesini duydu. Zenith marka, çamlı dolabı olan bu televizyonu yazın almıştı. Çatıya kendisinin yerleştirdiği motorlu anteni vardı. Karısı bunun anlamsız olduğunu söyleyerek itiraz etmiş, ama onu vazgeçirememişti. Yer değiştirmek gerekirse söküp yeni evlerine de takabileceklerini söylemişti. Bart, aptallık etme. Bu fazladan para... yani daha fazla çalışman demek. Ama o dayatmaya devam etmiş, sonunda karısı onun “kaprisine” boyun eğeceğini söyleyerek kabullenmişti. Bu söz, karısının, onun için değerli olduğunu anladığı şeyleri tartışma sonucu kabul ederken söylediği laftı. Tamam, Bart bu kez de kaprisine boyun eğeceğim.”</p>

  <p class="block">Karısı, Merv Griffin’in ünlülerden biriyle yaptığı söyleşiyi izliyordu. Bu akşamki ünlü, Lorne Green’di. Lorne yeni başladığı polis dizisi “Griff”den söz ediyor ve bu şovu çok sevdiğini anlatıyordu. Bir süre sonra adı sanı duyulmamış bir zenci (zenci bir şarkıcı olmalı diye düşündü) ekranda belirdi. Kadın, “Kalbimi San Francisko’da bıraktım” şarkısını söylemeye başladı.</p>

  <p class="block">“Selam Mary,” diye seslendi.</p>

  <p class="block">“Selam, Bart.”</p>

  <p class="block">Mektuplar masanın üzerindeydi. Parmağıyla şöyle bir karıştırıp zarfların üzerlerine göz attı. Biri Mary’ye Baltimore’daki çatlak kardeşinden gelmişti. Bir otuz sekiz dolarlık altın kredi kartı hesabı, bir çek hesap raporu: 49 borçlar, 9 krediler ve kalan 954.47 dolar. Silahçı dükkânında Amerikan Ekspres kartını kullanmış olmasına sevindi.</p>

  <p class="block">“Kahve sıcak,” diye Mary seslendi. “Yoksa bir kadeh bir şey mi içersin?”</p>

  <p class="block">“İçkiyi tercih ederim. Ben alırım.”</p>

  <p class="block">Üç tane daha mektup vardı: Kütüphaneden gecikme uyarısı, Tom Wicker’dan Aslanlarla Yüz Yüze adlı kitap. Bir hafta önce Wicker’la Rotary kulüpte bir şeyler atıştırıp sohbet etmişlerdi. Wicker hayatında şimdiye dek karşılaştığı en iyi konuşmacıydı.</p>

  <p class="block">Amroco’nun yönetimindeki büyük başlardan biri olan Stephan Ordner’dan kişisel bir not vardı. Şimdi yönettiği Mavi Kurdela firması Amroco’ya bağlı bir yan kuruluştu. Ordner onunla buluşup Waterford anlaşmasıyla ilgili bir şeyler konuşmak istediğini, bunun için de cuma gününün uygun olup olmadığını soruyordu. Ayrıca Şükran Günü bir yerlere gidip gitmeyeceğini de merak ediyordu. Eğer gidecekse kendisini aramasını istiyor, Mary’i alarak onlara gelmesini yazıyordu. Carla’nın, Mary’i görmekten daima zevk duyacağını da sözlerine ekliyordu. Zırvalıklarla dolu sözlerle devam edip gidiyordu mektup.</p>

  <p class="block">Ve bir de otoyol yetkililerinden mektup gelmişti. Bu gri öğleden sonra ışığında elindeki bu son mektuba uzun bir süre baktı, sonra bütün kâğıtları büfenin üstüne koydu. Viskisini doldurup kadehini aldı ve oturma odasına doğru yürüdü.</p>

  <p class="block">Mary hâlâ Lorne’la söyleşiyi izliyordu. Yeni Zenith marka televizyonun görüntüsü iyiden de öteydi; anlaşılmaz bir üstünlüğü vardı sanki. Bizim ICBM’lerimiz de bu televizyon kadar iyiyse, bir gün ortalığı cehenneme çevirecek büyük bir patlama olacak, diye düşündü. Lorne’nun saçları gümüş rengiydi. Akıl almaz ışıltılar yansıtan bir gümüş rengi. Hey oğlum, dazlak kafa seni yakalayacağım, diye düşünüp kıkırdadı. Bu annesinin en gözde deyişlerinden biriydi. Lome Green’i kel olarak düşünmenin bu kadar eğlendirici olmasına kendi de şaşırdı. Belki de silahçı dükkanındaki bastırılmış korkularının dışa vuruluşuydu.</p>

  <p class="block">Mary gülümseyerek baktı. “Komik bir şey mi oldu?”</p>

  <p class="block">“Yo, hayır. Yalnızca düşünüyorum.”</p>

  <p class="block">Karısının yanına oturup hafifçe onun yanağını okşadı. Otuz sekiz yaşında, uzun boyluydu karısı. Dönüm noktasına gelmiş olan güzelliği orta yaş döneminde ne hale gelecekti acaba? Cildi oldukça güzeldi ve küçük göğüsleri pek kolay sarkacak gibi görünmüyordu. Çok fazla yemesine rağmen onu ipince tutmaya devam eden hızlı bir metabolizması vardı. Bu Tanrı vergisi vücuduyla en az bir on yıl daha en açık mayoyu bile giymeyi sürdürebilirdi. Bunları düşünürken kendi kocaman göbeği aklına geldi. Neyse, boşver, her büyük adamın böyle biri göbeği olmalı. Bu başarının sembolü, dedi kendi kendine. Sigaraya ve kalbine biraz dikkat ederse seksenli yaşları rahatlıkla görebilirdi.</p>

  <p class="block">“Günün nasıl geçti?” diye sordu karısı.</p>

  <p class="block">“İyi.”</p>

  <p class="block">“Waterford’daki site inşaatına baktın mı?”</p>

  <p class="block">“Bugün olmadı.”</p>

  <p class="block">Ekim ayının sonundan beri Waterford’da gitmemişti. Ordner bunu biliyordu. Herhalde minik bir kuş bunu onun kulağına fısıldamış ve ol da kendisine bu notu yollamıştı. Yeni site inşaatının arazisi terkedilmiş bir tekstil fabrikasının bulunduğu yerdi ve pazarlamayı yapan açıkgöz emlakçı sürekli onu arıyordu. Adama kalırsa artık bu işi bir sonuca bağlamalıydılar. “Batı yakasında yaşayıp da mağdur durumda kalmış olan yalnız siz değilsiniz,” diyordu. Hızlı hareket etmek gerektiğini söyleyen uyanık emlakçıya biraz sabırlı olmasını söylemişti.</p>

  <p class="block">“Crescent’de yer için ne düşünüyorsun?” diye karısı sordu. “O tuğla ev.”</p>

  <p class="block">“Orası alım gücümü aşar,” diye yanıtladı. “Kırk sekiz bin istediler.”</p>

  <p class="block">“Orası için mi?” dedi karısı hiddetle. “Tam fırsatçılık!”</p>

  <p class="block">“Haklısın.” İçkisinden büyük bir yudum aldıktan sonra konuşmasına devam etti. “Yaşlı Bea, Baltimor’dan neler yumurtluyor?”</p>

  <p class="block">“Her zamanki şeyler. Şimdi bilinci kuvvetlendirme grup terapisindeymiş. Tam ona göre değil mi? Bart...”</p>

  <p class="block">“Tam ona göre,” dedi aceleyle.</p>

  <p class="block">“Bart, yirmi ocak yaklaşıyor. Evi boşaltmak zorunda olduğumuz gün sokaklarda kalmayalım da.”</p>

  <p class="block">“Elimden geldiğince hızlı hareket ediyorum. Sadece biraz daha sabırlı olmalıyız.”</p>

  <p class="block">“Birlik Sokağındaki o küçük ev...”</p>

  <p class="block">“...satıldı,” diyerek cümleyi tamamladı ve içkisine uzandı.</p>

  <p class="block">“Pekâlâ sana söylemeye çalıştığım şey,” dedi karısı sinirlenerek. “Bence o ev tam bize göreydi. İstimlak için verecekleri paradan elimize de bir şeyler kalır, rahat rahat geçinebilirdik.”</p>

  <p class="block">“Orası hoşuma gitmemişti.”</p>

  <p class="block">“Bugünlerde zaten hiçbir şey hoşuna gitmiyor,” dedi kadın şaşırtacak kadar acı bir ses tonuyla. “Bunu da beğenmedi,” dedi televizyona dönerek. Zenci kadın yeni bir şarkıya geçmişti. “Alfie.”</p>

  <p class="block">“Mary, elimden geleni yapıyorum.”</p>

  <p class="block">Karısı ona doğru dönerek baktı ve büyük bir içtenlikle, “Bart, bu ev için neler hissettiğini çok iyi biliyorum...”</p>

  <p class="block">“Hayır, bilmiyorsun. Hiç bilmiyorsun.”</p>

  <p><br /></p>

  <p class="block17"><a id="kas21">21 Kasım 1973</a><br /></p>

  <p class="block">Gece yağan kar etrafı incecik beyaz bir örtü gibi kaplamıştı. Otobüsün kapısı aralandığında kendini kaldırıma attı. Kaldırımda, önünde yürüyen insanların ayak izlerini görebiliyordu. Köknar Caddesi boyunca yürürken arkasından gelen havalı bir korna sesi duydu, ardından Johnny Walker’in küçük kamyoneti yanından geçti. Sabahtan beri ikinci kez eşya boşaltmış olmalıydı. Temizleme fabrikasının mavi-beyaz kamyonetinin direksiyonunda oturan Johnny’yle selamlaştılar. Saat sekizi biraz geçiyordu.</p>

  <p class="block">Temizleme fabrikasında iş günü saat yedide başlardı. Ustabaşı Ron Stone ve yıkama işini idare eden Dave Radner dükkâna geldikten sonra ilk iş olarak sıcak suyun basıncını ayarlarlardı. Gömlekçi kızlar saat yedi buçukta ve hızlı ütücü kızlar da sekizde dükkânda olurlardı. Temizleme fabrikasının alt katından her zaman nefret etmişti. Burada insanlar tamamen bedensel güçlerini kullanarak iş yaparlar ve birbirlerini sömürmeye çalışırlardı. Ama bir türlü çözemediği bir nedenle o insanlar kendisini severler ve ona göbek adıyla hitap ederlerdi. Birkaçı dışında o da hoşlanırdı bu insanlardan. Yükleme bölümüne doğru yürüdü. Bir gece önce ütülenip sepetlere düzgünce yerleştirilmiş olan çarşaf yığınlarının arasından ilerledi. Sepetler toza karşı naylonlarla sıkıca kapatılmıştı. Dave ve liseyi terkedip okul hayatına son vermiş olan yardımcısı Steve Pollack yıkama makinelerini motelden gelmiş kirli çamaşırlarla doldururken, Ron Stone eski makinelerin kayışlarını sıkılaştırıyordu.</p>

  <p class="block">“Bart!” diye onu selamladı. Her zaman ciyak ciyak bağırarak konuşurdu; otuz yıldır ütülerin, makinelerin ve kurutucuların çıkardığı gürültülerin arasında insanlarla konuşabilmek için bağırmaya alışmıştı. Özel bölmeler üzerine yerleştirilmiş yıkama makinelerinin gürültüsü gerçekten insanın kulağını sağır edecek kadar şiddetliydi. “Şu Allah’ın cezası makine takılıp duruyor. Bu alet kapasitesinin çok üstünde çalışmaya zorlanıyor, onun için de yıkama programı aksıyor. Çamaşırlar yeterince beyaz olmadığı için Dave sürekli elle çevirmek zorunda.”</p>

  <p class="block">“Tahliye emri aldık,” dedi sakin bir tavırla, “İki ay sonra...”</p>

  <p class="block">“Waterford’daki siteye mi taşınıyoruz?”</p>

  <p class="block">“Elbette.”</p>

  <p class="block">“Desene iki ay sonra tam bir kâbus,” dedi Stone karamsar bir ifadeyle. “Bütün bu sistem yeniden kurulacak ve yeniden marşa basacaksın... çok kötü.”</p>

  <p class="block">“Sanırım, siparişler tekrar başlar.”</p>

  <p class="block">“Tekrar! Üç ay dayanamayız. Ondan sonra da yaz gelecek.”</p>

  <p class="block">Başını salladı. Bu konuda daha fazla konuşmak istemiyordu. “Kimin işini yapıyoruz?”</p>

  <p class="block">“Holiday Inn.”</p>

  <p class="block">“Her seferinde yirmi beş kilo yıkamalısın. Havlular konusunda ne kadar yaygara kopardıklarını bilirsin.”</p>

  <p class="block">“Yalnız havlu mu, her şey için yaygara koparıyorlar.”</p>

  <p class="block">“Ne kadar çıkardınız şimdiye dek?”</p>

  <p class="block">“Yüz elli kilo kadar. Şimdiye dek gördüğüm en muhteşem çamaşırlar.”</p>

  <p class="block">Başıyla, adı Pollack olan yeni çocuğu işaret etti.</p>

  <p class="block">“Çalışması nasıl?” Mavi Kurdele’de yıkama odalarında çalışanların çok hızlı olmaları gerekirdi. Dave yardımcılarını acımasızca çalıştırır, Ron da sürekli kükrerdi. Bu çalışanları hem sinirli yapar, hem de kin duymalarına neden olurdu.</p>

  <p class="block">“Şimdiye dek idare etti,” dedi Stone. “Son çalışan çocuğu hatırlıyor musun?”</p>

  <p class="block">Nasıl unutabilirdi, çocuk bu tempoya ancak üç saat dayanabilmişti.</p>

  <p class="block">“Tabii hatırlıyorum. Adı neydi?”</p>

  <p class="block">Ron Stone’un kasları kızgınlıkla çatıldı.</p>

  <p class="block">“Hatırlayamadım. Baker mı, Barker mı? öyle bir şeydi işte. Geçen cuma onu bilmem ne boykotu için bildiri dağıtırken gördüm. Hiçbir işte barınamıyor, sonra da ortaya çıkıp herkese Amerika’nın ne kadar boktan bir ülke olduğunu anlatıyor. Burası Rusya değil. Bu herifler beni hasta ediyor.”</p>

  <p class="block">“Howard Johnson’un mallarını yollayabilecek misiniz?”</p>

  <p class="block">Stone alınmıştı. “Her zaman vaktinde yolladık.”</p>

  <p class="block">“Dokuza kadar hazır olur mu?”</p>

  <p class="block">“Kıçına bile bahse girerim.”</p>

  <p class="block">Birbirlerine el salladılar ve adam yukarı kata doğru ilerledi. Kurutucular ve muhasebenin önünden geçerek ofisine vardı. Masasına yürüyüp döner iskemleye oturdu. Evrak kutusundan okuyacağı kâğıtları aldı. Masanın üzerinde bir plaket göze çarpıyordu:</p>

  <p class="block10">DÜŞÜN!</p>

  <p class="block10">Bu Yeni Bir Deneyim Olabilir</p>

  <p class="block">Yazıya aldırdığı yoktu, ama karısı koymuş olduğu için masasından kaldırıp atmamıştı... ne zaman vermişti? Beş yıl? İçini çekti. Gelen satıcılar yazıyı görünce kahkahadan kırılıyorlardı. Satıcılara açlıktan ölen çocukların ya da Hitler’in Bakire Meryem’le cinsel ilişkisinin resimleri gösterilse aynı şekilde güleceklerinden emindi. Steve Ordner’ın kulağına bazı şeyleri fısıldamış olan küçük kuş Vinnie Mason’un -onun olduğundan şüphesi yoktu- masasının üzerinde de bir plaket vardı:</p>

  <p class="block10">DÜŞÜN!</p>

  <p class="block">Bunun ne anlamı var ki? Düşün? Buna hiçbir satıcı gülmez değil mi? Dışardan dizel makinelerin korkunç gürültüsü geliyordu. İskemlesini çevirerek camdan baktı. Otoyol görevlileri yeni bir güne başlamışlardı. Uzun taşıyıcısının üzerine yüklenmiş iki buldozer fabrikanın yanından geçiyor, arkasında sabırsız sürücülerin oluşturduğu bir araba konvoyu görülüyordu. Üçüncü kattan, kuru temizleme kısmının hemen üstünden, inşaatın ilerleyişi rahatlıkla izleniyordu. İnşaat, batıdaki iş merkeziyle insanların yaşadığı mahalle arasında, çamurdan uzun bir yara gibi uzanmaktaydı. Aynı zamanda Guilder Sokağını bir baştan bir başa kesiyor ve bir zamanlar bebekken Charlie’yi götürdüğü Hebner Caddesindeki parkı görünmez hale getiriyordu. Parkın adı neydi? Hatırlayamadı. Yalnızca Hebner Caddesi Parkı sanırım, Fred. İçindeki ufak bir beyzbol parkı, birkaç tahtırevalli, ördekler yüzen ve tam ortasında ufacık bir ev olan göl bulunuyordu. Yazları küçük evin çatısı kuş pislikleriyle kaplanırdı. Hatta bu parkta kuğular bile bulunurdu. Charlie ilk salıncakta sallanma deneyimini Hebner Caddesi Parkında yaşamıştı. Bu konuda ne düşünüyorsun, Freddy? Çocukluk günleri ve ilk acı deneyimler. Önce duyulan korku, sonra çığlıklar ve hoşlanma. Onu salıncaklardan indirip eve götürmek sandığından da zor olmuştu. Bağırmış, ağlamış ve sonunda altı ıslanmış olarak eve kadar arka koltukta sessizce oturmuştu. Bunlar gerçekten on dört yıl önce mi olmuştu?</p>

  <p class="block">Yükle dolu bir taşıyıcı daha geçti.</p>

  <p class="block">Hemen hemen dört ay önce Garson blokları da yıkılmıştı, bunlar Hebner Caddesinin batı kısmından üç ya da dört blok ötedeydi. Kredi kuruluşlarının iş yaptığı birkaç büro binası, bir ya da iki banka, dişçi muayenehaneleri, masajla tedavi ve beslenme uzmanlarının bulunduğu işyerleri bu bloklarla birlikte yok olup gitmişti. Bunun fazla bir önemi yoktu ama, Tanrım, eski Büyük Tiyatronun kaybı gerçekten insana acı veriyordu. Ellili yaşlara gelene kadar orada az mı film seyretmişti? “Cinayet İçin M’yi Arayın”, bir Ray Milland filmi, “Dünyanın Durduğu Gün”, Michael Rennie’nin filmi. Bu film geçen akşam televizyonda gösterilmişti. Tekrar izlemeye niyetlenmiş, ama kahrolası televizyonun önünde uyuyakalmıştı. Televizyonun kapanırken çalan milli marşın sesiyle kendine gelmişti, içkisi halıya dökülmüş ve koca bir leke oluşturmuştu. Neyse ki, Mary lekeyi çıkaracak bir yol bulmuştu da sorun halledilmişti.</p>

  <p class="block">Büyük Tiyatro gerçekten önemli bir kayıptı. Şimdi banliyölerin dışında, park yerinden dört mil içerde inşa edilmiş ufacık binaları sinema olarak kullanıyorlardı. Sinema I, Sinema II, Sinema III, Sinema Evi ve Sinema MCMXLVII. Bunlardan birine Mary’i de götürmüştü. Waterford’daki bu sinemada “Baba” filmini seyretmek için adam başı iki buçuk doları gitmişti. Boktan sinemanın bir bowling salonundan farkı yoktu. Balkonu bile yoktu. Ya Büyük Tiyatro! Geniş mermer lobisi, bir balkonu ve on sentlik patlamış mısır alınan eski, hoş makineleriyle başka bir âlemdi. Kapıda bilet kontrol eden kırmızı üniformalı adam (bu biletler altmış sent tutardı) bile başka bir keyif verirdi insana. Her gelene de, “İyi eğlenceler,” demeyi ihmal etmezdi.</p>

  <p class="block">Bekleme salonu, altında oturanların korktuğu kristal avizelerle aydınlatırdı. Eğer bu avizelerden biri kazayla insanın başına düşse herhalde yerden ancak bıçakla kazınabilirdi. Büyük Tiyatro...</p>

  <p class="block">Birden kendini suçlu hissederek saatine baktı. Kırk dakika geçmişti. Tanrım, işte bu kötü haberdi. Yalnızca parkı ve Büyük Tiyatroyu düşünerek kırk dakika kaybetmişti.</p>

  <p class="block">Ters giden bir şeyler mi var, George?</p>

  <p class="block">Olabilir, Fred. Sanırım bir şeyler ters gidiyor.</p>

  <p class="block">Ellerini yanaklarına götürdü ve parmak uçlarında ıslaklık farkederek şaşırdı. Ağlamıştı.</p>

  <p class="block">Teslimattan sorumlu Peter’la konuşmak için aşağıya indi. Fabrika tam kapasite çalışıyordu. Silindirlere yerleştirilen Howard Johnson çarşafları ütülenirken makine kapakları büyük bir gümbürtüyle açılıp kapanıyor ve buhar ıslık gibi sesler çıkarıyordu. Yıkama makineleri hızla dönüyor, yerde titreşim oluşturuyordu. Ethel ve Rhonda’nın kullandığı gömlek ütüleyicilerinin çıkardığı buhar gürültüsü diğer seslere karışıyordu.</p>

  <p class="block">Peter büyük bir miktarın dördüncü kamyona yerleştirildiğini, sevkiyattan önce bakmak isteyip istemediğini sordu. Bakmak istemiyordu. Holiday Inn siparişlerinin ne olduğunu sordu. Peter havluların yüklenmekte olduğunu ve bu arada oranın idarecisi o hıyar herifin iki kez telefon ederek havluları sorduğunu söyledi.</p>

  <p class="block">Başını sallayarak Vinnie Mason’ı görmek için tekrar üst kata doğru ilerledi. Ama Phyllis, Vinnie’yle Tom Granger’ın şu yeni Alman restoranın masa örtülerinin pazarlığını yapmak için oraya gittiklerini söyledi.</p>

  <p class="block">“Vinnie döndüğünde yanıma yollar mısın?”</p>

  <p class="block">“Yollarım, Bay Dawes. Sizi Bay Ordner aradı, telefonunuzu bekliyormuş.”</p>

  <p class="block">“Teşekkürler, Phyllis.”</p>

  <p class="block">Ofise geri dönerek evrak kutusunda yeni bir şeyler var mı, diye baktı.</p>

  <p class="block">Satıcılardan biri yeni beyazlatıcı Yello-Go için aramalarını istiyordu. Bu isimleri de nerden bulurlar diye merak etti ve kâğıdı Ron’a vermek üzere kenara ayırdı. Ron bu yeni üründen bedavadan yüz kilo denemek için alabilirse, ürünün kalitesi hakkında Dave’le uzun tartışmalara girmeye başlardı.</p>

  <p class="block">Birleşik Sermayeciler Derneğinden bir teşekkür mektubu vardı. Bunu da aşağıdaki ilan tahtasına asmak üzere ayırdı.</p>

  <p class="block">Ofis mobilyası tanıtım katalogu.</p>

  <p class="block">Bu çöpe.</p>

  <p class="block">Bir telesekreter aygıtı. Gelen mesajları kaydediyor.</p>

  <p class="block">“Ben evde değilim aptal. Otuz saniye içinde ne söyleyeceksen söyle. Bzzzzzt.” Hoop çöpe.</p>

  <p class="block">Bir kadından, temizleme fabrikasına yolladığı kocasının altı gömleğinin yakalarının yandığına dair mektup gelmişti. İçini çekerek sonradan ilgilenmek üzere bunu da bir köşeye ayırdı. Ethel yine öğle yemeğinde içkiyi fazla kaçırmış olmalıydı.</p>

  <p class="block">Üniversiteden gelen, şu test paketini ayrı bir köşeye koydu. Ron ve Tom Gragner yemekten dönünce beraber incelerlerdi.</p>

  <p class="block">Bir sigorta şirketinden de sirküler gönderilmişti. Sekiz bin doları kazanmak için yapacağınız tek şeyin ölmek olduğunu açıklıyorlardı. Hoop çöpe.</p>

  <p class="block">Uyanık emlakçıdan bir mektup. Waterfod’da sizin için ayrılmış yerle bir ayakkabıcı ilgileniyor. Tom McAn ayakkabı mağazaları, Mavi Kurdele’nin opsiyonu da 26 Kasımda bitiyordu. Ona göre haa. Müşteri kızıştırmak dediğin işte böyle olur. Hoop çöpe.</p>

  <p class="block">Başka bir satıcıdan, Swipe isimli çam kokulu ve çok etkili bir temizleme ürünü hakkında. Bu da Ron için. Onu Yello-Go’nun yanına koydu.</p>

  <p class="block">Cama doğru döndüğü sırada dahili telefon cızırdadı. Vinnie Alman restoranından dönmüştü.</p>

  <p class="block">“İçeri yolla.”</p>

  <p class="block">Konuşması bitmeden, Vinnie karşısında belirdi. Zeytuni teni olan uzun boylu ve yirmi beş yaşlarında bir delikanlıydı Vinnie. Siyah saçları her zamanki gibi özenle taranmış olmasına rağmen karışıktı. Koyu Kırmızı spor bir ceket, koyu kahve pantolon giymiş ve papyon kravat takmıştı. Fazla gösterişli, sence de öyle değil mi, Fred? Haklısın, George, öyle.</p>

  <p class="block">“Nasılsın, Bart?” diye sordu Vinnie.</p>

  <p class="block">“İyiyim. Şu restoran hikâyesi de nedir?”</p>

  <p class="block">Vinnie güldü. “Orada olmalıydın. Şu yaşlı hergele bizi görmekten o kadar mutlu oldu ki, bir ayağımıza kapanmadığı kaldı. Yeni yerimize yerleştiğimizde şu Universal’ı gerçekten gebertmemiz gerekir, Bart. Bir sirküler bile göndermediler. O hergele, sanırım masa örtülerini mutfakta yıkatma niyetindeydi. Ama yerini görsen inanamazsın. Gerçek bir bira salonu. Rakiplerini ezip geçme niyetinde. O koku... Tanrım!” Kokuyu anlatırken elini heyecanla sallıyordu. Ceketinin cebinden sigara paketini çıkardı. “Kafayı bulmak istediğinde Sharon’ı oraya götüreceğim. Yüzde on iskontam var.”</p>

  <p class="block">Birden Harry’nin silahçı dükkanındaki o garip yazı aklına geldi. “Üç yüzün üzerinde alışveriş edene yüzde on indirim.”</p>

  <p class="block">Tanrım, diye düşündü. Dün o silahları ben mi aldım? Gerçekten bunu yaptım mı?</p>

  <p class="block">Kafasındaki şalter devreye girdi.</p>

  <p class="block">Hey, George, ne...</p>

  <p class="block">“Siparişin tutarı ne?” diye sordu. Sesinin biraz kalın çıktığını farkedince, gırtlağını temizledi.</p>

  <p class="block">“Haftada dört ya da altı yüz masa örtüsü. Ayrıca peçeteler. Hepsi gerçek keten. Bunların fildişi beyazı olmalarını istiyor. Ben de bunun sorun olmayacağını söyledim.”</p>

  <p class="block">Paketten bir sigara aldı. Hareketleri o kadar yavaştı ki, paketin üzerinde yazılanlar okunabiliyordu. Vinnie Mason’da kendisini rahatsız eden bir şeyler vardı, ondan hoşlanmıyordu, berbat sigaraları da dahil:</p>

  <p class="block1"></p>

  <p class="block10">PLAYER’S NAVY CUT</p>

  <p class="block10">SİGARALARI</p>

  <p class="block10">ORTA BOY</p>

  <p class="block1"></p>

  <p class="block">Tanrım, Vinnie’den başka şu koca dünyada kim Player’s Navy Cut sigaralarından içer? Ya da King Sano? Veya İngiliz Ovals? Marvels? Murads ve Blank Lung, onları ancak Vinnie içerdi.</p>

  <p class="block">“Taşınınca haftada iki günün onun için yeterli olduğunu söyledim. Waterford’a gidince.”</p>

  <p class="block">“Benim de seninle konuşmak istediğim buydu,” dedi. Şuna bir tane patlatayım mı, Fred? Tabii. Onun havasını boz, George.</p>

  <p class="block">“Öyle mi?” Vinnie ince, altından Zippo çakmağıyla sigarasını yaktı. Dumanların arasından kaşları tıpkı İngiliz karakter oyuncuları gibi kalkmıştı.</p>

  <p class="block">“Dün Steve Ordner’dan bir not aldım. Cuma akşamı beni Waterford’a yerleşme hakkında konuşmak için bekliyor.”</p>

  <p class="block">“Öyle mi?”</p>

  <p class="block">“Bu sabah tam Peter Wasserman’la konuşurken, Steve Ordner telefon etti. Onu aramamı istedi. Bu bir şeylerden dolayı endişeli olduğunu gösterir, değil mi?”</p>

  <p class="block">“Sanırım öyle,” dedi Vinnie iki numaralı gülüşüyle. Kaygan yol. Dikkatli sür.</p>

  <p class="block">“Bilmek istediğim, onu hangi orospu çocuğunun endişelendirdiği. Yalnızca bunu öğrenmek istiyorum.”</p>

  <p class="block">“Evet...”</p>

  <p class="block">“Hadi, Vinnie. Oda hizmetçileri gibi cilve yapmayalım birbirimize. Saat on ve ben Ordner’la, Roy’la ve yaktığı gömlek yakaları yüzünden Ethel’de konuşmak zorundayım. Arkamdan kuyumu mu kazmaya çalışıyorsun?”</p>

  <p class="block">“Pekâlâ, Sharon’la beraber... pazar akşamı Ordner’lara akşam yemeğine gittik...”</p>

  <p class="block">“Ve sen de, 784 otoyolunun genişletilmesi yaklaştıkça Bart Dawes’in Waterford’a yatırım yaptığından söz ettin, değil mi?”</p>

  <p class="block">“Bart!” diye Vinnie itiraz etti. “Her şey çok dostçaydı. O çok...”</p>

  <p class="block">“Bundan eminim. Böylece onun kısa notu beni mahkemeye kadar götürebilir. Onunla yaptığım kısa telefon görüşmesinin de çok dostça olduğunu hayal edebilirim. Sorun bu değil. Karınla seni yemeğe davet etti, çünkü niyeti ağzını aramaktı. Böylece bilmediği hiçbir şey kalmayacak ve kötü sürprizlere hazırlıklı olacaktı.”</p>

  <p class="block">“Bart...”</p>

  <p class="block">Parmağını ona doğru salladı. “Bana bak, Vinnie. İşlerime burnunu sokmaya devam edersen yeni bir iş aramak zorunda kalırsın. Bunu aklından çıkarma.”</p>

  <p class="block">Vinnie şok olmuş, parmakları arasındaki sigarayı bile unutmuştu.</p>

  <p class="block">“Vinnie, sana bir şey daha söyleyeyim,” dedi sesinin normal çıkması için kendini zorlayarak. “Senin gibi bir çaylağın benim gibi feleğin çemberinden geçmiş yaşlılardan günde en az altı yüz defa nasihat dinlediğini biliyorum. Ama bu sefer fırçayı gerçekten hak ettin.”</p>

  <p class="block">Vinnie itiraz etmek için ağzını açtı.</p>

  <p class="block">“Sanırım bu kez beni sırtımdan bıçaklamayı başaramadın,” derken onun konuşmasını engellemek için elini kaldırmıştı. “Eğer bunun aksini düşünmüş olsam, şu kapıdan girdiğin an seni delik deşik etmekten bir an bile kaçınmazdım. Sen bir pisliksin. O koca eve girdin, yemekten önce üç kadeh devirdin. Sonra süslü bir salatayla beraber çorba servisi yapıldı. Ve yemek servisi başladı. Siyah üniformalı hizmetçi kız ve malikânenin hanımefendisi Carla (ama pek istekli olduğunu sanmam) birlikte servis yaptılar. Ve mutlaka üzeri krema kaplı böğürtlenli tart getirilmiş olmalı. En sonunda kahve ve konyak ya da Tia Marie. Ve senin yaptığın yalnızca bunları mideye indirmek oldu. O gece her şey böyle oldu, değil mi?”</p>

  <p class="block">“Anlattıklarına benzer şeyler,” diye Vinnie mırıldandı. Yüzünde hem utanç, hem de nefret ifadesi vardı.</p>

  <p class="block">“Bu arada Steve Ordner, Bart ne âlemde, diye sordu. Sen de, iyi, diye yanıtladın. Körolası Bart iyi bir adam, ama Waterford konusunda elini biraz çabuk tutsa fena olmaz, ne dersin, diye sorunca, sen de haklısınız, dedin. Sonra aklına gelmişken işlerin nasıl gittiğini öğrenmek istedi. Sen ona bu konunun, bulunduğun bölümün dışında kaldığını belirttin. Olanlardan haberin olmadığını söyleme bana, Vincent diye ısrar etti. Sen, bütün bildiğim, Bart bu işi henüz bitiremedi. Duyduğuma göre Thom McAn firması bu yerle oldukça ilgili, ama hepsi dedikodu da olabilir, dedin. Sonra, eminim Bart ne yaptığını biliyordur, dedi. Sen de, evet, bundan eminim, diye yanıtladın. Yeniden kahveler ve konyaklar geldi. Sana, Mustang’lerin basketbol ligindeki nişanlarından söz etti. En sonunda Sharon’la eve doğru yola çıktığınız ve yol boyu bir daha oraya ne zaman davet edilirsiniz diye düşündünüz, değil mi, Vinnie?”</p>

  <p class="block">Vinnie ses çıkarmadı.</p>

  <p class="block">“Ordner ancak ağzından laf alma zamanı gelince evine yeniden davet edecektir. Zamanı gelince.”</p>

  <p class="block">“Üzgünüm,” dedi Vinnie asık suratla ve ayağa kalktı.</p>

  <p class="block">“Henüz bitirmedim.”</p>

  <p class="block">Vinnie yeniden oturarak kinle dolu bakışlarını odanın bir köşesine dikti.</p>

  <p class="block">“Senin işini on iki yıl önce ben yapıyordum. Bunu anlayabiliyor musun? On iki yıl. Sana çok uzun bir zaman olarak görünmüş olmalı. Benim içinse kahrolası zamanın nasıl geçip gittiğini söylemek zor. Ama bu işten hoşlandığını anlayabilecek kadar işimi hatırlıyorum. Söylemem gerekirse bu süre zarfında sen de oldukça iyi şeyler başardın. Kuru temizleme bölümünü yeniden adam edişin, yeni numaralandırma sistemi... bu gerçekten harika bir işti.”</p>

  <p class="block">Vinnie hayretler içinde ona bakıyordu.</p>

  <p class="block">“Yirmi yıl önce bu fabrikada çalışmaya başladım,” diye sözlerini sürdürdü. “Yıl 1953. Yirmi yaşındaydım. Karımla daha yeni evlenmiştik. İş idaresi bölümünü bitirmeme iki yıl kalmıştı. Mary’yle bekleme kararı almıştık, buluştuğumuz zamanlar kasabaya gidiyor ve sevişiyorduk. Doğum kontrolü olarak orgazm sırasında geri çekme yöntemi kullanıyorduk, anladın mı? Ama bir gün tam o anda aşağı katta biri kapıyı hızla çarparak kapatınca, irkilerek boşalıverdim... ve Mary hamile kaldı. O günleri hatırladıkça acı duyar ve bir kapının çarpması yüzünden bugünkü duruma geldiğimi düşünürüm. İşte her şey bu kadar basit. O yıllarda çocuk aldırmak kanunlara aykırıydı. Bir kızı gebe bıraktın mı ya onunla evlenecektin ya da kaçacaktın. Seçenekler bu kadardı. Ben onunla evlenerek ilk bulduğum işe, yani buradaki işe, kapağı attım, şu anda Pollack gibi yıkama odasında çırak olmuştum. O günlerde her şey elle idare edilirdi, yıkama makinelerinden her şey ıpıslak çıkar ve büyük Stonington merdanelerin içine yerleştirilirdi. Buna yüz kiloluk ıslak çamaşır koyardın. Doldurmada yapacağın en ufak bir hata, tabanları yaylayıp kaçmana neden olurdu. Yedinci ayda Mary bebeği kaybetti ve doktorlar bir daha asla çocuğu olamayacağını söylediler. Yardımcılık işine üç yıl devam ettim. Elli beş saatlik çalışma sonucu eve götürdüğüm para elli beş dolardı. Sonra o zamanlar yıkama bölümünün patronu Ralph Albertson bir gün sokak ortasında kalp krizinden oluverdi. Çok iyi bir adamdı. Cenaze günü fabrika tamamen kapanmıştı. Onun gömülmesinden yeterli bir süre geçtikten sonra, Ray Tarkington’a giderek işe talip olduğumu söyledim. Bunu başaracağımdan son derece emindim. Ralph bana gösterdiği için yıkama hakkında her şeyi en ince ayrıntısına kadar biliyordum.</p>

  <p class="block">“O zamanlar bu bir aile şirketiydi, Vinnie. Ray ve babası Don Tarkington işi idare etmişlerdi. 1926’da babasının kurduğu Mavi Kurdele’yi sonradan Don devralmıştı. Burası sendikaya bağlı bir işyeri değildi. Çalışanlara göre, bütün Tarkington’lar bu cahil işçileri kadın olsun, erkek olsun babaca davranışlarla sömürmüşlerdi. Bu inkâr edilemezdi. Ama Ketty Keesson ıslak zeminde kayıp kolunu kırdığında Tarkington’lar hastane masraflarını ve işe geri dönene kadar her hafta on dolar yemek parası ödemişlerdi. Her Noel çalışanlara yemek verirlerdi. Oradaki kızarmış tavuğun tadını başka hiçbir yerde bulamazdın, öyle lezizdi. Kızılcıklı jöle ya da hamur tatlısı ve isteğe göre çikolatalı veya elmalı puding, tatlı çeşitlerindendi. Don ve Ray, Noel hediyesi olarak kadınlara küpe, erkeklere de kravat armağan ederlerdi. Benim tuvalette dokuz tane kravat hâlâ asılı durur. 1959’dan Don Tarkington öldü ve ben o kravatlardan birini cenaze töreninde taktım. Mary’nin tüm itirazlarına karşı, inatla, o modası geçmiş kravatı takmıştım. Çalıştığım yer karanlık, çalışma saatleri çok uzun, yapılan iş ağır ve tatsızdı ama patronlar ilgili insanlardı. Merdane kısmında bir arıza olduğunda, Don ve Ray koşarak gelirler, beyaz gömleklerinin kollarını sıvayarak bizlerle birlikte çarşafları makineden çıkarmaya çalışırlardı, işte aile işinin ne demek olduğu böyle zamanlarda iyice belli olurdu, Vinnie. Aile işi işte böyle bir şeydi.</p>

  <p class="block">“Ralph öldükten sonra Ray Tarkington gelip de bu bölüm için dışardan birini tuttuğunu söylediği zaman ne biçim bir şeyler döndüğünü anlayamamıştım. Sonra Ray babasıyla konuştuklarını ve benim koleje dönerek eğitimime devam etmemi istediklerini açıkladı. Bunun çok ince bir düşünce olduğunu, ama şu an değil eğitim masrafı, evi için gerekli olan parayı bile zor denkleştirdiğimi söyledim. Elime, hemen paraya çevirebileceğim, iki bin dolarlık bir çek çıkıştırdı. İnanamayarak bir süre boş gözlerle çeke baktım. Bunun ne olduğunu sorduğumda, ‘Yeterli bir miktar değil ama en azından okul taksidini, kitap ve oda paranı karşılar,’ dedi. ‘Daha fazla ihtiyaçların için de yaz aylarında buradaki işine devam edersin, tamam mı?’ Nasıl teşekkür edebileceğimi sorduğumdaysa, bunun için üç yol olduğunu söyledi. Ödünç verilen bu parayı geri öder, faizini ekler ve orada öğrendiklerimi Mavi Kurdele’ye getirirdim. Eve gidip çeki Mary’e gösterdiğimde, elleriyle yüzünü kapatıp hüngür hüngür ağladı.”</p>

  <p class="block">Şimdi Vinnie içten bir hayranlıkla ona bakıyordu.</p>

  <p class="block">“Böylece 1955’te okula yeniden döndüm. 1957’de diplomamı alarak Mavi Kurdele’ye geri döndüm. Ray, beni sürücülerin patronu yaptı. Haftada doksan dolar alıyordum. Borcumun ilk taksidini öderken,’ Ray’e paranın faizini de sordum, ‘yüzde bir,’ deyince, ‘Ne!’ diye bağırdığımı hâlâ hatırlarım. ‘Beni duydun, senin yapacak başka işin yok mu?’ diye lafı değiştirdi. ‘Şu an yapacağım en iyi iş, gidip bir doktor bulmak ve senin kafanı muayene ettirmek,’ dediğimde, Ray deliler gibi gülmeye başladı ve bürosundan defolup gitmemi söyledi. Son taksidi 1960 yılında ödedim. Ray ne yaptı biliyor musun, Vinnie? Bana bir saat hediye etti. İşte bu.”</p>

  <p class="block">Gömleğinin kolunu sıvayarak Vinnie’ye etrafı altın kaplama Bulova marka saati gösterdi.</p>

  <p class="block">“Ona göre bu ertelenmiş bir mezuniyet hediyesiydi. Eğitimim için ödediği faiz yirmi dolardı ve bana destek olan bu herif seksen dolarlık saati vermekte tereddüt bile etmemişti. Arkasına kabartma harflerle şunlar yazılmıştı: Don ve Ray’den en iyi dileklerle, Mavi Kurdele Temizleme Fabrikası. Don öleli bir yıl ancak olmuştu.</p>

  <p class="block">“1963 yılında Ray beni senin şu andaki görevine getirdi. Kuru temizleme, muhasebe ve o zamanlar beş tane olan fabrika bölümlerinin idaresini bana vermişti. 1967 yılına kadar bu işi yaptım, sonra Ray simdi buradaki işimi verdi. Dört yıl önce fabrikayı satmak zorunda kaldı. Piç herifler bir yolunu bulup onu sıkıştırarak istediklerini elde ettiler. Bu olay onu yaşlı bir adam haline getirdi. Biz de böylece kırk tarakta bezi olan bir anonim şirketin parçası olduk. Ponderosa golf kulübü, ayaküstü yiyecek yerleri, üç tane çirkin ve indirimli satışlar yapan mağaza, benzin istasyonları ve bunun gibi yerler. Steve Ordner kimdir? Kimse. Yalnızca yüce başkan. Chicago’daki yönetim kurulu ya da Gary, Mavi Kurdele’nin idaresi için haftada bir on beş dakikalarını bile ayırmıyorlar. Kahrolası heriflerin bir temizleme fabrikası idare etmeyi bildiklerini hiç sanmıyorum. Zaten umurlarında da olmadığından eminim. Onlar ancak kâr-zarar raporlarıyla ilgilenirler. Tek bildikleri bu. Mali bilanço ne durumda. 784’ü batı yakasına doğru genişletiyorlar. Mavi Kurdele diğer evlerle birlikte tam bu yolun geçeceği yerde bulunuyor. Müdürlerin söylediği yalnızca, ‘Ah, sahi mi? Arazilerimiz için bize ne ödeyecekler?’</p>

  <p class="block">“Hepsi bu. Tanrım, Don ve Ray Tarkington yaşıyor olsaydı, bu otoyol piçlerinin başını öyle bir belaya sokardı ki, ne yapacaklarını şaşırır, iki bin yılına kadar ortalıklarda görünemezlerdi. Belki antika adamlardı, ama mülkiyet duyguları vardı. Her şeyi sadece kâr-zarar raporlarının ardından görmezlerdi. Hayatta olsalardı ve birisi onlara otoyol komisyonunun aldığı kararla Mavi Kurdele tonlarca asfaltın altında kalacak deseydi, kopardıkları yaygarayı şehir meclisi duyardı.”</p>

  <p class="block">“Ama onlar öldü,” dedi Vinnie.</p>

  <p class="block">“Evet, haklısın öldüler.” Ansızın düşüncelerini bir amatörün telleri gevşeyen gitarı gibi hissetti. Vinnie’ye söylemek ihtiyacı duyduğu şeyler, sıkıntı verici özel konuların kargaşası içinde kaybolmuştu. Şuna bak, Freddy. Nelerden söz ettiğimin farkında bile değil. Anladığına dair en ufak bir iz yok yüzünde. “Tanrıya şükür öldüler de, bu olayları görmüyorlar.”</p>

  <p class="block">Vinnie hiçbir şey söylemedi.</p>

  <p class="block">Kendini zorla toparladı. “Sana anlatmaya çalıştığım şey, Vinnie, burada birbiriyle anlaşamayan iki ayrı grubun olduğu. Onlar ve biz. Bizler temizleme fabrikasının adamlarıyız. Bu bizim işimiz. Onlar maliyet muhasebecileri, yani hesap adamları. Bu da onların işi. Onlar yukardan birtakım emirler gönderirler ve biz bu emirleri kovalamak zorunda kalırız. Ama ancak bu kadarını yaparız. Anlıyor musun?”</p>

  <p class="block">“Tabii Bart,” dedi Vinnie. Ama Vinnie’nin hiçbir şey anlamadığa açıkça belliydi. Aslında anlattıklarını kendisinin de anladığından emin değildi.</p>

  <p class="block">“Tamam,” dedi. “Ordner’la konuşacağım. Ama sadece bilgin olsun diye söylüyorum, Vinnie, Waterford olayı da en az bizimki kadar iyi. Gelecek salı bu işi bitireceğim.”</p>

  <p class="block">Vinnie rahatlayarak sırıttı. “Tanrım, bu harika işte.”</p>

  <p class="block">“Evet. Gördüğün gibi her şey kontrol altında.”</p>

  <p class="block">Tam Vinnie çıkmak üzereyken, arkasından seslendi. “Alman restoranı hakkında hiçbir şey söylemedin. İşler yolunda mı?”</p>

  <p class="block">Vinnie Mason’ın suratında birinci sınıf bir gülücük görüldü. Her şeyin yolunda gittiğini belirten parlak ve bütün dişlerini ortaya çıkaran bir gülüştü bu. “Elbette, Bart.”</p>

  <p class="block">Vinnie gitmişti. Bart bir süre arkasından kapıya baktı.</p>

  <p class="block">Bu işi biraz karışık hale soktum galiba, Fred.</p>

  <p class="block">O kadar da kötü değil, George. Sonunda biraz kontrolünü kaybettin, ama insanların ilk seferde her şeyin doğrusunu söylediği sadece kitaplarda görülür.</p>

  <p class="block">Yok. Hayır. İyice karıştırdım. Vinnie buradan çıkarken, Barton Dalwes’in elindeki kozlardan birkaçını kaybettiğini düşünüyordu. Haksız da değildi hani.</p>

  <p class="block">George, soruma erkekçe yanıt bekliyorum. Yo, beni susturmaya çalışma. O silahları neden aldın, George? Bunu neden yaptın?</p>

  <p class="block">Tak. Devre kesici aleti yine çalışmıştı.</p>

  <p class="block">Ron Stone’a satıcıların dosyalarını vermek için aşağıya indi. Ron’un yanından ayrılırken, o Dave’e bas bas bağırmaya başlamıştı bile. Gelip şu dosyalara bir göz atması lazımdı, içlerinde önemli bir şey olabilirdi. Dave’in gözleri yuvalarında döndü. İçlerinde elbette bir şeyler vardı, tamam. Bu da laf mıydı yani?</p>

  <p class="block">Tekrar yukarı çıkarak Ordner’ın bürosunu aradı. İnşallah Ordner şu meşhur içkili öğle yemeklerinden birindedir, diye düşündü. Ama bugün işe ara vermemiş gibiydi. Sekreteri anında onu bağladı.</p>

  <p class="block">“Bart!” dedi Steve Ordner. “Sesini duymak büyük zevk.”</p>

  <p class="block">“Benim için de öyle. Biraz önce Vinnie Mason’la konuştum ve senin Waterford yerleştirme planıyla ilgili endişelerin olduğunu söyledi.”</p>

  <p class="block">“Oh Tanrım, hayır. Ama yine de cuma akşamı hep birlikte bir şeyler yaparız diye düşündüm.”</p>

  <p class="block">“İyi olurdu, ama Mary katılacak halde değil.”</p>

  <p class="block">“Ya, nesi var?”</p>

  <p class="block">“Mikrobik bir şey. Bir yere çıkacak hali yok.”</p>

  <p class="block">“Bunu duyduğuma üzüldüm. Ona söyle.”</p>

  <p class="block">Yalanların boğazına tıkansın, aşağılık hafiye.</p>

  <p class="block">“Doktorun verdiği haplarla biraz kendine geldi gibi. Ama bulaşıcı olabilir diye çekiniyoruz.”</p>

  <p class="block">“Sen ne zaman gelebilirsin? Sekiz iyi mi?”</p>

  <p class="block">“Evet. Sekiz uygun.”</p>

  <p class="block">Anlaşıldı, cuma akşamı gece sineması mahvoldu. Vicdansız herif. Bu ne ilk, ne de son.</p>

  <p class="block">“Waterford işinde gelişme var mı, Bart?”</p>

  <p class="block">“Bunu karşılıklı konuşsak daha iyi olacak, Steve.”</p>

  <p class="block">“Pekâlâ.” Bir süre sessiz kaldı. “Carla selamlarını söylüyor. İkimiz de Mary’e...”</p>

  <p class="block">Eminim ya. Zırva, hepsi zırva.</p>

  <p><br /></p>

  <p class="block17"><a id="kas22">22 Kasım 1973</a><br /></p>

  <p class="block">Birden sıçrayarak uyandı. Yastığı yerdeydi. Çığlık atmış olmasından korkarak yanındaki yatakta yatan Mary’e göz attı. Karısı hâlâ mışıl mışıl uyuyordu. Yazı masasının üzerindeki dijital saate baktı:</p>

  <p class="block10">4:23.</p>

  <p class="block">Saat tıkır tıkır ses çıkararak çalışıyordu. Bilinci kuvvetlendirme grup tedavisine katılan, yaşlı Bea bunu onlara geçen Noel hediye etmişti. Saat umurunda bile değildi, ama her saniye çıkan klik sesine bir] türlü alışamamıştı. İnsan aklını kaçırabilirdi.</p>

  <p class="block">Banyoya giderek ışığı yaktı ve işedi. Kalbi göğsünden çıkacakmış gibi atıyordu. Çişini yaparken, kalp atışları daha da hızlanarak kahredici koca bir davula dönmüştü. Tanrım, bu bir uyarı mı?</p>

  <p class="block">Geri dönüp yatağına uzandı, ama uzun bir süre uyuyamadı. Uyurken o kadar debelenmişti ki, yatak savaş alanı gibiydi. Uyuduğu sırada kol ve bacakları bile yerini şaşırmış görünüyordu.</p>

  <p class="block">Gördüğü rüya kolay hatırlanabilir cinstendi. İnsan uyanıkken devre kesiciyi kolayca idare edebilir, bir resmin bütün olmasını önleyebilir, onu kolayca parçalara ayırabilir. Kocaman resmi beyninin derinliklerine gömebilirsin. Ama beynindeki açılır kapanır kapağı unutma. Uyurken, bazen büyük bir gümbürtüyle açılabilir ve karanlıklardan bir şey sürünerek dışarı çıkabilir. Klik.</p>

  <p class="block10">4:42</p>

  <p class="block">Rüyasında Charlie’yle birlikte Pierce kıygındaydılar. (Ne komik ki, Vinnie Mason’a kısacık geçmişini anlatırken Charlie’den söz etmeyi unutmuştu... komik değil mi, Fred? Hayır, bu kadar komik olduğunu düşünmüyorum, George. Ben de öyle, Fred. Ama çok geç. Ya da erken. Ya da öyle bir şey.)</p>

  <p class="block">Charlie’yle birlikte o upuzun, beyaz kumsaldaydılar. Kumsala inmek için oldukça güzel bir gündü; gökyüzü açık maviydi ve güneş aynı şu sırıtan çıkartmalardaki gibiydi. İnsanlar parlak renkli battaniyelerin üzerine uzanmışlardı. Her taraf renk renk şemsiyelerle kaplıydı. Küçük çocuklar deniz kenarında ufak plastik kürekleriyle kumda çukur acıyorlardı. İlerde, güneşte yanmaktan cildi kahverengi meşine dönmüş bir cankurtaran bembeyaz havlusunun üzerine uzanmıştı. Beyaz lasteks mayosunun ağından penisinin ve testislerinin şişkinliği açıkça belli olmaktaydı. Bu şişkinlik işinin bir parçasıydı ve onu hiçbir kuvvetin indiremeyeceğini herkesin bilmesini ister gibiydi.</p>

  <p class="block">Birisinin radyosundan pop müziği geliyordu. Parçayı hatırlamıştı:</p>

  <p class="block10">Ama o kirli suyu seviyorum.</p>

  <p class="block10">Ah, Boston, sen benim evimsin.</p>

  <p class="block">Önünde iki tane bikinili kız yürüyordu. O harika, kıvrak vücutlarıyla kendilerinden emin ve aklı başında iki kız. Vücutları hiç kimsenin bilmediği ve görmediği erkek arkadaşlarına aitti. Küçük ayakları kumda zarif şekiller bırakıyordu.</p>

  <p class="block">Yalnızca komik olan, gelgit olayının olmasıydı. Pierce kıyısında gelgit olayı yaşanmaz, çünkü en yakın okyanus oradan dokuz yüz mil uzaktadır.</p>

  <p class="block">Charlie’yle beraber kumdan kaleler yapıyorlardı. Ama denize fazla yakın yaptıkları için dalgalar yavaş yavaş kalenin dibine gelmişti.</p>

  <p class="block">‘Biraz geriye yapmalıydık, baba,’ dedi Charlie. Ama o inatla işine devam etti. Gelgitle yükselen su ilk duvara erişmişti bile. Parmaklarıyla bir kale hendeği kazdı. Etrafa yayılan ıslak kumlar aynı bir kadının vajinasını andırıyordu. Su gelmeye devam etti.</p>

  <p class="block">Kahretsin! Suya doğru bağırdı.</p>

  <p class="block">Duvarı yeniden yaptı. Bir dalga gelip onu devirdi.</p>

  <p class="block">İnsanlar anlamadığı bir nedenle bağırmaya başladı. Bir kısmı da koşuyordu. Cankurtaranın düdüğünün sesi havayı gümüş bir ok gibi deldi. Ama o bakmadı bile. Kaleyi kurtarmak zorundaydı. Su gelmeye devam ediyor, kaleyi yavaş yavaş ve parça parça yok ediyordu. Son dalgayla yumuşak kum dümdüz olarak ortaya çıkmış parlıyordu.</p>

  <p class="block">Çığlıklar artmıştı. Biri ciyak ciyak haykırıyordu. Birden gözüne cankurtaran ilişti. Charlie’ye ağızdan ağza solunum yaptırıyordu. Charlie mavileşmiş dudakları ve gözkapakları dışında, sırılsıklam ve bembeyazdı. Göğsü inip kalkmıyordu. Cankurtaran uğraşmayı bırakarak ona baktı. Gülümsüyordu.</p>

  <p class="block">“Su boyunu geçmişti,” dedi sırıtarak. “Gitme zamanınız gelmişti.”</p>

  <p class="block">Çığlık attı. Charlie! İşte, gerçek olup olmadığından endişelendiği bu çığlıkla uyanmıştı.</p>

  <p class="block">Uzun bir süre, saatin tik taklarını dinleyerek ve rüyayı düşünmemeye çalışarak yattı. Sonunda ayağa kalkıp bir bardak süt içmek için mutfağa gitti. Tezgâhın üzerinde bir tabağın içinde buzları çözülsün diye bırakılmış hindiyi görünce, Şükran Günü olduğunu hatırladı. Bu. gün fabrika kapalıydı. Yolunmuş hindiye dikkatle bakarak ayakta sütünü içti. Hayvanın rengi, oğlunun rüyadaki rengiyle aynıydı. Ama Charlie tabii ki boğulmamıştı.</p>

  <p class="block">Yatağa geri döndüğünde, Mary derin uykusunun arasında anlaşılmaz bir şeyler mırıldandı.</p>

  <p class="block">“Hiçbir şey yok,” dedi. “Uyumana devam et.”</p>

  <p class="block">Karısı mırıldanmayı sürdürdü.</p>

  <p class="block">“Tamam,” dedi karanlıkta.</p>

  <p class="block">Karısı uyudu.</p>

  <p class="block">Klik.</p>

  <p class="block">Saat sabahın beşi olmuştu. Sonunda uykuya dalmayı başardığında, şafak bir hırsız gibi yatak odasına süzülmüştü. Son düşündüğü şey, mutfak tezgâhında soğuk floresan ışığı altındaki tabakta, ölü ve yenilmeyi bekleyen, Şükran Günü hindisi olmuştu.</p>

  <p><br /></p>

  <p class="block17"><a id="kas23">23 Kasım 1973</a><br /></p>

  <p class="block">İki yıllık LTD’sini Stephan Ordner’ın giriş yoluna doğru sürerken saat sekiz olmak üzereydi. Arabayı Ordner’ın cam göbeği yeşili Delta 88’inin arkasına park etti. Ev, Henreid Yolundan geri çekilerek, şimdi bu sonbahar günü sadece dalları kalmış sarmaşıkla biraz olsun gizlenmeye çalışılmıştı. Daha önce de geldiği için evi çok iyi biliyordu! Aşağı katta yekpare taştan bir şömine vardı. Bunun biraz daha gösterişsiz olanı da yukardaki yatak odasındaydı. Bodrum katında Brunswick bilardo masası, bir ev sineması ekranı ve bir yıl önce eklenenen HI-FI seslendirme sistemi bulunuyordu. Duvar Ordner’ın kolej basketbol takımındaki resimleriyle doluydu; iki metrelik bir adamdı ve hâlâ formunu koruyordu. Ordner kapılardan geçerken başını eğmek zorunda kalırdı ve bundan da büyük gurur duyduğunu düşünürdü insan. Belki kapıları daha da alçaltıp iyice eğilse daha çok mutlu olacaktı. Yemek odasında üç metreye yakın masif meşeden bir masa vardı. Altı ya da sekiz kat cilalanmış yer yer kurt delikleri olan pırıl pırıl bir vitrin yanıbaşında duruyordu. Odanın diğer ucunda Çin işi ince uzun bir dolap göze çarpıyordu; buna bakıp iki metre diyebilir misin, Fred? Evet, boyu tam o civarlarda. Arkada derine gömülmüş kesilmemiş bir dinazoru bile rahatlıkla içine alacak bir barbekü bulunuyordu. Hayır, böbrek biçimi yüzme havuzu yoktu. Çünkü bugünlerde böbrek şeklinde havuzlar revaçta değildi. Tipik, saygıdeğer Güney California orta sınıfıydılar. Ordner’ların çocuğu yoktu, ama bir Koreli, bir Güney Vietnamlı ve mühendislik fakültesinden mezun olduktan sonra hidroelektrik santralı kurmak için ülkesine dönen bir Ugandalıyı evlat edinmişlerdi. Nixon’cu Demokrattılar.</p>

  <p class="block">Sessiz adımlarla kapıya yürüdü ve zili çaldı. Hizmetçi kapıyı açtı.</p>

  <p class="block">“Bay Dawes,” dedi.</p>

  <p class="block">“Tabii beyfendi. Paltonuzu alayım. Bay Ordner çalışma odasında.”</p>

  <p class="block">“Teşekkürler.”</p>

  <p class="block">Paltosunu verdikten sonra koridor boyunca yürümeye başladı. Yemek odasını, mutfağı geçerek yürümeye devam etti. Yemek odasının önünden geçerken, Stephan Ordner’ın antika büfesine ve büyük masasına şöyle bir göz atmaktan kendini alamadı. Yerdeki halı bitmiş ve koridorda siyah beyaz karolu zemin ortaya çıkmıştı. Yürümeye devam etti. Tıkırdayan ayak seslerini duyabiliyordu.</p>

  <p class="block">Çalışma odasına vardığında daha kapı koluna dokunmadan, Ordner kapıyı açtı. Onu beklediği belliydi.</p>

  <p class="block">“Bart,” dedi Ordner. El sıkıştılar. Ordner kabartma çizgili kumaştan yapılmış kahverengi, dirsekleri yamalı bir ceket, zeytin rengi bir pantolon ve Burgonya terliklerini giymişti. Kravatı yoktu.</p>

  <p class="block">“Selam, Steve. Mali durumun nasıl?”</p>

  <p class="block">Ordner rol yaparmışçasına inledi. “Korkunç. Son günlerde borsa sayfalarına baktın mı?” Onu içeri alarak kapıyı kapadı. Duvarlar kitaplarla kaplanmıştı sanki. Sol tarafta elektrikle işleyen ufak bir şömine vardı. Tam ortalarda üzeri kâğıtlarla kaplanmış bir yazı masası bulunuyordu. Masanın bir yerlerine gömülmüş bir IBM 5 bilgisayar olduğunu biliyordu; eğer doğru düğmeye basarsan bir torpil gibi yukarı fırlayabilirdi.</p>

  <p class="block">“Herkesin kıçı sıkıştı,” dedi.</p>

  <p class="block">Ordner yüzünü ekşitti. “Bu en hafif deyim olurdu. Nixon bunu hep yapıyor. Nerede işe yaramaz bir şey olsa onu bulup getirir. İşte Dorno teorisi Uzakdoğu’da işe yaramadı. O da bu teoriyi aldı Amerikalı ekonomisine uyguladı. Ne içersin?”</p>

  <p class="block">“Skoç viski iyi olur.”</p>

  <p class="block">“Hemen vereyim.”</p>

  <p class="block">Bara doğru yürüdü. Skoç viskilerini doldurdu, içkiyi ona vererek! “Otursana,” dedi.</p>

  <p class="block">Elektrikli şöminenin önündeki arkası ve yanları yüksek koltuğa oturdular. Elimdeki içkiyi şu şömineye fırlatsam, bu saçma şey herhalde paramparça olurdu, diye düşündü. Neredeyse yapacaktı.</p>

  <p class="block">“Carla da burada olamayacak,” dedi Ordner. “Katıldığı gruplardan biri yardım için moda defilesi düzenliyor. Elde edilen gelir Norton’da gençlerin gittiği kahvehane için harcanacak.”</p>

  <p class="block">“Defile orada mı yapılacak?”</p>

  <p class="block">Ordner şaşırarak baktı. “Norton’u mu kastediyorsun? Yo hayır! Russel’in yukarsında. Carla’yı o striptiz yapılan yere iki koruma ve biri polis köpeğiyle birlikte bile yollamam. Bir papaz var... Drake, sanıyorum adı bu. Ayyaşın teki ama oradaki küçük zenci çocuklar ona tapıyor. Adam onlarla bizimkiler arasında bir tür bağlantı sağlıyor. Gezginci papaz.”</p>

  <p class="block">“Ya.”</p>

  <p class="block">“Evet.”</p>

  <p class="block">Bir süre ateşe baktılar. Viskisinden büyük bir yudum aldı.</p>

  <p class="block">“Yönetim kurulunun son toplantısında Waterford yerleştirme plana gündemdeydi,” dedi Ordner. “Kasımın ortalarında. Bu işi biraz gevşek tuttuğumu kabul etmek zorundayım. Bana verilen... yalnızca durumu araştırma emri. Senin idareni kınamaya çalışmıyorum, Bart...”</p>

  <p class="block">“Önemli değil,” diyerek içkisinden bir yudum daha aldı. Bardak boşalmış, kalan bir zerre alkol de buzlarla bardak arasına hapsolmuştu. “Uyum içinde çalışmamız bana zevk verir, Steve.”</p>

  <p class="block">Ordner’ın memnun olduğu bakışlarından anlaşılıyordu.</p>

  <p class="block">“Peki, hikâye ne? Vin Mason anlaşmanın hâlâ sonuçlanmadığını söyledi.”</p>

  <p class="block">“Vinnie Mason’ın kulaklarıyla beyni arasında bir yerlerde bir terslik var herhalde.”</p>

  <p class="block">“Öyleyse anlaşma yapıldı?”</p>

  <p class="block">“Yapılmak üzere. Bir aksilik olmazsa, gelecek cuma Waterford’u imzalayacağız sanırım.”</p>

  <p class="block">“Bundan anladığıma göre, emlakçı sana mantıklı bir teklifte bulundu. Sen de geçen hafta bunu reddettin.”</p>

  <p class="block">Ordner’dan gözlerini ayırmadan ayağa kalktı ve içkisini tazeledi. “Bunu Vinnie Mason mı söyledi?”</p>

  <p class="block">“Hayır.”</p>

  <p class="block">Gelip tekrar koltuğa oturdu. “Bu bilgiyi kimden aldığını sormamda bir sakınca yok sanırım?”</p>

  <p class="block">Ordner ellerini iki yana açarak, “Bu işin bir parçası, Bart,” dedi. “Bir şey duyduğum zaman, bunu derinlemesine araştırmak zorundayım... bu duyduklarım, kişisel ve iş hayatı deneyimlerime göre kuyruklu yalanlar gibi görünse bile. Bu pis bir iş, ama bu pisliği etrafta bulaştırmak için de bir neden yok.”</p>

  <p class="block">Freddy, emlakçı ve benden başka kimsenin geri çevirme olayından haberi yok. İhtiyar Bay is’in küçük bir araştırma yaptırdığı belli. Ama bu pisliği yapmaya hakkı yok değil mi? Doğru, George... Ne dersin Freddy? Çok da havalı, şunun havasını bozayım mı? Sakin olsan iyi olur, George. Ve ben de içkiyi daha yavaş içsem iyi olacak.</p>

  <p class="block">“Dört yüz elli bin dolara vereceklerdi. Bunu kabul etmedim. Duyduğun bu mu?” dedi.</p>

  <p class="block">“Mesele bu mu?”</p>

  <p class="block">“Teklif edilen sana mantıklı geliyor mu?”</p>

  <p class="block">“Pekâlâ,” dedi Ordner bacak bacak üstüne atarak. “Aslında öyle. Şehir komisyonu bizim eski işletmeye altı yüz yirmi bin değer tespit etmiş. Bu parayla ısıtıcılar rahatlıkla kasabanın öbür yakasında taşınabilir. Yalnızca odalarda istenilen büyütmelerin yapılma imkânı yok, ama yeni yeri gören çocukların ifadesine göre planın uygun olduğu ve fazladan odaya ihtiyaç duyulmayacağı. Durum pek parlak olmasa da bir an önce harekete geçmemiz gerekiyor. Bu parayla en azından bit şeyler yapılabilir, hatta kâra bile geçebilirsiniz. Bir yer bulmamız şart. Tanrı aşkına biraz acele et, Bart.”</p>

  <p class="block">“Belki başka şeyler de duydun?”</p>

  <p class="block">Ordner içini çekerek, “Aslını istersen, duydum. Sen dört yüz elliyi vermemişsin, ama Tom McAn aynı yere beş yüz vermiş,” dedi.</p>

  <p class="block">“Ama bu iş ahlakına sığmaz.”</p>

  <p class="block">“Belki. Ama komisyoncunun verdiği opsiyon salı günü bitti. Ondan sonra Tom McAn alabilir.”</p>

  <p class="block">“Evet, anlıyorum. Sana birkaç noktayı açıklamama izin verir misin, Steve?”</p>

  <p class="block">“Tabii, konuğum değil misin?”</p>

  <p class="block">“Birincisi, Waterford iş yaptığımız kuruluşlardan ortalama olarak uzaklaşmamıza neden olacak. Ayrıca taşıma masrafımız artacak. Bütün moteller kent merkezinin dışında. En kötüsü, hizmetin yavaşlayacak olması. Holiday Inn ve Hojo şimdi bile havluları on beş dakika geç kalıyor diye yakamıza yapışmış durumda. Buna bir de üç millik mesafe ve trafik eklenirse ne duruma düşeriz biliyor musun?”</p>

  <p class="block">Ordner başını salladı. “Bart, yaptıkları kent merkezini genişletmek. Biz bu yüzden yerimizden yurdumuzdan olmuyor muyuz, hatırlasana. Sonra yetkililerin dediğine göre nakliyede zaman kaybı kesinlikle olamazmış. Hatta genişleme nedeniyle daha da hız kazanabilirsin. Sonra onlara göre, Waterford ve Russell otellerle ilişki açısından sağlebilecek en uygun araziler. Ayrıca hemen yanında yeni açılacak geniş kavşak olacak. Dahası buraların bu kadar gelişmesi sonucunda iyi birçok yatırım olabilir. Yeni oteller ve restoranlar açılacakmış. Yani Baterford’a taşınmak bizi kötü duruma sokmayacak, tam tersi daha güçlü kılacak.”</p>

  <p class="block">Taşa çarptım, Freddy. Adam sanki oyunda bütün misketlerini kaybetmişim gibi bakıyor. Öyle George? Çok doğru.</p>

  <p class="block">Gülümsedi. “Tamam. Ne demek istediğinizi anladım. Ama sözünü ettiğiniz otellerin ve yatırımların gerçekleşmesi en az bir yıl, belki de daha fazla sürer. Ayrıca bu kriz ortamında...”</p>

  <p class="block">Ordner neşesiz bir ifadeyle sözünü kesti. “Bu politik bir karar, Bart. Bizler yalnızca onların emir eriyiz ve emirleri yerine getirmekle görevliyiz." Sözlerindeki acı sitem açıkça belli oluyordu.</p>

  <p class="block">“Tamam. Ama kendi görüşümü raporda belirtmek istiyorum.”</p>

  <p class="block">“İyi. Nasıl istersen. Yalnız politikadan uzak dur lütfen, Bart. Bu işi gerçekten bitirmek istiyorum. Dediklerin çıkarsa çok büyük adam olursun. Ama bu işteki endişe ve sızlanmayı üst kademedeki oğlanlara bırakalım ve biz kendi işimize bakalım.”</p>

  <p class="block">Azarı işittik, Fred. Evet, George.</p>

  <p class="block">“Tamam. İşimize bakalım. Waterford’daki yere taşınmadan önce orasının adam olabilmesi için iki yüz elli bin dolar gerektiğini sana bildirmem lazım.”</p>

  <p class="block">“Ne?” Ordner içkisini hızla masaya bırakarak ayağa kalktı.</p>

  <p class="block">İşte, Freddy. Damarına basacak bir nokta yakaladık.</p>

  <p class="block">“Duvarlar rutubetli, doğu ve kuzey kısımlardaki duvar sıvaları toz halinde dökülüyor. Zemin o kadar kötü ki, taşınan ilk makinede bodrum katına kadar inebiliriz.”</p>

  <p class="block">“Emin misin? Şu iki yüz elli bin dolar.”</p>

  <p class="block">“Kesinlikle. Yeni bir dış bacaya ihtiyacımız olacak. Üst ve alt katların zemininin yenilenmesi ve bu iş sonuçlanana kadar en az beş elektrik tesisatçısının orada yapılanlara göz kulak olması gerekiyor. Binanın elektrik tesisatı yalnızca iki tane kırklık makine kaldırır, ama biz beş tane kullanmak zorundayız. Ayrıca şehrin diğer bir ucuna taşınmanın dezavantajlarından biri de, su ve elektrik faturalarımızın en az yüzde yirmi artacak olması. Artışlara alışkınız, ama bir çamaşırhane için yüzde yirminin ne anlama geldiğini dünyada tahmin edemezsin.”</p>

  <p class="block">Ordner şaşkın bir ifadeyle ona bakakalmıştı.</p>

  <p class="block">“Kamu hizmetleriyle ilgili artışlar konusunda söylediklerime aldırma. Bunlar tadilat değil, idari masraflar adı altında geçecek. Evet, nerede kalmıştım? Beş makineyi kaldıracak yeni bir donanım, hırsızlara karşı alarm sistemi ve kapalı devre televizyon. Yeni izolasyon. Yeni çatı. Oh, bir de yeni kanalizasyon sistemi. Bunun için de kırk ya da yetmiş bin dolar gerekiyor.”</p>

  <p class="block">“Tanrım, Tom Granger neden bunlardan hiç söz etmedi?”</p>

  <p class="block">“Orayı incelemek için benimle gelmedi.”</p>

  <p class="block">“Ama neden?”</p>

  <p class="block">“Çünkü onun kalmasını ben istedim.”</p>

  <p class="block">“Ne yaptın?”</p>

  <p class="block">“O gün ısıtıcıda arıza olmuştu,” dedi sakin bir tavırla, “işler yığılmıştı ve sıcak su yoktu. Tom kalmak zorundaydı. Çamaşırhanedeki makinelerin dilinden ancak o anlar.”</p>

  <p class="block">“Aman Tanrım. Bart, başka bir gün götürseydin.” Kalan içkiyi kafasına dikti.</p>

  <p class="block">“Bu kadar önemli olduğunu düşünmemiştim.”</p>

  <p class="block">“Anlayamadım...” Ordner lafını bitiremedi. Yumruk yemiş gibiydi Bardağını masaya bırakırken başını olumsuzca sallıyordu. “Bart, M ufak bir hatanın nelere sebep olabileceğini hiç düşünmüyor musun? Koca fabrikayı kaybedebileceğimizi hiç düşünmedin mi? Bu aynı zamanda senin de işin. Kaybedersen koca kıçını eve nasıl götüreceksin?”</p>

  <p class="block">Anlayamazsın, diye düşündü. Sizler hep böyle karar verirsiniz. En az altı yerden birden işinizi sağlama almadan karar vermezsiniz. Beş yüz bin dolarlık sermaye, stoklar, şirket uçakları. Ancak böyle becerirsiniz. Ama ben seni öyle bir yönlendiririm ki, önümüzdeki on yıl hayatın kayar. Seni hıyar. Bak gör sana neler yapacağım.</p>

  <p class="block">Ordner’ın yorgun yüzüne bakarak, sırıttı. “Böyle bir şey olmazı Steve. Bu yüzden de hiç endişelenmiyorum.”</p>

  <p class="block">“Ne demek istedin?”</p>

  <p class="block">Neşeyle yalan söyledi. “Tom McAn emlakçıya yeni yerle ilgilenmediğini söylemiş. Bunun üzerine emlakçı oraya adamlarını göndermiş ve herifler gördükleri manzara karşısında ortalığı birbirine katmışlar. Şimdi elimizde neler var? Dört yüz elli bin etmeyecek boktan bir yerimiz var, salı günü süremiz bitecek. Bir de şu açıkgöz emlakçı Monnohan. Donumuza kadar almak için blöf yapıyor. Ne yapalım, blöfünü görelim mi? Hemen hemen sonuna geldik.”</p>

  <p class="block">“Önerin ne?”</p>

  <p class="block">“Bırakalım süre dolsun. Gelecek perşembeye kadar bu politikaya devam edelim. Muhasebecilerinle şu kamu hizmetlerindeki yüzde yirmilik artışı konuş. Ben de Monohan’la bir görüşeyim. Onunla işimi bitirdiğimde, iki yüz bine almam için ayaklarıma kapanacak.”</p>

  <p class="block">“Emin misin, Bart?”</p>

  <p class="block">“Tabii eminim,” dedi zorlukla gülümseyerek. “Birinin bu işi bozacağını düşünsem, kellemi ortaya koyar mıyım?”</p>

  <p class="block">George, ne yapıyorsun???</p>

  <p class="block">Çeneni kapa, çeneni kapa, şimdi beni rahat bırak.</p>

  <p class="block">“Şimdi... işin özeti şu: Bizim uyanık emlakçının elinde, bizden başka kimsenin alıcı olmadığı bir yer var. Onu biraz oyalarsak fiyatını nasıl düşürdüğünü görürüz.”</p>

  <p class="block">“Tamam,” dedi Ordner yavaşça. “Yalnız bir tek şeyi açığa kavuşturalım, Bart. Eğer bu düşündüklerin olmaz da, başka biri oraya girerse, seni eşekten düşmüşten beter ederim. Hiçbir şey...”</p>

  <p class="block">“Anlıyorum,” dedi yorgun bir ses tonuyla. “Kişisel hiçbir şey yok.”</p>

  <p class="block">“Bart, Mary’den mikrop kapmadığından emin misin? Bu gece biraz rahatsız gibisin.”</p>

  <p class="block">Rahatsız görünen sensin, kıç herif.</p>

  <p class="block">“Şu iş sonuçlandığında kendimi daha iyi hissedeceğim. İnsanda gerginlik yaratıyor.”</p>

  <p class="block">“Çok haklısın.” Ordner yine eski sempatik tavırlarını takınmıştı. “Nerdeyse unutuyordum... evin de tam ateş hattında.”</p>

  <p class="block">“Evet.”</p>

  <p class="block">“Bir yer buldun mu?”</p>

  <p class="block">“Tabii, o işin de peşindeyim. Bakarsın hem temizlik fabrikasının, hem de evimin anlaşması aynı gün sonuçlanır.”</p>

  <p class="block">Ordner gülümsedi. “Belki de hayatında ilk ve son defa, güneşin doğuşundan batışına kadar geçen sürede üç yüz binle yarım milyon dolar elinde tur yapacak.”</p>

  <p class="block">“Evet, ve harika bir gün olacak.”</p>

  <p class="block">Dönüş yolunda Freddy onunla konuşmaya çalışıyor, aslında ona bağırıyordu, o da devre kesiciyi sık sık kapamak zorunda kalıyordu. Beynindeki nöronlar kokular çıkararak yanmaya başladığında Batı Crestallen Caddesine henüz girmişti. Birden bütün sorular zaten fazlasıyla yüklenmiş olan beynine hücum etti. Birden iki ayağıyla frene yüklendi. LTD tam yolun ortasında tekerleklerinden dumanlar çıkararak kaymaya başladı. Birden ileri, cama doğru savruldu ve sıkıca bağlanmış olan emniyet kemeri midesini sıkıştırdı.</p>

  <p class="block">Kendine hâkim olduğunda, arabayı kaldırıma sürterek durdurabildi. Motoru kapatıp ışıkları söndürdü, emniyet kemerini çözdü. Bir süre titreyerek iki büklüm, elleri direksiyonda, öylece kaldı.</p>

  <p class="block">Oturduğu yerden caddeyi aydınlatan sokak lambaları altında hoş bir kıvrımla süzülerek dönen kavşağı görebiliyordu. Çok güzel bir caddeydi. Görünen bütün evler 1946-1958 arası, yani savaş sonrası dönemde yapılmıştı. Ama 50’lerin plastik eşya sendromu derin izler bırakmış, bulaşıcı hastalıkların izleri kalmıştı. Parlak boyalar, plastik panjurlar, süs havuzları ve kuruyan çimenlikler.</p>

  <p class="block">Komşularını tanıyordu. Neden tanımasındı ki? Mary’yle hemen hemen on dört yıldır bu mahallede yaşıyorlardı. Çok uzun bir zamandı bu. Hemen üstlerinde Upslinger’lerin evi vardı; oğulları Kenny sabah gazetesini dağıtırdı. Karşı tarafta Langs’ler oturuyordu; iki ev altta da Hobart’lar vardı. (Unda Hobart bir zamanlar Charlie’ye bakıcılık yapmıştı ve şimdi de Kent Üniversitesinde doktora yapıyordu.) Stauffers’lar; Hank Albert dört yıl önce anfizemden karısını kaybetmişti. Park ettiği yerden dört ev yukarda olan Darby’ler. Ve Mary’le birlikte görüştükleri bir düzine aile daha, özellikle de küçük çocuğu olan aileler.</p>

  <p class="block">Hoş bir cadde ve hoş komşuluklar, Fred. Ah, banliyöde oturanları entellerin nasıl küçümsediğini bilirim. Onlara göre, orada düzgün korular, büyük müzeler ve yüce amaçlar yoktur.</p>

  <p class="block">Ama orada zaman güzel geçerdi. Ne düşündüğünü biliyorum, Fred. Zamanı iyi geçirmek nedir? İyi geçen zaman içinde, ne büyük bir neşe, ne büyük bir acı, ne de büyük olan bir şey vardır. Yalnızca basit şeyler. Yaz gecelerinde arka bahçede mangal partileri yapılır ve kimse içki sınırını aşarak taşkınlık yapmazdı. Arabaya atlayıp Mustang’lerin maçlarına gidilirdi. O, Pat’leri bile yenemeyen Mustang’lerin maçlarına. İnsanlar birbirlerini evlere yemeğe davet eder ya da birlikte dışarı çıkılırdı. Batı yakasındaki bölgede golf oynarlar ya da karılarını yanlarına alarak Ponderosa çamlıklarına giderler ve küçük golf arabalarına binerlerdi. Bill Stauffer’in arabayı yan komşunun çitlerine doğru sürerek havuza düşüşünü hatırlıyor musun? Evet, hatırlıyorum, George, buna hepimiz deliler gibi gülmüştük. Ama George...</p>

  <p class="block">Şimdi buldozerleri getirip hepsini gömelim mi, Fred? Bakarsın bir sürü işe yaramaz evden oluşan Waterford da hoş bir banliyö olur. Hareket Zamanı Mahallesi, Yeni Görüntü... Oraya gittiğinde karşılaşacağın manzara ne olurdu acaba? Değişik renklere boyanmış kutu gibi evler, her kış donan plastik tesisat. Plastik orman, plastik her şey. Bütün bunlar neden? Ha? Neden? Çünkü otoyol komisyonundaki Moe, Joe İnşaat firmasındaki Joe’ya, o da Lou İnşaat ve Planlama’nın başındaki Sue’ya söylüyor ve onlar da bu işe yaramaz Waterford’un yerine harika bir şeyler dikiyorlar. Kuzeye giden İspanyol Yolu ve güneye uzanan Dain Yolunun kesiştikleri nokta olan Leylak Mahallesinde bir evin olabilir. Tabii, Karaağaç Sokağını, Meşe Sokağını, Selvi Sokağını ve Beyaz Çam Sokağını da seçebilirsin. Her evin alt katında ufak, üst katında büyük banyoları, doğu cephelerinde sahte şömine bacaları da olacaktır. Eve sarhoş gelme gafletinde bulunursan, kendi Allah’ın cezası evini bulamayabilirsin bile. Hepsi birbirinin aynı olacak.</p>

  <p class="block">Ama George...</p>

  <p class="block">Kapa çeneni, Fred, şimdi ben konuşuyorum. Ve komşuların olacak mı? Belki çok fazla komşuluk olmaz, ama çevrende yaşayanların en azından adını bilirsin. Çaresiz kaldığında bir fincan şekeri kimden ödünç alabileceğini bilecek kadar tanırsın onları. Eskiler nerede? Tony ve Alicia Lang, Minnesota’daki bir araziyle takas istedi ve bunu elde ederek çekip gittiler. Hoberts’lar kuzeye göç ettiler. Hank Albert’in Waterford’da yer aldığı doğru ama anlaşmayı imzalayıp geri döndüğünde yüzüne mutluluk maskesi takmış bir adam gibiydi. Gözlerini ve o gözlerdeki bakışları gördüm, Fred. Sanki bacaklarını kesmişlerdi. O da yeni plastik protez bacak aranıyor gibiydi. Pekâlâ, taşınacağız. Nerede olacağız, biz ne olacağız? Yalnızca bir sürü yabancı evin ortasında aynı evde birbirine yabancı iki insan gibi yaşayacağız. Böyle mi olmalıyız? Hareket zamanı, Freddy. Yapılması gereken bu. Ellili yaşlar kapıya dayandı ve onu altmışlar bekliyor. Hastane odaları ve hoş hemşirelerin vücudunu besleyici sıvılarla doldurma zamanı geliyor. Freddy kırk yaş gençliğin sonu. Belki de gerçekte gençliğin sonu otuzlar, kırklı yaşlar insanın kendini aptal gibi hissetmesinin sonudur. Yabancı bir yerde yaşlanmak istemiyorum.</p>

  <p class="block">Yeniden ağlamaya başladı. Soğuk, karanlık arabanın içinde oturmuş, bebekler gibi ağlıyordu.</p>

  <p class="block">George, otoyol ve taşınma sorunundan başka bir şey bu. Neyin olduğunu ben biliyorum.</p>

  <p class="block">Çeneni kapa, Fred. Seni uyarıyorum.</p>

  <p class="block">Ama Fred çenesini kapamayacaktı anlaşılan ve bu çok kötüydü! Artık Fred’i kontrol edemiyorsa barışı nasıl sağlayacaktı?</p>

  <p class="block">Sebep Charlie, değil mi, George? Onu ikinci kez gömmek istemiyorsun.</p>

  <p class="block">“Charlie,” dedi yüksek sesle. Sesi ağlamaktan kalın ve yabancı gibi çıkmıştı. “Ve ben. Yapamam. Gerçekten yapamam...”</p>

  <p class="block">Başını arkaya yasladı. Yaşlar yanaklarından çizgiler halinde akıyordu. Sanki elinden şekerini düşürmüş küçük bir çocuk gibi akan? yaşlara engel olamıyordu.</p>

  <p class="block">Sonunda kabuğundan sıyrılmış ve araba kullanacak hale gelebilmişti, içinin kuruduğunu hissediyordu. İçi boş bir çukura dönmüş ve kurumuştu. Artık sakindi. Karanlıkta etraftaki evlere ve caddenin iki yanında dimdik ve hızla yürüyen insanlara baktı.</p>

  <p class="block">Şimdi bir mezarlıkta yaşıyoruz, diye düşündü. Mary’le ben bir mezarlıkta. Tıpkı Richard Boone’nun kitabında dediği gibi, “Yaşamı Gömüyorum.” Arlins’lerin evinde ışık vardı ama aralığın beşinde gitmiş olacaklardı. Hobarts’lar da geçen hafta taşınmışlardı. Ev bomboştu şimdi.</p>

  <p class="block">Evine giden asfalt yola saptığında (Mary üst kattaydı; gece lambasının ölgün ışığını görebiliyordu) ansızın Tom Granger’ın birkaç hafta önce söylediği bir şeyi anımsadı. Tom’la bunu konuşmalıydı. Pazartesi.</p>

  <p><br /></p>

  <p class="block17"><a id="kas25">25 Kasım 1973</a><br /></p>

  <p class="block">Televizyonun karşısında oturmuş Mustang-Charger maçını izliyor ve çok sevdiği özel içkisini yudumluyordu. Güney viskisi ve Seven Up. Bu içkiyle arkadaşları alay ettiği için kendi özel içkisi olmuştu. Charger takımı üçüncü çeyrekte 27-3 ilerdeydi. Rucker’ın üç kez yolu kesilmişti. Ne şahane oyun ha, Fred? Öyle George. Bu gerilime nasıl dayanıyorsun?</p>

  <p class="block">Mary yukarda uyuyordu. Hafta sonu hava ısınmış, ama şimdi yağmur yeniden başlamıştı. Uykusunun geldiğini hissetti. Üç içkiden sonra normaldi tabii.</p>

  <p class="block">Oyunda ara olmuş ve reklamlar başlamıştı. Bud Wilkenson enerji kriziyle ilgili konuşuyordu. Gerçek bir krizdi bu ve herkesin yardımcı olmasını istiyordu. Çatılar iyi şekilde izole edilmeli, kızartma yapmadıkları zaman ocak bacalarını kapalı tutmalıydılar. Sonunda logo firması göründü. Kendi ürünlerinin tanıtımını yapıyorlardı; bir tabela ve üzerinden size bakan mutlu bir kaplan. Tabelada:</p>

  <p class="block10">EXXON</p>

  <p class="block18">yazısı okunuyordu.</p>

  <p class="block">Esso adı bile Exxon olarak değişmişti ve herkes kötülük dolu günlerin yaklaşmakta olduğunu bilmeliydi. Esso insanın ağzından rahatça, kayar gibi çıkardı. Sanki hamakta dinlenen bir adamın yumuşak sesi gibi. Exxon’sa Yurir gezegeninin diktatörünün adını telaffuz etmekten farksızdı.</p>

  <p class="block">Exxon bütün güçsüz Dünyalıların silahlarını bırakıp teslim olmasını istiyor, dedi kendi kendine. Bu sözlere gülmekten kendini alamadı ve yeni bir içki hazırladı. Kalkmasına hiç gerek yoktu, Güney viskisiyle şişenin dibine doğru inmiş Seven Up şişesi yanıbaşındaki masadaydı. Plastik bir kapta buz bile vardı.</p>

  <p class="block">Tekrar maça döndü. Charger’lar topu dikerek atışı yaptı. Hugh, Frednach, Mustang’lerin defans oyuncusu, topu kaparak şampiyonluklar görmüş Hank Rucker’a attı. O da Mustang’leri altıya kadar ilerletti. Sonra Charger’lardan Cocker topu tekrar Mustang yarı sahasına taşıdı. Ve Kurt Vonnegut’un kitaplarında yazdığı gibi, “Bu böyle sürüp gitti.” Kurt Vonnegut’un bütün kitaplarını okumuştu. Bu kitaplarla şu oynanan maç arasında bu kadar yakın bir bağ olması komikti. Geçen hafta gazete haberlerinde, Kuzey Dakota’nın Drake kasabasındaki bir okulun ilan tablosunda sergilenen, Vonnegut’ın Dresden’deki yangın bombaları hakkında yazdığı Beşinci Mezbaha adlı romanının kopyalarının yakıldığı yazıyordu. Biraz düşünürsen, arada komik bir ilişki olduğunu farkedebilirsin.</p>

  <p class="block">Fred, şu otoyol şubesindeki piçler neden 784 genişletme planını Drake’de uygulamıyorlar? Onların buna bayılacaklarına bahse girerin George, bu çok hoş bir fikir. Niçin bu konuyla ilgili bir şeyler yazmıyorsun? S... git, Fred.</p>

  <p class="block">Charger’lar sayı yaptı. Şimdi 34-3 olmuştu. Tezahüratçı kızların bazıları popolarını sallayarak dans ettiler. Hafif uyuklama durumundaydı. Bu yüzden Fred’den yakasını kurtaramıyordu. İşte yine konuşmaya başlamıştı.</p>

  <p class="block">George, ne yaptığının farkında olduğunu pek sanmıyorum. Bırak da sana ben açıklayayım. Heceleyerek anlatayım, bunak herif. (Yakamı bırak, Fred.) Birincisi, Waterford için tanınan süre yakında bitecek. Salı gece yarısı bu iş bitmiş olacak. Çarşamba günü, Tom McAn şu İrlanda piçi Patrick J. Monohan’la anlaşmasını yapacak. Çarşamba öğleden sonra ya da perşembe sabahı kocaman bir SATILDI levhası asılacak. Çamaşırhanedekilerden biri bunu gördüğünde, belki biraz zaman kazanmak için biz aldık diyebilirsin. Ama Ordner olayı didiklerse öldün demektir. Ama (Freddy, beni rahat bırak) cuma günü yeni km levha asılacak:</p>

  <p class="block10">WATERFORD’DAKİ YENİ YERİMİZ</p>

  <p class="block10">THOM MCAN AYAKKABILARI</p>

  <p class="block5">Burada Yeniden Büyüyeceğiz!!!</p>

  <p class="block1"></p>

  <p class="block">Ve pazartesi erkenden işini kaybedeceksin. Evet, sabah ondaki kahve molasından önce artık işsiz bir adam olacaksın. Sonra eve Mary’le konuşmaya geleceksin. Bunun ne zaman olacağını tam bilemem.</p>

  <p class="block">Oradan otobüsle eve gelmek yalnızca on beş dakika sürüyor, böylece yirmi yıllık evliliğin ve yirmi yıllık iş hayatın o kısacık sürede bitmiş olacak. Ama Mary’e olayı anlattıktan sonra uzun bir açıklama senaryosu gerekecek. Bunu iyice sarhoş olana kadar erteleyebilirsin ama eninde sonunda...</p>

  <p class="block">Fred, şu Allah’ın belası çeneni kapa!</p>

  <p class="block">...Er ya da geç işini nasıl kaybettiğini anlatmak zorunda kalacaksın. Kendini savunmaya çalışacaksın. Pekâlâ, Mary, otoyol yetkilileri birkaç ay içinde Köknar Sokağı yakınında yeni yerler yapmayı düşünüyor. Ben de ihmalkârlık yapmış biri olarak oradan bir yer edinmek için elimden geleni yapacağım. 784 otoyol planını hâlâ bir kâbus olarak düşünüyorum, ama uyanacağım. Evet, Mary, evet, yerleşeceğimiz yeni bir yer bulacağım. Tamam, Waterford için geç kaldım, ama yeni bir site kurulunca hemen oraya gideceğim. Bu Amroco Sitesine girmek ne kadar mal olur acaba? Şey, bir ya da bir buçuk milyon diyebilirim.</p>

  <p class="block">Seni uyarıyorum, Fred.</p>

  <p class="block">Ya da ona bu işleri senden daha iyi bilen başka birinin olmadığını söyleyebilirsin, George. Mavi Kurdele’nin kârlılığının çok az olduğunu, yukarıdaki finansçıların ve maliyet analizcilerinin Mavi Kurdele’yi kapatıp, meclisin verdiği parayı almayı daha uygun bulduklarını söyleyebilirsin. Ona bunu söyleyebilirsin.</p>

  <p class="block">Oh, cehenneme kadar yolun var.</p>

  <p class="block">Ama o filmin ilk yarısı ve bunun ikinci yarısı da var değil mi? Sen Mary’e gidebileceğiniz hiçbir ev olmadığını ve olamayacağını söylediğinde ikinci yarısı da var değil mi? Sen Mary’e gidebileceğiniz hiçbir ev olmadığını ve olamayacağını söylediğinde ikinci yarı başlayacak. Bunu nasıl açıklayacaksın?</p>

  <p class="block">Hiçbir şey yapmayacağım.</p>

  <p class="block">Doğru. Yalnızca sandalında uyuyakalmış balıkçılara benziyorsun. Ama salı akşamı fırtına çıkınca sandalın tepetaklak olacak, George.</p>

  <p class="block">Tanrı aşkına, pazartesi git ve Monohan’ı gör, onu mutsuz bir adam yap. İşaretli yeri imzala. Bu ancak cuma akşamı Ordner’a söylediğin yalanlar kadar sorun olur. Ama kurtarabilirsin. Tanrı bilir bundan önce de temize çıkabilirsin.</p>

  <p class="block">Beni rahat bırak. Nerdeyse uyumak üzereyim.</p>

  <p class="block">Bu, Charlie’yle ilgili değil mi? Belki de cinayet işlemenin bir yolu ama Mary için adil değil. Kimse için adil değil. Sen...</p>

  <p class="block">Ok gibi yerinden fırlayınca içkisi halıya döküldü. “Belki bu yalnızca ben olabilirim.”</p>

  <p class="block">Peki, silahlar hakkında ne diyorsun, George? Ne diyorsun?</p>

  <p class="block">Titreyerek kadehini yeniden doldurdu.</p>

  <p><br /></p>

  <p class="block17"><a id="kas26">26 Kasım 1973</a><br /></p>

  <p class="block">Çamaşırhaneden üç blok ötedeki Nicky’nin Yeri adlı restoranda Tom Granger’la oturmuş, bira içiyor ve yemeğin gelmesini bekliyorlardı. Otomatik pikapta Elton John’un “Hoşçakal Sarı Yol”u başlamıştı.</p>

  <p class="block">Tom, 37-6’yla kazanan Charger’lar ve maç hakkında bir şeyler anlatıyordu. Tom hiç ayırım yapmaksızın bütün kent takımlarını tutardı ve onların kaybı Tom’u çıldırtırdı.</p>

  <p class="block">Beyaz, naylon pantolon takım giymiş bir kadın garson yemeklerini getirdi. Kadın üç yüz yaşındaydı, belki de üç yüz dört. Aynı şey kilosu için de geçerliydi. Sol göğsünün üzerindeki kartta, GAYLE. “Nick’in Yeri’nde yemek yediğiniz için teşekkür eder” yazılıydı.</p>

  <p class="block">Tom sosun içinde bir dilim kızarmış biftek, kendisi de iki tane sade çizburger ısmarlamıştı. Çizburgerlerin çok iyi yapıldığından emindi. Daha önce de burada yemişti. 784 otoyolu, yarım blok ötedeki Nick’nin Yeri’nin yokluğunu da hissettirecekti insana.</p>

  <p class="block">Sessizce yemeklerini yediler. Tom dün geceki maçla ilgili ateşli konuşmasını bitirdikten sonra ona Waterford planı ve Ordner’la yaptığı konuşma hakkında sorular sormaya başladı.</p>

  <p class="block">“Perşembe ya da en geç cuma imzayı atacağım,” dedi.</p>

  <p class="block">“Ben sürenin salı günü bittiğini sanıyordum.”</p>

  <p class="block">Tom McAn’in Waterford işinden vazgeçtiği hakkında kısa bir hikâye uydurup anlatmaya başladı. Tom Granger’a yalan söylemek pek hoşa gidecek bir şey değildi aslında. Tom onun yalanını anlayacak kadar zeki biri sayılmazdı, ama on yedi yıllık arkadaşıydı ve onu kandırmak üzücüydü.</p>

  <p class="block">Anlatacaklarını bitirdiğinde, Tom’un tek söylediği “Ya,” oldu ve konu kapandı. Tom bir parça eti ağzına götürüp çiğnerken yüzü buruştu. “Neden burada yedik ki? Buranın eti de berbat, kahvesi de. Karım bile bunun daha iyisini yapar.”</p>

  <p class="block">“Bilmem, neden buraya geldik,” dedi. “Şu İtalyan lokantasının açıldığı günü hatırladın mı? Verna’yla Mary’i götürmüştük hani.”</p>

  <p class="block">“Tabii, ağustostu. Verna hâlâ orada yediği ricotta... yo, hayır, rigatoni yemeğini dilinden düşürmüyor.”</p>

  <p class="block">“Ve yan masada oturan adamı da hatırlıyor musun? Dev gibi şişko adamı?”</p>

  <p class="block">“Şişman dev...” Tom lokmasını çiğniyor ve adamı hatırlamaya çalışıyordu. Sonunda başını olumlu bir şekilde salladı.</p>

  <p class="block">“Onun dolandırıcı olduğunu söylemiştin.”</p>

  <p class="block">“Ohhhhh.” Tom’un gözleri büyüdü. Boşalan tabağını itip bir Herbert Tareyton sigarası yaktı. Sönen kibriti tabağın içine atarak onun sosun içinde yüzüşünü seyretti bir süre. “Evet, doğru. Sally Magliore.”</p>

  <p class="block">“Adı bu muydu?”</p>

  <p class="block">“Evet, buydu. Kalın camlı gözlükleri olan iri adam. Dokuz çeneli, Salvatore Magliore. Bu isim bir İtalyan genelevini çağrıştırıyor, değil mi? Tek-Göz Sally. Tek gözünde katarakt olduğu için insanlar onu genellikle bu adla çağırır. Üç ya da dört yıl önce Mayo Kliniğinde aldırtmış... kataraktı, gözünü değil. Evet, o büyük bir sahtekârdır.”</p>

  <p class="block">“Ne iş mi yaparlar?” diye sordu Tom. Bir yandan da tabağının içine sigarasının külünü silkeledi. “Uyuşturucu, kadın, kumar, sahte yatırımlar ve dolandırıcılık. Ve diğer dolandırıcıları ortadan kaldırmak. Geçen hafta, gazetedeki haber dikkatini çekmedi mi? Arabasının bagajında bir erkek cesedi bulmuşlar. Kafasına altı el ateş edilmiş ve gırtlağı kesilmiş. Gerçekten komik bu. Bu insanın kafasına altı el ateş ettikten sonra, niçin bir de gırtlağını kesmişler? Tam Tek-Göz Sally’ye yakışacak bir örgüt cinayeti.”</p>

  <p class="block">“Yasal bir işi var mı?”</p>

  <p class="block">“Evet, var. Norton’un arkasında araba satıyor. Magliore’un Garantili Kullanılmış Arabaları. Her araba bagajında bir cesetle beraber!” Tom gülerek tabağın içine biraz daha kül silkeledi. Gayle yanlarına gelip kahve isteyip istemediklerini sordu, iki kahve daha söylediler.</p>

  <p class="block">“Isıtıcı kazan kapağı için istediğim o perçinleri bugün aldım,” dedi Tom. “Benim aletime benziyorlar.”</p>

  <p class="block">“Sahi mi?”</p>

  <p class="block">“Evet. Boyları hilafsız yirmi santim, yedi buçuk santim kadar da enleri var.”</p>

  <p class="block">“O zaman benim aletime benziyorlar.”</p>

  <p class="block">İkisi de güldüler ve işe dönme zamanı gelene kadar oradan buradan lafladılar.</p>

  <p class="block">O öğleden sonra, otobüsten Banker Sokağında indi ve kendilerine komşu olan Duncan’ın barına doğru yürüdü. Bir bira ısmarladı ve Duncan’ın dün geceki maçı heyecanla anlatmasını dinledi. O sırada arka taraftan biri gelip Bowling Skor Tabelasının iyi çalışmadığını söyledi. Duncan bir göz atmak için gidince, birasını yudumlayarak TV’yi izlemeye koyuldu. Dramatik pembe dizilerden biri oynuyordu. İki kadın yavaş sesle Hank adında biri hakkında konuşuyorlardı. Tam o sırada Hank okuldan geldi. Kadınlardan biri yirmi yıl önce mezuniyet balosunda geçirdiği tatsız bir deneyim sonucu doğurduğu çocuğun Hank olduğunu öğrenmişti.</p>

  <p class="block">Freddy bir şeyler söylemeye çalıştıysa da, George hemen çenesini kapattı. Devre anahtarının çalışma düzeni harikaydı. Bütün gün de öyle olmuştu.</p>

  <p class="block">Bu doğru, seni boktan şizofren! diye Fred bağırdı.</p>

  <p class="block">Sonra George onun ağzını kapattı. Çek arabanı, Freddy, Burada istenmeyen kişisin.</p>

  <p class="block">“Tabii ki ona söylemeyeceğim,” dedi ekrandaki kadınlardan biri. “Benden bunu ona anlatmamı nasıl beklersin?”</p>

  <p class="block">“Yalnızca... anlat ona,” dedi diğer kadın.</p>

  <p class="block">“Niçin anlatayım? Yirmi yıl önce olup bitmiş bir olay için dünyayı neden ayağa kaldırayım?”</p>

  <p class="block">“Ona yalan mı söyleyeceksin?”</p>

  <p class="block">“Ona hiçbir şey anlatmayacağım.”</p>

  <p class="block">“Anlatmak zorundasın.”</p>

  <p class="block">“Sharon, ona anlatmaya cesaret edemem.”</p>

  <p class="block">“Eğer sen anlatmazsan, Betty, ona ben kendim anlatacağım.”</p>

  <p class="block">Duncan, “Şu boktan makineler her zaman sorun çıkarır,” diyerek yanına geldi. “O budala heriflerin bunları ilk getirdikleri günden beri sorun bitmedi. Şimdi ne yapabilirim? Tanrı’nın cezası Otomatik Endüstrileri firmasını mı aramalıyım? Başıma neler geleceğini bal gibi biliyorum. En az yirmi dakika sekreterler arası bağlantıları bekleyeceğim. Tam ümidimi keserken doğru hatta bağlayacaklar. Karşıma çıkan herif, işlerinin başından aşkın olduğunu, ama çarşambaya birini yollamaya çalışacaklarını söyleyecek. Çarşamba! Sonra kıt kafa biri cuma günü ortaya çıkacak. Dört beş bardak beleş birayı mideye indirdikten sonra arıza neyse tamir edecek ve iki hafta bile geçmeden aletin başka bir yeri bozulacak. Eskiden kumar makinelerim vardı. O zaman her şey iyiydi. O makineler tutukluk yapmazdı. Ama gelişiyoruz. 1980’lerde hâlâ buralarda olursam Bowling Skor Tabelasının yerini daha otomatik bir levhanın aldığını görebileceğim. Başka bira ister misin?”</p>

  <p class="block">“Evet,” dedi.</p>

  <p class="block">Duncan birayı almak için gidince, barın üzerine elli sent koyduktan sonra, bozuk Bovling Skor Tabelalarının yanında olan telefon kulübelerine doğru yürüdü.</p>

  <p class="block">Aradığı şeyi sarı sayfaların alt kısmında, Yeni ve Kullanılmış Arabalar bölümünde buldu. MAGLIORE’UN KULLANILMIŞ ARABALARI, 16. Cadde, Norton 892-4576.</p>

  <p class="block">16. Cadde daha yukarılarda Verner Caddesi oluyordu ve orada sarı sayfalarda olmayan her şeyi bulabilirdiniz.</p>

  <p class="block">Telefona bir bozukluk atıp Magliore’un Kullanılmış Arabalar dükkânının telefonunu çevirdi. Telefon ikinci çalışta açıldı ve bir erkek sesi duyuldu. “Magliore’un Kullanılmış Arabaları.”</p>

  <p class="block">“Ben Davis,” dedi. “Bart Dawes. Bay Maliore’la görüşebilir miyim?”</p>

  <p class="block">“Sal meşgul. Ama ben yardımcı olabilirsem, memnun olacağım Pete Mansey.”</p>

  <p class="block">“Hayır, Bay Mansey, ben Bay Magliore’la görüşmeliyim. Şu iki coldorados için konuşmak istiyorum.”</p>

  <p class="block">“Yanlış aradınız,” dedi Mansey. “Biz enerji tasarrufu diye son zamanlarda büyük araba alışverişi yapmıyoruz. Kimse de almak istemiyor zaten. Böylece...”</p>

  <p class="block">“Ben alırım,” dedi.</p>

  <p class="block">“Ne alırsınız?”</p>

  <p class="block">“İki tane Eldorado. Biri 1970, biri de 1972. Bir altın, bir de krem rengi. Geçen hafta Bay Maliore’la görüşmüştük. Bu bir iş anlaşması.”</p>

  <p class="block">“Ah, evet anlıyorum. Ama kendisi şimdi burada değil, Bay Dawes. Gerçeği söylemek gerekirse Chicago’da. Gece on bire kadar da onunla hiçbir şekilde ilişki kurmam mümkün değil.”</p>

  <p class="block">Dışarda Duncan, Bowling Skor Tabelası üzerine bir levha astı: BOZUKTUR.</p>

  <p class="block">“Yarın dönecek mi?”</p>

  <p class="block">“Evet, kesinlikle dönecek. Bu bir ticari anlaşma mı?”</p>

  <p class="block">“Hayır, dürüst bir alışveriş.”</p>

  <p class="block">“Özel bir şey mi?”</p>

  <p class="block">Bir süre duraksadı, sonra, “Evet, doğru. Saat dört iyi mi?” diye sordu.</p>

  <p class="block">“Tabii, iyi.”</p>

  <p class="block">“Teşekkürler, Bay Mansey.”</p>

  <p class="block">“Aradığınızı söyleyeceğim.”</p>

  <p class="block">“Memnun olurum,” diyerek telefonu dikkatle kapattı. Avuçları terden sırılsıklam olmuştu.</p>

  <p class="block">Eve döndüğünde, Merv Griffin’in yine ünlülerden biriyle söyleşi yaptığını duydu. Posta kutusu boştu; böyle olması insanın içini ferahlatıyordu. Oturma odasına doğru yürüdü.</p>

  <p class="block">Mary yanında bir kutu kâğıt mendille birlikte romlu çayını yudumluyordu. Oda viks kokusuyla dolmuştu.</p>

  <p class="block">“İyi misin?” diye sordu.</p>

  <p class="block">“Sakın öpme,” dedi karısı. Sesi uzaklardan gelen sis düdüğü gibiydi. “Sanki esrar çekmiş gibiyim.”</p>

  <p class="block">“Zavallı çocuk,” diyerek onu alnından öptü.</p>

  <p class="block">“Sana bunu sormaktan nefret ediyorum, ama bakkala uğradın mı? Meg Carter’la beraber gidecektik, ama bu durumda onu arayarak özür diledim.”</p>

  <p class="block">“Evet. Ateşin var mı?”</p>

  <p class="block">“Hayır. Tamam, belki biraz.”</p>

  <p class="block">“Fontaine’den senin için bir randevu alayım mı?”</p>

  <p class="block">“Hayır. Eğer kendimi kötü hissedersem, ben ararım.”</p>

  <p class="block">“Burnun felaket tıkalı.”</p>

  <p class="block">“Evet. Viks kısa bir süre yardımcı oldu, ama şimdi...” Omzunu silkerek, gülümsedi. “Donald Duck’dan farkım yok.”</p>

  <p class="block">Kısa bir tereddüt geçirdikten sonra, “Yarın akşam eve biraz geç döneceğim,” dedi.</p>

  <p class="block">“Ya, öyle mi?”</p>

  <p class="block">“Bir ev bakmak için kuzey yakasına gideceğim. İyi bir şeye benziyor. Altı odalı. Bir de küçücük arka bahçesi var. Hobart’lardan da fazla uzak sayılmaz.”</p>

  <p class="block">Freddy’nin sesi kulaklarında çınladı. Neden, seni aşağılık hayta?</p>

  <p class="block">Mary’nin yüzü aydınlandı. “Harika. Ben de seninle gelebilir miyim?”</p>

  <p class="block">“Gelmesen iyi olur. Baksana hastasın.”</p>

  <p class="block">“Sarınıp sarmalanabilirim.”</p>

  <p class="block">“Gelecek sefere,” dedi ciddi bir ifadeyle.</p>

  <p class="block">“Tamam.” Kocasına bakarak, “Tanrı’ya şükür, sonunda bu işle ilgilenmeye başladın,” dedi. “Endişeleniyordum.”</p>

  <p class="block">“Hiç endişelenme.”</p>

  <p class="block">“Elimde değil.”</p>

  <p class="block">Kocasının kollarına sığındı bir süre ve sıcak romlu çayını yudumladı. Merv Griffin, James Brolin’le yeni filmi “Batıdaki Dünya” hakkında sohbet ediyordu. Yakında bütün ülkenin sinema salonlarında gösterilecekti.</p>

  <p class="block">Mary akşam yemeğini ısıtmak için kalktı. O da televizyonun kanallarıyla oynamaya başladı. Sonunda bir kanalda “F Takımı”nı yakaladı. Böylece Freddy’nin sesini duymaktan kurtulabilirdi. Ama Freddy susmaya niyetli değil gibiydi. Yalnızca konuşma tarzında biraz değişme olmuştu.</p>

  <p class="block">İlk TV’yi aldığın günü hatırlıyor musun, Georgie?</p>

  <p class="block">Yüzünde hafif bir gülümseme belirdi. Ekranda Forrest Tucker’a bakıyor, ama sanki hiçbir şey görmüyordu.</p>

  <p class="block">Hatırlıyorum, Fred. Nasıl unutabilirim. Bir gece, Upshaws’lardaydılar. “Büyük Gösteri ve Dan’ın Geleceği” filmlerini seyredip eve dönmüşlerdi. İki yıllık evliydiler. Mary, “Donna Upshaw bu gece biraz... garip gibiydi, farkettin mi?” diye sormuştu. Şimdi bile Mary’nin o geceki çekici; görünüşünü anımsıyordu. İnce, uzun bacaklarını ve yazın aldığı beyaz sandaletler içindeki zarif ayaklarını hatırlıyordu. Uçsuz bucaksız gibi görünen o şahane bacakları beyaz şortun içinde bambaşka bir çekicilik kazanmıştı. Gerçeği söylemek gerekirse, şu an Donna Upshaw’ın nasıl göründüğü umurunda bile değildi; şimdi tek isteği o kısacık şortun içinde olan yerleri keşfetmekti.</p>

  <p class="block">“Koca mahallede tek televizyonu olan insanlar olarak, onlarda toplanan onca komşuya hizmet etmek Donna’yı yormuştur belki de,” dedi.</p>

  <p class="block">Mary’nin kaşlarının yukarı kalktığını farketti. Bu da onun aklını bir şeylerin kurcaladığı anlamına gelmekteydi. Bunu bilecek kadar onu iyi tanıyordu. Ama üst kat merdiveninin ortalarına gelmişlerdi ve elleri o ufacık şortun içindeki kalçaları okşamakla meşguldü. Mary konuştuğunda zamanı unutmuş gibiydi. Nerdeydiler?</p>

  <p class="block">“Bart, masa üstüne konan cinsten bir şey bize kaça patlar?”</p>

  <p class="block">Yarı uykulu yanıt vermişti, “Sanırım yirmi sekiz, belki de otuz dolara bir Motorola alabiliriz. Ama Philco...”</p>

  <p class="block">“Radyo değil. Bir televizyon.”</p>

  <p class="block">Ayağa kalkarak ışığı yaktı ve Mary’e baktı. Çarşaf kalçalarına kadar kaymış çırılçıplak yatakta yatıyor ve ona gülümsüyordu. Ciddi olduğunu anladı. Mary’nin meydan okuma sırıtışıydı bu.</p>

  <p class="block">“Mary, TV almak için yeterli paramız yok.”</p>

  <p class="block">“Ufak bir model ne kadardır? Bir GE, bir Philco ya da başka bir model?”</p>

  <p class="block">“Yeni mi?”</p>

  <p class="block">“Yeni.”</p>

  <p class="block">O şahane göğüslerin üzerinde oynaşan ışığı seyrederken ne yanıt vereceğini düşünüyordu. O kadar ince, o kadar güzeldi ki (ama şimdi biraz yağlanmış, George. Kendini ayıpladı, onun için asla bu kelimeyi kullanma, Freddy), fazlasıyla hayat doluydu. Saçlarının her bir tutamı bile: canlı, kışkırtıcı...</p>

  <p class="block">“Yedi yüz elli dolar civarında olmalı,” dedi Mary’nin gülümsemesinin dudaklarında donup kalacağını düşünerek... ama beklediği olmadı.</p>

  <p class="block">“Pekâlâ, bak,” diyerek Hindular gibi oturdu yatakta. Çarşafın altından bağdaş şeklini almış bacakları belli oluyordu.</p>

  <p class="block">“Ben,” dedi gülümsemeye çalışarak.</p>

  <p class="block">“Demek istediğim başka.” Sonra gülmeye başladı ve yanaklarından boynuna doğru hoş bir kırmızılık yayıldı. (Ama bu sırada vücudunu kapamak için hiçbir harekette bulunmamıştı).</p>

  <p class="block">“Aklından neler geçiyor?”</p>

  <p class="block">“Erkekler neden televizyon ister?” diye sordu. “Hafta sonları maçları seyretmek için. Peki kadınlar neden ister? Öğleden sonraları pembe dizileri seyretmek için. Ütü yaparken dinleyebilirsin ya da bütün işler bitmişse ayaklarını koltuğa uzatarak seyredebilirsin. Şimdi biz ne yapıyoruz? Halbuki TV’yle yapacak bir şeyler bulunuyor -bazı faydalı şeyler- aksi halde boş boş oturmuş olacağız...”</p>

  <p class="block">“Kitap okuyabilir ya da belki sevişebiliriz, değil mi?” diye önerdi.</p>

  <p class="block">“Bunlar için her zaman vakit bulabiliriz,” dedi gülerek. Yüzü pembeleşmiş, ışıkta iri gözleri gölgelenmişti. Göğüslerinin üstüne düşen ışık ateşli daireler çiziyordu. Birazdan ona teslim olacağını biliyordu. Daha önce de yaşamıştı bunu. İkinci kez sevişebilmek için yüzlerce dolar değerinde dolaplı bir Zenith, televizyon vaadinde bile bulunmuştu. Bunu düşününce, sertleştiğini hissetti. Sanki yılan taşlaşmış gibiydi. Bunu, Ridpathler’deki bir ‘Yılbaşı Yemeğinde’ içkiyi fazla kaçıran Mary söylemişti (ve şimdi, on sekiz yıl sonra, yılanın tekrar taşlaştığını hissediyordu -bu hatırlamanın ötesinde bir şeydi).</p>

  <p class="block">“Pekâlâ, tamam,” dedi. “Benim için hafta sonları ay ışınlayacak, senin için de öğleden sonraları. Ama, sevgili Mary, oh-öyle-değil! Bakire Mary, nasıl yapacağız?”</p>

  <p class="block">Birden kıkırdayarak ona doğru atıldı. Göğüsleri midesinin üzerinde yumuşacık bir ağırlık yapıyordu (eh, o zamanlar göbeğim dümdüzdü, Freddy. Şimdiki cumba gibi çıkıntıdan eser bile yoktu). “Bu da işin oyun tarafı!” dedi karısı. “Bugün ayın kaçı? On sekiz haziran mı?”</p>

  <p class="block">“Evet.”</p>

  <p class="block">“İyi, hafta sonları kendi işlerini yap ve aralığın on sekizinde paralarımızı birleştireceğiz...”</p>

  <p class="block">“...ve bir tost makinesi alırız,” dedi sırıtarak.</p>

  <p class="block">“...ve o televizyona sahip oluruz,” dedi ciddiyetle. “Bunu yapabileceğimizden eminim, Bart.” Sonra yeniden kıkırdamaya başladı. “Ama işin en eğlenceli tarafı, o gün gelene kadar ne yaptığımızı birbirimize söylemeyeceğiz.”</p>

  <p class="block">“Ancak iş dönüşünde kapımızın üzerinde kırmızı ışık görmediğini sürece, olur,” dedi teslim olmuş bir ifadeyle.</p>

  <p class="block">Karısı onu kucaklayarak, gıdıklamaya başladı. Birazdan gıdıklanma okşamaya dönüşmüştü.</p>

  <p class="block">“Onu bana getir,” dedi fısıltıyla ve kavradı. Önce hafif olan elinin teması sonradan işkence edici bir hal aldı. Şimdi karısı ona yardımcı oluyor ve yol gösteriyordu. “İçime sok, Bart.”</p>

  <p class="block">Ve sonra, karanlıkta elleri başının arkasında kenetlenmiş yatarken, “Birbirimize söylemeyeceğiz, tamam mı?” dedi.</p>

  <p class="block">“Söylemeyeceğiz.”</p>

  <p class="block">“Mary, bu hayatımızı neye çevirecek? Sana Donna Upshaw’ın bütün mahalleye ikramda bulunurken nasıl isteksiz olduğunu söylemedim mi?”</p>

  <p class="block">Yanıt verirken sesinde en ufak bir cilve kırıntısı bile yoktu. Sesi monoton, biraz sertçe ve azıcık da korkuluydu: asansörsüz apartmanlarının üçüncü katında esen sıcak haziran rüzgârına biraz kış havası katmış gibiydi ses tonu. “Otlakçılık yapmaktan hiç hoşlanmam, Bart! Ve yapmayacağım da. Hiçbir zaman.”</p>

  <p class="block">Bir zaman sonra, karısının teklifi kafasını altüst etmeye başlamıştı. Hangi akla hizmetle şu kalan yirmi hafta sonu içinde onca parayı toparlayabileceğini düşünmüştü? Endişe verici bir durumdu bu. Birilerinin çimlerini biçmek için biraz yaşlanmış sayılırdı. Mary’yse kendinden son derece emin etrafında dolaşıyordu. Onun bu hali işkillenmesine neden oluyor ve bir yerlerde parası olduğunu ya da para kazandığını düşündürüyordu insana. Gözünü dört açsan iyi edersin, Bart, diyerek kendi kendine kahkahalarla güldü.</p>

  <p class="block">Çok hoş günlerdi değil mi, Freddy? Öyleydi, Georgie. Onlar sit... muazzam günlerdi.</p>

  <p class="block">Bir gün, işten çıkmış arabasına binmek üzereyken kuru temizleme binasının arkasından görünen fabrikanın koca bacası dikkatini çekti. Aklına bir fikir gelmişti.</p>

  <p class="block">Araba anahtarlarını tekrar cebine atarak, Don Tarkington’la konuşmak için içeri girdi. Don iskemlede arkasına yaslandı. Elleri göğsünde, beyazlaşmaya başlamış, kalın, çalı gibi kaşların altından ona baktı. (Öyle kıllı bir adamdı ki, o çalı gibi kılları burun deliklerinde ve kulaklarında da görebiliyordunuz.)</p>

  <p class="block">“Bacayı boya,” dedi.</p>

  <p class="block">O peki dercesine başını salladı.</p>

  <p class="block">“Hafta sonları.”</p>

  <p class="block">Tekrar başını salladı.</p>

  <p class="block">“Fazla mesai ücreti, üç yüz dolar.”</p>

  <p class="block">Yine başını salladı.</p>

  <p class="block">“Sen delisin.”</p>

  <p class="block">O kahkahalarla güldü.</p>

  <p class="block">Don gülümsedi. “Uyarıcı ilaç alışkanlığı mı başladı, Bart?”</p>

  <p class="block">“Hayır,” dedi. “Ama Mary’yle bir anlaşmamız var.”</p>

  <p class="block">“İddialaştınız mı?” Çalı kaşları hayretle yukarı kalkmıştı.</p>

  <p class="block">“Daha efendice bir şey. Sanırım senin dilinde bu bir bahis.”</p>

  <p class="block">“Don bacanın zaten boyaya ihtiyacı var ve benim de üç yüz dolara. Ne diyorsun? Müteahhit gelse en az dört yüz elli alır.”</p>

  <p class="block">“Araştırdın değil mi?”</p>

  <p class="block">“Evet.”</p>

  <p class="block">“Deli piç,” dedi Don ve gülümsemeye başladı. “Sonunda kendini öldüreceksin.”</p>

  <p class="block">“Evet, belki de haklısın,” dedi gülerek (ve on sekiz yıl sonra, burada haberlere teslim olmuş bir aptal gibi oturmuş sırıtıyordu).</p>

  <p class="block">Bir hafta sonu (temmuzun dördü olmuştu) yerden yukarda sallanan bir inşaat iskelesinin üstündeydi. Elinde fırçası, rüzgârda yalpalanıyordu. Öğleden sonra rüzgâr fırtınaya dönüşmüş ve iskelenin ipçiklerinden birini koparmıştı. Göğsüne bağlı olan emniyet ipi yavaşça yana doğru esnemiş ve onu aşağı düşmekten kurtarmıştı. Bir daha onu kimse o kahrolası yere çıkartamazdı. Hele bir televizyon uğruna dünyada oraya dönmezdi. Ama yeniden iskeleye çıktı. Televizyon için değil ama Mary için değerdi. Lamba ışığında iki yana doğru açılmış o küçük göğüsler, o sırıtışla aralanan dudaklar ve o sürekli renk değiştiren cüretkâr gözler için değerdi.</p>

  <p class="block">Eylül başı bacayı bitirmişti; şimdi yeniden bembeyaz ve pırıl pırıl gökyüzüne yükseliyordu. Boya ve tiner lekeleriyle dolu ellerini ovalayarak, eserini gururla seyretti.</p>

  <p class="block">Don Tarkington ödemeyi çekle yaptı. “Kötü değil,” söylediği laf buydu. “Bir ahmak adamın elinden çıktığı düşünülürse.”</p>

  <p class="block">Bir elli dolar da, Henry Chalmers’ın yeni oturma odasının duvarlarına ahşap kaplama yaparak kazandı. O günlerde, Henry, fabrikada ustabaşı olmuştu -ve Ralph Tremont’un eski Crist-Craft’ını boyuyordu. Aralığın on sekizi geldiğinde, Mary’yle beraber yemek odasındaki masanın başına oturdular. Silahlarını kuşanmış, dost olmaya çalışan iki garip hısım gibiydiler. Karısının önüne nakit olarak üç yüz doksan doları koydu- parayı bankaya yatırmış biraz faiz ekleyebilmişti.</p>

  <p class="block">Mary de dört yüz on altı doları onunkinin üzerine bıraktı. Parayı önlük cebinden çıkarmıştı. Para birer ve beşer dolarlık olduğundan kendisinkinden çok daha büyük bir tomar oluşturmuştu.</p>

  <p class="block">Paraya şöyle bir göz atarak, “Tanrı aşkına bunu nereden buldun, Mary,” diye sordu.</p>

  <p class="block">Karısı gülümseyerek, “Yirmi altı tane elbise diktim, altmış dört tane elbise eteği bastırdım, kırk dokuz etek boyu kısalttım; tığla dört halı ördüm, bir tanesi olta iğnesi şeklindeydi; beş kazak ördüm, iki Afgan bir tane de tam set olarak keten masa örtüsü yaptım, altmış üç tane mendil işledim, on iki havlu ve on iki yastık kılıfı işledim. Uykumda bile desenler arasındaydım.</p>

  <p class="block">Gülerek ellerini uzattı. Onun parmak uçlarındaki kalın nasır kabarığını ilk kez farkediyordu. Aynı gitar çalanların parmağında oluşan nasırlar gibiydi.</p>

  <p class="block">“Ah Tanrım, Mary,” dedi boğuk bir sesle. “Tanrım, şu ellerinin haline bak.”</p>

  <p class="block">“Ellerim gayet iyi,” dedi. Koyulaşmış gözbebekleri neşeyle dans ediyordu sanki. Sen de o bacanın tepesinde pek şirindin doğrusu, Bart. Bir keresinde bir sapan satın alıp, seni popondan vurabilir miyim diye düşündüm...”</p>

  <p class="block">Gürültüyle yerinden fırlayarak onu kucakladı ve doğru yatak odasına götürdü. O öğleden sonrayı nasıl geçirdiğimizi hâlâ hatırlıyorum, Freddy kocamış adam.</p>

  <p class="block">Sonra kırk dolar fazla paraları kaldığını keşfederek, masa üstü yerine mobilyalı olandan almaya karar verdiler. Johny TV’nin sahibi (şu anda John 784’ün istimlakine kurban gitmişti) RCA’nın geliştirdiği yeni modeli önermiş ve bunu alırlarsa mutlu olacağını ve sadece haftada on dolar ödemeleri gerekeceğini söylemişti.</p>

  <p class="block">“Hayır,” dedi Mary.</p>

  <p class="block">John üzülmüş gibi baktı. “Bayan, yalnızca dört hafta. Hayatınızın en kârlı alışverişini yapıyorsunuz.”</p>

  <p class="block">Mary, “Bir dakika,” dedi ve Bart’ı, Noel öncesi, havanın soğuğuna aldırmayan insanların Noel şarkıları söyleyerek bir aşağı bir yukarı yürüdükleri caddeye çıkardı.</p>

  <p class="block">“Mary,” dedi, “John haklı. Sanki.”</p>

  <p class="block">“İlk önce kendi evimiz için takside girmeliyiz, Bart,” dedi. Kaşları arasında o ince çizgi belirmişti. “Şimdi dinle...”</p>

  <p class="block">İçeri girdiler. “Bunu ayırmak mümkün mü?” diye John’a sordu.</p>

  <p class="block">“Sanırım kısa bir süre için. Ama bu benim en yoğun iş yaptığım mevsim, Bay Dawes. Ne kadar zaman?”</p>

  <p class="block">“Yalnızca hafta sonuna kadar,” dedi. “Pazartesi akşamı geleceğim.”</p>

  <p class="block">O hafta sonu sayfiyeye gittiler. Kar henüz başlamamıştı, ama soğuk kendini hissettiriyordu. Arka sokaklarda arabanın içinde çocuklar gibi kıkırdayarak amaçsızca dolaştılar. Arka koltukta içi dolmuş altı paket, Mary’de de bir şişe şarap vardı. Zamanla arka koltuk boy boy bira ve soda şişeleriyle dolmaya başladı. Ufakmış, büyükmüş bakmaksızın ne bulurlarsa koltuğa atıyorlardı. Mary’nin son zamanlarda iyice uzamış olan saçları, imitasyon deri paltosunun omuzlarından aşağıya uçuşuyor, heyecan ve soğuktan kızaran yanakları alevi andırıyordu Şimdi bile, onun yere dökülmüş sonbahar yapraklarını tekmeleyerek yürüyüşünü görebiliyordu. Yapraklar üzerinde botlarının çıkardığı hışırtı adeta şöminede yanan odunların sesi gibiydi. Ayağı bir şişeye çarpınca, bir küçük çocuk gibi sırıtarak, eğilip onu alıyor ve zafer kazanmışçasına havada sallıyordu.</p>

  <p class="block">Onların da artık depoziti olan şişeleri yok, Georgie.</p>

  <p class="block">Doğrusunu söylemek gerekirse, o zamanlar ne depozit vardı, ne de şişeleri geri alırlardı. Kullanır ve kaldırır atardın.</p>

  <p class="block">O pazartesi, işten sonra, esas değerini bulana kadar dört market gezmişler ve sonunda şişeleri otuz bir dolara satmayı başarmışlardı. Dükkânın kapanmasına on dakika kala John’ın yanına varabilmişlerdi.</p>

  <p class="block">“Dokuz dolar eksik,” dedi John’a.</p>

  <p class="block">John satış belgesinin karşı tarafına ödendi diye yazdı. Bu sırada da RCA televizyonları paket olmuştu bile. “İyi Noeller, Bay Dawes,” dedi. “Bekleyin, taşıyıcıyı alıp geleyim. Arabaya kadar size yardım edeceğim.”</p>

  <p class="block">Eve geldiklerinde, ilk kattaki heyecanlı komşu, Dick Keller, taşıma işinde onlara yardımcı oldu. O gece, en son kanalda milli marş çıkana kadar hepsini izlediler. Sonra televizyonun önünde test yayını karşısında seviştiler ve ikisi de göz yorgunluğundan başları ağrıyıp, bitap düşene kadar onun karşısında oturdular.</p>

  <p class="block">O günden beri televizyon nadiren öyle zevk vermiştir.</p>

  <p class="block">Mary odaya girdiğinde onu elinde boş viski bardağı, televizyona bakarken buldu.</p>

  <p class="block">“Yemeğin hazır, Bart,” dedi. “Buraya getireyim mi?”</p>

  <p class="block">Karısına baktı. Acaba o cesaret verici gülümsemeyi onun dudaklarında en son ne zaman gördüğünü merak etti. Kaşlarının arasındaki ince çizgi, artık derin bir kırışık halini almıştı. Yaşını belli eden bir kırışık, bir dövme.</p>

  <p class="block">Neden hiçbir zaman bilmek istemeyeceğin şeyleri merak edersin, diye düşündü.</p>

  <p class="block">“Bart?”</p>

  <p class="block">“Yemek odasında yerim,” dedi ve ayağa kalkarak, televizyonu kapattı.</p>

  <p class="block">“Tamam.”</p>

  <p class="block">Oturdular, önündeki alüminyum tepsiye baktı. İçine doğru bastırılmış altı kısma ayrılmıştı. Üzerindeki et sosun içinde yüzüyordu. Bu televizyondaki soslu etleri çağrıştırıyordu ona. Halbuki et soslar içinde yüzeceğine, sade ve tek olmalıydı. Birden hiç neden yokken Lorne Green’le ilgili düşüncelerini hatırladı: Oğlum, seni yakalayacağım kel kafa.</p>

  <p class="block">Şimdi bu sözler hiç de eğlenceli gelmedi ona. Hatta biraz ürkütücüydü.</p>

  <p class="block">“Oturma odasındayken neye gülüyordun, Bart?” diye Mary sordu. Gripten gözleri kızarmış, burun kenarları çatlamış ve soyulmuştu.</p>

  <p class="block">“Hatırlamıyorum,” derken düşünüyordu da. Şu an tek istediğim çığlık atmak. Kaybolan şeyler için. Senin sırıtışın için, Mary. Yüzünde artık göremediğim o sırıtış için, kafamı kaldırıp bağırmak istiyorum. Beni affet. Tamam mı?</p>

  <p class="block">“Çok mutlu görünüyordun,” dedi.</p>

  <p class="block">Bilmeyerek -bu anlaşılmaz bir şey ve bu gece anlaşılmaz şeylere ihtiyacı olduğunu hissediyordu. Bu gece Mary’nin burnu gibi duygularının da harap olduğunu hissediyordu. Bilmeyerek dedi: “Televizyonun parasını denkleştirmek için seninle şişe toplamaya gittiğimiz günü düşünüyordum. Dolaplı RCA’yı-”</p>

  <p class="block">“Oh, o mu?” dedi Mary ve hapşırdı.</p>

  <p class="block">Jack Hobart’ın seyyar arabasına doğru yürüdü. Jack’ın arabası donmuş yiyecekler, sıcak ve servise hazır konserve yemekler ve bir sürü birayla doluydu.</p>

  <p class="block">“Jack! dedi. “Burada ne işin var?”</p>

  <p class="block">Jack hafifçe gülümsedi.“Eskiden olduğu gibi bir dükkân henüz bulamadım, bu yüzden... düşündüm...”</p>

  <p class="block">“Ellen nerde?”</p>

  <p class="block">“Cleveland’a geri döndü,” dedi. “Annesi öldü de.”</p>

  <p class="block">“Tanrım. Çok üzgünüm, Jack. Pek ani olmadı mı?”</p>

  <p class="block">Sokak lambalarının donuk ışıkları altında bir sürü seyyar satıcı dolaşıyordu etrafta. Gizli bölmelere yerleştirilmiş eskilikten çızırdayan hoparlörlerden insanın kulağına müzik nameleri geliyor; ama tam olarak bir şey anlaşılmıyordu. Önünden geçen bir kadın, bir yandan yüklü arabasını çekiyor, bir yandan da üç yaşlarında kolları sümük dolu mavi parka giymiş, ciyak ciyak bağıran bir çocuğu sürüklüyordu.</p>

  <p class="block">“Evet, ani oldu,” dedi Jack Hobart. Arabasından başını kaldırmamıştı ve dudaklarında anlamsız bir gülüş belirmişti. Arabada büyük sarı bir kutu vardı. Üzerinde:</p>

  <p class="block1"></p>

  <p class="block10">KEDİ KUMU</p>

  <p class="block10">Kullanıldıktan sonra atın.</p>

  <p class="block10">Sağlıklı.</p>

  <p class="block1"></p>

  <p class="block">“Evet, öyle. Kendini çürümüş gibi hissediyordu, bilirsin, değişen hayatından geriye kalmış artık gibi. Kanserdi. Doktorlar açtılar, içine şöyle bir bakıp, anında dikerek kapattılar. Üç hafta sonra da öldü. Ellen için çok zor bir şey. Demek istediğim, o yalnızca yirmi yıl daha genç.”</p>

  <p class="block">“Evet,” dedi.</p>

  <p class="block">“Bu yüzden bir süreliğine Cleveland’da kalacak.”</p>

  <p class="block">“Evet.”</p>

  <p class="block">Birbirlerinin yüzüne bakıp, ölümün acı hakikati karşısında utanarak gülümsediler.</p>

  <p class="block">“Nasıldı?” diye sordu. “Kuzeyde kaldığın yer?”</p>

  <p class="block">“Pekâlâ, sana gerçeği söyleyeceğim, Bart. İnsanları dost değil.”</p>

  <p class="block">“Değil mi?”</p>

  <p class="block">“Ellen bankada çalışırdı, hatırlarsın değil mi?”</p>

  <p class="block">“Pek tabii hatırlıyorum.”</p>

  <p class="block">“Evet, eskiden bankada çalışan kızlar toplanır arabalarla havuza giderlerdi. Ben de her perşembe Ellen’e arabayı verirdim. Bu onun günüydü. Kuzeyde şehrin içinde bir havuz var ve kadınların hepsi buraya üye. Bir yıl geçmesine rağmen, Ellen o kulübe giremedi.”</p>

  <p class="block">“Bu ayrımın güzel bir örneği, Jack.”</p>

  <p class="block">“Kahrolsunlar,”.dedi Jack kızgınlıkla. “Zaten ellerinin ve dizlerinin üzerlerinde sürünerek yalvarsalardı bile, Ellen o kulübe girmezdi. Onun şahsına bir araba aldım. Eski, kullanılmış bir Buick. Buna bayıldı. Keşke iki yıl önce bunu yapabilseydim.”</p>

  <p class="block">“Evin nasıl?”</p>

  <p class="block">“Güzel,” dedi Jack içini çekerek. “Elektrik faturaları yüksek olsa da, güzel sayılır. Faturaları görmelisin. Bunlar, kolejde çocuğu olanlar için gerçek bir yıkım oluyor.”</p>

  <p class="block">Yavaşça yürüdüler. Jack’ın kızgınlığı geçmiş ve yüzünde yine sıkılgan bir gülümseyiş belirmişti. Birden onun eski bir dostu görmekten ne denli mutlu olduğunu ve o anı uzatmaya çalıştığını farketti. Kafasında ani bir görüntü belirdi. Jack kapıyı çalıyor ve hayali bir şirketin televizyonundan yükselen müziği duyuyor. Karısıysa binlerce mil öteden toprağın altında yatan annesini görebiliyor.</p>

  <p class="block">“Dinle, neden bize gitmiyoruz?” diye sordu. “Bir şeyler atıştırır ve NFL’de hatalı olan her şeyi açıklayan Howard Cosell’i dinleriz.”</p>

  <p class="block">“Hey, bu harika olur.”</p>

  <p class="block">“Yalnız Mary’i aramalıyım.”</p>

  <p class="block">Mary’i aradı ve karısı donmuş pastayı fırına koyacağını sonra da Jack’e hastalık bulaştırmamak için çıkıp yatacağını söyledi.</p>

  <p class="block">“Oraları nasıl bulmuş,” diye sordu karısı.</p>

  <p class="block">“İyi, sanırım. Mary, Ellen’in annesi ölmüş. Cenaze için Cleveland’a dönmüş. Kanserden.”</p>

  <p class="block">“Oh, olamaz.”</p>

  <p class="block">“Bu yüzden eski bir arkadaşın Jack’e faydası olur diye düşündüm, anladın mı?”</p>

  <p class="block">“Tabii, anladım.” Bir süre konuşmadı. “Belki onlarla komşu bile olabileceğimizi söyledin mi?”</p>

  <p class="block">“Hayır,” dedi. “Onu söylemedim.”</p>

  <p class="block">“Anlatmalısın. Bu onun moralini düzeltebilir.”</p>

  <p class="block">“Tabii. Hoşçakal, Mary.”</p>

  <p class="block">“Hoşçakal.”</p>

  <p class="block">“Yatmadan aspirin almayı unutma.”</p>

  <p class="block">“Alırım.”</p>

  <p class="block">“Hoşçakal.”</p>

  <p class="block">“Hoşçakal, George.” Telefon kapanmıştı.</p>

  <p class="block">Ürpererek telefona baktı. Mary bu ismi yalnızca onu memnun etmek istediği zaman kullanırdı. Aslında Fred-ve-George, Charlie’nin yarattığı bir oyundu.</p>

  <p class="block">Jack’le eve gelip maç seyrettiler ve sürüyle bira içtiler. Ama bu durum onu pek hoşnut etmedi.</p>

  <p class="block">On ikiyi çeyrek geçe, Jack eve gitmek üzere arabasına bindiğinde, “Allah’ın belası otoyolcular. Bizleri kendi isteklerine alet ettiler,” dedi gözlerini havaya dikerek.</p>

  <p class="block">“Haklısın.” Birden Jack’in ne kadar yaşlı göründüğünü düşündü, ürperdiğini hissetti. Jack’le aynı yaştaydılar.,</p>

  <p class="block">“Görüşelim, Bart.”</p>

  <p class="block">“Görüşeceğiz.”</p>

  <p class="block">Biraz sarhoş, biraz keyifsiz birbirlerini sahte bir gülüşle selamladılar. Kıvrılan tepenin arkasında kaybolana kadar Jack’in arabasını izledi.</p>

  <p><br /></p>

  <p class="block17"><a id="kas27">27 Kasım 1973</a><br /></p>

  <p class="block">İçkiden ve geç kalkmaktan sersem gibiydi bu sabah. Yıkama makinelerinden gelen gürültülü dönme sesi, gömlek makinelerinin buharsesi ve ütülerin tak tak çıkardığı sesler tahammül edilir gibi değildi.</p>

  <p class="block">Freddy çok kötüdür. Freddy bugün iblis rolünü üstlendi.</p>

  <p class="block">Dinle, Fred konuşuyor. Bu senin son şansın, oğlum. Monohan’ın ofisine gitmek için koca bir öğleden sonra var önünde. Eğer beşe kadar oraya ulaşamazsan, çok geç olacak.</p>

  <p class="block">Süre gece yarısına dek devam etmeyecek.</p>

  <p class="block">Tabii devam etmeyecek. Hemen iş çıkışı Monohan sana çuvaldızı batıracak ve akrabalarına sığınmak zorunda kalacaksın. Gideceğin yer Nebraska da olabilir. Monohan için bu, kırk beş bin dolarla, elli bin dolar arasındaki komisyon farkı anlamına gelmekte. Bu da yeni bir arabanın 3 katı. Bu miktar para için hesap makinesine gerek yok. Bu para için Rombay’ın altındaki kanalizasyon şebekesinde yaşayan akrabalarını keşfedebilirsin.</p>

  <p class="block">Ama önemli değil. Çok etkili de olabilir. Kendisi olmadan da bu sistem daha uzun zaman çalışabilirdi. Gelecek patlama onu büyülemişti adeta. Hatta bunu şehvetle arzulamaktaydı. Doymak bilmediğinden kendi tabağında boğulacaktı.</p>

  <p class="block">Öğleden sonra, zamanını Ron’la, Dave’in yıkama makinesinde denedikleri yeni bir ürünü seyrederek geçirdi. Acayip bir gürültü vardı. Bu gürültü, en ufak bir şeyden bile etkilenen başının zonklamasına neden oluyor, ama düşünmekten uzak tutuyordu.</p>

  <p class="block">İş çıkışı, arabasını park yerinden çıkardı -yeni evlerini görmeye gideceğini söylediği için Mary memnunlukla o gün yapmak istediği şeylerde onu serbest bırakmıştı- ve şehir merkezinden geçerek Norton’a doğru sürdü.</p>

  <p class="block">Norton’un cadde kavşakları ve barları dışında kalan yerleri uğursuz bir karanlığa gömülmüştü. Restoranlarda değişik çeşitlerde zenci yemeklerinin reklamı yapılıyordu. Çocuklar yaya kaldırımlarında hoplayıp, sıçrıyor ve ellerindeki tebeşirle yerlere şekiller çiziyorlardı. Kahverengi taş bir binanın önünde park eden bir araba dikkatini çekti. Ancak pezevenklere ait olabilecek tipte, büyük ve pembe bir Eldorado Cadillac’tı bu. Arabadan inen kara adamın başında toprak sahiplerinin giydiği cinsten beyaz bir şapka, üstünde inci düğmeli süt beyazı takım elbise ve ayaklarında da siyah, yüksek ökçeli, büyük altın tokalı ayakkabılar vardı. Elindeki bastonun tepesinde fildişinden bir top görülüyordu. Adam yavaş ve kendinden emin adımlarla arabanın tepesine monte edilmiş boynuzlu Ren geyiğinin etrafından dolanarak yürüdü. Boynundaki gümüş zincirin ucunda kaşık biçiminde bir şey asılıydı. Dikiz aynasından çocukların şeker almak için ona doğru koşuşlarını seyretti.</p>

  <p class="block">Dokuz blok sonra adi görünümlü binalar seyrekleşerek açık, düzensiz ve yumuşak balçık şeklinde topraklara bırakıyor. Yağlı bir su, çamurlu yuvarlak tepelerin arasında kıpırtısız, ölü bir gökkuşağı gibi uzanıyordu. Solda, ufka yakın yerde, şehrin hava liman inen uçağı görebiliyordu.</p>

  <p class="block">Şimdi 16’ncı yoldaydı. Şehir ve şehir sınırı arasında yayılmış yerleşim yerinde dolanmaya devam etti. McDonald’sı geçti. Shakey yeri, Nino’nun horoz dövüştürdüğü yerin önünden ilerledi. Sezon dolayısıyla kapalı olan mandıranın ve Noddy-Time Motelin önünden ilerleyerek yoluna devam etti. Norton Drive-In Sinemasının önünden geçerken büyük afiş dikkatini çekti:</p>

  <p class="block1"></p>

  <p class="block10">Cum.-Cts.-Pzr.</p>

  <p class="block10">HUZURSUZ EŞLER</p>

  <p class="block10">KOŞARAK GİDENLER</p>

  <p class="block1"></p>

  <p class="block">Bir bovling, bir de sürücü kursu sahasını geçti. Sezon yüzünden bunlar da kapalıydı. Gördüğü benzin istasyonlarının iki tanesinde tabela asılmıştı:</p>

  <p class="block1"></p>

  <p class="block10">ÜZGÜNÜZ; BENZİN YOK</p>

  <p class="block1"></p>

  <p class="block">Bir mil sonra Magliore’un Kullanılmış Arabalarına gelmişti.</p>

  <p class="block">Buraya ne amaçla geldiğini kendisi de tam olarak bilmiyordu, hayal kırıklığına uğradığını hissetti. Bu yarım kalmış bir gece-firar-operasyonuna benzemişti. Elektrik direklerine bağlanmış, geceleri üzerlerle vuran ışıkla parlayan ve aşağıya doğru sarkan yeşil, sarı, kırmızı ve mavi renkli spiral şeklindeki bayrakların altında arabalar yüzleri yola dönük sıralanmışlardı. Ön camların üzerinde fiyat ve birtakım slogan yazan kâğıtlar vardı:</p>

  <p class="block10">795 DOLAR</p>

  <p class="block10">İYİ ÇALIŞIR!</p>

  <p class="block18">ve;</p>

  <p class="block10">550 DOLAR</p>

  <p class="block10">İYİ NAKLİYE ARACIDIR!</p>

  <p class="block18">ve toz içinde, lastikleri inik, eski bir Valiant’tan kırık ön camında;</p>

  <p class="block10">75 DOLAR</p>

  <p class="block10">ÖZEL MEKANİK!</p>

  <p class="block18">yazıyordu.</p>

  <p class="block">Gri-yeşil palto giymiş bir satıcı karşısında duran şık kırmızı ceketli genç bir çocukla gülerek bir şeyler konuşuyordu. Mavi bir Mustang’ın önündeydiler. Oğlan kızgınlıkla bir şeyler söyledikten sonra elinin tersiyle sürücü bölümünün kapısına gürültülü bir biçimde vurdu ve kapıdaki pastan bir tabaka döküldü. Satıcı omuz silkerek gülümsemesini sürdürdü. Mustang orada durmaktan daha da eskimiş gibiydi.</p>

  <p class="block">Arazinin tam ortasında bir garaj ve birkaç bölümden oluşan ofis binası bulunuyordu. Park ederek arabadan indi. Garajın içinde, yukarı kaldırılmış bir platformun üstünde bir Dodge duruyordu. Bir adam altına uzanmış bir şeylerle uğraşıyordu.</p>

  <p class="block">“Bayım, oraya park edemezsiniz. Orası tam yol üstü.”</p>

  <p class="block">“Nereye park edeyim?”</p>

  <p class="block">“Ofise girecekseniz, arka tarafa dolaşın.”</p>

  <p class="block">Garajın metal kısmı ve dizilmiş arabalar arasındaki daracık yoldan arabasını dikkatle sürerek arka tarafa geçti. Garajın arkasına park ederek arabadan indi. Rüzgâr insanın içini titretecek kadar sert ve soğuktu. Gözleri yaşarmasın diye kısarak bakmak zorunda kaldı.</p>

  <p class="block">Arkada bir de otomobil mezarlığı vardı. İnsanı şaşırtacak kadar büyük bir alandı bu. Arabaların bazıları tamamen parçalanmıştı. Şu an tekerlek jantları ve dingiller üzerinde duran çirkin maden levhalara benziyorlardı.</p>

  <p class="block">Ön tarafa doğru yürüdü. Bir tamirci egzoz takıyordu. Bir cola şişesi lastik kümesinin üstünde dengelenmiş duruyordu.</p>

  <p class="block">Adama seslendi: “Magliore içerde mi?” Tamircilerle konuşurken kendisini budala gibi hissetti. İlk arabasını yirmi dört yıl önce satın almıştı ve o günden beri ne zaman bir tamirciyle konuşsa kendini acemi bir çaylak gibi hissederdi.</p>

  <p class="block">Adam omzunun üzerinden ona baktı. Yaptığı işe ara vermeden, “Evet, Mansey’le birlikte ofisteler,” dedi.</p>

  <p class="block">“Teşekkürler.”</p>

  <p class="block">“Mühim değil.”</p>

  <p class="block">Ofise girdi. Duvarlar cam taklidi lambri kaplıydı, yerde de rengi atmış kırmızı kareli muşamba vardı. İki eski koltuk ve bunların arasında paçavraya dönmüş dergilerin oluşturduğu bir yığın vardı. Açıkhavada Yaşam, Tarla ve Irmak, Gerçek Gemi.</p>

  <p class="block">Koltuklarda kimse oturmuyordu. İçteki ofise geçiş olması gereken bir kapı vardı. Sol tarafta, tiyatro locasına benzeyen bir ofis görünüyordu. Orada hesap makinesiyle çalışan kadın oturuyordu. Saçlarının arasında sarı bir kalem vardı. Göğsünün üzerindeki zincirin ucunda kenarları yukarı doğru kıvrık bir gözlük sallanıyordu. Ona doğru yürüdü. Konuşmadan önce dudaklarını yaladı. Şimdi biraz sinirli gibiydi.</p>

  <p class="block">“Affedersiniz.”</p>

  <p class="block">Kadın ona baktı. “Evet.”</p>

  <p class="block">Bir an delice bir dürtüyle: Tek göz Sally’i göreceğim, kahpe. Poponu kaldır, demek istedi.</p>

  <p class="block">Onun yerine, “Bay Magliore’la randevum var,” dedi.</p>

  <p class="block">“Öyle mi?” Bir an onu dikkatle süzdü ve sonra hesap makinesinin yanındaki kâğıtları karıştırdı. İçlerinden birini alarak, “Dawes? İsminiz Barton Dawes mi?” diye sordu.</p>

  <p class="block">“Evet.”</p>

  <p class="block">“İçeri girebilirsiniz.” Dudakları gülermişçesine gerildi ve sonra tekrar işine döndü.</p>

  <p class="block">Çok gergin ve sinirliydi. Buraya gelmeden önce onlar hakkında bilgi edindiğini mutlaka biliyor olmalıydılar. Mansey’nin dünkü konuşmasından anlaşıldığına göre burada bir çeşit gece yarısı araba satışı yapıyorlardı. Onun bildiğini, onlar da biliyordu. Belki de dışarı çıkıp arabasına binerek doğru Allah’ın cezası Monohan’ın ofisine gitseydi daha iyi olacaktı. Belki de -Alaska ya da Timbuk’tu- ya da herhangi bir yere kaçmadan onu yakalamalıydı.</p>

  <p class="block">Sonunda, dedi Freddy, insan biraz duyarlı olmalı.</p>

  <p class="block">Freddy’e kulak asmaksızın kapıya yürüdü ve açarak iç ofise girdi.</p>

  <p class="block">İçerde iki adam vardı. Masanın arkasında olan kalın gözlükler takmış, şişman biriydi, öbürü jilet kadar inceydi ve üzerindeki somon pembesi keten ceket ona birden Vinnie’yi anımsattı. Masanın üzerine doğru eğilmişti. İkisi birlikte J.C. Whitney kataloguna bakıyorlardı.</p>

  <p class="block">Sonra onu farkettiler. Masasında oturan Magliore gülümsedi. Şişe dibi gibi camlar, gözlerini haddinden fazla irileştirmiş, aynı tavadaki yumurtalara benzetmişti.</p>

  <p class="block">“Bay Dawes?”</p>

  <p class="block">“Evet.”</p>

  <p class="block">“Gelmeniz sevinç verici. Kapıyı kapatır mısınız?”</p>

  <p class="block">“Peki.”</p>

  <p class="block">Kapıyı kapadı. Geri döndüğünde Magliore’un dudaklarındaki gülümseme silinmişti. Mansey de gülmüyordu. Yalnızca gözlerini dikmiş ona bakıyorlardı. Odanın ısısı sanki yirmi derece düşmüştü.</p>

  <p class="block">“Evet,” dedi Magliore. “Ne bok peşindesin?”</p>

  <p class="block">“Sizinle konuşmak istedim.”</p>

  <p class="block">“Ben konuşma konusunda cömertimdir. Ama senin gibi bok herifler için değil. Pete’i arayıp, o iki Eldoradosla ilgili palavrayı uydurmuşsun.” Magliore kelimeyi “Eldoraydos,” diye telaffuz etmişti. “Söyle bakalım, bayım. Çevirdiğin dümen nedir?”</p>

  <p class="block">Kapının yanında ve ayakta durarak, “Bir şeyler sattığınızı duydum,” dedi.</p>

  <p class="block">“Evet, bu doğru. Araba. Araba satarım.”</p>

  <p class="block">“Hayır,” dedi. “Başka şeyler... benzeyen şeyler.”</p>

  <p class="block">Etrafındaki sahte çamla kaplanmış duvarlara baktı bir süre. “Sadece şeyler,” diyerek bitirdi konuşmasını. Kelimeler bir desteğe ihtiyaç duyarmış gibi çıktı ağzından.</p>

  <p class="block">“Dediğin o şeylerle uyarıcı ilaçlar, fahişeler ve yasadışı bahisleri mi ima ediyorsun? Ya da karını veya patronunu vurdurmak için kiralık katil mi istiyorsun?” Onun ürktüğünü gören Magliore kahkahayla gülmeye başladı. “O kadar kötü değil, bayım, hele bir leş kargası için hiç de fena değil. Herhalde bu polis akademisindeki bir numara ha?”</p>

  <p class="block">“Bak, ben bir.”</p>

  <p class="block">“Çeneni kapa,” dedi Mansey eline J.C. Whitney katalogunu alarak. Elleri manikürlüydü. Televizyon reklamlarındaki insanlar dışında bunun gibi manikürlü tırnak hiç görmemişti. “Sal isterse seninle konuşur, ama sen konuşmak için onun iznini almalısın.”</p>

  <p class="block">Gözlerini kırpıştırarak, ağzını kapadı. Bu kötü bir rüya olmalıydı.</p>

  <p class="block">“Her gün biraz daha ahmaklaşıyorsunuz,” dedi Magliore. “Tamam olabilir. Budalalarla ilgilenmekten hoşlanırım. Eskiden de budalalarla ilgilenirdim. İyi de yapmışım. Şimdi. Belki bilmeyebilirsin ama bu ofis gördüğünden de temizdir. Her hafta temizleriz. Evdeki sigara kutumun içinde buradan çıkma bir düzine dinleme cihazı var. Sese duyarlı mikrofon, ışığa dayalı mikrofon, düğmeli mikrofon, basınca duyarlı senin elinden büyük olmayan Sony kayıt cihazları. İşte bunun içi biz burasını her hafta temizleriz. Artık çok üstüme gelmezler derken senin gibi bir leş kargası yolladılar.”</p>

  <p class="block">“Ben leş kargası değilim,” dedi birden. Kendini tutamamıştı.</p>

  <p class="block">Magliore’un yüzünde biraz abartılmış bir hayret ifadesi belirdi Mansey’e dönerek, “Duydun mu? Leş kargası olmadığını söyledi.”</p>

  <p class="block">“Evet, duydum,” dedi Mansey.</p>

  <p class="block">“Sana leş kargası gibi görünüyor mu?”</p>

  <p class="block">“Evet.”</p>

  <p class="block">“Hatta konuşması bile leş kargası gibi, değil mi?”</p>

  <p class="block">“Evet.”</p>

  <p class="block">“Pekâlâ leş kargası değilsen, nesin sen?” dedi Magliore ona doğru dönerek.</p>

  <p class="block">“Ben,” diye başladı, ama ne söyleyeceğinden tam olarak emi değildi. O neydi? Fred, sana ihtiyacım olduğu zaman nerdesin?</p>

  <p class="block">“Hadi, hadi,” dedi Magliore. Hükümet adamı mı? Şehrin yetkili kişisi mi? İRS? FBI? Olgunluk çağındaki Ef Bi Ay’a benzemiyor mu? Ne dersin, Pete?”</p>

  <p class="block">“Evet,” dedi Pete.</p>

  <p class="block">“Hatta polis bile senin gibi bok bir herifi yollamaz, bayım. Sen ya Ef Bi Ay ya da özel dedektif olmalısın. Hangisi?” Efkarlamaya başlamıştı.</p>

  <p class="block">Magliore ona olan ilgisini yitirerek, “Şunu dışarı at, Pete,” dedi. Pete hâlâ elinde tuttuğu katalogla, ona doğru yürümeye başladı.</p>

  <p class="block">“Seni paranoyak herif!” Kendini tutamayarak bağırmaya başladı. yatağının altında bile polis arıyorsun herhalde! Burada oturduğun sürede de, onların evinde karını düzdüklerini düşünüyorsundur!”</p>

  <p class="block">Magliore kocaman açılan gözleriyle ona büyülenmiş gibi baktı. Wansey, suratında duyduklarına inanamıyormuş gibi bir ifadeyle donup kalmıştı.</p>

  <p class="block">“Paranoyak?” Bir marangozun elindeki aleti farkında olmadan çevirip durması gibi, Magliore’da ağzında kelimeleri yuvarlamıştı. “Bana paranoyak mı dedin?”</p>

  <p class="block">Ne yanıt vereceğini bilemeyerek, heykel gibi kaldı.</p>

  <p class="block">“Pete tekrar ona doğru yürümeye başlayarak, “Onu arka tarafa götüreceğim,” dedi.</p>

  <p class="block">“Dur,” diyen Magliore derin bir soluk aldı. Şimdi bakışlarında gerçek bir merak belirmişti. “Bana paranoyak mı dedin?”</p>

  <p class="block">“Polis değilim,” dedi. “Dolandırıcı da değilim. Yalnızca parası olan insanlara bir şeyler sattığınızı duymuş olan bir adamım. Ama casus filmlerindeki gibi birtakım şifrelerle kapıları çalmayı, şifreli sözler etmeyi bilmiyorum, gerektiğini de düşünmedim. Evet, paranoyak dedim. Üzgünüm, bu kelimeyi üzerime yürümek üzere olan bu adamı durdurmak için söyledim. Ben...” Dudaklarını ıslattı ve nasıl devam etmesi gerektiğini düşündü. Magliore ve Pete büyülenmiş gibi ona bakıyorlardı.</p>

  <p class="block">“Paranoyak,” diye tısladı Magliore. “Şunun üstünü ara Pete.”</p>

  <p class="block">Pete elleriyle onun omuzlarını kavrayarak duvara doğru çevirdi.</p>

  <p class="block">“Ellerini duvara daya,” dedi Mansey. Onun nefesini kulağının dibinde duyuyordu. “Bacaklarını aç. Aynı polis şovundaki gibi.”</p>

  <p class="block">“Ben polis şovlarını seyretmem,” dedi ama Mansey’nin kastettiğini anlamıştı. Aranma pozisyonunda durdu. Mansey bacaklarından başlayarak, kasıklarına kadar çıktı. İşinin ustası bir doktorun elleri gibi, Mansey’nin elleri de hafif darbelerle vücudunda dolaşıyordu. Kalçalarında kayarak dolaşan eller kemerine, ordan da yakasına doğru yukarı. Parmağıyla yakanın içini yoklayarak, işini bitirdi.</p>

  <p class="block">“Temiz,” dedi Mansey.</p>

  <p class="block">“Önüne dön, sen,” dedi Magliore.</p>

  <p class="block">Önüne döndü. Magliore hâlâ büyülenmiş gibi bakmaktaydı.</p>

  <p class="block">“Buraya gel.”</p>

  <p class="block">Ona doğru yürüdü.</p>

  <p class="block">Magliore bir eliyle masasının üzerindeki cama vuruyordu. Camın altında bir sürü fotoğraf vardı. Birinde esmer bir kadın, güneş gözlüklerini dağınık saçlarının üzerine itmiş, kameraya doğru gülümsüyordu. Güneşten iyice yandıkları belli olan çocuklar bir havuzun içinde birbirlerine su sıçratıyorlardı; koyu renk mayo giymiş Magliore tek başına sahilde yürüyordu. Yanındaki İskoç çoban köpeğiyle tıpkı Kral Faruk’a benziyordu.</p>

  <p class="block">“Ceplerini boşalt,” dedi.</p>

  <p class="block">“Efendim?”</p>

  <p class="block">“Cebinde ne varsa. Hepsini boşalt.”</p>

  <p class="block">Önce itiraz etmeyi düşündü, sonra omzundan hâlâ tutmakta olan Mansey’i hatırlayarak vazgeçti.</p>

  <p class="block">Boşaltmaya başladı. Paltosunun sol cebinden Mary’yle son gittikleri sinemanın bilet koçanları çıkmıştı. Müzikal bir şeydi, ama ismini hatırlayamadı.</p>

  <p class="block">Paltosunu çıkardı. Elbise cebinden, üzerine -BGD- harfleri kazılmış, Zippo çakmağını çıkardı. Bundan başka cebinden çıkanlar, iki paket çakmak taşı, bir tane kalmış Phillies Cheroot, bir küçük kutu pastil tableti, kar lastiği taktırdığı firmanın bir makbuzuydu. Mansey masanın üzerine konan şeylere bakarak, “Tanrım sen yanmışsın,” dedi.</p>

  <p class="block">Ceketini çıkardı. Gömlek cebinden kumaşın ipliğinden başka bir şey çıkmadı. Pantolonunun sağ cebinden araba anahtarlarıyla, on altı sent kadar bozukluk çıkmıştı. Bunların büyük kısmı beş sentlik metal paraydı. Hiçbir zaman anlayamadığı bazı nedenlerden dolayı nikel paralar onu bir mıknatıs gibi çekerdi. Cüzdanını cam masanın üzerine diğer şeylerin yanına bıraktı.</p>

  <p class="block">Magliore cüzdanı aldı ve üzerindeki isminin başharfleri yazılı solmuş plakete baktı. Bunu dört yıl önce Mary evlilik yıldönümlerinde hediye etmişti.</p>

  <p class="block">“G’nin anlamı ne?” diye sordu Magliore.</p>

  <p class="block">“George.”</p>

  <p class="block">Cüzdanı açarak, içindekileri tek tek onun önüne sanki iskambil kâğıdı dağıtırmış gibi koymaya başladı.</p>

  <p class="block">Birlik ve yirmilik olarak, kırk üç dolar.</p>

  <p class="block">Kredi kartları: Shell, Sunoco, Arco, Grant’s, Sears, Careys Bonmarşesi, Amerikan Ekspres.</p>

  <p class="block">Ehliyet. Sigorta kâğıdı. A-pozitif yazılı bir kan grubu belgesi. Kütüphane kartı. Küçük plastik bir albüm. Nüfus kâğıdı. Katlanma yerlerinden dağılmaya başlamış birkaç günü geçmiş fatura, geçen temmuz ayının kredi kartı slipleri.</p>

  <p class="block">“Senin derdin ne?” diye sordu Magliore sinirle. “Hiç cüzdanını düzeltmez misin? Bir yıldır cüzdanını bu lüzumsuz şeylerle dolmuş halde mi kullanıyorsun? Bu cüzdan çöplük gibi.”</p>

  <p class="block">Omuz silkti. “Hiçbir şeyimi atamam.” Ne garip, Magliore’un ona bok herif demesine sinirlenmişti, ama cüzdanını karıştırması onu hiç de rahatsız etmiyordu.</p>

  <p class="block">Magliore içi resimle dolu küçük albümü açtı. En başta Mary’nin resmi vardı. Gözlerini şaşılaştırmış ve kameraya doğru dilini çıkarmıştı. Çok eski bir resimdi. En ince olduğu zamanlardan kalma bir resim.</p>

  <p class="block">“Karın mı?”</p>

  <p class="block">“Evet.”</p>

  <p class="block">“Bu pozuna rağmen çok hoş bir kadın olduğuna bahse girerim.”</p>

  <p class="block">Başka bir resim çıkardı ve gülümsedi.</p>

  <p class="block">“Küçük oğlun mu? Benim de bu yaşlarda bir oğlum var. Beysbol oynar mı? Oldukça iri. Sanırım oynayabiliyordu^”</p>

  <p class="block">“O benim oğlum, evet. Şimdi öldü.”</p>

  <p class="block">“Çok kötü. Kaza mı?”</p>

  <p class="block">“Beyin uru.”</p>

  <p class="block">Magliore başını sallayarak, resimlere bakmaya devam etti. Hayatı onun parmakları arasından geçiyordu: Crestallen Caddesindeki evleri,</p>

  <p class="block">Tom Granger’la birlikte fabrikanın avlusundaki resmi. Arka bahçede barbekünün önünde çekilmiş bir resmi. Başında aşçı şapkası, belinde önlük ve önlüğün üstünde: BABA PİŞİRİR, ANNE SEYREDER yazılı.</p>

  <p class="block">Magliore albümü masaya bıraktı ve kredi kartlarını toparlayarak Mansey’e verdi. “Bunların fotokopisini çek,” dedi. “Ve bu depozit kâğıtlarından birini de al. Karısı çek defterini kilit altında tutuyordur, benim yaptığım gibi,” diyerek güldü Magliore.</p>

  <p class="block">Mansey şüpheyle baktı. “Bu leş kargasıyla iş mi yapacaksın?”</p>

  <p class="block">“Ona leş kargası deme ve belki o da beni artık paranoyak diye çağırmaz.” Ağzından hırıltılı bir kahkaha yükseldi. Sonra aniden sessizleşerek, “Sen yalnızca kendi işine bak, Petie. Benimkini bana bırak.”</p>

  <p class="block">Mansey bozulmasına rağmen gülümsedi ve ağır ağır kapıya doğru yürüdü.</p>

  <p class="block">Kapı kapandıktan sonra Magliore ona baktı. Başını sallayarak, kıkırdadı. “Paranoyak,” dedi. “Tanrım, bundan başka her şeyi söyleyebileceğini düşünürdüm de, bunu asla.”</p>

  <p class="block">“Neden kredi kartlarımın fotokopisini çekecek?”</p>

  <p class="block">“Bir bilgisayar sistemimiz var. Aslında kimsenin değil. Bizim dünyamızda işi olan kullanır. Doğru kodla giren bir insan, devletle iş yapan tüm ülkedeki elli bin işletmeye seni sorabilir. Böylece seni kontrol ettireceğim. Eğer polissen anında anlarız. Kartlar sahteyse o da anlaşılır. Kartlar gerçek olup başkasına ait olabilir. Bu da hemen anlaşılır. Ama beni inandırdın. Sen dürüst bir insansın. Paranoyak ha?”</p>

  <p class="block">Başını sallayarak güldü. “Dün pazartesi miydi? Bayım, pazartesi günü beni bu isimle çağırmadığın için çok şanslısın.”</p>

  <p class="block">“Şimdi size ne almak istediğimi söyleyebilir miyim?”</p>

  <p class="block">“Söyleyebilirsin ve eğer bir polis bile olsan, benim kılıma dokunamazsın. Buna tuzak derler. Ama şimdi söyleyeceğin şeyleri duymak istemiyorum. Yarın aynı saatte, aynı yerde ol ve eğer duymak istiyorsam seni dinleyeceğim. Dürüst biri de olsan, sana bir şey satmayabilirim. Nedenini biliyorsun.”</p>

  <p class="block">“Neden?”</p>

  <p class="block">Magliore güldü. “Çünkü senin acemi bir kek olduğunu düşünüyorum. Sen ancak üç tekerlekli bir bisiklete binebilirsin.”</p>

  <p class="block">“Nedeni size öyle dedim diye mi?”</p>

  <p class="block">“Hayır,” dedi Magliore. Çünkü oğlum yaşlarındayken başıma gelen bir olayı anımsattın bana. Yan evdeki komşumuzun bir köpeği vardı. Büyüdüğüm ev New York’un Cehennem mahallelerinden birindeydi. İkinci Dünya Savaşından önceydi ve ekonomik kriz en büyük boyutlara ulaşmıştı. Ve ismi Piazzi olan bu adamın, Andrea dedikleri melez bir siyah köpeği vardı. İsmi Andrea olmasına rağmen, herkes onu Bay Piazzi’nin köpeği diye çağırırdı. Adam onun zincirini daima bağlı tutardı, ama bu o köpek için bir şey ifade etmedi ve ağustos ayının sıcak bir gününde olanlar oldu. 1937 yıllarıydı sanırım. Onu sevmek isteyen küçük bir çocuğa saldırdı ve onu hastanelik etti. Çocuk bir ay hastanede yattı. Boynuna otuz yedi dikiş atılmıştı. Ama biliyor musun, bu olayın olacağını biliyordum. O köpek bütün yaz boyu kızgın güneşin altındaydı. Bütün gün ve her gün. Haziranın ortalarına doğru çocuklar onu sevmek için yanına geldiklerinde kuyruğunu sallamaz olmuştu. Sonraları gözlerini yuvarlamaya başladı. Temmuz sonu çocuklar onu okşadıkları zaman genizden gelen bir sesle hırlıyordu. Böyle hırlamaya başladığında, Bay Piazzi’nin köpeğini okşamayı bıraktım. Diğer çocuklar, ‘Neyin var, Sally? Kızlar gibi ödlekleştin mi?’ demeye başlamışlardı. ‘Hayır, ne kızım, ne de ödleğim ama aptal da değilim,’ diye yanıtladım onları. Bir bebek kafasını ağzının içine soksa, ısıramaz, dediler. Devam edin, onu okşayın. Köpekler okşanmaz diye bir kanun yok, ama ben yapmayacağım, dedim. Sonra etrafımda dönerek bağırmaya başladılar. Sally ödlek, kız Sally, Sally Bay Piazzi’nin köpeğinin yanından geçerken annesinin elini tutar. Küçük çocukları bilirsin.”</p>

  <p class="block">“Bilirim,” dedi. Mansey elinde kredi kartları kapıda durmuş, dinliyordu.</p>

  <p class="block">“Ve sonunda köpeğin kurbanı, o gün bana bağıran çocukların içinde sesi en yüksek çıkandı. İsmi Luigi Bronticelli’ydi. Benim gibi iyi bir Yahudiydi, anlıyor musun?” Güldü Magliore. “Ağustos ayında bir gün Bay Piazzi’nin köpeğini sevmeye gitti. Hava kaldırımda yumurta pişecek kadar sıcaktı. O günden sonra fısıltıyla konuşmak zorunda kaldı. Sesi eski haline dönmedi. Köpek ısırınca ses telleri zedelenmişti. Manhattan’da bir berber dükkânı açtı. İnsanlar onu, “Fısıltı Gee” diye çağırır.</p>

  <p class="block">Magliore ona gülümsedi.</p>

  <p class="block">“Sen bana Bay Piazzi’nin köpeğini hatırlattın. Henüz hırlamıyorsun ama birisi seni okşasa, gözlerin dönecek. Ve kuyruğunu sallamayı uzun bir süre önce kestin. Pete, bu adama eşyalarını ver.”</p>

  <p class="block">Mansey elindeki kâğıt demetini ona verdi.</p>

  <p class="block">“Yarın tekrar gel, konuşmamıza devam edelim,” dedi Magliore Onun masadaki eşyalarını cüzdanına yerleştirişini seyretti. “Ve şu karışıklığı gerçekten temizlemelisin. Cüzdan bütün bu boktan şeylerle harabeye dönmüş.”</p>

  <p class="block">“Yeniden düzenlerim belki,” dedi.</p>

  <p class="block">“Pete, bu adamı arabasına kadar götür.”</p>

  <p class="block">“Tamam.”</p>

  <p class="block">Tam kapıdan çıkmak üzereydi ki Magliore, “Bay Piazzi’nin köpeğine ne oldu biliyor musun? Belediyeden adamlar gelip onu aldılar ve gazla zehirlediler,” diye arkasından bağırdı.</p>

  <p class="block">Akşam yemeğinden sonra, Jersey turnikelerindeki kazalara hız limitinin neden olduğu hakkında bir şeyler anlatan John Chancellor’ı dinlerken, Mary evi sordu.</p>

  <p class="block">“Evi böcekler sarmış.”</p>

  <p class="block">Hızla düşen bir asansör gibi suratı aşağıya doğru sarktı. “Oh. İyi değil, ha?”</p>

  <p class="block">“Pekâlâ, yarın tekrar gideceğim. Eğer Tom Granger’in tanıdığı bilgili biri varsa, onu da yanımda götüreceğim. Bir uzmanın fikrini almak lazım. Belki de göründüğü kadar kötü değildir.”</p>

  <p class="block">“Umarım, değildir. Arka avlu ve her şey...” Umutsuzlukla lafını yarıda kesmişti.</p>

  <p class="block">Oh, soylu adam, dedi aniden Freddy. Sen gerçek bir soylusun. Karına karşı nasıl bu kadar iyi olabiliyorsun, George? Bu Allah vergisi bir yetenek mi, yoksa ders mi alıyorsun?</p>

  <p class="block">“Kes sesini,” dedi.</p>

  <p class="block">Mary ürkerek etrafına bakındı. “Ne?”</p>

  <p class="block">“Oh... Chancellor,” dedi. “John Chancellor, Walter Cronkite ve diğerinin anlattıkları iç sıkıcı ve talihsiz olaylar beni hasta ediyor.”</p>

  <p class="block">“Bu adamlardan nefret etmemelisin, onlar yalnızca haberleri bize sunuyorlar,” diyerek kararsız ve üzgün bakışlarını John Chancellor’a yöneltti.</p>

  <p class="block">“Sanırım haklısın,” dedi ve düşündü: Seni piç, Freddy.</p>

  <p class="block">Freddy ona haberleri veren bu adamlardan nefret etmemesini söylemişti.</p>

  <p class="block">Bir süre sessizce haberleri dinlemeye devam ettiler. Reklam başlamıştı. Yeni bir grip ilacının tanıtımını yapıyorlardı.</p>

  <p class="block">“Bu gece daha iyi gibisin,” dedi.</p>

  <p class="block">“Öyle. Bart, emlakçının adı neydi?”</p>

  <p class="block">“Monohan,” dedi otomatik olarak.</p>

  <p class="block">“Hayır, fabrikanın yerini satan adam değil. Evi satan adamın adını sordum.”</p>

  <p class="block">“Olsen,” dedi çabucak. Bu adı kafasındaki isim torbasından çekip rastgele almıştı.</p>

  <p class="block">Tekrar haberler çıktı.</p>

  <p class="block">“Jack oralardan çok memnun galiba,” dedi Mary. Orayı hiç sevmediğini söylemek üzereyken, ağzından, “Evet sanırım beğenmiş,” kelimeleri çıkıverdi.</p>

  <p class="block">John Chancellor, Ohio’da uçan dairelerle ilgili bir espri yaparak programını bitirdi.</p>

  <p class="block">Saat on buçukta yatmaya gitti. Yine her zamanki kötü rüyalarından birini görmüş olmalıydı, aniden uyandı. Saat:</p>

  <p class="block10">11:22 idi.</p>

  <p class="block">Rüyasında, Norton da Venner ve Rice caddelerinin kesiştiği kavşakta duruyordu. Tam trafik ışıklarının altındaydı. Caddenin aşağısında, bir şekerci dükkânının önünde, tepesine geyik kafası monte edilmiş, pembe bir pezevenk arabası park etti. Çocuklar arabaya doğru koşuyorlardı. Caddenin tam karşısındaki bir kiralık binanın giriş merdivenlerinin korkuluğuna siyah bir köpek zincirle bağlanmıştı. Küçük bir Çocuk hiç çekinmeden ona yaklaşıyordu.</p>

  <p class="block">Bağırmaya çalıştı: Sakın köpeği sevme! Git kendine şeker al! Ama bir türlü kelimeler ağzından çıkmadı. Sanki ağır çekimdeymiş gibi, beyaz elbiseli ve toprak sahiplerinin giydiği cinsten şapka takmış pezevenk dönüp geriye baktı. Elleri şeker doluydu. Çocuklar etrafını sarmıştı ve hepsi de siyahtı. Ama köpeğe yaklaşan oğlan beyazdı. Köpek ilerledi ve ağzını kör bir kuyu gibi açtı. Çocuk çığlık atarak kendini geriye doğru fırlatınca, parmakları arasından fışkırarak akan kanı gördü. Bu Charlie’ydi.</p>

  <p class="block">Tam bu sırada uyandı.</p>

  <p class="block">Rüyalar. Allah’ın cezası rüyalar.</p>

  <p class="block">Oğlu öleli üç yıl olmuştu.</p>

  <p><br /></p>

  <p class="block17"><a id="kas28">28 Kasım 1973</a><br /></p>

  <p class="block">Kalktığında kar yağıyordu, ama çamaşırhaneye vardığında hemen hemen durmuş gibiydi. Tom Granger’ı gördü. Tom ona doğru koşar adımlarla geliyordu. O soğukta gömlekle ve nefes nefeseydi. Tom’un yüzünde bugünün pis bir gün olacağını anlatan bir ifade vardı.</p>

  <p class="block">“Bir sorun var, Bart.”</p>

  <p class="block">“Çok mu kötü?”</p>

  <p class="block">“Yeterince.” Holiday Inn’den dönüşte Johnny Walker kaza yapmış. Deakman’da, Pontiac süren bir adam kırmızı ışıkta geçmeye çalışmış ve Johnny’e çarpmış. Susarak yardım ararmış gibi yükleme bölümünün kapısına baktı. Kimse yoktu kapıda. “Polislerin dediğine göre Johnny’nin durumu ağırmış.”</p>

  <p class="block">“Aman Allahım.”</p>

  <p class="block">“Olaydan on beş ya da yirmi dakika sonra ordaydım. O kavşağı bilirsin.”</p>

  <p class="block">“Evet, evet, felakettir.”</p>

  <p class="block">Tom başını salladı. Durum bu kadar korkunç olmasa, buna gülebilirsin. Sanki çamaşırcı kadınların üstüne bir bomba atılmış gibi. Holliday Inn’in havlu ve çarşafları her yere saçılmış. Bunları çalan insanla var. Aynı mezar hırsızlığı gibi. İnsanların böyle bir şey yapacağı aklına gelir mi? Ve kamyona... Bart, sürücü kısmından hiçbir şey kalmamış. Araba hurda yığını. Johnny dışarı fırlamış.”</p>

  <p class="block">“Merkez hastanesinde mi?”</p>

  <p class="block">“Hayır, St. Mary Hastanesinde. Johnny Katoliktir, bunu bilmiyor muydun?”</p>

  <p class="block">“Benimle oraya gelir misin?”</p>

  <p class="block">“Gelmesem daha iyi. Ron, ısıtıcı kazanın basıncı yüzünden bağırıp çağrıyor.” Utanarak, omzunu silkti. “Ron’u tanırsın. Gösteri devam etmeli.”</p>

  <p class="block">“Tamam.”</p>

  <p class="block">Arabasına binerek St. Mary Hastanesine doğru yola koyuldu. Tanrım, böyle bir olay herkesin başına gelebilirdi. Johnny Walker 1953 tarihinden beri Mavi Kurdele’de çalışmaktaydı. Fabrikanın en eski ve biraz da en çılgın kişisiydi. Bu düşünceler gırtlağına bir yumru gibi çöreklenmişti. Gazetede okuduklarına göre 784 genişleme projesi, bu tehlikeli Deakman kavşağını kullanılmaz hale getirecekti. Johnny, onun gerçek ismi değildi. Yirmi yıldır onu bu isimle tanımasına rağmen, giriş kartında yazılı ismi de hiç unutmamıştı: Corey Everett Walker. 1956’da, karısı Vermont’ta tatildeyken ölüvermişti. Bu olaydan sonra, şehirdeki sağlık teşkilatında kamyon şoförlüğü yapan erkek kardeşiyle birlikte yaşamaya başlamıştı. Mavi Kurdele’de işçiler Ron’a “Taş Gülle” adını takmışlardı. Onların Ron’un arkasından kullandıkları bu kelimeyi, Ron’un suratına karşı söyleyen tek kişiydi Johnny.</p>

  <p class="block">Birden aklına geldi. Johnny ölürse, fabrikadaki en eski işçi kendisi olacaktı. Yirmi yıl. Bu bir rekor değil miydi? Bu uzun bir hayat hikâyesi, değil mi, Fred?</p>

  <p class="block">Fred aynı fikirde değildi.</p>

  <p class="block1"></p>

  <p class="block">Johnny’nin kardeşi hastanenin acil servis kısmındaki bekleme odasında oturuyordu. Zeytin rengi iş elbisesi ve siyah kumaş ceket giymiş, ince, uzun, ağır görünüşlü ve Johnny’i andıran biriydi. Zeytin siyahı şapkasını dizlerinin arasına sıkıştırmış, gözlerini de yere dikmişte Ayak sesleri duyunca başını kaldırıp baktı.</p>

  <p class="block">“Siz fabrikadan mısınız?” diye sordu.</p>

  <p class="block">“Evet. Siz...” ismini hatırlayacağını hiç tahmin etmezken, “Arnie, değil mi?” sözleri ağzından çıktı.</p>

  <p class="block">“Evet, Arnie Walker.” Yavaşça başını salladı. “Ne yapacağımı bilemiyorum, bay?..”</p>

  <p class="block">“Dawes.”</p>

  <p class="block">“Ne yapacağım, Bay Dawes? Onu muayene sırasında gördüm. Çok kötü görünüyordu.”</p>

  <p class="block">“Çok üzgünüm,” dedi.</p>

  <p class="block">“Orası berbat bir kavşak. Öbür çocuğun da suçu yok. Yalnızca karda yana doğru savrulmuş. Çocuğu suçlamıyorum. Söylediklerine göre sadece burnu kırıkmış. Hayat ne tuhaf, değil mi?”</p>

  <p class="block">“Evet.”</p>

  <p class="block">“Bir keresinde, Hemingway’e bir şeyler götürüyordum. Sanırım altmışlı yılların başıydı. Indiana Toll yolundayken gördüğüm.”</p>

  <p class="block">Dış kapı hızla açıldı ve bir rahip içeri girdi. Çizmelerindeki karları silkeledikten sonra telaşla, adeta koşar adım koridora yöneldi. Arnie Walker’da rahibi görmüştü. Şaşkınlıktan büyümüş ve şoktan sabitleşmiş gözlerle bakıyordu şimdi. Boğazından hırıltılı bir ses çıktı ve ayağa kalkmaya çalıştı. Elini Arnie’nin omzuna koyarak onu durdurmaya çalıştı.</p>

  <p class="block">“Tanrım,” diye bağırdı Arnie. “Rahip ona geldi, siz de gördünüz, değil mi? Günah çıkartmak... belki de çoktan öldü. Johnny.” Sesi yükselmişti.</p>

  <p class="block">Bekleme odasında başka hastalar da vardı: kolu kırık bir çocuk, bir ayağı elastik bandaja alınmış yaşlı bir kadın, elinin başparmağı sarılı bir adam. Hepsi birden Arnie’ye baktılar, sonra dergilerini okumaya devam ettiler.</p>

  <p class="block">“Sakin ol,” dedi anlamsız olduğunu bildiği halde.</p>

  <p class="block">“Bırak gideyim,” dedi Arnie. “Onu görmeliyim.”</p>

  <p class="block">“Dinle.”</p>

  <p class="block">“Bırak gideyim,” diye bağırdı.</p>

  <p class="block">Bıraktı. Arnie Walker köşeyi dönerek rahibin gittiği yoldan yürüdü. Şimdi gözden kaybolmuştu. Ne yapacağını bilemeyerek, şaşkın şaşkın bir süre daha oturdu. Erimiş kar sularıyla yer yer lekelenmiş yere gitti. Telefonda konuşan hemşirenin oturduğu, hemşire bölümüne haktı. Camdan baktığında karın durmuş olduğunu gördü.</p>

  <p class="block">Koridorun sonundaki muayene odasından acı dolu bir çığlık yükseldi.</p>

  <p class="block">Odadaki herkes kafasını kaldırdı. Hepsinin suratında hasta insan ifadesi vardı.</p>

  <p class="block">Başka bir çığlık ve onun arkasından ıstırap dolu, kulakları sağır edecek kadar kuvvetli bir feryat yükseldi.</p>

  <p class="block">Odadakiler tekrar başlarını eğmişti. Kolu kırık çocuk içini çekti. Dilinin hafifçe şaklaması, odada duyulan tek sesti.</p>

  <p class="block">Ayağa kalkarak, arkasına bile bakmadan aceleyle dışarı çıktı.</p>

  <p class="block">Çamaşırhane çalışanları yanına geldiler ve Ron onları durdurmadı.</p>

  <p class="block">Bilmiyorum, dedi onlara. Yaşıyor mu, öldü mü diye bakmadım. Şu an ben de bir şey bilmiyorum. Yakında öğreneceğiz.</p>

  <p class="block">Yukarı kata çıktı. Kendini garp ve hayatla bağlantısı kesilmiş gibi hissediyordu.</p>

  <p class="block">“Johnny’nin nasıl olduğunu biliyor musunuz, Bay Dawes,” diye Phyllis sordu. Saçlarındaki beyazları şampuan boyayla kapatmaya çalışmış, ama bunda pek başarılı olamamıştı. Birden onun ne kadar yaşlı göründüğünü farketti.</p>

  <p class="block">“Kötü,” dedi. “Son telkinlerde bulunmak için bir rahip geldi.”</p>

  <p class="block">“Oh, ne yazık. Noel de bu kadar yaklaşmışken.”</p>

  <p class="block">“Yükü almak için Deakman’a birini yolladınız mı?”</p>

  <p class="block">Kadın ona baktığında gözlerinde biraz sitemli bir ifade seziliyordu. “Tom, Harry Jones’u gönderdi.” O da eşyaları beş dakika önce getirdi.”</p>

  <p class="block">“İyi,” dedi. Ama kötüydü. Aşağıya, yıkama kısmına inmeyi düşündü. Makinelerin içine saf çamaşır suyu Hexlite boşaltmak iyi olurdu. Pollack makineyi açtığında ortalıkta çamaşır falan kalmazdı. İşte bu ‘iyi’ olurdu.</p>

  <p class="block">Phyllis bir şeyler söylemiş, ama o bir kelime bile duymamıştı.</p>

  <p class="block">“Ne? Üzgünüm.”</p>

  <p class="block">“Bay Ordner aradı dedim. Hemen aramanızı istiyor. Ve bir de Harold Swinnerton diye biri aradı ve fişeklerin gelmiş olduğunu söyledi.”</p>

  <p class="block">“Harold?” Neden sonra hatırlayabildi. Harvey’nin silah dükkânı Harvey, Marley gibi. “Evet, anladım.”</p>

  <p class="block">Ofisine girerek, kapıyı kapattı. Masasının üzerindeki levha:</p>

  <p class="block10">DÜŞÜN!</p>

  <p class="block5">Yeni Bir Deneyim Olabilir</p>

  <p class="block18">diyordu hâlâ.</p>

  <p class="block">Onu alarak, çöpe attı.</p>

  <p class="block">Masaya oturdu, gelen bütün notları hiç bakmadan toparlayarak çöpe attı. Biraz aradan sonra etrafına bakındı. Duvarlar ahşap kaplamaydı. Sol tarafta çerçevelenmiş iki tane diploma asılıydı: biri üniversite diploması, diğeri de 1969 ve 1970 yılları arasında devam ettiği Fabrika İşletmeleri Enstitüsünün diplomasiydi. Masanın arka tarafındaki duvarda Mavi Kurdele’nin park alanında Ray Tarkington’la çekilmiş bir resmi asılıydı. İkisi de gülümsüyorlardı. Fabrika tam arkalarındaydı. Üç kamyon yükleme kısmının yan tarafına park edilmişti ve tepede yükselen baca hâlâ bembeyaz görünüyordu.</p>

  <p class="block">1967’den beri bu ofisteydi. Altı yıldan fazla olmuştu. Bu yıllar zarfında kimler gelip geçmemişti ki: Woodstock, Kent State, Robert Kennedy (suikast sonucu ölmüştü), Martin Luther King ve Nixon. Hayatı bu duvarlar arasında harcanıp gitmişti. Milyonlarca soluk alıp verme, milyonlarca kalp çarpıntısı. Etrafına baktı. Neler hissediyordu? Azıcık acı hissetti. Hepsi bu.</p>

  <p class="block">Özel kâğıtlarını, özel muhasebe kitaplarını atarak, masasını temizledi. Orada bulduğu bir kâğıdın arkasına istifasını yazdı ve çamaşırhanenin zarflarından birine koydu. Özel olmayan her şeyi bıraktı. Tel, raptiye, zamklı selüloit şeridi, büyük çek defteri, lastik bantla tutturulmuş giriş-çıkış kartları.</p>

  <p class="block">Ayağa kalktı, duvardaki iki diplomayı da alarak çöp sepetine attı. Camlatılmış diploması parçalandı. Yıllardır aynı yerde asılı diplomaların yeri duvar rengine göre açık kalmıştı. Kare iki açık renk gölge, hepsi buydu işte.</p>

  <p class="block">Telefon çalınca, bu Ordner olmalı diyerek ahizeyi kaldırdı. Ama arayan Ron Stone’du.</p>

  <p class="block">“Bart?”</p>

  <p class="block">“Evet.”</p>

  <p class="block">“Yarım saat önce Johnny’i kaybettik. Sanırım, gerçekte hiç şansı yoktu zaten.”</p>

  <p class="block">“Çok üzgünüm. Öğleden sonra işi tatil etsek derim, Ron.”</p>

  <p class="block">Ron içini çekti. “Haklısın, en doğrusu bu. Ama büyük patronlardan zarar işitmez misin?”</p>

  <p class="block">“Artık büyük patronlar için çalışmıyorum. Biraz önce istifamı yazdım.” Orada. Onu görmek, yaptığının gerçek olduğunun ispatıydı.</p>

  <p class="block">Diğer tarafta çok uzun bir sessizlik oldu. Yıkama makinelerinin ve ütülerin sesini duyabiliyordu. Silindirli ütü makinesi, ona verdikleri isimdi bu. O makineye kendini kaptırsan, ne olurdun acaba?</p>

  <p class="block">“Seni yanlış duymuş olmalıyım,” dedi Ron sonunda. “Sanırım sen...”</p>

  <p class="block">“Doğru duydun, Ron. Yaptım. Seninle ve Tom’la çalışmak büyük bir zevkti. Hatta Vinnie’yle bile, tabii ağzını sıkı tuttuğu sürece. Ama bitti.”</p>

  <p class="block">“Hey, dinle, Bart. Sakin ol. Bunun seni altüst ettiğini biliyorum.”</p>

  <p class="block">“Neden Johnny değil,” derken bunun doğruluğundan pek emin değildi. Belki hâlâ kendini kurtarmak için gayret gösterebilirdi. Belki hayatını da kurtarabilirdi. Son yirmi yıldır koruyucu zırh içinde varolan yeknesak hayatını. Ama rahibin, önlerinden koşar gibi geçerek, ölmek üzere ya da ölmüş olan Johnny’nin yanına gidişinden ve Arnie Walker’ın boğazından o garip hırıltılı sesin çıkmasından sonra pes etmişti. Sanki arabayı bir kızağın üzerinde sürmek ya da araba kullanırken insanın kendini aptal gibi hissetmesi gibi. Yalnızca ellerini direksiyondan çekiyor ve o ellerle gözlerini kapatıyorsun.</p>

  <p class="block">“Neden Johnny değil,” dedi tekrar.</p>

  <p class="block">“Pekâlâ, dinle... dinle...” Ron’un sesi çok üzüntülüydü.</p>

  <p class="block">“Bak, seninle sonra konuşacağım, Ron,” dedi. Bunu yapar mı yapmaz mı bilmiyordu. “Devam et, sen şimdi işine devam et.”</p>

  <p class="block">“Tamam, Tamam, ama.”</p>

  <p class="block">Yavaşça kapadı telefonu.</p>

  <p class="block">Rehberi alarak, sarı sayfadaki SİLAHLAR kısmından aradığı numarayı buldu ve Harvey’nin silah dükkânını aradı.</p>

  <p class="block">“Selam, Harvey’nin yeri.”</p>

  <p class="block">“Ben Barton Dawes,” dedi.</p>

  <p class="block">“Oh, tamam. Dün öğleden sonra geç saatlerde fişekler geldi. Tam zamanında geleceğini size söylemiştim. İki yüz adet.”</p>

  <p class="block">“Güzel. Ama bu öğleden sonra korkunç derecede meşgul olacağım. Bu gece açık mısınız?”</p>

  <p class="block">“Noel zamanı yaklaştığından geceleri saat dokuza kadar açığız.”</p>

  <p class="block">“Tamam. Bu gece sekize kadar gelmeye çalışacağım. Gelemezsem, yarın öğleden sonra kesin ordayım.”</p>

  <p class="block">“Benim için uygun. Bakın, gidecekleri yeri öğrendiniz mi? Baco Rio mu?”</p>

  <p class="block">“Boca...” Oh, evet, Boco Rio. Kuzeni Nick Adams’ın avlanmaya gideceği yer. “Baco Rio. Orası olduğunu hatırladım.”</p>

  <p class="block">“Tanrım, ona gıpta ediyorum. Orada hayatımın en iyi vaktini geçirmiştim.”</p>

  <p class="block">“Ateşkes sürüyor,” dedi. Karşısında aniden Johnny Walker’in hayali belirdi. Başı, Ordner’ın elektrikli şöminesinin üstüne monte edilmiş ve altına da bir plaket konmuştu:</p>

  <p class="block10" style="text-align: center;">MAVİ KURDELE AİLESİNİN BİR ÜYESİ, <i>28 Kasım 1973,&nbsp;<span style="line-height: 1.2; text-align: justify; text-indent: 20pt; font-size: 1em;">Deakman kavşağında çuvala kondu</span></i></p>

  <p class="block"><span style="line-height: 1.2; text-indent: 20pt; font-size: 1em;">“Ne dediniz?” diye Harry Swinnerton sordu. Şaşırmış gibiydi.</span><br /></p>

  <p class="block">“Ben de ona gıpta ediyorum dedim.” Bir an gözlerini kapadı. Midesi ağzına gelmişti ‘Parçalanıyorum,’ diye düşündü. Buna da parçalanma denir.</p>

  <p class="block">“Oh. Pekâlâ tekrar görüşürüz.”</p>

  <p class="block">“Tabii. Tekrar teşekkürler, Bay Swinnerton.”</p>

  <p class="block">Telefonu kapadı, sımsıkı yumduğu gözlerini açarak etrafına baktı. Ofis bomboştu. Dahili telefonun düğmesine bastı.</p>

  <p class="block">“Phyllis?”</p>

  <p class="block">“Evet, Bay Dawes?”</p>

  <p class="block">“Johnny öldü. Ofisi kapatmaya karar verdik.”</p>

  <p class="block">“Herkes bir bir gidiyor zaten. Onları görünce olanları tahmin ettim.” Ağlamamak için kendini zor tuttuğu sesinden belli oluyordu.</p>

  <p class="block">“Bak, gitmeden önce bana Bay Ordner’ı arar mısın?”</p>

  <p class="block">“Tabii.”</p>

  <p class="block">İskemlesiyle dönerek camdan dışarı baktı. Kocaman, hantal tekerlekleri zincirlerle çevrili, açık portakal rengi bir greyder yolu kazıyordu. Bu onların hatası, Freddy. Hepsi onların hatası. Benim hayatıma girerek yaşamla bağlantılarımı koparmadan önce her şey mükemmel gidiyordu. Şimdi en iyi olanı yapmıyor muyum, Freddy?</p>

  <p class="block">Freddy?</p>

  <p class="block">Fred?</p>

  <p class="block">Telefon çalınca, ahizeyi kaldırarak, “Dawes,” dedi.</p>

  <p class="block">“Sen aklını mı kaçırıyorsun?” dedi Steve Ordner tatsız bir ses tonuyla. “Ya da tam kaçırmışsın.”</p>

  <p class="block">“Ne demek istiyorsun?”</p>

  <p class="block">“Bugün, dokuz buçukta, Bay Monohan’ı şahsen aradım. McAn’ın adamlarının saat dokuzda Waterford anlaşmasını imzaladıklarını söyledi. Şimdi ne boktan işler çevirdiğini söyler misin, Barton?”</p>

  <p class="block">“Sanırım bunu karşılıklı konuşsak daha iyi olacak.”</p>

  <p class="block">“Ben de aynen böyle düşünüyorum. Ve işini kaybetmek istemiyorsan sanırım çok hızlı hareket etmek zorundasın.”</p>

  <p class="block">“Benimle oyun oynamayı bırak, Steve.”</p>

  <p class="block">“Ne dedin?”</p>

  <p class="block">“Beni bu işte tutmaya senin hiç niyetin yok zaten. İstifamı çoktan hazırladım. Her şey hazır. Sana hemen tekrarlayabilirim. ‘Ben ayrılıyorum.’ İmza, Barton George Dawes.”</p>

  <p class="block">“Ama niçin?” Sesi sanki fiziksel bir yara almış gibi çıkmıştı. Ama Arnie Walker gibi zırlamıyordu. Acaba Steve Ordner, on birinci yaşgününden beri bir şey için ağlamış mıydı? Zırlamak küçük adamların başvuracağı en son şeydi.</p>

  <p class="block">“Saat iki iyi mi?” diye sordu.</p>

  <p class="block">“İki iyi.”</p>

  <p class="block">“Hoşçakal, Steve.”</p>

  <p class="block">“Bart.”</p>

  <p class="block">Ahizeyi yerine bırakarak, boş gözlerle bir süre duvara baktı. Kısa bir süre sonra, Phyllis kapıdan başını uzattı. Yaşlı insanlarınkine benzeyen saç şeklinin çevrelediği yüzü yorgun, sinirli ve şaşkın gibiye Patronunu bu boş odada hiçbir şey yapmaksızın oturur görmek şaşırtmıştı onu.</p>

  <p class="block">“Bay Dawes, gidebilir miyim? Ama seve seve kalabilirim şayet.”</p>

  <p class="block">“Hayır, gidebilirsin, Phyllis. Evine git.”</p>

  <p class="block">Onun bir şeyler söylemek için kendi kendinle mücadele ettiğini farkedince, bu sıkıntılı durumun bir an önce bitmesini dileyerek arkasını döndü ve camdan dışarı baktı. Bir an sonra, kapının yumuşak bir şekilde, yavaşça kapandığını duydu.</p>

  <p class="block">Aşağıda, ısıtıcılar homurdayarak durmuştu. Park yerinden çalışan arabaların sesleri geliyordu.</p>

  <p class="block">Steve Ordner’a gideceği saate kadar boş çamaşırhanedeki bomboş odasında oturdu. Sonra her şeye hoşçakal diyerek, çıktı.</p>

  <p class="block">Ordner’ın ofisi, enerji krizi yüzünden bir süre sonra kullanılmayacak hale gelecek, şehir merkezindeki dev binalardan birindeydi. Yetmiş katlı, her yanı camdan, kışın ısınması zor, yazın dehşet verecek kadar serin binalardı bunlar. Amroco’nun ofisi elli dördüncü kattaydı.</p>

  <p class="block">Bodrumdaki park yerine arabasını bırakıp, yürüyen merdivenle lobiye çıktı ve döner kapıdan geçerek asansöre bindi. Asansörde ondan başka bir de uzun Afro saçlı, campir elbise giymiş ve elinde steno defteri tutan bir kadın daha vardı.</p>

  <p class="block">“Afro saçlarınız hoşuma gitti,” dedi birdenbire.</p>

  <p class="block">Kadın ona kayıtsızca baktı ve hiçbir şey demedi. Hem de hiçbir şey.</p>

  <p class="block">Steve Ordner’ın ofisinin, danışma bölümünde kızıl saçlı bir sekreter oturuyordu. Oturduğu yerin tam üstünde Van Gogh’un “Sarı Çiçekleri”nin bir kopyası asılıydı. Yerde istiridye rengi kaba tüylü bir halı vardı. Gizli ışıklandırma ve gizli müzik sistemi ofisteki lüksü tamamlıyordu. Mantovani’nin kaval müziğinin hoş nağmeleri etrafı sarmıştı.</p>

  <p class="block">Kızıl kafa ona gülümsedi. Siyah campir giymiş ve saçlarını içinde altın iplikler olan bir kurdeleyle toplamıştı. “Bay Dawes mi?”</p>

  <p class="block">“Evet.”</p>

  <p class="block">“Buyrun, girebilirsiniz.”</p>

  <p class="block">Kapıyı açıp girdi. Ordner masasında oturmuş bir şeyler yazıyordu. Arkasındaki büyük pencereden şehrin batı yakası görülüyordu. Onu görünce, kalemini bıraktı, “Selam, Bart,” dedi yavaşça.</p>

  <p class="block">“Selam.”</p>

  <p class="block">“Otur.”</p>

  <p class="block">“O kadar sürer mi?”</p>

  <p class="block">Ordner sabit gözlerle baktı. “Kendine gelene kadar seni tutup sarsmak istiyorum. Bunu anlayabiliyor musun? Dövmek, yaralamak falan değil. Sadece sarsmak.”</p>

  <p class="block">“Biliyorum,” dedi. Onu gerçekten anlıyordu.</p>

  <p class="block">“Neleri teptiğinin farkında olduğunu sanmıyorum,” dedi Ordner. “McAn’a transfer oldun demek. Umarım bedeli oldukça yüksek olmuştur. Seni şirketteki başkan yardımcılığına getirerek yetkili müdürlerden biri yapmaya karar vermiştim. Bu, başlangıç için yılda otuz beş bin dolar demektir. Umarım sana bundan fazlasını ödemişlerdir.”</p>

  <p class="block">“Bir sent bile almadım.”</p>

  <p class="block">“Doğru mu söylüyorsun?”</p>

  <p class="block">“Evet.”</p>

  <p class="block">“Öyleyse neden, Bart? Tanrı aşkına neden?”</p>

  <p class="block">“Nedenini sana niye açıklayayım ki, Steve?”</p>

  <p class="block">Kısa bir süre Ordner ne yapacağını bilmez bir halde durdu. Bir boksör nasıl yumruk yedikten sonra bir süre kendini toparlamaya çalışırsa öyle hareketler yapıyordu.</p>

  <p class="block">“Çünkü sen benim adamımsın. Bu yeterli mi?”</p>

  <p class="block">“Hayır, yeterli değil.”</p>

  <p class="block">“Ne demek istedin?”</p>

  <p class="block">“Steve, ben Ray Tarkington’un adamıyım. O başlı başına bir şahsiyet. Ona aldırmayabilirsin, ama onun kuvvetli kişiliğini kabul et.</p>

  <p class="block">Onunla konuştuğunuz zamanlar, bazen yellenmiş ya da geğirmişti. Onun gerçekten büyük problemleri olmuştur. Zaman zaman o problemlerden biri de bendim. Bir keresinde, Crager Plaza Otelinin hesabında büyük bir hata yapmıştım. Beni kapı dışarı etti. Sen ona benzemiyorsun. Mavi Kurdele senin için bir oyuncak sadece, Steve. Ben onun umurun değilim. Sen yalnızca yukarı çıkan grafiğini umursarsın. Bana bu işçilik martavallarını atma. Silahın horozunu ağzıma sokmaya çalışma, ısırırım.”</p>

  <p class="block">Yüzü maske takmış gibi ifadesizdi. “Bütün bunlara gerçekten inanıyor musun?” diye sordu Ordner.</p>

  <p class="block">“Evet. Mavi Kurdele’yle yalnızca şirketteki durumun yüzünden ilgileniyorsun. Artık bu ipe sapa gelmez konuşmayı kes. Hemen.” İstifa mektubunu ona doğru itti.</p>

  <p class="block">Ordner yavaşça başını salladı. “Ve acı verdiğin insanlar ne olacak, Bart? Şu küçük insanlar. Şu son olaylar dışında senin önemli bir pozisyonun vardı.” Söylediklerinin etkisini bekledi. “Yeni bir plan, gidebilecekleri yeni bir yer olmadığı için, işlerini kaybeden o çamaşırhanedeki insanlar için ne düşünüyorsun?”</p>

  <p class="block">Sertçe gülerek, “Seni ucuz orospu çocuğu. O alt tabaka sanki umurunda, değil mi?” dedi.</p>

  <p class="block">Ordner kıpkırmızı kesildi. Sonra laflarına dikkat etmeye çalışarak: “Bunu daha iyi açıkla o zaman, Bart.”</p>

  <p class="block">“Temizleme fabrikasında her bir ücretli işçinin, Tom Granger’dan yıkama bölümündeki Pollack’a kadar, işsizlik sigortası var. Bu onların hakkı, çünkü bedelini son kuruşuna kadar ödüyorlar. Bu kavram sana sıkıntı veriyorsa, bunu yalnızca bir iş hesabı olarak düşün. Sanki Benjamin’de yediğin dört içkili öğle yemeği.”</p>

  <p class="block">Ordner bir yerine iğne batmış gibi oldu. “Bu yoksullara yardım parası ve sen bunu gayet iyi biliyorsun.”</p>

  <p class="block">“Seni orospu çocuğu,” diye tekrarladı.</p>

  <p class="block">Ordner’ın elleri kenetlenerek yumruk şeklini aldı. Bir süre, yatağında ellerini birbirine kavuşturmuş dua eden ufak bir çocuk gibi oturdu. “Artık haddini aşıyorsun, Bart.”</p>

  <p class="block">“Hayır. Hiç de öyle değil. Beni sen çağırdın ve anlatmamı istedin. Ne söylememi bekliyordun? Üzgünüm, her şeyi bozdum, ama eski haline getireceğim. Bunu söyleyemem. Üzgün de değilim. Özel hayatım da benimle Mary arasında bir olay. O asla bu olayları anlamayacak. Şirketi zedelediğimi mi söylüyorsun? Böyle bir yalanı söylenilecek kadar yetenekli olduğunu sanmıyorum. Şirket güvenilir yere gelmiş zaten, onu kimse incitemez. Şirket Tanrı görevini üstlenmiş, işler iyiyse kâr oldukça yüksek, biraz kötü gittiyse yalnızca kâr var demek işler daha da beter gitti diyelim, vergiden kazanç sağlarsın. Şimdi anladın mı?”</p>

  <p class="block">Ordner kendini zor tutuyordu, “Kendi geleceğin ne olacak? Mary’ninki ne olacak?”</p>

  <p class="block">“Bu senin umurunda mı ki Steve? Bizler sadece senin kendin için allanacağın kaldıraçlarız. Sana bir şey sorabilir miyim, Steve? Bu iş sana zarar verecek mi? Maaşını mı etkileyecek? Yoksa yıllık kazancın mı düşecek? Ya da emeklilik paranı mı etkileyecek?”</p>

  <p class="block">Ordner başını sallayarak, “Eve git, Bart,” dedi. “Kendinde değilsin.”</p>

  <p class="block">“Niçin? Yalnızca akacak dolarlar değil de senin hakkında konuştuğum için mi?”</p>

  <p class="block">“Sen bitmişsin, Bart.”</p>

  <p class="block">“Anlamıyorsun,” dedi ve yumruklarını masaya dayadı. “Beni deli ediyorsun, ama nedenini bile anlamıyorsun. Seni birisi şartlamış. Durum bu hale gelmişse, deli olmalısın. Ama nedenini bilmiyorsun.”</p>

  <p class="block">“Sen bitmişsin,” diye tekrarladı Ordner. “Lanet olasıca. Haklısın öyleyim. Sen nesin peki?”</p>

  <p class="block">“Evine git, Bart.”</p>

  <p class="block">“Hayır, ama istediğin şeyi yapacağım, seni yalnız bırakacağım. Yalnızca bir soruma yanıt ver. Kahrolası şirketin adamı olmayı bırak da, benim sorumu dürüstçe yanıtla. Bu olanlar gerçekten umurunda mı? Bu söylediklerin sana gerçekten bir şey ifade ediyor mu?”</p>

  <p class="block">Ordner uzun bir süre suratına baktı. Şehir, grilikler ve sislerle sarılmış kulelerin meydana getirdiği bir krallık gibi arkasında uzanmaktaydı. “Hayır,” dedi.</p>

  <p class="block">Hortlak gibiydi ve ağzının üst kısmında incecik pembe bir çizgi konuştu. Ordner’la yaptığı tartışma onu umduğundan fazla sarsmıştı, yol üstündeki eczaneden bir kutu Pepto-Bismol almış ve yol boyu içmişti.</p>

  <p class="block">“Anlıyorum,” dedi yavaşça. Ordner’a bakarken yüzünde bir düşmanlık yoktu. “Bunu sana ya da şirkete zarar vermek için yapmadım.”</p>

  <p class="block">“O zaman neden? Ben senin sorunu yanıtladım. Sen de benimkine yanıt vermelisin. Waterford anlaşmasını imzalamış olabilirdin, şimdi bizim yerimize başkaları endişe içinde olurdu. Niçin yapmadın?”</p>

  <p class="block">“Açıklamam imkânsız,” dedi. Kendi sesime kulak verdim. Her insanın içindeki ses farklıdır. Benim kulağıma en mükemmelmiş gibi gelen, senin için duyduğun en boktan şey olabilir. Bu konuda haklı olduğumu kabul etmelisin.”</p>

  <p class="block">Ordner henüz yılmamıştı. Bu gözlerindeki ifadeden açıkça okur gibi biliyordu. “Mary ne olacak?”</p>

  <p class="block">Sessiz kaldı.</p>

  <p class="block">“Eve git Bart,” dedi Steve.</p>

  <p class="block">“İstediğin ne, Steve?”</p>

  <p class="block">Ordner’ın sabrı kalmamış gibiydi. “Konuşacak bir şey kalmadı Bart. Birisiyle dövüşmek istiyorsan, bir bara git.”</p>

  <p class="block">“Benden istediğin ne?”</p>

  <p class="block">“Yalnızca buradan ayrılmanı ve evine gitmeni istiyorum.”</p>

  <p class="block">“Peki, hayattan istediğin ne?”</p>

  <p class="block">“Evine dön, Bart.”</p>

  <p class="block">“BANA YANIT VER! İSTEDİĞİN ne?” Ordner’a meydan okurcasına baktı.</p>

  <p class="block">Ordner gayet sakin yanıt verdi. “Herkes ne istiyorsa ben de onu istiyorum. Evine dön, Bart.”</p>

  <p class="block">Ayrılırken bir daha dönüp arkasına bakmadı. Ve bir daha asla oraya dönmedi.</p>

  <p class="block">Magliore’un Kullanılmış Arabalarına vardığında kar yağıyordu yanından geçtiği arabaların pek çoğu farlarını yakmıştı. Ön camda, silecekler değişmez bir ritmle bir sağa, bir sola gidip geliyorlardı. Sileceklerin kenara yığdığı kar taneleri, eriyerek gözyaşları gibi camdan aşağıya süzülüyorlardı.</p>

  <p class="block">Arkada arabayı park ederek, ofise doğru yürüdü. İçeri girmek üzereyken, cam kapının üzerine yansıyan görüntüsü gözüne ilişti. Tıpyarısını bitirmişti. Belki de yarın bu kadar kötü olmayacak,</p>

  <p class="block">Ama Fred evde yoktu. Monohan’ın, Bombay’daki akrabalarını ziyarete gitmiş olabilirdi...</p>

  <p class="block">Hesap makinesinin başında oturan kadın garip bir şekilde gülümseyerek, eliyle içeri girmesini işaret etti.</p>

  <p class="block">Magliore yalnızdı. İçeri girdiğinde Magliore ‘The Wall Street’ gazetesini okuyordu. Sonra gazeteyi çöp sepetine doğru fırlattı. Gazete tıkayarak sepetin içine düştü.</p>

  <p class="block">“Ortalık cehenneme dönecek,” dedi Magliore. Daha önce kendi kendine başladığı konuşmasını sürdürüyordu. “Paul Harvey’nin dediği gibi, bütün borsa tellalları kocamış karılar. Başkan istifa edecek mi? Edecek mi? Etmeyecek mi? Eder mi? General Electric enerji krizi yüzünden iflas mı edecek? Bu merak içimi bir kurt gibi kemiriyor.”</p>

  <p class="block">“Evet,” dedi, ama onunla aynı fikirde olup olmadığını bilmiyordu. Kendini huzursuz hissediyordu ve Magliore’un onu hatırladığından da pek emin değildi. Ne söylemeliydi? ‘Ben sana paranoyak herif,’ diye hitap eden adamım, hatırladın mı? Tanrım, bu lafa başlamak için berbat bir cümleydi.</p>

  <p class="block">“Kar yağışı fazlalaştı, değil mi?”</p>

  <p class="block">“Evet, öyle.”</p>

  <p class="block">“Kardan nefret ederim. Kardeşim, her yıl kasımın başında Puerto Rico’ya gider ve nisanın on beşine kadar kalır. Yüzde kırkına ortak olduğu bir oteli var orada. Yatırımına bakmak zorunda olduğunu söyleyip durur. Yalancı bok. Eline bir rulo tuvalet kâğıdı versen kıçına bile bakamaz aslında. Sen ne istiyorsun?”</p>

  <p class="block">“Hah?” dedi birden yerinde sıçrayarak. Bir an kendini suçlu hissetti.</p>

  <p class="block">“Benden bir şey istemeye geldin. Bunun ne olduğunu bilmezsem sana nasıl yardım ederim?”</p>

  <p class="block">Onun bu kadar açık konuşması karşısında, lafa nasıl başlayacağını unuttu. Konuşmak çok zordu. Kendini çıkmaza girmiş gibi hissetti.</p>

  <p class="block">Sonra küçük bir çocukken yapmış olduğu bir şeyi hatırlayarak, gülümsedi.</p>

  <p class="block">“Komik olan ne?” diye sordu Magliore biraz hoşlanmış gibi. “Benimle ilgiliyse her zaman şaka kaldırırım.”</p>

  <p class="block">“Küçük bir çocukken yoyo’yu ağzıma sokmuştum,” dedi.</p>

  <p class="block">“Bu mu komik?”</p>

  <p class="block">“Hayır, onu ağzımdan çıkaramamıştım. Komik olan bu. Annem beni kaptığı gibi doktora götürmüş ve ancak öyle yoyo’dan kurtulmuştum. Doktor kaba etime bir çimdik atınca, bağırarak ağzımı açmıştım ve o da birden çekerek yoyo’yu çıkartmıştı.”</p>

  <p class="block">“Senin kaba etini çimdiklemeye niyetim yok,” dedi Magliore. “Ne istiyorsun, Dawes?”</p>

  <p class="block">“Patlayıcı,” dedi.</p>

  <p class="block">Magliore gözlerini devirerek ona baktı. Neredeyse ağzı açık kalacaktı. “Patlayıcı?” dedi şaşkınlıkla.</p>

  <p class="block">“Evet.”</p>

  <p class="block">“Bu herifin bir cevher olduğunu biliyordum,” dedi Magliore kendi kendine. “Sen giderken Pete’e, ‘bu çaylak herifin elinden bir kaza çıkacak,’ dedim. Aynen böyle söyledim.”</p>

  <p class="block">Hiç sesini çıkarmadı. Kaza kelimesi ona Johnny Walker’ı hatırlatmıştı.</p>

  <p class="block">“Tamam, tamam. Patlayıcıyı neden istiyorsun? Mısır Ticaret Fuarını mı uçuracaksın? Yoksa uçak mı kaçıracaksın? Belki de kaynananı cehenneme yollamayı düşünüyorsun.”</p>

  <p class="block">“Patlayıcıları kaynanam için heba etmem,” dedi sertçe ve ikisi birden gülmeye başladılar. Ama aralarındaki gerilim kaybolmamıştı.</p>

  <p class="block">“O halde ne için? Seni kim bu kadar deli etti?”</p>

  <p class="block">“Kimse deli etmedi,” dedi. “Eğer birini öldürmek istesem, silah satın alırdım.” Sonra bir silah satın almış olduğunu hatırladı. Hatta bir değil iki silah. Pepto-Bismol’le dolu midesi tekrar ağzına kadar geldi.</p>

  <p class="block">“Öyleyse patlayıcıları neden istiyorsun?”</p>

  <p class="block">“Bir yolu havaya uçurmayı istiyorum.”</p>

  <p class="block">Magliore karşısındaki adamı kuşkuyla inceledi.</p>

  <p class="block">“Yolu mu uçurmak istiyorsun? Hangi yol bu?”</p>

  <p class="block">“Henüz yapılmadı.” Bundan garip bir haz duymaya başlamıştı. Bu Mary’ye kaçınılmaz yüzleşmesini önemsiz kılıyordu.</p>

  <p class="block">“Demek henüz inşa edilmemiş bir yolu havaya uçurmak istiyorsun. Seni yanlış değerlendirmişim, bayım. Sen kek değil, bir piskopatsın, dediklerimi anlayabiliyor musun?”</p>

  <p class="block">Kelimeleri dikkatli seçmeye çalışarak: “784 genişlemesi dedikleri yolu yapıyorlar. Bittiğinde, devletin paralı yolu şehri tam ortasından ikiye bölecek. Bunu istemiyorum -çünkü tahammül edemem- bu yol benim yaşamımı harabeye çevirecek. Bu-”</p>

  <p class="block">“Çünkü onlar çalıştığın işyerini ve evini bir yumrukta yıkmış olacaklar.”</p>

  <p class="block">“Bunu nereden biliyorsunuz?”</p>

  <p class="block">“Senin hakkında bir araştırma yaptıracağımı söylemiştim. Şaka yaptığımı mı düşündün? Hatta işini kaybettiğini bile biliyorum. Belki de bunu senden önce öğrendim.”</p>

  <p class="block">“Hayır, ben bir aydır biliyordum,” dedi. Artık söylediklerini düşünüp tartmayı bir kenara bırakmıştı.</p>

  <p class="block">“Bunu nasıl yapmayı düşünüyorsun? İnşaatın önünden geçerken dinamit lokumlarını sigaranı yakar gibi ateşleyip arabanın penceresinden fırlatmayı mı planlıyorsun?”</p>

  <p class="block">“Hayır. İşe ara verdikleri zaman, bütün alet ve makineleri yolun bir kenarında bırakıyorlar. Ben onları uçurmayı düşünüyorum. Ve üç yeni üst geçidi. Onları da havaya uçuracağım.”</p>

  <p class="block">Magliore kalın camlar arkasından uzun bir süre ona baktı. Sonra başını geriye atarak kahkahalarla gülmeye başladı. Göbeği sallanıyor ve kemerinin tokası bir yükselip bir alçalıyordu. Zengin, gürültülü ve yürekten kahkahalardı bunlar. Gözlerinden yaşlar akana kadar gülmeye devam etti, sonra iç cebinden koca bir mendil çıkararak yaşları sildi. Magliore’un karşısında durmuş, onun gülmesini seyrediyordu. Birden bu şişman ve kalın gözlüklü adamın patlayıcıları ona satacağını hissetti. Yüzünde hafif bir tebessümle Magliore’u seyretmeye devam etti. Kahkahaları umursamıyordu. Hatta bu kahkaha sesleri kulağına hoş bile geliyordu.</p>

  <p class="block">“Be adam, sen delisin, anladın mı?” diyen Magliore’un kahkahaları, kıkırdamaya dönüşmüştü. “Keşke Pete de burada olup bunları duyabilseydi. Buna asla inanmayacak. Dün bana bo-bok herif dedi ve b-bugün... b-bugün...” Kendini tutamayarak, tekrar gülmeye başladı. Bir yandan katılırcasına kahkahalar atıyor, bir yandan da mendiliyle gözlerini siliyordu.</p>

  <p class="block">Gülme krizi geçtiğinde, “Bu işe soyunmak için paran var mı, Bay Dawes? Şimdi para kazandığın bir işin de yok, öyle değil mi?”</p>

  <p class="block">Gerçeği komik bir şekilde ortaya koymuştu. “Artık kazanç getirecek bir işi yoktu. İşin bu yönü doğruydu. İşsiz biriydi ve bu olanlar rüya değil, gerçekti.</p>

  <p class="block">“Geçen ay hayat sigortamı nakit paraya çevirdim. On yıldır, on bin dolarlık sigorta poliçemi ödemişim. Üç bin dolar kadar bir para elime geçti.”</p>

  <p class="block">“Bu kadar uzun zamandır mı bunu planlıyordun?”</p>

  <p class="block">“Hayır,” dedi dürüstçe. “Poliçeyi nakte çevirirken, parayı ne için istediğimden pek emin değildim.”</p>

  <p class="block">“Daha o zamanlar bile kafanda birtakım fikirler geliştirmiştin, haksız mıyım? Belki yolu yakabileceğini ya da makineli tüfekle etrafı tarayabileceğini ya da boğazlarını sıkarak onları öldürebileceğini düşünmüştün ya da.”</p>

  <p class="block">“Hayır. Yalnızca o zaman tam yapmak istediğim şeyi bilmiyordum. Şimdi biliyorum.”</p>

  <p class="block">“Pekâlâ bu işte beni hesaba katma.”</p>

  <p class="block">“Ne?” Gözlerini kırpıştırarak, şaşkın bir halde Magliore’a baktı. Bunu hiç düşünmemişti. Magliore’un ona biraz sıkıntı çektirdikten sonra patlayıcıları satacağını umuyordu. Magliore’un bu konuya isteksizce yaklaşması normaldi, sanki: ‘Eğer yakalanırsan, ismini duyduğumu bile inkâr ederim,’ der gibi.</p>

  <p class="block">“Ne dedin?”</p>

  <p class="block">“Hayır dedim. Ha-yır. Bu hayırın hecelenmiş şekli. Başka nasıl anlatayım?” Öne doğru eğildi. Bakışlarındaki yumuşaklık kaybolmuştu şimdi. Gözlük camlarının büyüttüğü gözleri, düz bir çizgi halini almıştı. Bu gözler Napolili Noel Baba’nın neşeli gözleriyle hiç alakası yoktu.</p>

  <p class="block">“Dinle.” dedi Magliore’a. “Eğer yakalanırsam, seni tanıdığımı inkar ederim. Asla ismini vermem.”</p>

  <p class="block">“Bal gibi verirsin. Aynasızlar biraz sıkıştırdı mı bülbül gibi ötersin. Beni de ömür boyu içeri atarlar.”</p>

  <p class="block">“Hayır, dinle...”</p>

  <p class="block">“Asıl sen beni dinle,” dedi Magliore. Boşuna ısrar etme, komik oluyor. Son sözümü söyledim. Hayır dedim. Silah yok, patlayıcı yok, dinamit yok, hiçbir şey yok. Neden? Çünkü sen bir meyveli kek, bense bir işadamıyım. Bazı şeyleri ‘alabileceğimi’ birisi sana söylemiş olmalı. Doğru, onları alabilirim. Birçok kişiden, birçok şey aldım. Aynı zamanda ceza da aldım. 1946’da ruhsatsız silah taşımaktan, iki yıldan beş yıla kadar hapis cezası aldım. Bu on ay sürdü. 1952’de adi heriflerin gammazlaması sonucu hâkim önüne çıktım, ama beraat ettim. 1955’te, vergi kaçırmaktan tutuklandım. Ondan da beraat ettim. 1955’te, sahte evrakla arazi almaktan tekrar tutuklandım. Bundan paçayı kurtaramadım ve on sekiz ay Castleton’da yattım. Büyük jüri önünde aleyhime tanık eden adam da ömür boyu toprak altında bir mezarda yatma cezası aldı. 1959’dan beri üç kere daha içeri girip çıktım. İki davam düştü, bir kere de gözaltına alındım. Benim gibi birini yirmi yıl içeri atmak için can atarlar. Üstelik artık iyi halden ceza indirimi falan da yok. Düşünsene, yirmi yıl sonra o delikten benim ancak böbreklerim başka birine nakledilmek için çıkabilir. Bu yapmak istediğin senin için bir oyun olabilir. Delice, ama sadece bir oyun. Benim adımı saklayacağını söylerken, bunun gerçek olduğunu düşünüyordun. Ama yalan söylüyordun. Bana değil, kendine. Bu yüzden yanıtım kesinlikle hayır,” derken ellerini yukarı doğru kaldırmıştı. Tanrı aşkına benden kadın isteseydin, bu isteğini anında yerine getirirdim. Hatta bir değil iki kadın verirdim sana. Ama bunu yapamam.”</p>

  <p class="block">“Pekâlâ,” dedi. Midesi bir felaket olmuştu. Kusacağını hissetti.</p>

  <p class="block">“Burası temiz bir yerdir,” dedi Magliore. “Ve temiz olduğunu biliyorum. Ayrıca senin de şu an temiz olduğunu biliyorum. Eğer dediğin Şeyleri yaparsan temiz olup olmadığına Tanrı karar verecek. Sana bir şey anlatacağım. İki yıl kadar önce, bir zenci gelerek benden patlayıcı almak istediğini söyledi. Onun niyeti zararsız bir yolu uçurmak değildi. Kahredici Federal Mahkeme binasını yok edecekti.”</p>

  <p class="block">Artık anlatma, yeter, diye düşünüyordu. Sanırım, kusacağım. Sanki midesi hareket halindeki tüylerle doluydu.</p>

  <p class="block">“Malları ona sattım,” dedi Magliore. “Biraz ondan, biraz bundan. Çekişe çekişe pazarlık yaptık. O kendi adamlarıyla konuştu, ben de benimkilerle. Paralar el değiştirdi. Çok para. Mal da el değiştirdi, Allah’tan kimseye bir zarar gelmeden, onu ve iki arkadaşını yakaladık. Ben ağzından bir şeyler kaçırır mı diye bir an bile endişelenmedim. Bunu düşünmedim bile. Neden biliyor musun? Çünkü o arkadaşlarıyla bütünleşmiş bir meyveli kekti, zenci meyveli keki. Hepsi berbat hepsi pislik heriflerdi, ama tam bir bütündüler. Bu en berbat cinsidir. Bu otuz heriften üç tanesi bile yakalansa, ses çıkaracak bütün deliklerini tıkar ve tek kelime konuşmazlar. Bu heriflerin senin gibi tek başına dolaşan bir çatlaktan farkı budur.”</p>

  <p class="block">“Tamam,” dedi tekrar. Gözleri küçülmüş ve yanmaya başlamıştı.</p>

  <p class="block">“Dinle,” dedi Magliore biraz daha sakin bir sesle. “Zaten üç bin dolar istediklerini almana yetmez. Bu karaborsa gibidir. Ne demek istediğimi anlıyor musun? Liseli sevgililer gibi kırıtmaya gerek yok. İhtiyacın olan malı alabilmek için bunun üç ya da dört katını ödemen gerekir.”</p>

  <p class="block">Hiçbir şey demedi. Magliore izin verene kadar gitmesine olanak yoktu. Kâbus gibiydi, ama gerçekti. Kendi kendine, Magliore’un karşısında aptalca bir şey yapmaması gerektiğini tekrarlayıp duruyorduk</p>

  <p class="block">“Dawes?”</p>

  <p class="block">“Ne var?”</p>

  <p class="block">“Yapmak istediğinin hiçbir işe faydası yok. Anlamıyor musun? Bir insanı uçurabilirsin, çevreye zarar verebilirsin ya da harika bir sanat eserini mahvedebilirsin. Binaları, yolları ya da bunun benzeri şeyleri havaya uçuramazsın. Bunu o deli zencilere de anlatamamıştım. Bir Federal Mahkeme binasını uçurursan, anında yenisini yaparlar. Hatta bir değil iki yeni bina birden inşa ederler. Biri yok olanın yerine, diğeri: de kapıdan geçen her bir zenci ahmağını yakalayıp içeri tıkmak için. Etrafındaki polislerin tümünü temizlesen, onlar anında her öldürdüğün1 adamın yerine geçecek başka polisler bulurlar ve yeni gelenler olayın karşısında daha da tahrik olarak, önlerindeki yemeğe aç kurtlar gibi saldırırlar. Kazanamazsın, Dawes. Beyaz ya da kara. Bu adamların sana bu şekilde çıkarsan, evinin ve işyerinin altını kazarak seni diri mezara gömerler.”</p>

  <p class="block">“Gitmek zorundayım,” Kendi sesini tanıyamamıştı.</p>

  <p class="block">“Çok kötü görünüyorsun. Bu gerginlikten kurtulman lazım. İstersen sana yaşlı bir fahişe ayarlarım. Yaşlı ve aptal, istersen içini sıkan boktan şeyleri ona kusabilirsin ve içindeki zehirden kurtulursun. Garip ama senden hoşlandım ve...”</p>

  <p class="block">Birden fırladı, odadan ve binadan kendini dışarı attı. Binadan çıkınca durdu. Karın altında titreyerek durup, beyaz ve dondurucu kar havasını içine derin derin çekti. Birden Magliore’un arkasından gelerek yakasına yapışıp onu içeri sürüklemesinden ve sonsuza kadar konuşmaya devam etmesinden korktu. Kıyamet günü geldiğinde bile karşısında Magliore ve yaşlı fahişe olacaktı.</p>

  <p class="block">Eve vardığında, kar kalınlığı hemen hemen on beş santime ulaşmıştı. Kar temizleme aracı yolu açmıştı, ama LTD’yi evin giriş yoluna doğru sürdüğünde yerde sertleşen karları hissetti. Altındaki LTD sağlam ve kuvvetli bir araba olduğu için zorlanmamıştı. Ev karanlıktı. İçeri girdiğinde evin büyük bir sessizlik içinde olduğunu farketti. Merv Griffin’in ünlü konuklarıyla yaptığı söyleşiler duyulmuyordu.</p>

  <p class="block">“Mary,” diye seslendi. Yanıt yoktu. “Mary?” Oturma odasından gelen ağlama sesini duyana kadar, onun dışarda olmasını bütün kalbiyle istediğini düşündü. Paltosunu çıkarıp astı. Askılığın altında, yerde ufak bir kutu duruyordu. Kutu boştu. Mary kış gelince o kutuyu paltolardan damlayan suyu toplamak için oraya koyardı. Bazen merak ederdi: Orada damlayan su kimin umurunda? Şimdi bu sorunun cevabını bulmuştu. Çok basit. Mary umursuyordu.</p>

  <p class="block">Oturma odasına doğru ilerledi. Televizyonun kapkara ekranı karşısındaki koltuğa oturmuş, ağlıyordu. Mendili yoktu ve elleri iki yanında duruyordu. Ağlamak her zaman Mary için özel bir olay olmuştu: Hemen yatak odasına sığınırdı. Ender olarak onun yanında kendini tutamayıp, ağlamaya başlarsa, hemen elleriyle ya da mendiliyle yüzünü kapatırdı. Bu hali, onun yüzüne çıplak ve müstehcen bir görünüm vermişti. Yüzü uçak kazası kurbanlarınınki gibiydi. Birden içi burkuldu.</p>

  <p class="block">“Mary,” dedi yumuşak ses tonuyla.</p>

  <p class="block">Karısı ona bakmadan ağlamasını sürdürdü. Yanına oturdu.</p>

  <p class="block">“Mary,” dedi. “Bu kadar kötü değil. Önemsiz.” Ama bundan kendi de şüpheliydi.</p>

  <p class="block">“Bu her şeyin sonu,” dedi karısı. Kelimeler ağlama sesini yarıp çıkmaya çalışıyorlardı ağzından. Garip olan, bu denli hırpalanmış yüzündeki güzellikti. Pırıl pırıl bir güzellik.</p>

  <p class="block">“Sana kim söyledi?”</p>

  <p class="block">“HERKES SÖYLEDİ!” diye bağırdı. Hâlâ onun yüzüne bakmıyor du. Sadece elini kaldırdı ve havayı dövermiş gibi yaptı, sonra eli gevşeyerek bacağının üstüne düştü. “Tom Granger aradı. Sonra Ron Stone’un karısı, sonra Vincent Mason aradı. Ne olduğunu öğrenmek istiyorlardı. Ve benim haberim bile yoktu. Neler olduğundan haberim bile yoktu!”</p>

  <p class="block">Elini tutmaya çalışarak, “Mary,” dedi. Karısı yakalanmaktan korkarmış gibi hızla elini kaçırdı.</p>

  <p class="block">“Beni cezalandırıyor musun?” diye sordu karısı ve ilk kez ona baktı. “Yapmaya çalıştığın bu mu? Beni cezalandırmak mı?”</p>

  <p class="block">“Hayır,” dedi telaşla. “Ah, Mary, hayır.” Şimdi ağlamak istiyordu, ama çok yanlış olurdu. Bu çok yanlış olurdu.</p>

  <p class="block">“Çünkü sana ölü bir çocuk doğurdum ve sonra da beyninde yok edici tümör olan ikinci bir bebek. Oğlunu benim öldürdüğümü mü düşünüyorsun? Neden bu mu?”</p>

  <p class="block">“Mary, o ikimizin de oğluydu.”</p>

  <p class="block">“O SENİNDİ,” diye çığlık çığlığa bağırdı.</p>

  <p class="block">“Değil, Mary. Değil.” Onu kucaklamaya çalıştı, ama karısı çırpınarak ondan kurtulup, uzaklaştı.</p>

  <p class="block">“Bana dokunma.”</p>

  <p class="block">Birbirlerine baktılar. İkisi de taş kesilmişti adeta. Sanki ikisi de iç dünyalarındaki bilmedikleri büyük boşlukları yeni keşfetmişlerdi.</p>

  <p class="block">“Mary, elimde değil. Yaptıklarıma engel olamıyorum. Lütfen inan!” Ama bu yalan sayılırdı. Her şeye rağmen, konuşmaya devam etti: “Charlie ile ilgili mi dersen olabilir. Düşündüğümde, ben bile yaptıklarımı tam olarak anlayamıyorum. Ben... ben ekim ayında hayat sigortası poliçelerini nakit paraya çevirdim. Bu başlangıçtı, ilk gerçek hareket! Beynimi kurcalayan şeyler bundan çok daha önce başlamıştı. Beni anlıyor musun? Deneyebilir misin?”</p>

  <p class="block">“Bana ne olacak, Barton? Senin karın olmaktan başka bildiğim bir şey yok. Bana ne olacak?”</p>

  <p class="block">“Bilmiyorum.”</p>

  <p class="block">“Tıpkı bana tecavüz etmişsin gibi,” diyerek tekrar ağlamaya başladı.</p>

  <p class="block">“Mary, ne olur yapma. Yapma... artık ağlamamaya çalış.”</p>

  <p class="block">“Bunları yaparken, hiç beni düşündün mü? Sana güvendiğimi hiç düşündün mü?”</p>

  <p class="block">Yanıt veremedi. Garip bir şekilde yeniden Magliore’la konuşuyor gibi hissetti kendini. Sanki Magliore, Mary’nin kılığına girmiş evine yerleşmişti. Şimdi ne söyleyecekti? Yaşlı bir fahişe mi önerecekti?</p>

  <p class="block">Karısı ayağa kalkarak, “Yukarı çıkıyorum, biraz uzanacağım,” dedi.</p>

  <p class="block">“Mary!” Karısı sözünü kesmedi, ama bu kez kendisi ne diyeceğini bilemedi.</p>

  <p class="block">Odayı terkeden karısının ayak sesleri merdivenlerde yankılanıyordu. Sonra yatağın gıcırdadığını duydu. Yatmıştı. Birden ağlama sesi geldi kulağına. Bu sesi duymamak için ayağa kalkarak televizyonu açtı ve sesi iyice yükseltti. TV’de Merv Griffin’in şovu başlamıştı.</p>

  <p class="block"><br /></p>
</body>
</html>
