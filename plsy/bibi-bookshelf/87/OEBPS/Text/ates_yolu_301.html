<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Üçüncü Bölüm</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p><br /></p>

  <p class="block17"><a id="oca5">5 Ocak 1974</a><br /></p>

  <p class="block">O gün, Shop ‘n’ Save’de yaşananlar rastgele değildi. Hayatında yaşadığı en planlı, en duygulu şeydi. Özellikle onun okuması için, sanki görünmeyen bir parmak o herifin hikâyesini yazmıştı.</p>

  <p class="block">Alışverişe gitmekten hoşlanıyordu. Bu onu yatıştırıyor ve makul bir insan yapıyordu. Mescaline olayından sonra akıllıca şeyler yapmak zevkliydi. Yeni yılın ilk günü, öğleden sonra geç vakitler kalkmıştı. Kendisini uzay boşluğunda gibi hissederek, evin içinde dolanıp durmuştu. Etrafa saçılmış şeyleri topluyor ve onları inceliyordu, lago’nun Yorick’in kafatasını incelemesi gibi. Gittikçe etkisi azalsa da, ertesi gün ve daha ertesi gün de boşlukta dolaşmaya devam etti. Ama ondan sonraki gün biraz toparlandığını hissetti. Beynindeki toz bulutu, hamarat bir ev kadının yaptığı titiz temizlikle, kaybolmuştu. Şimdi kafası temizdi. İçmediği için ağlamamıştı da. Yedi sıralarında Mary ilk kez onu aradığında, gayet mantıklı kafası temizdi. İçmediği için ağlamamıştı da. Yedi sıralarında Mary ilk kez onu aradığında, gayet mantıklı ve sakin bir şekilde onunla konuştu. Bu telefon ona aralarındaki durumun pek değişmediği hissini vermişti. Birbirlerine bir çeşit rol yaparak, ilk adımı karşıdakinin atmasını bekliyorlardı. Ama sonra karısı fikir değiştirmiş ve boşanmayı ima etmişti. Her şey yalnızca ilk harekete bağlıydı. Hayır. Buna hiç üzülmemişti. Onu asıl harap eden, mescaline etkisindeyken parçaladığı Zenith televizyondu. Bunu niye yapmıştı anlayamıyordu. En sevdiği programları siyah beyaz televizyonda izlemiş olmasına rağmen, böylesine sahip olmak için yıllarca beklemişti. Onu esas etkileyen televizyonun kırık görüntüsü ve birbirine bağlı kablolar değildi. Televizyon adeta: ‘Bunu neden yaptın? Ben sana yıllarca sadakatle hizmet ettim, sense beni kırdın. Ben seni asla incitmedim, ama sen beni paramparça ettin. Ben korunmasızdım,’ diyordu ona. Bu parçalanmış alet, onların evine yapacakları kıyımın ufak bir örneğiydi. Pamuklu bir örtüyle televizyonu sardı. Bu hem iyi, hem de kötü bir görüntüydü. İyiydi, çünkü onun harap hali gözükmüyordu. Kötüydü, çünkü evde kefene sarılmış cesedi anımsatıyordu. Çekici de sanki bir cinayet aletiymiş gibi yok etmişti.</p>

  <p class="block">Ama dükkâna gitmek iyi bir şeydi. Beny Grill’de kahve içmek, Clean Living Araba Yıkama’ya LTD’yi götürmek, Henny’nin gazete tezgâhının önünde, ‘Time’ almak duraklamak gibi iyiydi. Shop ‘n’ Save, tavanında floresan çubuklarıyla aydınlatılmış, kocaman bir yerdi. Bir yandan bebek arabası süren, diğer yandan da raflarda, el değdirilmesin diye üzerleri sıkıca naylonlanmış domateslere bakan ve kaşlarını çatarak çocuklarını uyaran annelerle doluydu dükkân.</p>

  <p class="block">Her zamanki gibi, bu cumartesi de burası hafta sonu alışverişine gelenlerle dolmuştu. Erkek sayısı alışılmışın dışında fazlaydı. Hem karılarına eşlik ediyor, hem de önerilerinle onları usandırıyorlardı. Bu kocaları, karıları ve onların işbirliğiyle alışveriş edişlerini büyük bir şefkatle izliyordu. Aydınlık bir gündü ve büyük ön camlardan içeri güneş ışığı doluyor ve araştırırcasına insanların üzerinde dolaşıyor, kadınların saçlarında haleler meydana getiriyordu. Böyle zamanlarda işler o kadar kötü görünmüyordu gözüne. Ama geceleri. Geceleri her şey berbattı.</p>

  <p class="block">El arabası yalnız yaşayan bir erkeğin gereksinimleriyle dolmaktaydı: Spagetti, cam kavanozda et sosu, bir düzine yumurta, yağ, bir sürü hazır yiyecek ve sağlığa yararlı bir paket Yafa portakalı.</p>

  <p class="block">Beny’nin onunla konuştuğu sırada tam kasadaki sıranın ortalarına erişmişti. Tam önünde, denizci mavisi streç kazak, açık mavi pantolon giymiş bir kadın duruyordu. Otuz beş yaşlarında, çok açık sarı saçlı ve çekici bir kadındı. Birden kadın boğazından komik hırıltılar çıkararak sendeledi. Elinde hardal kavanozu yere düşerek yuvarlandı. Kavatan üzerinde uzun bir etiket uçuşuyordu. FRANSIZ kelimesi bir görünüp bir kayboluyordu. “Bayan? İyi misiniz?”</p>

  <p class="block">Kadın aniden arkaya doğru sarsıldı ve kahve kutuları olan sağ kolu oynatmaya çalışıyordu. Ama kutular kayarak yere saçıldı. Kutuların üzerinde şöyle bir yazı vardı:</p>

  <p class="block10">MAXWELL HOUSE</p>

  <p class="block10">Son Damlasına Kadar Harika</p>

  <p class="block">Olay o kadar kısa bir sürede olmuştu ki korku bile duyamamıştı -kendisi için değil tabii- ama onu derinden etkileyen bir şey eve kalır kendisini takip ederek, rüyalarına girmişti. Kadının gözleri aynı Charlie’nin nöbet geçirdiği sırada olduğu şekilde, kayarak şaşılaşmıştı.</p>

  <p class="block">Kadın yere düştü. Deri çizmeler içindeki ayakları yer tuğlalarının üzerinde adeta davul çalıyordu. Tam arkasındaki kadın bağırdı. Kasada çorba paketlerini hesaplayan çocuk, elindekileri atarak yerinden tiridi. Hesabı ödemiş, çıkmak üzere olan iki kız koşarak geri geldi ve olanlar karşısında hayretten gözleri yuvalarından fırlamış halde donakaldı.</p>

  <p class="block">“Sara geçiriyor, sanırım,” diye kendi kendine konuştu.</p>

  <p class="block">Ama bu sara nöbeti değildi. Karısıyla alışverişe gelmiş bir doktor, bunun beyin kanaması olduğunu söyledi ve kısa bir süre sonra da kadının öldüğünü bildirdi. Genç doktor mesleğinin onu mezara kadar takip edeceğini düşünerek ürperdi. Kadını muayene ederken etrafları insanlarla dolmuştu. Zavallı kadın bu hayatla en son bağlantısı olan kahve kutularının arasında yatıyordu. Şimdi başka bir dünyanın insanı olmuş oraya alışmaya çalışıyordu. Yarı dolmuş el arabasında bir haftalık yiyecek vardı. Konserveler, kutular, paket etler onda dehşet uyandırıyordu.</p>

  <p class="block">Sepette kalan bu eşyaları dükkân yetkilileri ne yapacak diye merak etti. Belki de ürünleri tezgâhlarda eski yerlerine koyacaklardır ya da bunları kadının iş başındayken öldüğünün delili olarak bir süre idare binasında saklayacaklardı.</p>

  <p class="block">Birisi polis çağırmıştı. Polis kadını çeviren kalabalığı yararak ona ulaşmaya çalışırken, “Açılın,” diye bağırıyordu. “Hava almasına izin verin.” Sanki kadının havaya ihtiyacı vardı.</p>

  <p class="block">Avucuyla insanların omzuna vurarak ilerliyordu. Herhalde son beş günlük rahatı bozulmuştu. Bu olay geleceğin bir işareti miydi? Tabii ki olamazdı. O halde bunun anlamı neydi? Ne?</p>

  <p class="block1"></p>

  <p class="block">Eve döndüğünde hazır yiyecekleri derin dondurucuya yerleştirdi ve kendine sert bir içki hazırladı. Kalbi göğsünü delercesine gümbürdüyordu. Eve gelene kadar bütün yol boyu, Charlie’nin elbiselerini ne yaptıklarını düşünüp durmuştu. Oyuncaklarını Norton’daki Goodwill Shop’a vermişlerdi. Kolej için biriktirdikleri bankadaki parasını da (bu paranın yarısını kendisinin şiddetle karşı koymasına rağmen, Noeller ve doğumgünlerinde Charlie yakın akrabalarından toplamıştı) kendi ortak hesaplarına geçirmişlerdi. Jean Annenin tavsiyesine uyarak yatağını da yakmışlardı. Kendisi bunu çok anlamsız bulmasına rağmen böyle bir zamanda insafsız davranıyor olmamak için onlara karşı çıkmamıştı. Ama elbiseler, Charlie’nin elbiselerini ne yapmışlardı?</p>

  <p class="block">Bütün öğleden sonra bu soru içini kemirmiş ve sonunda sinirleri bozulmuştu. Hatta bir ara Mary’i arayıp sormayı bile düşündü. Ama karısı artık yeter diyebilirdi. Bundan sonra da onun durumunun iyice kötüye gittiğine kendini inandırırdı.</p>

  <p class="block">Güneş batmak üzereydi. Kendi yatak odalarına giderek, tavanda dolabın yakınındaki kapağı açtı ve çok yavaş hareket ederek çatı katına geçti. Orada öylece durup etrafı seyretti. Burada olmak hoşuna gitmişti. Tavan arasına çıkmayalı çok çok uzun zaman olmuştu. Kalın bir toz tabakasıyla ve örümcek ağlarıyla kaplanmış olan 100 voltluk lamba hâlâ çalışıyordu.</p>

  <p class="block">Rastgele tozlu bir kutuyu açtı ve içine baktı. Kutu, kendisinin lise ve kolejden kalma yıllıklarıyla doluydu. Bunları bir kenara koydu. Lise yıllıklarının üzerinde kabartma harflerle yazılmış şu sözler okunuyordu:</p>

  <p class="block1"></p>

  <p class="block10">YILLIK</p>

  <p class="block10">Körfez Lisesi</p>

  <p class="block">Kolej yıllıklarının iç kısmında ise (onlar daha ağır ve gösterişliydi) şu kelimeler göze çarpıyordu:</p>

  <p class="block10">PRİZMA</p>

  <p class="block10">Hatırlayalım...</p>

  <p class="block1"></p>

  <p class="block">Önce lise yıllıklarını açtı. İlk sayfanın altındaki yazıyı ve imzayı okudu (“Şehrin her kesimindeki insanlar / Ben yıllığı çıkaran kızım / -A.F.A, Connie”), sonra masasında put gibi oturan, tahtanın yanında yüzlerinde belli belirsiz gülümseme olan öğretmenlerin resimleri görüldü, ondan sonra da eski tanıdık sınıf arkadaşlarının resimleri belirdi (onların numaralarını ve sınıftaki durumlarını bile gayet iyi hatırlıyordu, aldıkları krediler: FHA 1, 2; sınıf konseyi 2, 3, 4; sosyal faaliyetler, 4) resimlerin altına takma adlar ve kısa küçük sloganlar yazılmıştı. Bazılarının daha sonraki hayatlarını ve kaderlerini biliyordu (orduda olanlar, araba kazasında ölenler, bankada genel müdür yardımcısı olanlar), ama çoğunu kaybetmişti ve onların gelecekleri kendisi için sırdı.</p>

  <p class="block">Lise son sınıf yıllığında genç bir George Barton Dawes’le karşılaştı. Cressey Resim Stüdyosunda çekilmiş bu resimde geleceğe hülyalı bakışlarla bakan bir genç vardı. Bu küçük çocuk gelecekten nasıl bu kadar habersiz olabilir diye şaşırdı. Sanki kendini bulmaya çalışan bir adamın oğlu gibiydi. Resim altında şunlar yazılıydı:</p>

  <p class="block1"></p>

  <p class="block10">BARTON G. DAWES</p>

  <p class="block10">“Sihirbaz”</p>

  <p class="block10">(Gezi Kulübü, 1,2,3,4</p>

  <p class="block10">Sosyal Faaliyetler, 3, 4)</p>

  <p class="block10">Lise Bölümü</p>

  <p class="block">Bart, sınıfın soytarısı, üzüntülerimizi yok etmeyi başaran adam! Yıllıkları gelişigüzel kutunun içine bıraktı ve yavaş yavaş odanın içinde gezinmeye başladı. Mary’nin beş yıl önce almış olduğu kumaşları buldu. Kolu kırık çok eski bir iskemle. Çalışmayan bir çalar saat. Düğün albümü. Bunu karıştırmayı istemedi. Eski dergiler, bunlar atılmalıydı, dedi kendi kendine. Bu eski kâğıt parçaları yazın yangın tehlikesi oluşturabilirdi. Temizleme fabrikasından yıllar önce getirdiği bir yıkama makinesi motoru. Tamiri imkânsız bir parçaydı bu. Ve Charlie’nin elbiseleri.</p>

  <p class="block">Üç mukavva kutu dolusu tıkabasa doldurulmuş elbise. Charlie’nin kazakları, pantolonları ve iç çamaşırları. Hepsini dışarı çıkarıp, dikkatle inceledi. Charlie’yi bunların içinde dolaştığı, bunlara hayat verdiği günleri hatırlamaya çalıştı. Sonunda bu elbiselerin ve çatı katındaki eski eşyaların kokusu onu sarsmıştı. Yüzünü buruşturdu. Şimdi içkiye ihtiyacı vardı. Burada sessizce duran ve yıllardır hiçbir işe yaramaz bu eşyalar ona acı veriyordu. Bütün gece alkol beynini uyuşturana kadar eski eşyaları düşündü.</p>

  <p><br /></p>

  <p class="block17"><a id="oca7">7 Ocak 1974</a><br /></p>

  <p class="block">Kapı çaldığında saat onu çeyrek geçiyordu. Kapıyı açtığında karşısında temiz yüzlü, pırıl pırıl traş olmuş, bodur ve hafif kambur bir adam duruyordu. Satıcı olmalı diye düşündü, ama elinde, içinde örnekler olamayacak kadar ince bir çanta vardı. Herhalde sigorta ya da Amway ya da dergi gibi bir şeyler pazarlıyordu. Mary gittikten sonra Olivia haricinde eve gelen tek insandı. Her ne satıyorsa, almak üzere eve davet etmeye kararlıydı.</p>

  <p class="block">Ama adam satıcı değildi. Şehir meclisini temsilen gelen, Philip T. Fenner isimli bir avukattı. Bunları utangaç bir tavırla el sıkarken söyleyivermişti.</p>

  <p class="block">“İçeri girin,” dedi içini çekerek.</p>

  <p class="block">Fenner konuşa konuşa yürüyordu.</p>

  <p class="block">“Güzel bir eviniz var. Tek kelimeyle şahane. Bakımlı ev hemen kendini belli ediyor. Çok vaktinizi almayacağım, Bay Dawes, meşgul bir insan olduğunuzu biliyorum. Eviniz yolunum üzerinde olduğu için Bay Gordan bir uğramamı istedi. Bu taşınma formlarından doldurduğunuza eminim, ama herhalde yılbaşı telaşı nedeniyle henüz elimize geçmedi. Herhangi bir sorunuz varsa yanıtlamaktan mutluluk duyarım."</p>

  <p class="block">“Bir sorun var,” dedi hiç gülmeden.</p>

  <p class="block">Ziyaretçinin zarif dış görünüşü bir an kayboldu ve o anda gerçek Fenner’i gördü. Bir saat kadar soğuk ve mekanikti.</p>

  <p class="block">“Nedir, Bay Dawes?”</p>

  <p class="block">“Bir bardak kahve ister misiniz?” dedi gülerek.</p>

  <p class="block">Tekrar nazik ve güleryüzlü Fenner belirdi. “Çok iyi olur. Size eziyet olmazsa. Dışarısı buz kesti. Kış gittikçe sertleşiyor. Ne dersiniz?”</p>

  <p class="block">“Evet.” Sabah kahvaltısı için hazırladığı kahve suyu hâlâ sıcaktı. “Instant olabilir mi? Eşim akrabalarını ziyarete gitti, ben de buralarda kalakaldım.”</p>

  <p class="block">Fenner çok doğal bir kahkaha attı. İşte o anda Fenner’in her şeyi bildiğini anladı. Mary’yle arasındakileri ve belki de herkesle, her şeyle, her işletmeyle arasında geçenleri biliyordu. Steve Ordner, Vinnie Mason, şirket, Tanrı.</p>

  <p class="block">“Önemli değil. Her zaman instant içerim. Masanın üzerine evrakları koyabilir miyim?”</p>

  <p class="block">“Rahatına bak. Krema ister misin?”</p>

  <p class="block">“Hayır. Sade olsun.” Fenner paltosunun düğmelerini açtı, ama üstünden çıkarmadı ve aynı kadınların yaptığı gibi katlayarak kalçasına topladı ve koltuğa oturdu. Çantasını açarak içinden vergi iadesi formuna benzer bir evrak çıkardı. Bu sırada o da Fenner’a kahve koyuyordu.</p>

  <p class="block">“Teşekkürler. Siz içmiyor musunuz?”</p>

  <p class="block">“Ben içki alsam daha iyi olacak sanırım.”</p>

  <p class="block">“Tabii,” dedi Fenner gülümseyerek. Sonra kahvesinden bir yudum aldı. “Nefis. Tam istediğim gibi,” dedi Fenner keyifle.</p>

  <p class="block">Kendisine koca bir bardak içki hazırladı ve Fenner’a, “Bir telefon etmem gerekiyor. Bir dakika izin verir misiniz?” diye sordu.</p>

  <p class="block">“Elbette,” dedi Fenner kahvesinden bir yudum aldıktan sonra ağzını şapırdatarak.</p>

  <p class="block">Holdeki telefona gitti ve kapıyı açık bırakarak Caliowayler’i aran Jean hattaydı.</p>

  <p class="block">“Jean. Benim Bart. Mary orada mı?”</p>

  <p class="block">“Uyuyor,” dedi Jean buz gibi bir sesle.</p>

  <p class="block">“Lütfen uyandırır mısın? Çok önemli.”</p>

  <p class="block">“Bahse girerim ki öyledir. Daha geçen gün Lester’a, kayıtlı olmayan yeni bir telefon almanın sırasının geldiğini söyledim. O da benimle aynı fikirde. Sen aklını kaçırmışsın Barton Dawes. Bu inkâr edilemez bir gerçek.”</p>

  <p class="block">“Böyle düşünmene üzüldüm. Ama gerçekten.”</p>

  <p class="block">O sırada üst kattaki paralel telefon açıldı. “Bart,” dedi Mary.</p>

  <p class="block">“Evet, Mary, benim. Fenner diye bir avukat seni görmeye geldi mi? Kendini Jimmy Stewart’a benzetmeye çalışan biri.”</p>

  <p class="block">“Hayır,” diye yanıtladı Mary -Allah Kahretsin- “Telefonla aradı,” diye ekledi -Hah, şimdi oldu-.</p>

  <p class="block">Fenner kapı eşiğinde durmuş bakıyordu. O kibar, güleryüzlü, arkadaş canlısı ve yarı utangaç adam gitmişti. Canı acıyan birine benziyordu.</p>

  <p class="block">“Anne! Lütfen öbür telefonu kapatır mısın?” diye Mary bağırdı. Jean Calloway’in homurtuları duyuluyordu.</p>

  <p class="block">“Herhalde benim hatırımı soruyordur.”</p>

  <p class="block">“Evet.”</p>

  <p class="block">“Seninle partiden sonra mı konuştu?”</p>

  <p class="block">“Evet, ama... ona bir şey anlatmadım.”</p>

  <p class="block">“Bildiklerinden daha da fazlasını anlatmışsındır. İnsana uyuşuk bir av köpeği gibi sokuluyor. Ama aslında şehir meclisinin kafa koparıcısı.” Sırıtarak Fenner’a baktı. “Onunla buluşacak mısın?”</p>

  <p class="block">“Neden?., evet.” Şaşırmış gibiydi. “Ne var bunda. Ev hakkında konuşmak istiyor.”</p>

  <p class="block">“HAYIR. O sana öyle söylüyor. Asıl benim hakkımda konuşmak istiyor. Sanırım bu adamlar beni açık artırmaya çağıracaklar.”</p>

  <p class="block">“Ha... ne?” Tümüyle kafası karışmış gibiydi. “Henüz onların paralarını almadım Mary. Ben deli olmalıyım. Handy Andy’de konuştuklarımı hatırlıyor musun?”</p>

  <p class="block">“Bart, bu Bay Fenner yanında mı?”</p>

  <p class="block">“Evet.”</p>

  <p class="block">“Psikolog. Oh, Bart çok özür dilerim ona psikologa gideceğinden bahsetmiştim... Bart, affedersin.”</p>

  <p class="block">“Sıkma canını derken,” içtendi. “Her şey düzelecek. Merak etme. Hiçbir şeyde düzelmese de bu iş düzelecek, Mary.”</p>

  <p class="block">Telefonu kapatarak Fenner’a döndü.</p>

  <p class="block">“Stephen Ordner’ı aramamı ister misin?” diye sordu. “Ya Vinnie Mason? Ron Stone ve Tom Granger senin gibi ucuz herifleri daha çantasını açmadan tanır. Vinnie senin ne bok olduğunu anlayamaz, ama Ordner seni kucaklayarak karşılar. Nedense herife batıyorum.”</p>

  <p class="block">“Beni yanlış anladınız Bay Dawes. Benim temsil ettiğim kişileri de yanlış anladınız. Bu işte kişisel hiçbir şey yok. Kimse sizin peşinizde değil. Ama sizin 784 hakkında iyi şeyler düşünmediğinizi herkes biliyor. Hatta geçen ağustos bir gazeteye yazı yazmıştınız.”</p>

  <p class="block">“Geçen ağustos?” diye söylendi. “Müthiş çalışıyorsunuz.”</p>

  <p class="block">“Elbette.”</p>

  <p class="block">Gözlerini devirerek iki büklüm oldu.</p>

  <p class="block">“Daha çok çalışın. Daha çok avukat. Hey, Ron sen git dışardakilerin canına oku. Dikkat edin her yerde düşmanlarımız var. Hey, Mavis sen de benim ilaçlarımı getir.” Tekrar doğruldu. “Herkes paranoyak. Ben de kendimi kötü zannederdim.”</p>

  <p class="block">“Bizim halkla ilişkiler departmanımız da var Bay Dawes. Yaptığımız iş çocuk oyunu değil. On milyon dolarlık projeden bahsediyoruz.”</p>

  <p class="block">“Siz otoyol insanlarına biraz duygu aşılamak gerekiyor.”</p>

  <p class="block">“Şimdi bütün kartlarımı açacağım Bay Dawes,” dedi Fenner.</p>

  <p class="block">“Şimdiye kadar edindiğim deneyimlerime göre, bir insan bu lafı söylüyorsa, artık küçük yalanlarla etrafındakileri kandırmak yerine kuyruklu bir yalan söyleyecek demektir.”</p>

  <p class="block">Fenner birden parladı. Sonunda kızmıştı.</p>

  <p class="block">“Gazeteye yazılar yazdın, Mavi Kurdele’ye yer bulmak için ayakların üzerinde sürünüp durdun ve sonunda kıçına tekmeyi yedin.”</p>

  <p class="block">“Hayır. Onlar beni şutlamadan yarım saat önce ben istifa ettim.”</p>

  <p class="block">“...ve bizim bu evle ilgili bütün yazılarımızı da yanıtsız bıraktır, Belki de ayın yirmisinde bir şeyler yapmayı planlıyorsun. Bütün gazete ve TV’lere haber verip, kahraman ev sahibim Gestapo’lar tarafından yuvasından nasıl sürüklenerek atıldığını yürek parçalayıcı bir şekilde etrafa göstereceksin.”</p>

  <p class="block">“Bu sizi endişelendiriyor, değil mi?”</p>

  <p class="block">“Elbette endişelendiriyor. Kamuoyu çok değişkendir bilirsin.”</p>

  <p class="block">“Ve senin müşterilerinde seçilmiş idareciler.”</p>

  <p class="block">Fenner ona ifadesiz baktı.</p>

  <p class="block">“Eeee... Şimdi ne olacak?” diye sordu. “Bana geri çeviremeyeceğim bir teklif mi yapacaksınız?”</p>

  <p class="block">Fenner içini çekti. “Neden tartıştığımızı anlayamıyorum. Şehir meclisi size altmış bin...”</p>

  <p class="block">“Altmış üç bin beş yüz.”</p>

  <p class="block">“Evet. Çok iyi. Size eviniz ve arsanız için tam bu kadar veriliyor. Bu parayı alın ve rahat edin. Üstelik bu paradan vergi de kesilemiyor. Ne dersin, iyi rakam değil mi?”</p>

  <p class="block">“İyi sayılır,” dedi Charlie’yi düşünerek. “Dolarlar ve sentlerden bahsedince her şey iyi olur. Belki de satmaya kalkışsam bu fiyatı bulamazdım.”</p>

  <p class="block">“Öyleyse neyi tartışıyoruz?”</p>

  <p class="block">“Hiçbir şeyi,” diyerek içkisinden bir yudum aldı. Evet. Satıcı ona bir şeyler satmıştı. “Sizin eviniz var mı, Bay Fenner?”</p>

  <p class="block">“Evet,” dedi Fenner kibirle. “Çok iyi bir ev. Greenwood’da. Ne soracağını biliyorum. Eğer yer değiştirseydik ne yapardım. Emin ol ortalığın altını üstüne getirir, gırtlaklarına basıp onlara öyle bir paralar ödetirdim ki bankaya gidene kadar gülmekten katılırdım.”</p>

  <p class="block">“Elbette yapardın,” diyerek güldü. Don ve Ray Tarkington’u düşündü. Onlar heriflerin gırtlağına basmış ve mahkemeye vererek, kararı şehir meclisindekilerin kıçına bir bayrak gibi dikmişlerdi. “Sizler benim bütün misketlerimi kaybettiğimi mi düşünüyorsunuz?”</p>

  <p class="block">“Bilmiyoruz. Temizleme fabrikasının yeni yerleşim planında takındığınız tavır hiç de normal değildi herhalde,” dedi Fenner onu yargılarmışçasına.</p>

  <p class="block">“Pekâlâ, size bir şey söyleyeceğim. Yeterince bilyenin kaldığını bilmelisiniz. Bununla, istimlak hakkı kanununa sizin gözünüzle bakmayan ve bir adamın evinin onun kalesi olduğuna inanan bir avukat tutabilirim. Kısıtlama emri çıkarak sizin elinizi kolunuzu bir ay için, belki de iki ay için bağlayabilir. Şans yüzümüze güler ve mahkeme doğru yolda ilerleme gösterirse, işiniz gelecek eylüle kadar ertelenir.”</p>

  <p class="block">Fenner hiç de canı sıkılmış gibi değildi. Yüzüne bu duyduklarından memnun olmuş gibi bakıyordu. Bu davranışı kuşku uyandırıyordu insanda. Fenner düşünüyordu. Şimdi çengel atıldı, Freddy, bu seni eğlendiriyor mu? Evet, George, eğlendiğimi kabul etmek zorundayım.</p>

  <p class="block">“İstediğin ne?” diye sordu Fenner.</p>

  <p class="block">“Teklif için ne hazırladınız?”</p>

  <p class="block">“Değeri beş bin dolar daha yükseltebiliriz. Bir kuruş daha fazla değil. Ve kız hakkında da kimse bir şey duymamış olacak.”</p>

  <p class="block">Bir an etrafında her şey durdu adeta. Ölüm sessizliği olmuştu.</p>

  <p class="block">“Ne,” diye fısıldadı.</p>

  <p class="block">“Kız, Bay Dawes. Uyuşturucu müptelası kız. Aralığın altısı ve yedisinde sizinle bu evde kaldığını biliyoruz.”</p>

  <p class="block">Bir an kafasından düşünceler peş peşe geçmeye başladı. Kimi duygusal, kimi donuklaşmış düşünceler ve kendine olan güvenini sarsan bir korku dalgası. Ama bu duygu ve korku dolu düşüncelerin üstünde hissettiği ani bir öfke dalgası vücudunu sardı. Adamı saçlarından yakalayarak, beyni dışarı akana kadar masanın üzerine vurmak vurmak istiyordu. Ama bunu yapmamalıydı. Her şey olabilirdi, bu asla.</p>

  <p class="block">“Bana numaranı ver,” dedi.</p>

  <p class="block">“Numara?”</p>

  <p class="block">“Telefon numaran. Seni bu öğleden sonra arar ve kararımı bildiririm.”</p>

  <p class="block">“Hayır, bu işi şimdi halletmek en iyisi olacak.”</p>

  <p class="block">‘Bunu tercih edersen tabii, değil mi? Sen bir eksper olarak yarım saatte bu davayı kapatacaksın. Tanrım bu herifi gebertmek istiyorum.’</p>

  <p class="block">“Ben seninle aynı fikirde değilim. Şimdi evimden defol.”</p>

  <p class="block">Fenner ifadesiz bir şekilde omuz silkti. “İşte kartım. Numaram üstünde yazılı. İki otuzla, dört arası telefonunu bekleyeceğim.”</p>

  <p class="block">“Ararım.”</p>

  <p class="block">Fenner gitti. Onun kapıdan çıkarak koyu mavi Buick arabaya doğru yürüyüşünü pencereden seyretti. Arabaya binip gözden kayboldu. Sonra yumruğunu sıkıp vargücüyle duvara vurdu.</p>

  <p class="block">Kendine.bir içki daha hazırlayarak mutfak masasına oturdu. Bütün olanları baştan sona yeniden düşündü. Olivia’yı biliyorlardı. Ve bu bilgiyi ona koz olarak kullanacaklardı. Bu onun iyi davranışlarda bulunmadığının bir delili gibi gösterilecekti. Evliliğinin sona erişinin bir delili gibi gösterilecekti. Evliliğinin sona erişinin nedeni olarak da bunu göstereceklerdi. Halbuki evliliği çok daha önce ciddi şekilde zedelenmişti. Onu ‘gözetlemişlerdi.’</p>

  <p class="block">Aklına ‘nasıl’ sorusu takılmıştı. Nasıl? Eğer peşinde biri onu takip ediyor olsa meşhur çatır-çatır-bam-bumdan haberdar olurdu. Şayet bunu biliyorlarsa zamanı gelince ona karşı kullanacaklardı.</p>

  <p class="block">Mutlaka bir yerlere dinleme cihazı yerleştirmişlerdi. Sarhoşken telefonda Magliore’a yaptıklarını bir bir anlatmak üzere olduğunu hatırlayınca buz kesti. Tanrı’ya şükür Magliore konuşmayı keserek onu susturmuştu. Çatır-çatır-bum-bum kelimeleri bile yeteri kadar kötüydü.</p>

  <p class="block">Şu anda dinleme cihazlarıyla donanmış bir evde yaşamaktaydı! Kafasına bir sürü soru hücum etmişti. Fenner’a ve müvekkillerine nasıl bir yanıt verecekti? Onların davranış biçimi ne olacaktı?</p>

  <p class="block">Öğlen yemeği için fırına bir şeyler koydu ve onların pişmesini beklerken içkisini alıp oturdu. Onun hakkında araştırma yapmışlar ve ona rüşvet vermeye çalışmışlardı.</p>

  <p class="block">Yemeğini fırından çıkarıp, yedi. Sonra eşyaları inceleyerek evi dolaştı. Aklına iyi bir fikir gelmişti.</p>

  <p class="block">Saat üçte Fenner’ı aradı ve formu yollamasını söyledi. Eğer Fenner daha önce konuştukları iki maddeyi gözönünde tutarsa formu imzalayacaktı. Fenner’ın hem memnun olduğu, hem de rahatladığı sesinden belliydi. Fenner büyük bir memnunlukla o maddelerle ilgileneceğini ve formun yarın onun eline geçmesini sağlayacağını söyledi. Ayrıca böyle makul davranmış olduğu için sevindiğini sözlerine ekledi.</p>

  <p class="block">“İki şartım var,” dedi.</p>

  <p class="block">“Şart mı,” diye Fenner tekrarladı. Tedbirli olmaya çalışır gibiydi.</p>

  <p class="block">“Heyecanlanma. Beceremeyeceğin bir şey değil.”</p>

  <p class="block">“Söyle bakalım,” dedi Fenner. “Ama seni uyarıyorum, Dawes, şu ana kadar yaptıklarınla bizleri zor durumda bıraktın.”</p>

  <p class="block">“Sen formu yarın eve yollayacaksın,” dedi. “Ben de çarşamba günü onu senin ofisine getireceğim. Geldiğimde adıma altmış sekiz bin dolarlık bir çek beni bekliyor olacak. Karşılığı hazır bir çek. Tahliye formuyla çeki takas etmiş olacağız.”</p>

  <p class="block">“Bay Dawes, biz böyle çalışmıyoruz.”</p>

  <p class="block">“Doğru bir iş olduğunu kabul etmeyebilirsiniz, ama yapabilirsiniz. Benim telefonlarımı dinlemeye de sizin hakkınız yoktu. Allah bilir daha neler yaptınız? Çek yoksa formda yok. O takdirde bir avukata gitmek zorunda kalacağım.”</p>

  <p class="block">Fenner bir süre konuşmadı. Fenner düşünüyor olmalıydı. Sonunda, “Pekâlâ, kabul,” dedi. “Başka bir şey var mı?”</p>

  <p class="block">“Çarşambadan sonra artık canımın sıkılmasını istemiyorum. Yirmisinde ev sizin olacak, ama o vakte kadar benimdir.”</p>

  <p class="block">“Güzel,” dedi telaşla Fenner çünkü bu şart öyle önemli bir şey değildi. Yasalara göre ayın on dokuzunun gece yarısına kadar ev onundu. Gece yarısını bir geçe de şehir meclisinin malı olacaktı. Tahliye formunu bu şartlarla imzalar ve şehir meclisinin parasını alırsa, ister revizyoncuların önünde, ister gazetecilerin karşısında bağırıp çağırsa hiç bir şey elde edemezdi. İnsanlar ona sevgi değil, ancak antipati duyarlardı.</p>

  <p class="block">“Hepsi bu,” dedi.</p>

  <p class="block">“İyi,” dedi Fenner son derece neşeli bir tonda. “Sonunda mantıklı bir yol bulup anlaşabildiğimize sevindim, Bay Dawes.”</p>

  <p class="block">“Allah belanı versin,” diyerek telefonu kapadı.</p>

  <p><br /></p>

  <p class="block17"><a id="oca8">8 Ocak 1974</a><br /></p>

  <p class="block">İçinde 6983-426-73-74 dosya numaralı formun bulunduğu zarf kurye tarafından getirildiğinde, kendisi evde yoktu. Adam zarfı posta kutusuna bırakıp gitmişti. Kendisi de o sıralar Norton’da, Magliore’un yanındaydı.</p>

  <p class="block">Magliore onu görünce bir sevinç belirtisi göstermemişti. Ama kendi konuşmaya başladığında Magliore’un yüz ifadesi değişerek düşünceli bir hal almıştı.</p>

  <p class="block">Öğlen yemeğini ofise getirmişlerdi. Spagetti, dana eti ve bir şişe kırmızı Gallo. Yemek bir harikaydı. Ona olanları anlatırken, beş bin dolarlık rüşvet ve Fenner’ın Olivia’dan haberdar olduğu kısma geldiğinde, Magliore elini kaldırarak onu susturdu. Telefonla birini aradı ve kısa bir konuşma yaptı. Ona Crestalien Caddesini tarif edip ve, “Kamyoneti kullan,” diyerek telefonu kapadı. Çatalına bol spagetti sarıp ağzına götürürken, başıyla ona devam etmesini işaret etti.</p>

  <p class="block">Konuşmasını bitirdiğinde Magliore, “Posanı çıkarmadıkları için çok şanslısın. Şu an bir sandığın içinde ebedi uykuda olabilirdin,” de. di.</p>

  <p class="block">Yemekten patlayacak hale gelmişti. Bir kaşık daha yiyecek hali kalmamıştı. Beş yıldır böyle leziz bir yemek yememişti. Bunu övgüyle söyleyince, Magliore gülümsedi.</p>

  <p class="block">“Arkadaşlarımın bir kısmı artık makarna yemiyor. Yeni damak zevki geliştirdiler. Izgara lokantalarını ve İsveç mutfağı, Fransız mutfağı gibi yabancı yemeklerin yendiği yerleri tercih ediyorlar. Sonunda ülsere yakalandılar. Niçin ülser? Çünkü insanın özünü değiştirmesi çok zordur.” Bunları söyledikten sonra tabağına biraz daha spagetti aldı ve üzerine bol sos döktü. Yemeği iştahla yerken ona baktı. Gözlerinde garip bir ifade vardı. “Büyük günah işlemen için sana yardım etmemi istiyorsun,” dedi.</p>

  <p class="block">Boş boş gözlerle Magliore’a baktı. Şaşkınlığını gizleyememişti.</p>

  <p class="block">Magliore gülerek, “Ne düşündüğünü biliyorum. Benim gibi birisin içinde olan adama günahtan bahsetmek yanlış olur. Sana adam vurduğumu söyledim. Bir değil, birçok kez adam vurdum. Ama öldürülmeyi hak etmemiş birini asla vurmadım. Senin durumunda benim için aynen böyle. Bir de bu işe şöyle bakalım. Tanrı’nın planladığından önce ölen bir adamı düşün. Bunun işlediği günahlar ne olacak. Bu adam zamanından önce öldüğü için pişmanlık duyup günahlarını affettin fırsatı bulamamış olmuyor mu? Tabii ki bu adamın işlediği günah! sayılmaz. İşte böyle bakarsan ben insanlığa Papa’dan fazla hizmet etmişim demektir. Tanrı’nın bunu bildiğinden eminim. Her neyse bu benim işim değil. Seni seviyorum aslında. Sende yürek var. O benzin bombalarıyla yaptıkların için yürek ister. Bu cesaret. Bu değişik bir şey."</p>

  <p class="block">“Ben senden bir şey talep etmiyorum. Bu benim kendi isteğim.”</p>

  <p class="block">Magliore’un. gözleri döndü. “Tanrım, Tanrım... Beni neden yalnız bırakmıyorsun?”</p>

  <p class="block">“Çünkü ihtiyacım olan şey sende var.”</p>

  <p class="block">“Tanrım, keşke olmasaydı.”</p>

  <p class="block">“Bana yardım edecek misin?”</p>

  <p class="block">“Bilmiyorum.”</p>

  <p class="block">“Param var. Ya da kısa bir süre içinde olacak.”</p>

  <p class="block">“Sorun para değil. Bu bir prensip meselesi. Şimdiye kadar senin gibi bir meyveli kekle iş yapmadım. Bunu düşüneceğim. Seni ararım.”</p>

  <p class="block">Ona baskı yapmanın yanlış olacağına karar verdi ve oradan ayrıldı.</p>

  <p class="block1"></p>

  <p class="block">Evde formu doldururken, Magliore’un adamları geldi. Beyaz bir Econoline kamyonetle gelmişlerdi. Kamyonetinde bir kenarında RAY’S TV SATIŞ VE SERVİS yazısı, bunun altında da sırıtarak dans eden bir televizyon resmi vardı. Yeşil ve kalın işçi tulumu giymiş, ellerinde şişkin bir çanta olan iki adam arabadan indi ve eve doğru yürümeye başladı. Adamlar tam teçhizat gelmişlerdi. Evini “arıtacaklardı.” İşleri bir buçuk saat kadar sürdü. Her iki telefonda, yatak odasında ve yemek odasında birer dinleme aygıtı buldular. Garajın temiz çıkması onu rahatlattı.</p>

  <p class="block">Elindeki dinleme cihazına bakarak, “Piçler,” dedi. Dinleme cihazını yere atarak topuğuyla çiğnedi.</p>

  <p class="block">Adamlar giderlerken bir tanesi, “Bayım, televizyonu iyi benzetmişsiniz. Kaç kez vurdunuz?”</p>

  <p class="block">“Yalnızca bir defa.”</p>

  <p class="block">Adamların kamyoneti uzaklaştıktan sonra, dinleme aygıtlarından geriye kalan parçaları süpürüp faraşa doldurdu ve çöp kutusuna attı. Sonra kendine içki hazırladı.</p>

  <p><br /></p>

  <p class="block17"><a id="oca9">9 Ocak 1974</a><br /></p>

  <p class="block">2.30’da bankadan içeri girdiğinde etrafta çok az insan olduğunu gördü. Doğru veznenin bulunduğu kısma yürüdü.</p>

  <p class="block">Fişi ve çeki vezne camından veznedara uzattı.</p>

  <p class="block">Veznedar, koyu siyah saçları olan, kısacık pembe bir elbise giymiş ve naylon çoraplı bacaklarının büyük bir kısmı görünen genç tıkızdı. Çeke ve fişe baktı sonra bir daha baktı. Şaşırmıştı.</p>

  <p class="block">“Bir yanlışlık mı var,” dedi kibarca. Bu durum onu eğlendiriyordu</p>

  <p class="block">“Haayır, ama 34.500 dolar yatırıp 34.500 dolar nakit çekmek istiyorsunuz. Öyle değil mi?”</p>

  <p class="block">Başını salladı.</p>

  <p class="block">“Bir dakika, bayım, lütfen.”</p>

  <p class="block">Gülerek tekrar başını salladı. Kız genel müdürün yanına doğru yürürken gözlerini onun bacaklarından ayırmamıştı. Müdürün masası yalnızca tahta parmaklıkla ayrılmış bir bölümün içindeydi. Cam yoktu. Bu adam da senin benim gibi bir insanoğlu dermiş gibi özel bir ayırım yapılmamıştı. Müdür orta yaşlı, ama yaşına göre genç işi giyinmiş bir adamdı. Yüzü cennetin kapısı kadar dardı ve pembe elbiseli veznedar kıza bakarken kaşları yukarı kalkmıştı.</p>

  <p class="block">Çeki, depozit koçanını, para yatırma fişini ve belki de bütün bankacılık sistemini tartıştılar. Kız masanın üzerine eğilmiş ve arka eteği yukarı doğru kalkmıştı. Leylak rengi kombinezonun eteği görünüyordu. Aşk, aşk, tasasız aşk, diye düşündü. Benimle eve gel sonsuza kadar vakit geçirelim ya da onlar evi yerle bir edene kadar. Hangisi önce olursa. Bunu düşünerek gülümsedi. Bir kez daha kıza baktıktan sonra bankanın içine göz gezdirdi. Güvenlik kapısıyla, giriş kapısı arasında bir koruma -muhtemelen polis emeklisiydi- duruyordu. Yaşlı bir kadın büyük bir dikkatle mavi sosyal sigorta çekini imzalamaya çalışıyordu. Sol duvarda büyük bir poster asılıydı. Dünyanın uzaydan çekilmiş resmi. Siyah zemin üzerinde mavi-yeşil kıymetli taşlar gibi görünüyordu dünya. Gezegenin üzerinde büyük harflerle şu sözler yazılmıştı:</p>

  <p class="block10">GİDİN</p>

  <p class="block10">TATİLİNİZİ BANKA KREDİMİZLE YAPIN</p>

  <p class="block">Hoş veznedar geri geldi. “Size parayı beşer yüzlük halinde vereceğim,” dedi.</p>

  <p class="block">“Çok iyi.”</p>

  <p class="block">Depozit makbuzunu verdikten sonra, banka kasasına gitti. Elinde küçük bir kasayla geri döndü. Korumayla bir şeyler konuştu ve ikisi ürikte yanına geldiler. Koruma ona şüpheyle bakıyordu. On bin dolarlık üç tomar para saymıştı. Her tomarda yirmi beş bin dolar kâğıt para vardı. Her tomarı bantladı ve hesap makinesinden çıkardığı uzun Kâğıtları para tomarlarına ayrı ayrı yerleştirdi. Her tomarın üzerindeki Kâğıtta: 10.000 dolar yazılıydı.</p>

  <p class="block">Kalan kırk iki doları, beşer dolarlık kâğıt para halinde bir tomar yaptı. Bunun üzerine de: 4,250 dolar, yazılı bir kâğıt taktı.</p>

  <p class="block">Dört tomar para şimdi yan yana tezgâhın üzerinde dizilmiş duruyordu. Üçü birden bir an şüpheyle büyük para tomarını incelediler. Bir ev, beş Cadillac ya da hemen hemen yüz bin karton sigara alınabilecek bir paraydı bu.</p>

  <p class="block">Sonra kız, “Size fermuarlı bir çanta verebilirim,” dedi.</p>

  <p class="block">“Gerek yok,” diyerek para tomarlarını alıp paltosunun iç ceplerine yerleştirdi. Koruma onun bu hareketini sanki hiç etkilenmemiş gibi görünmeye çalışarak izliyordu. Veznedar kız büyülenmiş gibiydi (bu adamın palto cebine büyük bir vurdum duymazlıkla yerleştirdiği para onun beş yıllık maaşıydı); müdür bu durumdan hiç de hoşnut değilmiş gibi bakıyordu. Çünkü banka paranın Tanrı gibi kabul edildiği bir yerdi ve paraya gözle görünemeyen bir saygı duyuluyordu. Oysa bu adam...</p>

  <p class="block">“Oldu,” diyerek on bin dolarlık tomarların üstüne çek defterini de yerleştirdi. “En kolay yol bu.”</p>

  <p class="block">Bankanın kapısından çıkarken üçü birden hâlâ arkasından bakıyordu. Sonra yaşlı kadın veznedar kızın yanına gelerek ödenmesi için sosyal sigorta çekini uzattı. Hoş tezgâhtar ona iki yüz otuz beş dolar ve altmış üç sentlik bir ödeme yapmış.</p>

  <p class="block">Eve dönünce, parayı mutfaktaki dolabın en üst rafındaki tozlu bira maşrapasının içine koydu. Beş yıl önce, doğumgününde Mary şaka olarak ona bu maşrapayı hediye etmişti. Yıllarca buna aldırış bile etmemişti. Zaten birayı şişeden içmeyi tercih ederdi. Maşrapanın kenarında olimpiyat meşalesinin resmi vardı, altında da şu sözler yazılıydı:</p>

  <p class="block10">U.S. İÇKİ TAKIMI</p>

  <p class="block">Maşrapayı yerine koydu, canı müthiş içki istiyordu. Sonra yukarda çalışma masasının durduğu Charlie’nin odasına çıktı. Masanın alt çekmecesinden sağlam bir zarf aldı. Masaya oturarak, yeni çek hesabını yaptı ve toplam paranın 35.053.49 dolar olduğunu gördü. Parayı ve çek koçanını zarfa koyup, zarfın kenarını yapıştırdı ve üzerine Mary’nin şimdiki adresini yazdı. Masayı altüst ederek pul aradı. Pulu bulup zarfın üzerine yapıştırdı. Bir an tereddüt etti, ama sonra adresin altına ACELE POSTA SERVİSİ yazdı. Zarfı masanın üzerinde bırakıp, kendine içki hazırlamak için mutfağa gitti.</p>

  <p><br /></p>

  <p class="block17"><a id="oca10">10 Ocak 1974</a><br /></p>

  <p class="block">Gecenin geç saatiydi ve Magliore henüz aramamıştı. Elinde içkisiyle müzik setini dinliyordu. Çünkü televizyonu bir savaş gazisi olmuştu. Önceden dışarı çıkmış ve dört tane rock and roll long playı almıştı. Bir tanesi Rolling Stones’un ‘Bırak Kanasın’ isimli albümüydü. Bunu partide de dinlemişti ve diğer aldığı plaklardan daha çok sevmişti. Hele biri o kadar kötüydü ki dizinde kırmıştı. Ama ‘Bırak Kanasın’da, ses, ritim ve gürültü vardı. Çok beğenmişti. Ona Monte Hall’in, “Hadi Anlaşalım” parçasını hatırlatmıştı. Şimdi Mick Jagger söylüyordu:</p>

  <p class="block">Hepimizin köpürecek birine ihtiyacı var.</p>

  <p class="block">Eğer istersen bana köpürebilirsin.</p>

  <p class="block">Aklına dünyayı daha değişik ve yeni gösteren bankadaki poster geldi. İnsanları dünyanın değişik yerlerine davet ediyor, GİDİN diyordu. Aklına yılbaşı gecesi yaptığı gezi geldi. İşte o gün uzaklara gitmişti. Çok uzaklar.</p>

  <p class="block">Ama bu geziden hoşlanmış mıydı?</p>

  <p class="block">Bu düşünceyle birdenbire gerçeğe dönmüştü.</p>

  <p class="block">Son iki aydır, kaybolan topunun peşinde koşan bir köpek gibi oradan oraya sürüklenip durmuştu. Ve hiçbir olumlu karşılık alamama</p>

  <p class="block">‘Başka zamanlar asla yapmayacağı şeyleri yapmıştı. Nereye gittiğini bilmeyen insanlar gibi paralı yolda amaçsızca dolaşmıştı. O kız, onunla sevişmesi ve Mary’de olmayan göğüslere dokunuşu. Bir dolandırıcıyla sohbet etmesi ve o adam tarafından en sonunda aklı başında biri olarak kabul edilmesi. Benzin bombalarıyla yaptığı yasadışı ve bir işe yaramayan eylem. Bu derin duygular, orta yaşa gelmiş ve içi kurumuş bir adamın ruhunu kazar gibiydi. Arkeologlar tarafından yapılan kazılarda karanlık çağa ait kalıntıların bulunması gibi. Canlı kalmak için ne yapması gerektiğini biliyordu.</p>

  <p class="block">Tabii ki kötü şeyler de olmuştu. Handy Andy de kendini kaybedip Mary’e bağırmıştı. Yirmi yıl sonra ilk kez evde tek başına kalması ve iki hafta bu acı veren yalnızlıkla birlikte yaşamak kolay olmamıştı. Vinnie’den yumruk yiyişi, hem de koca bir dükkânda ve herkesin içinde. İnşaat alanını bombaladıktan sonraki sabah duyduğu korkunç korku ve baş ağrısı. Bu olay birçok şeyi geciktirmişti.</p>

  <p class="block">Ama bu olaylar ne kadar kötü olursa olsun, tıpkı kaçırdığını ya da kaçırmak üzere olduğunu düşünmek kadar değişik ve heyecan vericiydi. Son iki aydır beyninin içindeki kıvrımlarda dolaşmış ve eski anıların izini bularak onları yeniden yaşamıştı sanki. Bu gezinti genelde ürkütücü şeylerle dolu olmasına rağmen pek çok güzel yanı da olmuştu.</p>

  <p class="block">Sonra gişelere dönen rampanın başında, elinde LAS VEGAS yazılı pankartla bekleyen Olivia geldi aklına. Son gördüğü kız Olivia. Küstah davranışlarıyla, dünyaya değişik bir gözle bakan Olivia. Tekrar bankadaki resmi düşündü: GİDİN. Neden olmasın? Buraya onu bağlayan ne kalmıştı ki? Yalnızca kötü düşünceler. Karısı yoktu, oğlunun yalnızca hayaletiyle beraberdi, işini kaybetmişti ve sevdiği evi de en fazla bir buçuk hafta sonra yok olup gidecekti. Arabası, parası vardı ve tamamen hürdü. Neden binip gitmiyordu?</p>

  <p class="block">Çılgınca bir heyecanla dolmuştu adeta. Işıkları kapatıyor, cebinde parasıyla LTD’ye atlıyor ve ver elini Las Vegas diyordu. Ben geliyorum. Olivia’yı buluyordu. Ona, “Hadi gidiyoruz,” diyordu. California’ya gidiyorlardı, orada arabayı satıyordu ve güneye deniz yolculuğuna devam ediyorlardı. Oradan Hong Kong, oradan Saygon, Bombay, Madrid, Paris, Londra, New York. Sonra,</p>

  <p class="block">Tekrar buraya mı?</p>

  <p class="block">Dünya yuvarlaktı. Acı da olsa sonunda yine döneceği yer burasıydı. Tıpkı Olivia’ya dediği gibi Nevada’ya gitmek hiçbir şeyi çözmezdi Saldırılar, tecavüzler yenilenir, eskilerin izleri hatırlanır bu böyle kısır-döngü gibi devam eder giderdi. Garaj kapısına kadar gelmişken durdu... bekle... yalnızca biraz daha bekle...</p>

  <p class="block">Gece olmuştu ve düşünceleri tıpkı bir kedinin kendi kuyruğunu yakalayarak deli gibi etrafında dönmesi gibi beyninin içinde dönüp duruyordu. Sonunda koltukta uyuyakaldı ve rüyasında Charlie’yi gördü.</p>

  <p><br /></p>

  <p class="block17"><a id="oca11">11 Ocak 1974</a><br /></p>

  <p class="block">O gün öğleden sonra saat biri çeyrek geçe Magliore telefon etti.</p>

  <p class="block">“Tamam,” dedi. “İş yapacağız, sen ve ben. Bu sana dokuz bin dolara mal olacak. Bunun fikrini değiştireceğini tahmin etmiyorum.”</p>

  <p class="block">“Nakit mi?”</p>

  <p class="block">“Ne demek nakit mi? Sen çekini kabul edeceğimi mi düşündün yoksa?”</p>

  <p class="block">“Tamam. Kusura bakma.”</p>

  <p class="block">“Yarın akşam saat onda Revel Lanes Bowladrome’da buluşalım. Nerede olduğunu biliyor musun?”</p>

  <p class="block">“Evet. 7. yolda. Skyview Shopping Mall’ü hemen geçince.”</p>

  <p class="block">“Doğru. On altıncı hatta, yeşil gömlekli iki adam seni bekleyecek. Gömleklerinin arkasında altın ipliklerle işlenmiş Marlin Avenue Firestone yazısı olacak, unutma ve onlarla birlikte gel. Biri sana bilmek istediğin her şeyi anlatacak. Tabii bowling oynarken konuşacaksınız. Bir iki boncuk dizisi devirdikten sonra oradan çık ve arabana bin. Town Line Tavernasına doğru yol al. Onun yerini biliyor musun?”</p>

  <p class="block">“Hayır.”</p>

  <p class="block">“7. yoldan dümdüz batıya git. Bowling alanında iki mil ötede ve ilk sırada. Arkaya park et. Arkadaşlarım senin yanına park edecekler. Mavi bir Dodge pikapları var. Kendi arabalarından seninkine bir sandık transferi yapacaklar. Onlara para zarfını ver. Bunları yaptığım için delirmiş olmalıyım. Aslında bu işe yine de karşıyım ve uzun süre neden böyle davrandım diye düşünüp duracağım.</p>

  <p class="block">“Gelecek hafta seninle konuşmak isterim. Özel.”</p>

  <p class="block">“Hayır. Olmaz. Ben günah çıkaracağın bir papaz değilim. Seni bir daha asla görmek istemiyorum. Konuşmak da istemiyorum. Sana bir şey itiraf edeyim mi, Bay Dawes, gazetelerde seninle ilgili bir şey de okumak istemiyorum.”</p>

  <p class="block">“Bu basit bir yatırım meselesi.”</p>

  <p class="block">Magliore bir süre konuşmadı.</p>

  <p class="block">“Hayır,” dedi sonunda.</p>

  <p class="block">“Bu işe seni asla bulaştırmayacağımı bilmeni isterim. İsmin gizli kalacak. Birisi için... vakıf kurmak istiyorum.”</p>

  <p class="block">“Karına mı?”</p>

  <p class="block">“Hayır.”</p>

  <p class="block">Sonunda Magliore, “Salıya kadar kendine engel ol, bir şey yapma. Belki seni görürüm.”</p>

  <p class="block">Telefonu kapadı.</p>

  <p class="block">Oturma odasına döndü, kafasında Olivia ve onunla birlikte yaşama fikri vardı. GİDİN kelimesi beyninde dönüp duruyordu yine. Charlie’yi düşündü. Onun yüzünü artık güçlükle hatırlayabiliyordu. Enstantane fotoğraflardaki gibi bir görüntüydü Charlie onun için. Bu nasıl olabiliyordu?</p>

  <p class="block">Ani bir kararla telefonun yanına gidip, rehberi aldı ve SEYAHAT acentelerinin olduğu sarı sayfayı açtı. Bir numara seçerek aradı. Ama karşı taraftan, “Arnold Seyahat Acentası, size nasıl yardımcı olabiliriz?” diyen bir kadın sesi duyunca, telefonu kapattı ve ellerini ovuşturarak, hızla telefondan uzaklaştı.</p>

  <p><br /></p>

  <p class="block17"><a id="oca12">12 Ocak 1974</a><br /></p>

  <p class="block">Revle Lanes bowling salonu floresan ışıklarının aydınlattığı kocaman upuzun bir yerdi. Otomatik pikaptan yükselen müzik sesi, bağırarak konuşan insanların sesleri, kumar makinelerinin aşağı yukarı oynatılan kollarının gürültüsü, yuvarlanan koca bowling toplarının gümbürtüsüyle insanı serseme çeviriyordu. Tezgâha doğru ilerledi ve görevli çocuktan bir çift kırmızı-beyaz ayakkabı (bunlar gözünün önünde dezenfekte edildiği için ilaç kokuyorlardı) aldı. Sonra 16. hatta ilerledi İki adam oradaydı. Biri, Magliore’un Satılık Kullanılmış Arabaları’na ilk gittiği gün gördüğü tamirciydi. Yanında topu yuvarlamak üzere olan adam da TV kamyonetiyle onun evine gelenlerden biriydi. Kâğıt bardakla bira içiyordu. Yanlarına yaklaştığı zaman ona baktılar.</p>

  <p class="block">“Bart,” dedi.</p>

  <p class="block">“Ben Ray,” dedi Magliore’un yerinde gördüğü adam. Bowling topunu atmaya hazırlanan adamı işaret ederek, “O da, Alan,” dedi.</p>

  <p class="block">Bowling topu Alan’ın elinden kurtularak, yol üzerinde gürültülü bir şekilde yuvarlanmaya başladı. Lobutlar etrafa saçıldı ve Alan homurdandı. Üç lobut ayakta kalmıştı. İkinci atışını sağ taraftaki kanalın hemen yanından yapmak isteyince top kanala yuvarlandı. Alan tekrar homurdandı. Mekanizma tekrar lobutları yerine dikti.</p>

  <p class="block">“Hep tek atışta hepsini indirmeye çalışıyorsun,” diye nasihat etti. “Kendini Billy Well sanıyorsun herhalde.”</p>

  <p class="block">“Bir türlü falso veremiyorum. Selam, Bart.”</p>

  <p class="block">“Selam.”</p>

  <p class="block">El sıkıştılar.</p>

  <p class="block">“Seni gördüğüme sevindim, Bart,” dedi Alan. Sonra Ray’e dönerek, “Hadi müsabaka yapalım. Bart sen de katıl.”</p>

  <p class="block">“Tamam,” dedi.</p>

  <p class="block">“Hadi, ilk sen oyna, Bart,” dedi Alan.</p>

  <p class="block">Belki de beş yıldır bowling oynamamıştı. İki kilodan fazla gelen ve eline tam oturan bir top seçti. Sonra topu parkurun soluna doğru yuvarladı, ama top kanalın içine düştü. Topun yuvarlanışı arkadan atın poposuna benziyordu. İkinci topta daha dikkatli olmaya çalıştı, ama top yön değiştirerek ancak üç lobut devirebildi. Sıra Ray’e geldiğinde tek atışta hepsini devirdi. Alan dokuz tane devirdi, ikinci atışta da kakları halletti.</p>

  <p class="block">Üç oyun sonunda, Ray 89, Alan 76, Bart 40 sayı yapmıştı. İyi oyun çıkaramamıştı, ama sırtının terlemesi, uzun zamandır çalıştıramadığı kaslarındaki alışık olmadığı güç ona büyük bir haz vermişti.</p>

  <p class="block">Kendini oyuna ve -unuttuğu birtakım zevklere öylesine kaptırmıştı ki Ray, “Ona malginit denir,” dediğinde bir an neden bahsettiğini anlayamadı.</p>

  <p class="block">Kaşlarını çatıp yabancı gelen bu kelimeyi bir süre düşündükten sonra ancak anlayabilmişti. O sırada Alan tam konsantre vaziyette atışını yapmaya hazırlanıyordu.</p>

  <p class="block">“Tamam,” dedi.</p>

  <p class="block">“Mal on santim uzunluğunda çubuklar halinde. Kırk çubuk var. Bir dinamit lokumundan altmış kez daha güçlü bir patlayıcı.”</p>

  <p class="block">“Oh,” dedi. Birden midesinin kötüleştiğini hissetmişti. Alan topu ‘yuvarladı ve kalan iki lobutu devirince sevinçle havaya sıçradı.</p>

  <p class="block">Sıra ona geldiğinde ancak yedi lobut devirerek tekrar yerine oturdu. Ray yine bütün lobutları silme devirdi. Alan top yuvasından bir tane seçti ve çenesinin altında tutarak lobutlara nişan aldı ve dört adım koşarak atışını yaptı.</p>

  <p class="block">“Yüz yirmi metrelik fitili var. Bir patlatıcı mekanizma ile halledebilirsin. O- ooo... çok güzel bir atış.”</p>

  <p class="block">Alan, Brooklyn stili bir atışla hepsini devirmişti.</p>

  <p class="block">Bart ayağa kalkarak yine karavana iki atış yaparak yerine oturdu. Ray yine hepsini devirdi.</p>

  <p class="block">Alan, atış kulvarına tekrar gittiğinde, Ray devam etti.</p>

  <p class="block">“Elektrikli bir mekanizma, bir akü işini görür. Herhalde bir akün vardır.”</p>

  <p class="block">“Evet.”</p>

  <p class="block">Alan bir başka Brooklyn atışı yaptı.</p>

  <p class="block">Kasılarak geri döndüğünde Ray, “Bu Brooklyn vuruşlarına fazla güvenme,” dedi sırıtarak.</p>

  <p class="block">“Çeneni kapa, aramızda sadece sekiz lobut fark var.”</p>

  <p class="block">Sıra tekrar Bart’a geldiğinde sadece altı kuka devirerek yerine oturdu. Ray yine hepsini devirdi.</p>

  <p class="block">Oturduğunda Ray, “Sorun var mı?” dedi.</p>

  <p class="block">“Hayır. Bu setten sonra kalkalım mı?”</p>

  <p class="block">“Tabii. Bowlingde o kadar kötü değilsin. Yalnızca biraz paslanmışsın. Elini çalıştırman gerek.”</p>

  <p class="block">Alan daha öncekilerin aynısı olan bir Brooklyn atışı daha yaptı ancak bu sefer sadece altı kuka devirerek boşa gitti.</p>

  <p class="block">“Sana söylemiştim bu atışlara fazla güvenme diye,” dedi Ray kasılarak.</p>

  <p class="block">“Hadi canım,” diye cevapladı Alan homurdanarak. Ama ikinci atışı kenardaki kanala girerek boşa gitti.</p>

  <p class="block">“Bazı adamlar böyle,” dedi Ray gülerek. “Allah için bunların öğrenmesi imkânsız, anlıyor musun? Asla başaramazlar.”</p>

  <p class="block">Town Line Tavernasının üzerinde kocaman kırmızı neondan tabela ışıl ışıl yanıyordu. Burası enerji kısıtlamasından hiç etkilenmemiş olmalıydı. Kırmızı neonun altında beyaz bir afiş vardı:</p>

  <p class="block10">MUHTEŞEM İSTRİDYELER GRUBU</p>

  <p class="block10">BOSTON’DAN ÖZEL</p>

  <p class="block">Tavernanın sağ yanındaki park yeri cumartesi gecesi eğlenmeye gelen patronların arabalarıyla dolmuştu. Aralardan zorla ilerlemeye başladı ve içerlere gittikçe park yerinin L şeklinde geriye doğru uzandığını farketti. Arkada çok boş yer vardı. Bir yere girerek, kontağı kapattı ve arabadan indi.</p>

  <p class="block">O gece acımasız bir soğuk vardı. İlk on beş saniyede insanın kulakları hissizleşiyordu. Gökyüzüyse büyüleyici parıltılarla ışıldayan yıldızlarla doluydu. Tavernanın duvarından, inanılmaz İstridyeler Grubunun, “Gece Yarısından Sonra” isimli şarkıyı çaldıkları işitiliyordu. Bu parçayı J.J. Cale yazmıştı. Bu anlamsız sözleri nereden bulup çıkarmış diye merak etti. Bir şarkıyı kimin yazdığını hatırlıyor, ama oğlunun yüzünü bir türlü anımsayamıyordu. Bu dayanılmaz bir şeydi onun için.</p>

  <p class="block">Arabasının yanına, Magliore’un adamlarının pikabı yanaştı ve Alan’la, Ray dışarı çıktılar. Üstlerine asker parkaları giymişler, ellerine Kalın eldivenler takmışlardı. Şimdi yalnızca iş için burada oldukları belliydi.</p>

  <p class="block">“Bizim için para getirecektin,” dedi Ray.</p>

  <p class="block">Paltosunun cebinden zarfı çıkarıp, Ray’e uzattı. Ray kâğıt paraları saymadan şöyle bir karıştırdı.</p>

  <p class="block">“Tamam. Bagajını aç,” dedi.</p>

  <p class="block">Bagajı açtı ve iki adam ağır tahta bir kutuyu pikaptan alarak onun [arabasına taşıdılar.</p>

  <p class="block">“Fitiller en altta,” dedi Ray burnundan beyaz dumanlar soluyordu. “Elektrikle çalıştırmak gerektiğini sakın unutma. Yoksa bunları doğum-günü mumu olarak kullanırsın.”</p>

  <p class="block">“Unutmam.”</p>

  <p class="block">“Biraz daha antrenman yaparsan iyi bowlingci olacaksın. Atışların güçlü.”</p>

  <p class="block">Pikaba dönerek oradan ayrıldılar. Birkaç dakika kadar bekledikten sonra o da ayrıldı. İnanılmaz istridyeler grubunu kendi hallerine bırakmıştı. Kulakları donmuştu. Kaloriferi çalıştırıp arabanın içi ısınınca kulakları karıncalandı.</p>

  <p class="block1"></p>

  <p class="block">Eve gelince sandığı içeri taşıdı. Şişe açacağıyla kapağı açtı. Her şey Ray’ın anlattığı gibi görünüyordu. Gri balmumundan muma benziyorlardı. Patlayıcı çubukların altındaki gazetenin de altında, iki rulo halinde fitiller duruyordu. Fitiller, aynı kendisinin çöp torbalarının ağzını kapattığı gibi lastikle sarılmıştı.</p>

  <p class="block">Sandığı alt kattaki küçük tuvalete saklayarak unutmaya çalıştı, ama sanki oradan, bütün eve yıllarca öncesinden varolan belayı kusmaya başlamıştı. Bela önüne geçilmez bir şekilde bu sandıktan adeta fışkırmaya ve her şeyi içine almaya başlamıştı.</p>

  <p><br /></p>

  <p class="block17"><a id="oca13">13 Ocak 1974</a><br /></p>

  <p class="block">Arabaya binerek Landing Strip’e gitti ve Drake’nin çalıştığı yeri ararken epeyce bir dolaştı. Burası ucuz ve adi apartmanların omuz omuza verdiği bir yerdi. Apartmanlar birbirine o kadar yapışıktı ki, bin sarsılsa iskambil kâğıdı gibi hep birlikte yıkılacaklardı. Her yerden fış. kıran antenler havaya doğru uzanıyor ve insana bir anten ormanını çağrıştırıyordu. Barlar öğleye kadar kapalıydı. Caddenin bir kenarında terkedilmiş bir araba gördü. Farları, krom parçaları ve tekerlekleri alınmış ve sanki ölüm vadisinin ortasında kemikleri ağarmış bir inek iskeleti gibi o da caddede iskelet halinde kalmıştı. Kaldırım kenarlarında birikmiş sularda camların gölgeleri pırıldıyordu. Kaldırımın kenarındaki mağazalar, içki dükkânları, ızgara et lokantaları sıra sıra dizilmişlerdi. Bunların ön kısımlarında büyük dökme camdan pencereler vardı. Sekiz yıl önceki ırk ayrımından çıkan çatışma mı bu insanlara sağlam cam kullanmayı öğretmişti. Dükkânların yağma edilmesini önlemek için bir çeşit tedbirdi bu. Venner Caddesinin ortalarına geldiğinde küçük bir dükkân gördü. Üzerindeki tabelada eski İngilizce harflerle şunlar yazılmıştı:</p>

  <p class="block10">HAYDİ GEL KAHVEHANESİ</p>

  <p class="block">Arabayı park etti, kapılarını kilitledi ve dışarı çıktı. İçerde sadece iki müşteri vardı. Üzerinde ona göre birkaç beden büyük bir palto olan küçük zenci bir çocuk, bir kenarda uyukluyordu. Diğer tarafta ayyaş olduğu anlaşılan beyaz bir adam kulplu porselen bardakla çay içiyordu. Bardağı her ağzına götürüşünde ellerinin titrediği görülüyordu. Ayyaşın cildi sapsarıydı. Yüzünü kaldırdığında gözlerindeki tuzağa düşmüş ifadeyi farketti. Bu leş gibi kokan hapishanenin içinde tuzağa düşürülmüş ve öyle derinlere gitmişti ki, dışarı çıkması olanaksızdı.</p>

  <p class="block">Drake tezgâhın arkasında ve portatif bir sobanın yanında oturuyordu. Kenarda sıcağa dayanıklı camın bir tarafında sıcak su, diğer tarafında kahve duruyordu. Tezgâhın üzerinde ufak bir sigara makinesi bulunuyordu ve içinde bozuk paralar vardı. İki tane, kâğıt üzerine mum boyayla yazılmış, levha görülüyordu.Birinci levha:</p>

  <p class="block10">MENU</p>

  <p class="block12">Kahve 15¢</p>

  <p class="block13">Çay 15¢</p>

  <p class="block13">Bütün soda çeşitleri 25¢<br /></p>

  <p class="block13"><span style="text-indent: 0px;">Balogna 30</span>¢<br /></p>

  <p class="block13">PB&amp;J 25¢</p>

  <p class="block13">Sosisli 35¢</p>

  <p class="block13"><br /></p>

  <p class="block1"></p>

  <p class="block">İkinci levha:</p>

  <p class="block10">LÜTFEN SERVİSİ BEKLEYİN</p>

  <p class="block">Burada servis yapan herkes GÖNÜLLÜDÜR ve siz kendinize servis yaptığınız zaman onlar kendilerini faydasız ve aptal hissedeceklerdir. Lütfen bekleyin ve TANRI’NIN SİZİ SEVDİĞİNİ unutmayın.</p>

  <p class="block1"></p>

  <p class="block">Drake okuduğu dergiden kafasını kaldırdı. Bir ara onu nerden tanıdığını çıkarmaya çalışarak, baktı. Sonra., “Bay Dawes, nasılsınız?”</p>

  <p class="block">“İyi. Bir fincan kahve içebilir miyim?”</p>

  <p class="block">“Tabii içebilirsin.” Arkasındaki raftan kulplu büyük bir bardak alarak kahve koydu. “Süt?”</p>

  <p class="block">“Hayır. Sade olsun.” Sigara makinesinin arkasından birbirlerini süzdüler. “Geçen gece için teşekkür etmek istemiştim ve size bağışta bulunmayı arzu ediyorum.”</p>

  <p class="block">“Teşekkür edilecek bir şey yok.”</p>

  <p class="block">“Evet, var. O parti, nasıl söyleyeyim berbat bir sahneydi.”</p>

  <p class="block">“Kimyasallar bunu yapabilir. Her zaman değil, ama zaman zaman olur. Geçen yaz arkadaşlarıyla beraber bir çocuk gelmişti. Milli parkta bir damla asit almış. Buraya getirdiklerinde yumruklarını sallıyor ve bağırıyordu. Çünkü arkasından kuşların kovaladığı ve onu yakalarlarsa yiyeceklerini düşündüğü için onlardan kurtulmaya çalışıyordu. Sanki Reader’s Digest’daki dehşet hikâyeleri gibi, değil mi?”</p>

  <p class="block">“Bana mescaline’i veren kız da bir keresinde lavabonun deliğinden uzanan bir kol gördüğünü söylemişti. Sonradan onun gerçek mi, hayal mi olduğunu anlayamamıştı.”</p>

  <p class="block">“Kimdi o?”</p>

  <p class="block">“Gerçekten bilmiyorum.” Doğruyu söylüyordu. “Neyse, bunu almanızı istiyorum,” diyerek sigara makinesinin yanına bir kâğıt tomar koydu. Bunu güvenli olması için lastik bir bantla sarmıştı.</p>

  <p class="block">Drake önündeki tomara hiç dokunmadan, kaşları çatık bir halde baktı.</p>

  <p class="block">“Bunu bir kahvehane için getirdim,” dedi. Amacını Drake’in bildiğinden emindi, ama onun suskunluğunu bozmak için bir şeyler söylemek ihtiyacı hissetmişti.</p>

  <p class="block">Drake kâğıt tomarını sol eliyle aldı ve eskiden yaralanmış sağ elinin yardımıyla üzerindeki bandı açarak parayı saydı.</p>

  <p class="block">“Beş bin dolar,” dedi.</p>

  <p class="block">“Evet.”</p>

  <p class="block">“Bu parayı nereden bulduğumu sorsam bozulur musun?”</p>

  <p class="block">“Sormanın hiçbir mahzuru yok. Evimin şehir meclisine satılması karşılığı verilen para bu. Tam oradan yol geçirecekler.”</p>

  <p class="block">“Karın da senle aynı fikirde mi?”</p>

  <p class="block">“Karım bu konuda bir şey söyleyemez. Şu an ayrı yaşıyoruz ve çok yakında da boşanacağız. Satıştan alınan paranın yarısı onun zaten. Bu da yeterli.”</p>

  <p class="block">“Anlıyorum.”</p>

  <p class="block">Arkalarındaki yaşlı ayyaş kendi kendine şarkı mırıldanmaya başlamıştı. Hiçbir ahenk yoktu bu seste; sadece vızıldama.</p>

  <p class="block">Drake bir süre düşünceli bir halde elindeki para tomarına parmaklarıyla vurdu. “Bunu kabul edemem,” dedi sonunda.</p>

  <p class="block">“Ama neden?”</p>

  <p class="block">Drake, “O gece konuştuklarımızı hatırlamıyor musun?” diye sordu.</p>

  <p class="block">Onun ne demek istediğini anlamıştı. “Öyle bir planım yok,” dedi.</p>

  <p class="block">“Bana yalan söyleme. Saçma bir arzu yüzünden hiç kimse kendi ayağıyla gelip de bu parayı vermez.”</p>

  <p class="block">“Benimki saçma bir arzu değil.”</p>

  <p class="block">Drake ona sertçe baktı. “Peki buna ne diyelim? Tanıdıklarına bir şans mı veriyorsun.”</p>

  <p class="block">“Kahretsin, ben paraları hayatımda bir kez bile görmediğim insanlara dağıttım. Kanser Araştırma Merkezi, Çocuk Esirgeme Kurumu, Boston’da beslenme yetersizliği çeken insanların bulunduğu bir haşine. Boston’a hiç gitmedim.”</p>

  <p class="block">“Bunların tutarı büyük mü?”</p>

  <p class="block">“Hayır.”</p>

  <p class="block">Ve nakit para, Bay Dawes. Bir insan görmek istemediği parayı böyle yerlere dağıtabilir, ama bunu çekle ve birtakım imzalı evraklarla yapar. Poker oynarken bile nakit para değil fiş kullanılır. Ama bu günümüzde bir adam eline geçmiş parayı kullanmak istemiyorsa, o yaşamayı da istemiyor demektir.”</p>

  <p class="block">“Bu kahrolası materyalistik bir davranış bir...”</p>

  <p class="block">“Bir rahip için mi? Ama artık değilim. Bu olaydan beri,” diyerek yaralanmış elini kaldırdı. “Burayı ayakta tutabilmek için parayı nerden bulduğumu sana anlatacağım. Birleşik Kurumlar ve Şehir Yardım Kurumuna başvurmakta biraz gecikmiştim. Zaten orada çalışan insanlar, buraya gelen genç çocukları anlayamayacak kadar yaşlılar. Hemen hemen hepsi emekli olmuş, yalnızca camların arkasından caddeyi seyrederek hüküm veren tipler. Bazı gözaltında olan genç çocukları, şehir bandosunda boş olan yerlere yerleştirmeye çalıştım. Cuma ve cumartesi akşamları boş zamanlarında orada çalışsınlar istemiştim. Ama onlar bu teklifimi dudak bükerek geri çevirdiler. Asıl yardım zenginlerden geldi, yani üst tabakadan. Caddelerde dolaşarak insanlarla konuştum. Kibar bayanları sıkıştırdım ve onlara sokaklarda köprü altlarında yatan, üstlerine battaniye yerine gazete kâğıdı örterek, gecenin ayazından korunmaya çalışan çocukları anlattım. Bunları defalarca anlattım. 1971 yılından beri sokaklarda yaşayan, on beş yaşındaki bir kızın saçlarının ve edep yerlerindeki kılların nasıl yol yol beyazlaştığını anlattım. Onlara balıkçıların ve diğer ciğeri beş para etmez adamların otobüs terminallerinde bu çocukları sıkıştırıp para karşılığı erkek fahişe olmaları için zorladıklarını anlattım. On, on beş dolar için sinema localarında adamlarla seks yapmayı kabul eden çocukları anlattım. Bu paranın da yarısının pezevenklere gittiğini söyledim. Bu zengin kadınlar, duydukları şeylerden şaşırıyor, yumuşuyor ve sokak çocuklarına şefkat duyuyorlar. Muhtemelen uyluklarında bir uyarı duyup ıslanıyorlar, ama en önemli şeyi, para yardımını severek yapıyorlar. Beni evlerine ya da kulüplerine davet edip aileleri ve yakınlarıyla tanıştırıyorlar Hizmetkârlar yemek servisini yaptıktan sonra gayet nazik teşekkür ediyorum. Yanaklarım sırıtmaktan uyuşup ağrıyor. Bu neye benzer biliyor musun Bay Dawes? Bir sinemada, homoseksüel bir işadamınınkini ağzına almaya benzer. Ve bunları, Bay Dawes, hep benim ödemem gereken kefalet olarak düşünürüm. Ama kusura bakma Bay Dawes bizim kitabımızda ölü sevicilik yazmaz. Neden sana hayır demek zorunda olduğumu anlayabildin mi?”</p>

  <p class="block">“Ne için kefaret ödüyorsun?”</p>

  <p class="block">“Bu,” dedi Drake çarpık bir gülüşle, “Benimle Tanrı arasında.”</p>

  <p class="block">“Peki yaptıkların sana tiksindirici geliyorsa, neden bu şekilde para topluyorsun? Niçin yalnızca...”</p>

  <p class="block">“Bu tek yol olduğu için böyle hareket ediyorum. Hapsolmuş gibiyim.”</p>

  <p class="block">Aniden korkunç bir ümitsizliğe kapıldı. Drake’in bütün bunları, onun neden buraya geldiğini ve neler yapmış olduğunu açıklamak için anlattığını farketti.</p>

  <p class="block">“İyi misin, Bay Dawes? Bir garip.”</p>

  <p class="block">“İyiyim. Şimdiye dek yakalayamadığın şansı bulmanı dilerim sana.”</p>

  <p class="block">“Ben hayal kurmam,” dedi Drake gülerek. Hayatını tekrar gözden geçirmelisin... şiddet bir şeyi çözmez. Başka seçenekler de var.”</p>

  <p class="block">“Sahiden mi?” diyerek o da Drake’e güldü. “Şimdi burayı kapat, dışarı çıkıp senin işini birlikte yapalım. Çok ciddiyim.”</p>

  <p class="block">“Benimle dalga geçiyorsun.”</p>

  <p class="block">“Hayır,” dedi. “Belki de birisi ikimizle de dalga geçiyor,” diyerek paraları yine rulo haline getirdi ve kapıya doğru yürümeye başladı. Küçük oğlan hâlâ uyuyordu. Yaşlı ayyaş yarısına kadar içtiği kahve bardağını önüne bırakmış, anlamsız bakışlarını içine dikmişti. Onun yanından geçerken rulo yaptığı paraları bardağın içine bıraktı. Paralar bardağa düşerken çamur gibi kahve masanın üzerine sıçradı. Koşarak dışarı çıktı ve arabaya bindi. Drake’in arkasından gelerek kendisini sarmasını, onu kurtarmasını bekledi. Ama Drake arkasından gelmemişti. Belki o da içerde, onun geri dönmesini ve kendisini korumasını Eliyordu.</p>

  <p class="block">Arabayı çalıştırıp oradan ayrıldı.</p>

  <p><br /></p>

  <p class="block17"><a id="oca14">14 Ocak 1974</a><br /></p>

  <p class="block">Şehir merkezine giderek Sears mağazasına girdi. Bir araba akümülatörü ve bir çift de bağlantı kablosu satın aldı. Akümülatörün yan tarafında, plastik kalın harflerle şunlar yazılmıştı:</p>

  <p class="block10">İNATÇI</p>

  <p class="block">Eve döndü ve aldıklarını dolabın önüne büyük tahta sandığın yanına koydu. Eğer polisler arama emriyle eve gelirlerse ne yaparım, diye düşündü. Silahlar garajda, patlayıcılar oturma odasında ve büyük miktarda nakit para da mutfaktaydı. B.G. Dawes tehlikeli ihtilalci. Gizli ajan X-9, yabancı kartellerin gizlice parasal destek verdikleri faaliyet. Abone olduğu ‘Reader’s Digest’da, böyle casus hikâyelerine sık rastlanıyordu. Ayrıca sonu olmayan dini kampanyaların yazdıkları dizi yazılar, anti-sigara ve anti-pornoculukla ilgili yazılar okumuştu.</p>

  <p class="block">Evet, bir arama izniyle gelip onu tutuklayabilirlerdi. Gerçeği söylemek gerekirse, artık öyle çok da korkmuyordu. Olaylar bu tür şeyleri aşmıştı.</p>

  <p><br /></p>

  <p class="block17"><a id="oca15">15 Ocak 1974</a><br /></p>

  <p class="block">“Bana ne istediğini söyle,” dedi Magliore bıkkınlıkla.</p>

  <p class="block">Dışarda sulu sepken vardı; gökyüzü kasvetli gri bulutlarla kaplanmıştı. Şehir otobüsleri yüksek tekerlekleri üzerinde grilikleri yararak giderken etrafa sulu çamur kusuyorlardı. Manik-depresiflerin fantezilerindeki hayallere benziyordu bu. Gerçek hayattaki davranışlarımızda bir psikopatın hayata uyumsuz davranışları gibi değil miydi?</p>

  <p class="block">“Evim mi? Arabam mı? Karım mı? Ne istiyorsan al git, Dawes Ama hayatımın şu son günlerinde beni yalnız bırak.”</p>

  <p class="block">“Bak,” dedi utanarak. “Bir baş belası olduğumu biliyordum.”</p>

  <p class="block">“Baş belası olduğunu biliyormuş,” dedi Magliore duvarla konuşuyormuş gibi. Bunları söylerken elini havaya kaldırmıştı. Sonra eli e^ kalçasına indi.</p>

  <p class="block">“Tanrı aşkına söyle, neden hiç durmuyorsun?”</p>

  <p class="block">“Bu son isteğim.”</p>

  <p class="block">Magliore gözlerini döndürerek, “Aman, ne harika,” dedi. Yine duvarla konuşuyordu. “Ne istiyorsun?”</p>

  <p class="block">Cebinden para çıkardı. “Burada on sekiz bin dolar var. Bunun üç bini senin. Araştırma ücreti olarak.”</p>

  <p class="block">“Kimi bulmamı istiyorsun?”</p>

  <p class="block">“Las Vegas’da olan bir kızı.”</p>

  <p class="block">“On beş bin onun için mi?”</p>

  <p class="block">“Evet. Bunu almanı istiyorum. Bu parayla bir işe yatırım yapabilirsin. Yatırım işini senden iyi bilen biri daha olamaz. Kârdan düşen payı da kıza verirsin.”</p>

  <p class="block">“Yasal işler mi?”</p>

  <p class="block">“En iyi kâr getiren her türlü iş olabilir. Senin kararına güvenim sonsuz.”</p>

  <p class="block">“Benim kararıma güveniyormuş.” Hâlâ duvarla konuşuyordu. “Sen Las Vegas’ın ne kadar büyük bir kasaba olduğunu biliyor musun? Neredeyse eyalet olmak üzere.”</p>

  <p class="block">“Orada bağlantıların yok mu?”</p>

  <p class="block">“İşin doğrusu, birtakım tanıdıklarım var tabii. Ama yarım akıl bir hippi kızdan bahsediyoruz. Şu anda çoktan Denver ya da San Francisco’ya...”</p>

  <p class="block">“İsmi Olivia Brenner. Ayrıca onun hâlâ Las Vegas’da olduğunu düşünüyorum. Kenar mahallelerden birindeki bir lokantada çalışıyordu.”</p>

  <p class="block">“Onun benzeri yerlerden Las Vegas’da en az iki milyon tane var,” dedi Magliore. “Tanrım, Tanrım!”</p>

  <p class="block">“Bir apartman katında kalıyor olmalı. Başka bir kızla birlikte. En azından son konuşmamızdan sonra bunu yaptığını düşünüyorum. Ama nerede olduğunu bilmiyorum. Bir yetmiş boylarında, siyah saçlı, yeşil gözlü. Güzel bir kız. Yirmi bir yaşında. Yani bana söylediği yaşı bu.”</p>

  <p class="block">“Peki bu şahane yaratığı bulamazsam ne olacak?”</p>

  <p class="block">“Parayı işlet ve kârı kendine ayır. Başına bela olduğum zamanların karşılığı olarak düşün bu parayı.”</p>

  <p class="block">“Senin için bu araştırmayı yapacağıma ve kızı bulunca da parayı vereceğime nasıl güveniyorsun?”</p>

  <p class="block">Parayı Magliore’un masasına bırakarak, ayağa kalktı. “Bunu yapacağını sanıyorum, çünkü yüzünde namuslu bir adamın ifadesi var.”</p>

  <p class="block">“Dinle,” dedi Magliore. “Senin işine çomak sokacak değilim. Sen zaten kendi kendine çomağa sokmuşsun. Ama bütün bunlardan hoşlanmıyorum. Beni, son isteğini ve vasiyetini yerine getirmekle görevlendirir gibisin.”</p>

  <p class="block">“İstemiyorsan hayır diyebilirsin.”</p>

  <p class="block">“Hayır, hayır, anlamıyorsun. Eğer ismini değiştirmediyse ve hâlâ Las Vegas’daysa onu bulabilirim. Bunun bana hiçbir eziyeti yok. Ama beni korkutuyorsun, Dawes. Sen de bu işe kafayı fena taktın.”</p>

  <p class="block">“Evet.”</p>

  <p class="block">Magliore camın altındaki karısı ve çocuklarıyla birlikte çekilen resmine kaşlarını çatarak baktı.</p>

  <p class="block">“Tamam,” dedi Magliore. “Bu son kez olacak, anladın mı? Başka hiçbir şey isteme benden. Kesinlikle son. Seni bir daha asla görmeyeceğim. Sakın telefon da etme. Anladın mı? Zaten benim yeterince sorunum var, bir de seninkilerle uğraştırma beni.”</p>

  <p class="block">“Kabul.”</p>

  <p class="block">Elini ona uzattı. Sıkacağını hiç beklemiyordu, ama tam aksi oldu. El sıkıştılar.</p>

  <p class="block">“Benim için hiçbir şey ifade etmiyorsun. Bana bir şey ifade etmeyen bir adamı nasıl sevebilirim?”</p>

  <p class="block">“Duygusuz bir dünyada yaşıyoruz. Şüphen varsa, Bay Piazzi’nin köpeğini düşün.”</p>

  <p class="block">“Onu her zaman düşünüyorum,” dedi Magliore.</p>

  <p><br /></p>

  <p class="block17"><a id="oca16">16 Ocak 1974</a><br /></p>

  <p class="block">İçinde çek koçanının da bulunduğu kalın zarfı alarak köşedeki postaneye giderek mektubu postaya attı. O akşam sinemaya ‘Exorcist’ filmini seyretmeye gitti. En sevdiği artist Max von Sydow oynuyordu ve bu filmi kaçıramazdı. Filmin bir sahnesinde küçük kız Katolik papazın yüzüne tükürüyordu. Arka sıralardan birileri bağırdı.</p>

  <p><br /></p>

  <p class="block17"><a id="oca17">17 Ocak 1974</a><br /></p>

  <p class="block">Mary telefon etti. Rahat ve neşeli bir ses tonuyla konuşuyordu. Bu her şeyi daha kolaylaştırıyordu.</p>

  <p class="block">“Evi satmışsın,” dedi.</p>

  <p class="block">“Doğru.”</p>

  <p class="block">“Ama hâlâ oradasın.”</p>

  <p class="block">“Yalnızca cumartesiye kadar. Şehir dışında büyük bir çiftlik evi kiraladım. Davranışlarımı yeniden düzenlemeye çalışıyorum.”</p>

  <p class="block">“Oh, Bart. Bu harika. Çok memnun oldum.” Bu konuşmanın neden bu kadar kolay olduğunu anladı. Çünkü telefondaydılar. Telefonda birbirlerine neyi doğru neyi yalan söylediklerini anlamaları oldukça zordu. Ama karısı pes etmişti. “Çek koçanı hakkında...”</p>

  <p class="block">“Evet.”</p>

  <p class="block">“Parayı tam ikiye böldün değil mi?”</p>

  <p class="block">“Evet. Kontrol etmek istersen, Bay Fenner’ı arayabilirsin.”</p>

  <p class="block">“Hayır. Oh, bunu kastetmedim.” Karısının eliyle yaptığı hareketleri rahatlıkla görebiliyordu. “Demek istediğim... parayı ayırman... bunun anlamı...”</p>

  <p class="block">“Oh, seni orospu beni yaraladın. Tam isabet.”</p>

  <p class="block">“Evet neyi kastettiğini biliyorum. Boşanma.”</p>

  <p class="block">“Bu konuda düşündün mü gerçekten?” diye sordu içtenlikle.</p>

  <p class="block">“Pek çok kez.”</p>

  <p class="block">“Ben de öyle. Başka seçeneğimiz kaldığını sanmıyorum. Sana karşı kızgınlık duymuyorum. Senin için deli divane de olmuyorum.”</p>

  <p class="block">Tanrım, ‘teyp gibi aynı şeyler. Aynı hikâyenin tekrarı. Şimdi okula tekrar geri döneceğini söyleyecek.’ Duyduğu acıya kendi de şaşırdı, geçmişinin bir kısmı böylece kapanmış oluyordu.</p>

  <p class="block">“Ne yapmayı düşünüyorsun?”</p>

  <p class="block">“Okula geri dönüyorum,” dedi. Heyecanlı olduğu belliydi. Annemin tavan arasını karıştırırken eski elbiselerin arasında okulu terk belgesini buldum. Mezun olmam için yalnızca yirmi dört krediye ihtiyacım var, biliyor musun? Bart, bu bir yıldan biraz fazla bir zaman demektir.”</p>

  <p class="block">Mary’i annesinin çatı katında emekleyerek yürürken düşündü. Bu ona kendi çatı katlarında Charlie’nin elbiseleri arasındaki gezinmeyi hatırlattı. Ama kendisi duyularını açığa vuramamıştı.</p>

  <p class="block">“Bart, orada mısın?”</p>

  <p class="block">“Evet. Senin yeniden böyle canlı ve memnun olmana sevindim.</p>

  <p class="block">“Bart,” dedi sitemle.</p>

  <p class="block">Şimdi ona karşı kırıcı olmamalıydı. Ona eziyet etmek ve kendisini kötü hissetmesini sağlamakta olacak şey değildi. Olanlar onun dışında gelişmişti. Bay Piazzi’nin köpeği çocuğu parçalamış ve yürüyüp gitmişti. Bunu düşünmek ona komik geldi ve kıkırdadı.</p>

  <p class="block">“Bart, ağlıyor musun?” dedi şefkatle.</p>

  <p class="block">“Hayır,” dedi bir kahraman gibi.</p>

  <p class="block">“Bart, yapabileceğim bir şey var mı? Varsa seve seve yaparım.”</p>

  <p class="block">“Hayır. Tekrar düzeleceğim. Ve senin yeniden okula dönmene sevindim. Bak, bu boşanma - ilk kim yapacak? Sen mi, ben mi?”</p>

  <p class="block">“Ben başvursam daha iyi olacak galiba,” dedi ürkerek.</p>

  <p class="block">“Pekâlâ. Tamam.”</p>

  <p class="block">Aralarında uzunca bir sessizlik oldu. Sonra sanki istemeden kelimeler ağzından çıkmış gibi, “Ben gittiğimden beri kimseyle yattın mı?” diye sordu.</p>

  <p class="block">Soruyu ve vereceği yanıtı düşündü. Sonra onu uykusuz bırakacak yalan dudaklarından döküldü.</p>

  <p class="block">“Hayır,” dedi. “Peki sen kimseyle yattın mı?”</p>

  <p class="block">“Tabii ki hayır,” dedi hem şok olmuş, hem de biraz hoşlanmış gibiydi. “Yatmadım.”</p>

  <p class="block">“Er geç yatacaksın.”</p>

  <p class="block">“Bart, seksten konuşmayalım.”</p>

  <p class="block">“Peki,” dedi aslında bu konuyu karısı açtığı halde. Ona güzel bir şeyler söylemeye çalıştı. Karısı şimdi söyleyeceklerini hep hatırlamalıydı. Aklına hiçbir şey gelmiyordu. Karısını neden kendisini hatırlaması istediğini de bilmiyordu. Daha önce birlikte güzel yıllar geçirmişlerdi. Güzel olmalılar, diye düşündü. Ama kendini ne kadar zorlasa da Tv için girdikleri bahis sırasında geçirdikleri günler dışında iyi olanını hatırlamıyordu.</p>

  <p class="block">Birden ağzından, “Charlie’yi ilk kez anaokuluna götürdüğümüz günü hatırlıyor musun,” sözleri çıkıverdi.</p>

  <p class="block">“Evet. O ağlayınca onu geri götürmek istemiştin. Onu bırakmak istememiştin, Bart.”</p>

  <p class="block">“Ama sen bıraktın.”</p>

  <p class="block">Onun bu söylediğine itirazlarını dinlerken, olayı bütün çıplaklığıyla hatırlıyordu. Anaokulunun sahibesi Bayan Ricker’dı. Onları saat birde eve yollamadan önce sıcak yemek servisi yapıyordu. Okul bodrumdan bozma bir yerdi. Üçü birlikte aşağı kata inerken kendini hain gibi hissetmişti; sanki bir çiftçinin ineğini mezbahaya götürürken sakinleştirmesi gibi o da oğlunu sakinleştirmeye çalışmıştı. Onların Charlie’si, harika bir çocuktu. Sapsarı saçları sonraları biraz koyulaşmıştı. Uyanık bakan koca mavi gözleri, yeni yürümeye başlayan çocuklarınki gibi marifetli elleri vardı. Ve merdivenlerin alt kısmında ikisinin arasında öylece durup beklemişti. Etrafındaki koşuşan, bağrışan, resim boyayan, ucu kör makasla resim kesen çocukları seyrederek beklemişti. Onları seyrederken kolayca incinebilecek bir çocuğa benziyordu. Gözlerinde ne neşe, ne de korku vardı. Sadece uyanık bakışlı ve meraklı bir yabancıydı o. Başka hiçbir zaman kendini ona bu kadar yakın hissetmemişti. Sonra Bayan Ricker yanlarına gelmiş ve gülerek, “Biz böyle eğleniriz, Chuck,” demişti. Sanki ismini yanlış söyleyerek onu ağlatmak istemişti. Elini uzatmış, ama Charlie o eli tutacağına yalnızca incelemişti. Kadın onu diğer çocukların yanına doğru iteklemiş, Charlie birkaç adım attıktan sonra arkasına dönüp onlara bakmıştı. Bayan Young, “Siz gidin. O zaman kendini daha iyi hissedecektir,” demişti. Mary onu dürtmüş ve “Hadi, Bart,” demişti. Oysa kendisi taş kesilmiş oğlunu seyrediyordu. Oğlunun gözleri, “Beni onların eline bırakıp giderseniz, bana kötülük yapmış olursunuz, George,” diyordu sanki. Kendi gözleri de, “Evet, seni çok iyi anlıyorum, Freddy,” der gibiydi, daha sonra Mary’yle beraber ona arkalarını dönüp merdivenleri çıkmaya başlamışlardı. Anne ve babasının kendine sırtını dönmesi bir çocuk için olabilecek en kötü, en korkunç şeydi. Onlar merdivenleri çıkarken, Charlie feryat etmeye başlamıştı. Ama Mary’nin ayak sesleri kesilmemiş, yürümeyi sürdürmüştü. Kadınların sevgisi bir garipti. Oğlunun bağırmalarını yalnızca büyümenin doğal bir parçası olarak görmüştü Mary. Sanki gülmesi, gaz çıkarması, dizlerini yaralaması gibi bir şeydi bu da. Kalbinde öyle derin, öyle şiddetli bir acı hissetmişti ki kalp krizi geçiriyor sanmıştı kendini. Sonra acısı geçmiş karısının ardından yürüyerek onu orada bırakıp gitmişti. Ama şimdi oğluna arkasını dönüp gitmesini basit bir hoşçakal olarak düşünüyordu. Bir anne ve babanın çocuğuna sırtını dönmesi hayattaki en kötü, en korkutucu şey değildi. En korkutucu olan çocukların büyüklerine sırtını dönmesi ve kendi istekleri doğrultusunda hareket etmeleriydi. Korkunç olan onların oyunları, sorunları, yeni arkadaşları ve ölümdü. Şimdi en kötünün bu olduğunu anlamıştı. Charlie hastalanmadan çok önce ölmeye başlamıştı. Ve kendisi buna engel olacak bir çare bulamamıştı.</p>

  <p class="block">“Bart?” dedi Mary. “Orada mısın?”</p>

  <p class="block">“Burdayım.”</p>

  <p class="block">“Charlie’yi bu kadar çok düşünmem iyi mi sence? Bu seni yiyip bitiriyor. Adeta onun esiri gibisin.”</p>

  <p class="block">“Ama sen hürsün.”</p>

  <p class="block">“Avukatı gelecek hafta göreyim mi?”</p>

  <p class="block">“Tamam. İyi olur.”</p>

  <p class="block">“Hoşa gitmeyecek şeyler olmaz, değil mi, Bart?”</p>

  <p class="block">“Her şey medenice olacak.”</p>

  <p class="block">“Fikrini değiştirip, mücadele etmezsin değil mi?”</p>

  <p class="block">“Hayır.”</p>

  <p class="block">“Ben... ben seninle konuşurum... sonra.”</p>

  <p class="block">“Onu bırakma zamanı geldi ve öyle yapıyorsun. Daha içgüdüsel davranabilmek için Tanrı olmak isterdim.”</p>

  <p class="block">“Ne?”</p>

  <p class="block">“Hiçbir şey. Hoşçakal, Mary. Seni seviyorum.” Son kelimeleri telefonu kapadıktan sonra söylediğini farketti. Bu sözleri bir şey hissetmeden otomatik olarak söylemişti. Ama kötü bir son değildi. Hiç de kötü değil.</p>

  <p><br /></p>

  <p class="block17"><a id="oca18">18 Ocak 1974</a><br /></p>

  <p class="block">Sekreter, “Kim arıyor diyeyim,” diye sordu.</p>

  <p class="block">“Bart Dawes.”</p>

  <p class="block">“Bir dakika bekler misiniz?”</p>

  <p class="block">“Tabii.”</p>

  <p class="block">Kendini insanlar tarafından unutulmuş gibi hissetti. Boş ahizeyi kulağında tutuyor, ayağınla yerde tempo tutuyor ve pencereden hayalet şehre benzeyen Batı Crestallen Caddesini seyrediyordu. Açık ve parlak bir gündü, ama hava çok soğuktu. Rüzgâr çığlıklar atarak esiyor, artık terkedilmiş ve kepenkleri daha önceden çıkarılmış olan ve yıkım sırasını bekleyen Hobart’ların evine hışımla çarpıyordu.</p>

  <p class="block">Ahizeden bir klik sesinden sonra Steve Ordner’ın konuştuğunu duydu. “Bart, nasılsın?”</p>

  <p class="block">“İyiyim.”</p>

  <p class="block">“Senin için ne yapabilirim?”</p>

  <p class="block">“Temizleme fabrikası için aradım,” dedi. “Şirket yeni yerleşim yeri için ne düşünüyor?”</p>

  <p class="block">Ordner içini çekti ve sonra yumuşak bir ses tonuyla, “Bunun için biraz geç değil mi?” dedi.</p>

  <p class="block">“Fırça yemek için aramadım, Steve.”</p>

  <p class="block">“Neden olmasın? Bunun için herkesle kavga etmedin mi? Pekâlâ, boşver. Yönetim kurulu endüstriyel temizleme işini bırakmaya karar verdi, Bart. Sadece küçük makineler kalacak; onlar gayet güzel iş yapıyorlar. Temizleme fabrikaları zincirinin ismini değiştireceğiz yalnızca. İsmi Elle-Yıka olacak. Ne diyorsun?”</p>

  <p class="block">“Korkunç,” dedi. “Vinnie Mason’ı neden işten atmıyorsun?”</p>

  <p class="block">“Vinnie mi?” Ordner şaşırmıştı. “Vinnie bizim için çok iyi işler yapıyor. Artık yetkili müdür oldu. Bu kadar keskin biri olacağını beklemiyordum doğrusu.”</p>

  <p class="block">“Hadi, Steve. Bu iş ona bir gelecek vaat etmiyor. Ya ona daha iyi imkânlar tanı ya da bırak gitsin.”</p>

  <p class="block">“Bunun senin üstüne vazife olduğunu pek sanmıyorum, Bart.”</p>

  <p class="block">“Ölü bir tavuk alıp, gırtlağından ipi dolamışsın ve o bunu henüz bilmiyor. Çünkü bu iş daha bozulmaya başlamadı. Bunu hâlâ iyi bir yemek olarak görüyor.”</p>

  <p class="block">“Noel’den önce seni neden yumrukladığını şimdi anlıyorum.”</p>

  <p class="block">“Ona gerçeği söylemedim ama bu hoşuna gitmedi.”</p>

  <p class="block">“Gerçek, kaypak bir kelimedir, Bart. Bütün o yalanlarından sonra, bunun anlamını sen herkesten daha iyi bilirsin.”</p>

  <p class="block">“Bu seni hâlâ kızdırıyor, değil mi?”</p>

  <p class="block">“İyi biri olarak düşündüğün bir insanın bok çuvalı olduğunu keşfedersen ona kızılacak biri olarak bakarsın.”</p>

  <p class="block">“Kızılacak biri,” diye tekrarladı. “Biliyor musun, Steve, hayatımda bu lafı başka hiç kimsenin ağzından duymadım.” Aynen böcek ilaçlarının üzerindeki yazıları çağrıştırıyor insana.”</p>

  <p class="block">“Başka bir şey var mı, Bart?”</p>

  <p class="block">“Hayır, hayır yok. Bütün istediğim onun istikbaliyle oynama, hepsi bu. O iyi bir adam. Onu harcıyorsun. Allah kahretsin bunun da farkındasın.”</p>

  <p class="block">“Tekrarlıyorum: Vinnie’nin neden istikbaliyle oynayayım?”</p>

  <p class="block">“Beni harcamadın mı?”</p>

  <p class="block">“Sen paranoyak olmuşsun artık, Bart. Seni unutmaktan başka hiçbir şey istemiyorum.”</p>

  <p class="block">“Bu yüzden mi fabrikada benim hakkımda araştırma yaptın? Motellerden rüşvet aldım mı diye soruşturdun? Son beş yıldır Mavi Kurdele’den çektiğim paraların ve makbuzların peşine düştün?”</p>

  <p class="block">“Bunları kimden duydun?” diye bağırdı Ordner. İlk kez kontrolünü kaybetmişti.</p>

  <p class="block">“Şirketten birisi,” dedi neşeyle. “Senden fazla hoşlanmayan biri. Gelecek müdürler toplantısında benim biraz gürültü çıkarmamı bekleyen biri.”</p>

  <p class="block">“Kim?”</p>

  <p class="block">“Hoşçakal, Steve. Vinnie Mason’ı tekrar düşün. Ben de kiminle konuşacağım, kiminle konuşmamam gerektiğini düşüneceğim.”</p>

  <p class="block">“Telefonu yüzüme kapayamazsın! Yapamazsın.”</p>

  <p class="block">Sırıtarak telefonu kapadı. İşte o da insandı. Steve Ordner ona neyi anımsatıyordu? Kilitli yemek dolabından frambuazlı dondurma çalan adam. Herman Wouk. Kaptan Queeg. Bunları anımsatıyordu ona Kaptan Queeg. Humphery Bogart onunla ilgili bir film yapmıştı. Gülerek şarkı söylemeye başladı:</p>

  <p class="block1"></p>

  <p class="block">“Hepimizin Queeg’liyecek birine ihtiyacı var,</p>

  <p class="block">Sen de istersen beni Queeg’liyebilirsin.”</p>

  <p class="block1"></p>

  <p class="block">Tamam ben deliyim diye düşündü, hâlâ gülmeye devam ediyordu. Ama bunun birtakım avantajları da vardı. Deliliğinin en kesin belirtilerinden birisinin, sessizlikte, boş evlerle dolu boş bir sokakta kendi kendine gülmek olduğunu düşündü. Bu düşünce bile keyfini kaçırmamıştı. Telefonun yanında, ayakta, kahkahalarla katılarak gülmeye devam etti.</p>

  <p><br /></p>

  <p class="block17"><a id="oca19">19 Ocak 1974</a><br /></p>

  <p class="block">Karanlık basınca garaja gitti ve silahları çıkardı. Birkaç kez boş olarak tetik düşürdükten sonra, Magnum’u kullanım kılavuzuna bakarak dikkatle doldurdu. Pikapta Rolling Stones’in ‘Gece Yarısı Gezgincisi’ parçası çalıyordu. Kendini, Barton George Dawes’i ‘Gezginci’ olarak düşündü. Ama ordaki gibi amaçsızca dolaşan adam değildi.</p>

  <p class="block">460 Weatherbee sekiz mermi alıyordu. Orta boy havan topu gibiydiler. Tüfek dolunca, merakla onu inceledi ve acaba Dirty Harry’nin iddia ettiği kadar kuvvetli mi, diye düşündü. Tüfekle evin arkasında ateş etmeye karar verdi. Batı Crestallen Caddesinde ateş ediyor diye onu şikâyet edecek kimse yoktu.</p>

  <p class="block">Ceketini giydi, mutfaktan geçerek arka kapıya doğru yürüdü. Sonra tekrar oturma odasına dönerek koltuğun üzerindeki yastıklardan birini aldı. Dışarı çıktığında ışık içindeki avluda durakladı. 200 voltluk bir ampul aydınlatıyordu avluyu. Bunu yazın Mary’yle beraber arka tarafta yaptıkları mangal partileri için takmışlardı. Burada bir hafta öncesine göre daha fazla kar birikmişti. Hiç el değmemiş, hiç kirlenmemiş, tıpkı bir bakire gibiydi. Hiç kimsede kahrolası ayaklarıyla bu karı kirletemeyecekti. Eskiden Don Upslinger’lerin oğlu Kenny, arkadaşı Ronnie’lerin garajjna gidebilmek için onların arka avlularını kullanırdı. Kasımda ilk karın düşmesinden beri buraya kimse girmemişti, bir köpek izi bile yoktu.</p>

  <p class="block">Sonra delice bir fikre kapıldı. Her yaz kullandıkları Japon mangalının durduğu yere kardan bir melek yapmak istedi.</p>

  <p class="block">Onun yerine yastığı sağ omzuna yerleştirdi ve çenesiyle bir süre tutarak Weatherbee’nin dipçiğini yastığa dayadı. Önceden seyrettiği savaş filmlerinden esinlenerek sol gözünü kapayıp baktı. Filmde Richard Wimark’ın, Martin Milner’a söylediklerini hatırlamıştı: Tetiği şiddetli ve ani olarak çekme, oğlum tetiği yavaş yavaş SIKACAKSIN.’</p>

  <p class="block">Tamam, Fred. Bakalım kendi garajımı vurabilecek miyim?</p>

  <p class="block">Tetiği yavaş yavaş sıkmaya başladı.</p>

  <p class="block">Tüfekten boğuk ama şiddetli bir ses çıktı. Bir patlama sesiydi bu. Önce elinin havaya uçmuş olabileceğinden korktu. Yaşadığını biliyordu, çünkü silah onu geri tepmiş ve rüzgârdan korunmak için yaptırdıkları mutfağın dış kapısına savurmuştu. Patlama sesi jet gibi her yana yayılmıştı. Yastık elinden karların üzerine düştü. Omzu zonkluyordu.</p>

  <p class="block">“Tanrım, Fred,” diye ağzını açarak soluk aldı.</p>

  <p class="block">Garaja baktığında, gözlerine inanamadı. Kapıda etrafı kıymıklarla kaplanmış, kahve fincanı büyüklüğünde bir delik vardı.</p>

  <p class="block">Silahı mutfağın kapısına dayadı ve ayağında günlük ayakkabılarının olmasına aldırmadan karların içinde deliğin olduğu yere yürüdü. Bir süre deliği başparmağıyla inceledi. Çıkış kısmındaki delik daha da büyüktü. Arabasına göz attı. Sürücü kısmının kapısında bir mermi deliği vardı. Deliğin etrafındaki boyalar sıyrılmış altından metal kısım ortaya çıkmıştı. İki parmağını rahatça içine alacak kadar büyüktü. Kapıyı açarak oradan diğer kapının durumuna baktı. Evet, mermi oradan da geçmişti. Hemen kapı kolunun altındaydı delik.</p>

  <p class="block">Dönerek yolcu kapısına yürüdü ve merminin çıkış deliğine baktı. Deliğin etrafındaki metaller lale şeklindeydi. Dönerek garajın duvarına merminin gidiş hizasına baktı. Orada da delik görülüyordu. Mermi hâlâ gidiyor olmalı, diye düşündü. Harry’nin silah dükkanındaki konuşmasını hatırladı: ‘Kuzenine söyle, bu bebek avını paramparça eder ve parçalar da en az on metreye dağılır.’ Gerçekten bu silah bir insanı ne hale getirirdi? Herhalde sonuç korkunç olurdu. Kendini hasta gibi hissetti.</p>

  <p class="block">Tekrar mutfak kapısına gitti ve yastığı alarak içeri girdi. Bir an pis ayaklarıyla Mary’nin mutfağını kirleteceğini düşünerek, durakladı. Ayaklarını iyice silkeledi. Sonra oturma odasına giderek gömleğini çıkardı. Omzunda yastık olmasına rağmen silah dipçiğinin dayandığı yerde kamçı izine benzeyen bir kırmızılık vardı.</p>

  <p class="block">Mutfağa gidip kendine kahve suyu koydu ve hazır yiyeceklerden çıkardı. Yemeğini bitirince oturma odasına dönerek, koltuğa uzandı. Birden ağlamaya başladı. Ağlaması giderek artarak isteriye dönüşmüştü. Kendini kontrol etmesi imkânsızdı. Neden sonra sakinleşerek, derin bir uykuya daldı. Soluması gürültülüydü. Rüyasında kendini çok yaşlanmış gördü. Traşsız yüzündeki kıllar bembeyaz olmuştu.</p>

  <p><br /></p>

  <p class="block17"><a id="oca201">20 Ocak 1974</a><br /></p>

  <p class="block">Sabah suçluluk duygusuyla uyandı. Saatin geç olmasından korktu. Uykusu eskimiş kahveler gibi donuk ve karaydı. Bu çeşit uykudan sonra kendini daima aptal hissederdi. Saatine baktı. İkiyi çeyrek geçiyordu. Tüfek gece bıraktığı yerde duruyordu. Magnum da masanın en uçundaydı.</p>

  <p class="block">Kalkarak mutfağa gitti ve yüzüne soğuk su çarptı. Yukarı çıkıp temiz bir gömlek giydi. Aşağı inerken gömleğini pantolonun içine sokmaya çalışıyordu. Alt katın bütün pencerelerini kilitledi. Bilmek istemediği nedenlerden dolayı kalbi pır pır atıyordu. Alışveriş merkezinde, önünde yere yıkılan kadının olayından beri ilk kez tam olarak kendindeydi. Weatherbee’yi oturma odasındaki ön camın altına yere koydu ve mermi kutularının kapaklarını açarak tüfeğin yanına koydu. Sonra odadaki küçük tabureyi öne çekti ve mermi kutularını taburenin iki yapına yerleştirdi.</p>

  <p class="block">Mutfağa giderek orasının da pencerelerini kilitledi. Yemek odasından bir iskemle alarak mutfak kapısının kilidinin altına sıkıştırdı. Kendine soğuk kahveden koydu, ama bir yudum aldıktan sonra yüzünü buruşturarak lavaboya döktü. İğrençti. Kendine içki hazırladı.</p>

  <p class="block">Oflaya puflaya patlayıcıların içinde olduğu sandığı aşağıya taşımaya başladı. Merdiven sahanlığına gelince sandığı bıraktı, derin bir soluk aldı. Kalbi hızla çarpıyordu. Böyle saçmalıklar için oldukça yaşlı sayılırdı. Geçmiş yıllarda temizleme fabrikasında kendisi ve diğer adamlarla dört yüz kilo ağırlığındaki ütülükleri ya da başka ağır malzemeyi sık sık taşımaktan adaleleri gelişmiş bir insandı. Ama ister adaleli ol ister adalesiz, insan kırk yaşına gelince, bazı şeyler kadere meydan okumak oluyordu. Kırk yaş kalp krizi zamanıydı.</p>

  <p class="block">Bütün odaları dolaşarak ışıkları birer birer yaktı: Misafir yatak odası, misafir banyosu, büyük yatak odası, bir zamanlar Charlie’nin olan çalışma odası. Bir iskemle koyup tavan arasına çıktı ve çıplak, tozlu ampulü de yaktı. Sonra mutfağa giderek bir rulo elektrik teli, keskin biftek bıçağını ve bir de makas aldı.</p>

  <p class="block">Tahta kutudan iki çubuk patlayıcı aldı (çubuklar çok yumuşaktı ve bastırınca insanın parmak izi kalıyordu) ve bu çubuklarla birlikte çatı katına çıktı. İki patlatma fünyesine, uçlarından kesip, et bıçağıyla izolasyonunu sıyırdığı kabloları bağladı ve bunları iki patlayıcı çubuğun içine bastırarak yerleştirdi. Tekrar patlatma fünyelerinin baş kısımlarındaki izolasyon maddesini soyup büyük bir dikkatle yerleştirerek iki çubuk patlayıcı daha yaptı. Sonra bu dört patlayıcının fitillerini birbirinden ayrılmayacak şekilde çıplak telle sıkıca bağlayarak onları paralel hale getirdi. Bunları yaparken şarkı mırıldanıyordu. Patlayıcı fitil telini iyice uzatarak, çatı katından aşağıya büyük yatak odasına doğru salladı. Sonra çift kişilik yatağın üzerine bir çubuk yerleştirdi. Daha fazla tel bağlayarak oradan aşağıya misafir yatak odasına indi. Oraya bir çubuk bıraktı ve misafir banyosuna geçerek oraya da iki tane çubuk bıraktı.</p>

  <p class="block">Ayrıldığı yerlerin ışıklarını arkasından kapatıyordu. Charlie’nin eski odasına dört çubuk bıraktı. Çubukları bir demet halinde bantladı. Sonra hole çıktı ve merdiven parmaklıklarına teli sara sara aşağıya kadar indi.</p>

  <p class="block">Mutfak tezgâhının üzerine özel içkisinin yanına dört çubuk bıraktı Dört çubuk oturma odasına, dört çubuk yemek odasına, dört tane de hole yerleştirdi.</p>

  <p class="block">Patlatma fünyelerinin telini arkasından sürükleyerek tekrar oturma odasına döndü, aşağı yukarı gidip gelmekten nefes nefese kalmıştı. Ama yapması gereken bir tur daha vardı. Gidip patlayıcıların durduğu sandığa baktı. Sandık eskisinden çok daha hafifti. İçinde on iki tane patlayıcı kalmıştı. Tahta sandık bir zamanlar portakal sandığı olarak kullanılmıştı. Yan tarafında solgun harflerle: POMONA yazıyordu ve bu kelimenin hemen yanında bir portakal resmi görülüyordu. Sandığı garaja taşıdı ve arabasının arka kısmına yerleştirdi. Her bir çubuğa patlayıcı fünye yerleştirerek bunları bir bantla birbirine bağladı ve telin uzun parçasını dikkatle sürüyerek ön kapıdan içeri soktu ve kapıyı yeniden kilitledi.</p>

  <p class="block">Oturma odasında, evdeki ana teli, garajdan gelen tele bağladı. Çok dikkatli çalışıyordu. Bu arada şarkı mırıldanmaya da devam ediyordu. Başka bir teli daha ucundan kesti ve diğerlerine birleştirerek elektrik bantıyla bağladı. Bu son kabloyu da aküye kadar uzattı.</p>

  <p class="block">Kablonun diğer ucunu et bıçağıyla sıyırdı, içinden çıkan bakır telleri ayrı ayrı büktü ve tellerin iki ucuna bir siyah bir de kırmızı maşayı büyük bir titizlik ve dikkatle bağladı. Sonra aküde artı işaretli uca siyah maşayı kıstırdı. Kırmızı ucu eksi işaretli ucun yanına kıstırmadan bıraktı.</p>

  <p class="block">Sonra pikaba doğru gidip, Rolling Stones’un bir parçasını koydu. Saat dördü beş geçiyordu. Mutfağa gidip kendine başka bir içki hazırladı ve oturma odasına geri döndü. Yaptıkları karışık işlerdi. Çok karışık. Kahve masasının üzerinde Good Housekeeping dergisinin bir nüshası duruyordu. Bunun en baş sayfasında Kennedy ailesi ve onların problemleriyle ilgili bir makale vardı. Bunu okudu. Sonra gözüne başka bir makale takıldı. Yazının başlığı “Kadınlar ve Göğüs Kanseri”ydi ve bir kadın doktor tarafından yazılmıştı.</p>

  <p class="block1"></p>

  <p class="block">Saat onu biraz geçe geldiler. Her saat başı duyulan kilisenin çanı henüz çalmıştı. Kendine bağlı olanları ibadete çağırıyordu.</p>

  <p class="block">Dışarda siyah-beyaz bir polis arabasıyla birlikte yeşil bir araba daha gelmişti. Yeşil araba durduktan sonra içinden üç adam çıktı. Bunlardan biri Fenner’dı. Diğer ikisini tanımıyordu. Üçünün de elinde zarf yardı. Siyah-beyaz arabadan çıkan iki polisle bir şeyler konuştular, yüzlerindeki ifadeden ve davranış biçimlerinden sorun çıkmasını istemiyorlarmış gibi bir halleri vardı.</p>

  <p class="block">Her şey durdu.</p>

  <p><br /></p>

  <p class="block17"><a id="oca202">Zaman Durmuştu, 20 Ocak 1974</a><br /></p>

  <p class="block">Evet Fred işte böyle zamanı durdurmalı ya da başlatmalı ne dersin, ama artık çok geç olduğunu biliyorum yaşgünü süslemeleri gibi bütün evi patlayıcılar ve kablolarla süsledim, elimde koca bir tüfek belimde de koca bir tabanca var; aynı John Dillinger gibi ne dersin bu son karar aynı bir ağaca çıkmak gibi bu çatalı mı, alsam şu çatalı mı alsam, bunu mu, şunu mu, bunu mu, şunu mu?</p>

  <p class="block">(Yoldaki insanlar bir fotoğraftaki gibi donmuştu yeşil bir palto giymiş Fenner bahçe kapısından elli santim kadar uzaktaydı adımını atarken yeşil paltosunun önü TV dizilerindeki avukatlar gibi havalı bir şekilde açılmıştı ve başı belli belirsiz yanında bir şeyler söyleyen adama doğru eğilmişti, konuşan adamın ağzından çıkan duman havada asılı kalmıştı bu ikinci adamın mavi bir ceketi ve koyu kahverengi bir pantolonu vardı, onun da paltosunun önü açıktı, üçüncü adam arabadan henüz iniyordu, polislerin başları birbirine dönük bir şeyler tartışıyorlardı bulutların arasından güneş onların üstüne ışık demetlerini yolluyordu, polislerden birinin dudakları gülmeye başlamak üzere kıvırmıştı, işte o andaki fotoğraf buydu.)</p>

  <p class="block">Ben başlıyorum Freddy bu hayırlı ve uğurlu anda söylemek gereği duyduğun bir şey var mı, var dedi Freddy herhalde gazetecilerle konuşacaksın elbette, dedi George yıkım hakkında çıkan yazılar ve fotoğraflar ilgiyi sağlar, ama Freddy dikkatini çekiyor mu bizler ne kadar yalnızız, şehir ne kadar yalnız ve dünya ne kadar yalnız, yemek sıçmak sevişmek yazılanlar hep bunlar üstüne biz bütün bunları yaparken yazılanlar hep bunlar üstüne şu anda geri çekilmek istersen ve kendini teselli edecek bir şeyler bulabileceksen seni hoş görürüm ama hiç kıpırdamazsak bu adamlar işlerine devam edip gidecekler ama George lütfen kimseyi öldürme, hayır hayır, kasıtlı olarak kimseyi öldürme niyetim yok, ama durumu görüyorsun, evet biliyorum, ama George çok korkuyorum. Korkma Fred ben bu işin üstesinden gelirim, her şey kontrolüm altında başla.</p>

  <p><br /></p>

  <p class="block17"><a id="oca203">20 Ocak 1974</a><br /></p>

  <p class="block">Yüksek sesle, “Başla,” dedi ve hareket başladı.</p>

  <p class="block">Tüfeği omzuna yerleştirdi ve polis arabasının tekerleğini nişanlayarak, tetiği çekti.</p>

  <p class="block">Silah omzunu şiddetle tepti. Mermi ateşlendikten sonra bir roket gibi dışarı fırlamıştı. Oturma odasının camı dışarı doğru patladı. Her taraf iri cam parçalarıyla doldu. Polis arabasının ön tekeri inmedi; korkunç bir gürültüyle patladı. Araba titreyerek adeta öne doğru düştü. Tıpkı derin uykudaki bir köpeğe savrulan şiddetli bir tekme gibi. Cant kapağı uçmuş ve Batı Crestallen Caddesinin donmuş yüzeyinde amaçsızca takırdayarak yuvarlanıyordu.</p>

  <p class="block">Fenner durdu ve gördüklerine inanamıyormuş gibi eve baktı. Yüzü şoktan çarpılmıştı. Mavi bleyzer giymiş olan adam elindeki zarfı düşürdü. Ya refleksleri çok kuvvetli ya da kendini koruma içgüdüsü fazlasıyla gelişmiş olan üçüncü adam anında yere çömelerek, yeşil arabanın arkasına koşarak gözden kaybolmuştu.</p>

  <p class="block">Polisler kendi arabalarının arkasında bir sağa, bir sola koşuşuyorlardı. Sonra güneş gözlüğü takmış olanı arabanın tepesinden sıçrayarak elinde sımsıkı tuttuğu tabancayla eve doğru üç el ateş etti. Weaterbee’nin gümbürtüsünün yanında, onun silahı yalnızca zararsız bir pat sesi çıkarmıştı. Kendini hemen geriye attı ve mermiler başının üzerinden geçti. Havada yaptıkları zzzzizz! sesi rahatlıkla duyuluyordu, germiler koltuğun üzerindeki duvarın sıvasını sıyırdı. Mermilerin içeri girerken ve sıvaları dökerken çıkardıkları ses ona bir spor salonunda ağır kum torbasına vurulan yumruk seslerini hatırlatmıştı. Acaba içime girselerdi nasıl bir ses çıkardı, diye düşündü.</p>

  <p class="block">Güneş gözlüklü polis, Fenner’a ve mavi bleyzerli adama bağırıyordu, “Yere çökün. Kahretsin, yere çökün! Herifin roketatarı var.”</p>

  <p class="block">Daha iyi görebilmek için azıcık kafasını kaldırdı. Onu gören gözlüklü polis iki el daha ateş etti. Bu kez mermiler duvara saplandı ve Mary’nin en sevdiği Winslow Homer’in “Midyeci” tablosu önce duvara, sonra koltuğa çarparak yere düştü. Tablonun camı paramparça olmuştu.</p>

  <p class="block">Tekrar kafasını kaldırdı, onların ne yaptığını görmesi gerekiyordu. Yanına çocukların kullandığı periskoptan almadığına hayıflandı. Onların yavaşça içeri süzülmeye çalışmasından endişelenmişti. Eğer öyle bir şeye kalkışacak olurlarsa yeniden ateş edecekti. Ama polisler hâlâ arabanın arkasındaydılar. Fenner ve mavi ceketli adam şimdi arabanın arkasına geçmişlerdi. Adamın düşürdüğü kalın zarf sokağın üstünde ölü bir hayvan gibi yatıyordu. Gelip birisi onu almadan onu yok etmeliydi. Zarfa nişan aldı.</p>

  <p class="block">KRRRAKK! ve zarf patlayarak ikiye ayrıldı, sonra havaya doğru fırladı. Şimdi görünmez bir elin yardımıyla havada dalgalanarak uçuyordu.</p>

  <p class="block">Tekrar ateş etti. Bu kez Sedan’ın ön sağ tekerleğini hedeflemişti. Lastik patlayarak, parçalandı. Sedan’ın arkasından birisi dehşetle çığlık attı.</p>

  <p class="block">Polis arabasına baktı. Arabanın sürücü kapısı açıktı ve gözlüklü polis eğilerek koltuğa doğru uzanmış telsizle konuşuyordu. Birazdan bütün birlikler burada olurdu. Onu etkisiz duruma getirmeye çalışacaklardı. İsteyene onun bir parçasını vereceklerdi. İş artık kişisel olmaktan çıkmıştı. Biraz acıyla karışık rahatlama hissediyordu şimdi, Onu bu hale ne getirmişti? Bazı şeyler için hissettiği derin bağlılık ve saplantı sonucu buralara kadar gelmiş olabilir miydi? Hangi elem verici hastalıksa, bardağı taşıran son damla damlamıştı. Artık bu işte yalnız değildi. Artık gizlendiği yerden çıkmış, deliliğin karşı konulmaz akıntısına kendini bırakmıştı. Çok kısa bir süre sonra gazetelerdeki manşetleri görür gibi oldu: CRESTALLEN CADDESİNDE ATEŞKES.</p>

  <p class="block">Tüfeği yere koydu ve elleriyle dizleri üzerinde emekleyerek oturma odasının karşı tarafına gitti. Emeklerken tablonun parçalanan camlarına dikkat ediyordu. Koltuktan küçük yastığı aldı ve tekrar emekleyerek camın önüne döndü. Polis artık arabanın içinde değildi.</p>

  <p class="block">Magnum’u aldı ve iki tane mermi kovanı yerleştirdi. Tabanca sert bir biçimde elinde sarsıldı, ama bu kez geri tepmesini kolayca idare etmişti. Yalnızca omzu çürük bir diş gibi zonkladı.</p>

  <p class="block">Bu sefer gözlüksüz olan polis arabanın arkasından ateş etmek için sıçradı. Ama kendisinin yolladığı iki mermi polis arabasının arka camına isabet ederek, camı korkunç bir gürültüyle havaya uçurdu. Cam parçaları arabanın içine saçıldı. Polis ateş etmeye fırsat bulamadan kendini arkaya doğru zor attı.</p>

  <p class="block">“Durun!” diye bağırdı Fenner. “Bırakın onunla konuşayım.”</p>

  <p class="block">“Konuş,” dedi polislerden biri.</p>

  <p class="block">“DAWES!” diye bağırdı Fenner. Jimmy Cagney’in son filmindeki dedektif gibi bağırmıştı Fenner. (İlerde kenar mahallelerin ve bakımsız apartmanların arasında polis arabalarının ışıkları bir yanıp bir sönerek yavaşça ve amansızca yaklaşıyordu. Kayışlardan gömlek giymiş, “Deli Köpek”in hırladığı yere yaklaşıyorlardı.) “DAWES, BENİ DUYABİLİYOR MUSUN?”</p>

  <p class="block">(Ve “Deli Köpek,” yüzü sinirden çarpılmış -kaşları boncuk boncuk terlerle kaplanmış- haykırıyor:)</p>

  <p class="block">“Gelin beni siz alın, çöp torbaları!” Silahı taburenin üzerinden kaldırdı ve bütün kurşunları Sedan’ın üzerine boşalttı. Yeşil Sedan kalbura dönmüştü.</p>

  <p class="block">“Tanrım!” diye biri bağırdı. “Oh Tanrım, bu adam kaçık!”</p>

  <p class="block">“DAWES,” Fenner yeniden haykırdı.</p>

  <p class="block">“Beni asla canlı ele geçiremeyeceksiniz!” diye o da haykırdı. Bu durumdan eğleniyor gibiydi. “Alçak fareler sizler benim en yakın arkadaşlarımı vurdunuz! Beni yakalamadan öne, sizlerden bir kısmı da cehennemi boylayacak!” Titreyen parmaklarıyla Magnum’u yeniden doldurdu ve sonra Weatherbee’ye de aldığı kadar mermi koydu.</p>

  <p class="block">“DAWES!” Fenner tekrar bağırdı. “Nasıl bir anlaşma istiyorsun?”</p>

  <p class="block">“Seni delik deşik etmeme ne dersin, seni işe yaramaz pislik!” diye Fenner’a haykırdı, ama o polis arabasına bakıyordu. Güneş gözlüklü polis arabanın arkasından kafasını çıkarınca, ona doğru iki el ateş etti. Mermilerden biri caddenin karşısındaki Quinns’lerin büyük salon camlarına saplandı.</p>

  <p class="block">“DAWES!” Fenner bağırmıştı tekrar.</p>

  <p class="block">Polislerden biri: “Kahretsin, kes artık. Onu yalnızca cesaretlendiriyorsun.”</p>

  <p class="block">Şaşkınlık dolu bir sessizlik oldu. Hâlâ uzaktan gelen polis arabalarının sirenleri duyuldu. Magnum’u yere bırakıp, tüfeği aldı. Bu neşeli çılgınlık onu yorgun düşürmüştü. Her tarafı ağrıyor, kendini bok çuvalı gibi hissediyordu.</p>

  <p class="block">Lütfen televizyoncular acele edin, kameralarınızı alıp hemen gelin, diye dua etti.</p>

  <p class="block1"></p>

  <p class="block">“French Connection”daki gibi, ilk polis arabası süratle ve kayarak köşeyi döndüğünde, kendisi hazırdı. Park eden arabanın yanındaki polis<span class="calibre4" id="id_GoBack">lere, yerlerinden hareket etmemeleri için, iki kocaman mermi yolladı ve Richard Widmark’in filmlerinde canlandırdığı bir savaş kahramanı gibi, yaklaşmakta olan arabaya dikkatle nişan alarak tetiği çekti. Arabanın motor kapağı adeta patlayarak uçtu ve araba kırk metre kadar gittikten sonra kaldırıma çıkarak bir ağaca tosladı. Kapıları hızla açıldı. Silahlarını çekmiş ve hayretten afallamış dört polis dışarı çıktı. İki tanesi çaprazlama birbirlerini siper alarak yürüyorlardı. Sonra ilk arabadaki polislerden biri ateş açtı. Kendini tam geriye attığında başının üzerinden kurşunlar geçti. Saat on biri yedi dakika geçiyordu. Şimdi onu dört bir yanından çevireceklerdi.</span></p>

  <p class="block">Zorunlu olduğu için başını biraz kaldırdı ve o anda bir kurşun da kulağının yanından geçti. Batı Crestallen Caddesinin diğer tarafından da, mavi ışıklarını sürekli çalıştıran ve siren çalarak gelen iki polis arabası daha gördü. Parçalanmış polis arabasındaki o iki polis Upslinger’lerin arka avlusuna geçebilmek için büyük tahta çiti aşmaya çalışıyorlardı. Onlara üç kere ateş etti. Amacı onları vurmak değil, yalnızca arabalarının oraya geri dönmeleri için korkutmaktı, istediğini yaparak, geri döndüler. Wilbur Upslinger’in tahta çitleri etrafa saçılarak parçalandı ve bir kısmı da karların üzerine devrildi.</p>

  <p class="block">Yeni gelen iki polis arabası, Jack Hobart’ların evinin önünde arabaları V şeklinde park ederek yolu kestiler. Bir tanesi parçalanan arabadaki polislerden biriyle telsiz konuşması yapıyordu. Bir dakika sonra yeni gelen polisler ateşe başladılar. Hemen yere çömeldi. Kurşunlar ön kapıya çarpıyor, evin ön tarafı sanki kurşun yağmuruyla yıkanıyordu. Sonra evin bütün pencerelerine kurşunlar gelmeye başladı. Giriş holündeki ayna parçalanarak, küçük elmas parçaları gibi etrafa dağıldı. Bir kurşun üstü örtülü televizyona isabet etti ve örtü dans eder gibi sallandı.</p>

  <p class="block">Dizlerinin ve ellerinin üzerinde emekleyerek oturma odasının diğer ucuna gitti ve sonra ayağa kalkarak televizyonun arkasındaki küçük camdan dışarı baktı. Buradan Upslinger’lerin arka avlusunu tam olarak görebiliyordu. İki polisin tekrar oraya sızma çabalarına başladıklarını gördü. Birinin burnu kanıyordu.</p>

  <p class="block">Freddy, onları durdurmak için vurmak zorundayım belki de.</p>

  <p class="block">Bunu yapma, George. Lütfen. Yapma.</p>

  <p class="block">Magnum’un dipçiğiyle camı kırdı, eli kesilmişti. Polisler gürültüye dönüp baktılar. Onu görünce ateş etmeye başladılar. Kendisi de karşılık verdi. Bir mermi, Wilbur’ların yakınından geçen demiryolunun alüminyum levhasında delik açmıştı (bunun için şehir halkı onu cezalandırır mıydı?). Bulunduğu camın iki yanına çarpan kurşun seslerini duydu. Pencerenin pervazında sızlar gibi bir ses çıktı ve kıymıklar yüzüne sıçradı. Bir an gelecek diğer kurşunun alnının ortasında delik açmasını bekledi. Bu kurşun atışmasının ne kadar sürdüğünü söylemek zordu, birden polislerden biri kolunu tutarak acıyla bağırdı. Elinden silahı yere düştü. Durumu tıpkı hırsız polis oynayan küçük bir çocuğun yorgun düşmüş hali gibiydi ve küçük bir daire çizerek dönüyordu. Diğer polis arkadaşını kavradı ve yaralı kolu arkadaşının omzunda birlikte parçalanmış arabalarına doğru koştular.</p>

  <p class="block">Tekrar dizlerinin ve ellerinin üzerine çöktü ve emekleyerek devrilmiş taburenin yanına gelerek dışarıya göz attı. İki polis arabası daha gelmişti. Bir tane de köşeden görünmüştü. Yeni gelen arabalardan sekiz polis dışarı çıkarak harap vaziyetteki ilk polis arabasının ve Sedan’ın arka tarafına doğru koştular.</p>

  <p class="block">Başını eğerek, hole doğru emekledi. Şimdi ev daha sıkı bir kurşun yağmuruna tutulmuştu. Tüfeğini alıp yukarı çıkması gerektiğini biliyordu, oradan daha iyi bir açı elde eder ve onları kontrol edebilir ve geriletebilirdi. Ama ana fünyeden ve akümülatörden ayrılmaya cesaret edemiyordu. Televizyoncular her an gelebilirlerdi.</p>

  <p class="block">Ön kapı mermi delikleriyle dolmuştu. Kapının üzerindeki koyu kahverengi cila yer yer kalkmış altından ham tahta ortaya çıkmıştı. Emekleyerek mutfağa gitti. Burada da bütün camlar kırılmış ve muşamba döşeli yere saçılmıştı. Kurşunlardan biri de fırının üzerindeki çaydanlığa isabet etmiş ve onu yere devirmişti. Pencerenin altında çömeldi ve Magnum’u, V şeklinde park etmiş arabaların üstüne boşalttı. Anında karşılık geldi. Bir kurşun buzdolabının üst kısmını delip geçmiş, diğeri tezgâhın üzerindeki özel içkisinin durduğu şişeye çarparak patlatmıştı. Camlar ve içki her yana saçıldı. Emekleyerek oturma odasına dönerken kasığından, kalçasına doğru arı batması gibi bir acı duydu. Eliyle kalçasını yokladı. Elini çekip baktığında parmaklarındaki kanı gördü.</p>

  <p class="block">Tabureye dayanarak hafifçe arkaya eğildi ve Magnum’la Weatherbee’yi yeniden doldurdu. Başını biraz yukarı kaldırdı. Anında tekrar eğdi, çünkü kurşun yağmuru yeniden başlamıştı. Koltuk, duvar, televizyon, her yere kurşunlar çarpıyordu. Başını kaldırıp, caddenin karşı tarafına park etmiş arabalara ateş etmeye başladı. Birinin camı patlamıştı. Ve o an gördü.</p>

  <p class="block">Caddenin başında bir beyaz steyşın ve bir de Ford kamyonet görülüyordu. İkisinin de yan tarafında mavi renkte şu kelimeler okunuyordu:</p>

  <p class="block10">WHLM HABERLERİN SESİ 9. KANAL</p>

  <p class="block">Soluk soluğa yeniden arka pencereye doğru emekledi ve Upslinger’lerin arka avlusuna baktı. Haber araçları yavaşça Crestallen Caddesi boyunca ilerliyordu. Birden yeni bir polis arabası ortaya çıkarak onların yolunu kesti. Mavi elbiseli birinin kolu polis arabasının arka camından ateş etti. Kurşun pencere eşiğine çarparak içeri girdi.</p>

  <p class="block">Kanayan sağ eliyle Magnum’u tutarak kendini arkaya attı ve olanca gücüyle bağırdı: “FENNER!”</p>

  <p class="block">Ateş etmeleri biraz hafiflemişti.</p>

  <p class="block">“FENNER!” diye tekrar bağırdı.</p>

  <p class="block">“BEKLE!” diye Fenner feryat etti. “Durun! Bir dakika durun!”</p>

  <p class="block">Birkaç pat sesi çıktı, sonra sessizlik oldu.</p>

  <p class="block">“NE İSTİYORSUN?” Fenner bağırdı.</p>

  <p class="block">“TELEVİZYONCULARI! ARABALARI CADDENİN DİĞER TARAFINDA! ONLARLA KONUŞMAK İSTİYORUM!”</p>

  <p class="block">Uzun bir sessizlik oldu. Düşünüyorlardı herhalde.</p>

  <p class="block">“HAYIR!” diye bağırdı Fenner.</p>

  <p class="block">“ONLARLA KONUŞURSAM, ATEŞ ETMEYİ KESECEĞİM!” Akümülatöre bakarak, bu biraz fazla oldu, diye düşündü.</p>

  <p class="block">“HAYIR!” diye tekrarladı Fenner.</p>

  <p class="block">‘Piçler,’ diye düşündü çaresizlikle. Senin için bu kadar önemli mi? Sen, Ordner ve diğer bürokrat piçler için?</p>

  <p class="block">Ateş tekrar başlamıştı. Önce deneme gibi olan ateş sesi sonradan kuvvetlendi. O an blucin ve ekose gömlek giymiş bir adamın bir elinde tabanca şeklinde sapı olan bir kamerayı tutarak koştuğunu gördü.</p>

  <p class="block">“Konuşmalarınızı duydum!” diye bağırdı ekose gömlekli adam. Her kelimeyi duydum! Adamın ismini öğrenmek istiyorum! Size ateş etmeyi kesmeyi önerdi ve siz...”</p>

  <p class="block">Polislerden biri ona doğru atılarak, yüzüne yumruk attı. Ekose gömlekli adam gürültüyle kaldırıma çöktü ve o sırada elindeki kamera fırlayarak su kanalının içine düştü. Kısa bir süre sonra atılan üç kurşun kamerayı parçaladı. Aletin parçalan etrafa saçıldı. İçindeki sağlam film ruloları yerde yavaşça yuvarlanıyordu. Sonra açılan ateş zayıfladı.</p>

  <p class="block">“FENNER BIRAK ONLAR GÖREVLERİNİ YAPSINLAR!” diye haykırdı. Boğazı bağırmaktan kurumuş ve acıyordu. Sağ eli sızlıyor ve kalçasından yukarı doğru müthiş bir acı yayılıyordu.</p>

  <p class="block">“ÖNCE SEN DİŞARİ ÇIK!” diye Fenner seslendi. “O ZAMAN KONUŞMANA İZİN VERECEĞİZ!”</p>

  <p class="block">Bu yüzsüzce yalan karşısında şiddetli bir öfke alev alev bütün vücudunu sardı.</p>

  <p class="block">“ALLAH’IN BELASI LEŞ KARGASI, YANIMDA BÜYÜK BİR SİLAH VAR VE BENZİN DEPOLARINA ATEŞ ETMEYE BAŞLAYACAĞIM, DUYDUN MU BENİ BOK HERİF! O ZAMAN HEPİNİZ KEBAP OLACAKSINIZ!”</p>

  <p class="block">Ani bir sessizlik oldu.</p>

  <p class="block">Sonra, tedbirli olmaya çalışan Fenner’ın sesi duyuldu.</p>

  <p class="block">“Ne istiyorsun?”</p>

  <p class="block">“TUTTUĞUNUZ O ADAMI İÇERİ YOLLA! BIRAK DA KAMERASINI ÇALIŞTIRSIN!”</p>

  <p class="block">“KESİNLİKLE OLMAZ! BİZİMLE BÜTÜN GÜN OYUN OYNAMAN İÇİN SANA BİR DE REHİNE VEREMEYİZ!”</p>

  <p class="block">Yeşil Sedan’ın arkasından bir polis koşarak gözden kayboldu. Birbirlerine danışıyor olmalıydılar.</p>

  <p class="block">Yeni bir ses bağırdı. “EVİN ETRAFINDA OTUZ ADAMIMIZ VAR, OĞLUM! HEPSİ DE SİLAHLI! DIŞARI ÇIKMAZSAN, ONLARI İÇERİ YOLLAYACAĞIM!” Artık kozlarından birini kullanma zamanı gelmişti. “BUNU YAPMANI TAVSİYE ETMEM! BÜTÜN EV PATLAYICILARLA DONANMIŞ HALDE! BUNA BAK!”</p>

  <p class="block">Akümülatöre bağlı kırmızı kabloyu yukarı kaldırdı.</p>

  <p class="block">“GÖRDÜN MÜ?”</p>

  <p class="block">“BLÖF YAPIYORSUN!” diye aynı yeni ses bağırdı güvenle.</p>

  <p class="block">“YANIMDA YERDE DURAN AKÜMÜLATÖRE BUNU TAKTIĞIM AN HER ŞEY HAVAYA UÇAR!”</p>

  <p class="block">Yine sessizlik oldu. Aralarında sıkı bir pazarlık yapıyorlar, diye düşündü.</p>

  <p class="block">“Hey,” diye biri bağırdı. “Hey, adamı yolluyoruz!” Başını kaldırıp dışarı baktı. Ekose gömlekli ve kot pantolonlu adam yanında koruma olmaksızın eve doğru yürümeye başlamıştı. Ya mesleğinin risklerinin bilincinde ya da deli olduğunu düşünerek bir kahraman gibi ilerliyordu. İnce siyah bıyıklı adamın uzun siyah saçları gömlek yakasından aşağı sarkıyordu.</p>

  <p class="block">V şeklinde park etmiş arabaların etrafında iki polis her an saldırıya hazır bekliyordu. Onların kafasına birer mermi yollasam ne iyi olacak, diye düşündü.</p>

  <p class="block">“Tanrım, ne karışık işler,” diye birisi tiz bir sesle bağırdı.</p>

  <p class="block">Ekose gömlekli adam şimdi ön avluya varmış, ayağındaki karları silkeliyordu. O sırada bir patlama oldu ve kulağının yakınından bir şey vızlayarak geçti. Bir anda hâlâ iskemlenin üzerinden dışarı baktığını farketti. Ön kapı vuruluyordu.</p>

  <p class="block">Çömelerek aceleyle ön kapıya ilerledi. Ayağının altında duvardan dökülen sıvalar eziliyordu. Sağ ayağında berbat bir ağrı vardı. Dönüp ayağına baktığında pantolonunun kalçadan dizine kadar kan içinde olduğunu gördü. Kurşun delikleriyle mahvolmuş ön kapının kilidini açtı ve sürgüyü çekti.</p>

  <p class="block">“Tamam!” dedi ve ekose gömlekli adam hızla içeri atıldı. Hızlı hızlı soluk almasına rağmen, korkmuş görünmüyordu. Polisin vurduğu yanağında bir sıyrık vardı. Gömleğinin sol kolu da yırtılmıştı. Çömelerek cama gitti ve taburenin üzerinde duran tüfekle amaçsızca iki el ateş etti. Ekose gömlekli adam sokak kapısının önünde bekliyordu. İnanılmaz derecede sakindi.. Arka cebinden büyük bir not defteriyle bir kalem çıkardı.</p>

  <p class="block">“Tamam, bayım,” dedi. “Ne bok yazmamı istersin?”</p>

  <p class="block">“İsmin ne?”</p>

  <p class="block">“David Albert.”</p>

  <p class="block">“O beyaz kamyonette yeterli aletin var mı?”</p>

  <p class="block">“Evet.”</p>

  <p class="block">“Pencereye git. Onlara Quinns’lerin avlusuna kameraların kurulmasını istediğini söyle. Eğer beş dakikaya kadar bu gerçekleşmezse, başının belaya gireceğini de söyle.”</p>

  <p class="block">“Bunu yapar mısın?”</p>

  <p class="block">“Tabii.”</p>

  <p class="block">Albert güldü. “Hiç de eğlenceyle vakit geçirecek birine benzemiyorsun,” dedi.</p>

  <p class="block">Albert oturma odasının parçalanmış camına doğru yürüdü ve bir süre orada düşünürmüş gibi durdu.</p>

  <p class="block">Sonra, “YOLUN KARŞI TARAFINA KAMERALARIN KURULMASINI İSTİYOR!” diye bağırdı. “DEDİĞİNİ YAPMAZSANIZ BENİ ÖLDÜRECEĞİNİ SÖYLÜYOR!”</p>

  <p class="block">“HAYIR!” diye Fenner öfkeyle bağırdı. “HAYİR, HAYIR, HA...”</p>

  <p class="block">Birisi onun ağzını kapattı ve bir süre sessizlik oldu.</p>

  <p class="block">“Tamam!” Ona daha önce patlayıcılar konusunda blöf yaptığını söyleyen adam bağırmıştı. “İki adamımı yollayıp onları aldırmama izin veriyor musun?”</p>

  <p class="block">Bir an bunu düşündü ve sonra tamam dercesine gazeteciye başını salladı.</p>

  <p class="block">“Evet!” dedi Albert.</p>

  <p class="block">İki üniformalı polis koşar adımlarla kamyonetin yanına yürüdüler. Kamyonetin motoru boşta çalışıyordu. O sırada iki polis arabası daha geldi ve Batı Crestallen Caddesinin aşağı ucunda çaprazlama park etti. Şimdi sokak tamamen abluka altındaydı. Parçalanmış sarı bariyerlerin arka tarafında büyük bir kalabalık toplanmıştı.</p>

  <p class="block">“Tamam,” diyerek Albert oturdu. “Çok az zamanımız var. İstediğin ne? Bir uçak mı?”</p>

  <p class="block">“Uçak?” diye tekrarladı. Aptallaşmıştı.</p>

  <p class="block">Elinde not defteri olan Albert, elini hızla sallayarak, “Uzaklara uçmak için, bayım. Yalnızca uzaklara uuuuçmak,” dedi.</p>

  <p class="block">“Oh,” dedi. Anladığını belirtmek için başını salladı.</p>

  <p class="block">“Uçak istemiyorum.”</p>

  <p class="block">“O halde istediğin ne?”</p>

  <p class="block">“İstediğim,” dedi dikkatle konuşmaya çalışarak, “Verdiğim pek çok kararı yenilemek için, tekrar yirmi yaşında olmak isterdim.” Albert’in gözlerindeki ifadeyi farkedince, “Bunun gerçekleşemeyeceğini biliyorum. O kadar deli değilim.”</p>

  <p class="block">“Vurulmuşsun.”</p>

  <p class="block">“Evet.”</p>

  <p class="block">“Bunu mu kastediyorsun?” derken ana fünyeyi ve akümülatörü işaret ediyordu Albert.</p>

  <p class="block">“Evet. Ana fünye evin içindeki her odaya uzanıyor. Garaj da dahil.”</p>

  <p class="block">“Patlayıcıları nerden aldın?” Albert’in sesi tatlıydı, ama ona uyanık gözlerle bakıyordu.</p>

  <p class="block">“Noel Babanın çorabından çıktı.”</p>

  <p class="block">Albert güldü. “Bu çok hoş bir espri. Bunu hikâyemde kullanacağım.”</p>

  <p class="block">“Güzel. Dışarı çıktığında polislere buradan rahatlıkla ayrılabileceklerini söyle.”</p>

  <p class="block">“Kendini havaya mı uçuracaksın,” diye sordu Albert. Yalnızca ilgilenmiş gibiydi. Başka bir duygu okunmuyordu gözlerinden.</p>

  <p class="block">“Niyetim o.”</p>

  <p class="block">“Sen nesin biliyor musun, bayım? Çok fazla film seyretmişsin.”</p>

  <p class="block">“Artık sinemaya gitmiyorum. En son ‘Exorcist’ filmini gördüm, keşke görmez olaydım. Senin kameraman ekibin oraya nasıl gelecek?”</p>

  <p class="block">Albert dışarı göz attı ve, “Harika. Biraz daha zamanımız var,” dedi. “Adın Dawes mi?”</p>

  <p class="block">“Bunu onlar mı söyledi?”</p>

  <p class="block">Albert kibirle güldü. “Beni kanser etmek için söylemediler. Kapının zilinden okudum. Bütün bunları neden yaptığını bana anlatmanın bir sakıncası var mı?”</p>

  <p class="block">“Önemli değil. Neden yol çalışması.”</p>

  <p class="block">“Genişleme inşaatı mı?” Albert’in gözleri ışıldadı ve defterine bir şeyler not etti.</p>

  <p class="block">“Evet, doğru.”</p>

  <p class="block">“Senin evini mi aldılar?”</p>

  <p class="block">“Çalıştılar. Ama onu geri alacağım.”</p>

  <p class="block">Albert bu söylediklerini de kaydetti ve defteri kapatarak arka cebine soktu. “Bu çok aptalca, Bay Dawes. Bunu söylemem sizi rahatsız ediyor mu? Niçin benimle birlikte dışarı çıkmıyorsunuz?”</p>

  <p class="block">“Kimsenin başaramadığı görüşmeyi yaptın benimle,” dedi yorgun bir sesle. Elde etmek istediğin ne? Pulitzer Ödülü mü?”</p>

  <p class="block">“Eğer teklif ederlerse sevinerek alırım.” Gülerken yüzü aydınlanmıştı. Sonra tekrar ciddileşti. “Hadi, Bay Dawes. Dışarı çıkalım. Bu hikâyede sizin tarafınızdayım. Ben...”</p>

  <p class="block">“Taraf yok.”</p>

  <p class="block">Albert kaşlarını çattı. “Ne demek istediniz?”</p>

  <p class="block">“Taraftar istemiyorum. Bu işi yapmamın nedeni de bu zaten.” İskemlenin üzerinden dışarı baktı ve telefoto merceklerini gördü. Quins’lerin karla kaplı avlularının ortasına üç ayaklı sehpanın üzerine yerleştirilmişti. “Hadi git artık. Onlara uzaklaşmalarını söyle.”</p>

  <p class="block">“İpi gerçekten çekecek misin?”</p>

  <p class="block">“Tam olarak bilemiyorum.”</p>

  <p class="block">Albert oturma odasının kapısına doğru yürüdü. Sonra arkasına dönüp, “Sizi bir yerlerden tanıyor olabilir miyim? Sanki tanıyormuşum gibi bir his var içimde.”</p>

  <p class="block">Olumsuzca başını salladı. Albert’i hayatında hiç görmemiş olduğundan emindi.</p>

  <p class="block">Evin avlusunda, karşıdaki kameraya gayet güzel bir görüntü vererek yürüyen gazeteciye bakarken, acaba şu anda Olivia ne yapıyordur, diye düşündü.</p>

  <p class="block">On beş dakika bekledi. Şimdi daha yoğun ateş ediyorlardı, ama kimse evin içine doğru ateş etmiyordu. Asıl amaç karşıdaki diğer evlere mevzilenmeyi sağlamak gibi görünüyordu. Televizyoncular bir süre daha aynı yerde kaldıktan sonra araçları hareket ederek Quinn’lerin bahçesinin önüne gelerek durdu ve tepesine bir adam çıktı, sehpasının üzerine kamerayı monte ederek tekrar çekime başladı.</p>

  <p class="block">Havada siyah ve silindirik bir şey vızıldayarak uçtu ve bahçe kapısıyla, evin tam ortasında düşerek dumanlar çıkarmaya başladı. Rüzgâr dumanı sokağın ortasına taşıyarak dağıttı. İkincisi daha kısa düştü. Derken çatıda bir takırtı duydu. Bir tanesi daha Mary’nin begonyalarının arasına düşmüş gibi geldi. Birden burnu tıkandı, gözlerinden yaşlar fışkırdı.</p>

  <p class="block">Oturma odasını dizleri ve elleri üstünde emekleyerek geçerken, gazeteciye yanlış yorumlanabilecek bir şeyler söylememiş olduğunu ümit etti. Dünyada yerin yoktu. Johnny Logan’a bak. Bir kavşakta, anlamsız bir kazada ölüp gitti. Peki ne için? Ya o süper marketteki kadın. Elde ettiğin, hiçbir zaman çabaladığının karşılığı olmuyor işte.</p>

  <p class="block">Müzik setini açtı. Hâlâ çalışıyordu. Rolling Stones plağı pikaptaydı. İğneyi son parçaya koyduğu sırada içeri giren bir kurşun Zenith televizyonun üstündeki örtüye çarparak ‘pat’ diye bir ses çıkardı.</p>

  <p class="block">Müzik başladığında Maymun Adam’ın son melodileri anlamsızlık içinde eriyip giderken tekrar emekleyerek devrilmiş iskemlenin yanına döndü ve tüfeğini alarak camdan dışarı attı. Sonra Magnum’unu da pencereden savurdu. Elveda Nick Adams, elveda.</p>

  <p class="block">“İstediğin her şeyi elde edemezsin,” diye başladı son parça. Bunun gerçek olduğunu biliyordu. Ama bu insanın yine de istemesine engel değildi. Bir gaz bombası daha pencereden girerek duvara çarptı ve beyaz dumanlar içinde patladı.</p>

  <p class="block">“Ama bir şeyi denersen, bulabilirsin, istediğini bulabilirsin.”</p>

  <p class="block">“Görelim bakalım, Fred. Görelim bakalım istediğimizi bulabilecek miyiz?” dedi. Kırmızı maşayı kavrayarak. “Görelim bakalım.”</p>

  <p class="block">“Evet,” diye mırıldandı ve kırmızı maşayla akünün eksi kutbunu sıkıştırdı.</p>

  <p class="block">Gözlerini kapattı. Son düşünceleri, patlamanın dışarıda değil de, adeta kendi içinde olduğuydu ve bu korkunç patlama iri bir ceviz tanesinden daha da büyük değildi.</p>

  <p class="block">Ve beyazlık.</p>

  <p class="block"></p>

  <p class="block7" id="calibre_pb_3"><br /></p>
</body>
</html>
