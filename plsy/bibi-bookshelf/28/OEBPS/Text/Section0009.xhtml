<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>4</h1>

  <p>Boston Emniyet Teşkilatı cinayet masası dedektifleri için suç labına gitmek demek, Schroeder Plaza'nın güney kanadına geçen, gün ışığıyla aydınlanmış bir koridorda kısa bir yürüyüş demektir. Rizzoli bu koridordan kim bilir kaç kez geçmişti. Her seferinde Roxbury'nin sorunlu mahallelerine bakan pencerelerden dışarıyı seyretmeyi severdi. Ama bugün zihni sorularla dolu olduğu için gözü hiçbir şeyi görmüyordu. Hiç vakit kaybetmeden S269'a yani kıl, elyaf ve iz kanıt labına yönelmişti.</p>

  <p>Bir sürü mikroskop ve bir prizmalı gaz kromotografıyla tıka basa dolu bu penceresiz odanın tek hâkimi Erin Volchko'ydu. Gün ışığı ve dışarıdaki hayattan koparılmış bu odada Volchko'nun gözleri mikroskop camının altındaki dünyadan başka bir şey görmezdi. Rizzoli odaya girince Erin sandalyeden kalkmadan dönüp ona baktı.</p>

  <p>"Senin için mikroskobun altına koydum yeniden. Gel bir bak." Rizzoli oturup vizörden baktı. Yatay olarak yerleştiriliş tek bir saç teli vardı lensin altında.</p>

  <p>"Dr. Yeager'ın ayak bileğine yapıştırılmış bantın üzerinde bulduğum kahverengi saç teli bu işte," dedi Erin.</p>

  <p>"Yapışkana tutunmuş tek uzun tel buydu. Diğerleri kurbanın uzuv kılları, artı ağzının üzerinden çıkarılan bantta kalmış saç tellerinden biri. Ama bu uzun tel diğerlerinin arasında sırıtıyor. Çok da tuhaf bir durum aslında. Ne kurbanın saçlarıyla, ne de karısının saç fırçasından aldığımız örneklerle eşleşiyor."</p>

  <p>Rizzoli vizörü hareket ettirip bütün tel boyunca gezdi.</p>

  <p>"İnsan saçı mı?"</p>

  <p>"Evet, evet, insan."</p>

  <p>"Peki, neden bizim faile ait olamıyormuş?"</p>

  <p>"Şuna bir daha bak. Ne gördüğünü söyle bana."</p>

  <p>Rizzoli bir an durup adli tıpta saç incelemeleriyle ilgili öğrendiği şeyleri hatırlamaya çalıştı. Erin'in onu buraya çağırıp mikroskoba baktırmasının bir nedeni olmalıydı. Bunu sesindeki heyecandan da çıkarabiliyordu. "Bu saç teli dalgalı; yaklaşık sıfır nokta bir ya da iki çapında dalga. Ve uzunluğunun yirmi bir santimetre olduğunu söylemiştin, değil mi?"</p>

  <p>"Kadın saçı uzunluğunda," dedi Erin. "Yani bir erkek için biraz fazla uzun."</p>

  <p>"Seni düşündüren, uzunluğu mu?"</p>

  <p>"Hayır. Uzunluğuna bakıp cinsiyeti tespit edemeyiz."</p>

  <p>"Peki başka neye dikkat etmem gerekiyor o zaman?"</p>

  <p>"Kök ucuna bak. Garip bir şey görüyor musun?"</p>

  <p>"Kök ucu biraz pürüzlü. Fırça gibi."</p>

  <p>"Biz de aynen böyle tabir ederiz. Fırçamsı kök ucu. Kortikal fibrillerden oluşuyor. Yani kabuk liflerinden. Kökü inceleyerek bu telin, büyümenin hangi aşamasında olduğunu anlayabiliriz. Bir tahminde bulunmak ister misin?"</p>

  <p>Rizzoli dikkatini soğan şeklindeki saç köküne verdi.</p>

  <p>"Tam ucunda sallanan şeffaf bir şey var."</p>

  <p>"Bir epitel hücre," dedi Erin.</p>

  <p>"Demek ki aktif olarak büyümekteymiş."</p>

  <p>"Evet. Kökün kendisi de biraz genişlemiş; demek ki bu saç teli geç doku yenilenmesi dönemindeymiş. Yani aktif büyüme evresini tamamlamak üzereymiş. Ve o epitel hücre bize DNA'yı verebilir."</p>

  <p>Rizzoli kafasını vizörden kaldırıp Erin'e baktı. "Bunun zombilerle ne alakası var peki?"</p>

  <p>Erin sessizce güldü. "Ben tam olarak öyle demek istememiştim ki."</p>

  <p>"Ne demek istemiştin peki?"</p>

  <p>"Saç uzantısına bak. Kökten yukarı doğru uzama çizgisine."</p>

  <p>Rizzoli bir kez daha mikroskoba dönüp koyu renkli saç teline baktı. "Renk her yerde aynı değil," dedi sonra.</p>

  <p>"Devam et."</p>

  <p>"Kökten biraz yukarıda bir yerde siyah bir şerit var. Nedir bu?"</p>

  <p>"Ona uzak uç kök kuşağı deniyor," dedi Erin. "Yağ beze kanalının foliküle girdiği yerdir orası. Yağ bezelerinin salgıları, bir çeşit sindirim süreci gereği hücreleri bölen enzimler içerir. İşte, saçın kök ucuna yakın yerde gördüğün o şişkinlik ve koyu renkli şerit bu yüzden oluşur. Görmeni istediğim şey buydu. Uzak uç kuşağı yani. Bu saçın faile ait olma ihtimalini ortadan kaldıran neden bu. Elbiselerinin üzerinde kalmış olabilir. Ama kafasından gelmediği kesin."</p>

  <p>"Neden peki?"</p>

  <p>"Çünkü uzak uç kuşakları ve fırçamsı kök uçları ölüm sonrası değişimlerdir."</p>

  <p>Rizzoli merakla kafasını kaldırıp Erin'e baktı. "Ölüm sonrası mı?"</p>

  <p>"Evet. Çürümekte olan bir kafa derisine ait yani. Bu saç telinde gözlenen değişimler klasiktir ve çürüme sürecinin en bilinen belirtilerinden biridir. Katiliniz mezardan kalkıp gelmediyse şayet, bu saçın ona ait olmadığı kesin."</p>

  <p>Rizzoli'nin toparlanması biraz zaman almıştı. "Kişinin ne kadar süre önce ölmüş olması gerekir? Yani saçta bu değişimlerin meydana gelmesi için?"</p>

  <p>"Maalesef kuşak değişimleri ölüm sonrası tarihin tespitinde çok da yardımcı olamıyorlar bize. Yani bu saç teli ölünün kafa derisinden sekiz saat sonra da alınmış olabilir, birkaç hafta sonra da. Yıllar önce mumyalanan cesetlerin saçlarında bile aynı değişimleri görebiliriz."</p>

  <p>"Peki saçı kişi hâlâ hayattayken alırsan ne olur? Bir süre öylece kaldığını düşün. Aynı değişimler gözlenir mi yine?"</p>

  <p>"Hayır. Bu çürüme belirtileri saç ancak ölü kurbanın kafa derisinde kaldığı sürece görülür. Sonradan, yani ölümden sonra alınmaları gerekir." Erin, Rizzoli'nin şaşkın bakışlarını fark etmişti. "Failiniz bir cesetle temas kurmuş. O saç teli elbisesinin üzerinde kalmış, oradan da Dr. Yeager'ın bileklerini bağlarken kullandığı banta yapışmış."</p>

  <p>"Başka bir kurbanı daha var," dedi Rizzoli sessizce.</p>

  <p>"O da bir ihtimal. Benim başka bir varsayımım daha var." Erin tezgâhlardan birinden, üzerinde yapışkan kısmı yukarıda kalmış halde bir parça bant bulunan bir tepsiyle çıkageldi. "Bu parça Dr. Yeager'ın bileklerinden çıkarıldı UV ışıkta bakmanı istiyorum. Duvardaki şu düğmeye basar mısın lütfen?"</p>

  <p>Rizzoli söyleneni yaptı. Aniden oluşan karanlıkta Erin'in küçük UV lambası tuhaf, mavi-yeşil bir ışıkla parılda Mick'in Yeager'ların evinde kullandığından çok daha zayıf bir ışık kaynağıydı belki ama ışınlar yapışkan banta vurduğunda sarsıcı ayrıntıların ortaya çıkarılmasına yetmişti. Olay yerinde bırakılan yapışkan bantlar bazen bir dedektifin bulduğu en büyük hazine olabiliyordu. Elyaf, saç, parmak izleri, hatta suçlunun deri hücreleriyle birlikte DNA'sı bile yapışabiliyordu o bantlara. Rizzoli şimdi UV ışığı altında toz parçacıkları ve birkaç kısa tüy görebiliyordu. Ve bantın bir kenarı boyunca yapışmış halde çok ince elyaf parçaları kalmıştı.</p>

  <p>"Şu kenardaki liflerin nasıl süreklilik arz ettiğini görebiliyor musun?" diye sordu Erin. "Aynı süreklilik elinin bileklerinden çıkarılan bantta da vardı, ayaklarına yapıştırılanda da. İnsan yapımı bir şeye benziyor."</p>

  <p>"Ama değiller."</p>

  <p>"Hayır, değiller. Bant rulosunu bıraktığın yerde, dışta kalan yapışkan kısma rulonun oturduğu yerden izler kalır. Bunlar o yüzeyden gelen liflerdir. Nereye gidersek gidelim, o çevreden izler alırız. Sonra da aynı izleri gittiğimiz diğer yerlerde bırakırız. Senin fail de aynısını yapmış işte." Erin odanın ışıklarını açınca Rizzoli ani parlaklık yüzünden gözlerini kırpıştırdı.</p>

  <p>"Ne tür lifler bunlar?"</p>

  <p>"Dur, göstereyim." Erin mikroskobun altındaki camı yeni bir camla değiştirdi. "Şu vizörden bir bak. Ne gördüğünü anlatacağım sana."</p>

  <p>Rizzoli vizörden bakınca C şeklinde kıvrılmış koyu renkli bir lif gördü.</p>

  <p>"Bu, yapışkan bantın köşesinden alındı," dedi Erin.</p>

  <p>"Bantın çeşitli katmanlarını ayırmak için basınçlı sıcak hava kullandım. Bu lacivert renkli lifler bütün bant boyunca uzanıyor. Dur bir de yan kesit göstereyim." Erin bir klasörden bir fotoğraf çıkardı. "Taramalı elektron mikroskobunun altındaki görüntüsü böyle işte. Lifin delta şeklini görebiliyor musun? Küçük bir üçgene benziyor. Kir yapışmasın diye bu şekilde imal ediliyorlar. Bu delta şekli halı liflerinde de kullanılır."</p>

  <p>"Yani bu, insan yapımı."</p>

  <p>"Doğru."</p>

  <p>"Ya birefrinjans?" Işığın sentetik elyaftan geçtikte sonra, prizmadan geçermiş gibi iki farklı düzleme polarize olduğunu biliyordu Rizzoli. Birefrinjans bu çifte kırılmaya verilen isimdi. Her lif cinsinin, polarize mikroskopla ölçülebilen karakteristik değerleri vardı.</p>

  <p>"Özellikle bu mavi lif," dedi Erin, "sıfır nokta sıfır altmış üç'lük bir birefrinjans endeksine sahip."</p>

  <p>"Bu neyi gösteriyor peki?"</p>

  <p>"Naylon 66. Lekelere karşı direnci, esnekliği ve sağla lığı yüzünden halılarda kullanımı yaygındır. Bu lifin kesit şekli ve kızılötesi sprektrografı, halı üretiminde kullanılan Antro markalı bir DuPont ürünün değerleriyle eşleşiyor."</p>

  <p>"Ve de lacivert renkli," dedi Rizzoli. "Çoğu insan evi de böyle bir renk halı istemez. Araba halısı gibi sanki."</p>

  <p>Erin başını salladı. "Gerçekten de, 802 numaralı bu lacivert renk uzun zamandır lüks Amerikan arabalarının döşemelerinde standart bir seçenek olarak sunuluyormuş. Cadillac'arda, Lirncoln'lerde falan."</p>

  <p>Rizzoli bu konuşmanın nereye doğru gittiğini anlamıştı.</p>

  <p>"Cenaze arabaları genelde Cadillac oluyor."</p>

  <p>Erin gülümsedi. "Lincoln de oluyor."</p>

  <p>İkisi de aynı şeyi düşünüyordu şimdi. Katil, işi ölüler olan biri olmalıydı.</p>

  <p>Rizzoli hangi meslek dallarının bu özelliğe sahip olduğunu düşünüyordu. Polisler ve sahipsiz bir cesedi incelemek üzere gelen tıbbi dedektifler. Patologlar ve asistanları. Mumyalayıcılar ve cenaze yöneticileri. Merhumu son yolculuğuna uğurlamadan önce saçlarını yıkayan, gerekirse makyaj yapanlar. Ölüler bir sürü insanın elinden geçiyordu aslında.</p>

  <p>Erin'e baktı. "Şu kayıp kadın. Gail Yeager..."</p>

  <p>"Ne olmuş ona?"</p>

  <p>"Geçen ay annesi ölmüş."</p>

  <p><br /></p>

  <p>Joey Valentine ölüleri diriltiyordu adeta.</p>

  <p>Rizzoli ve Korsak, Whitney Cenaze Evi ve Kilisesi'nin hazırlık odasında durmuş, Joey'nin makyaj setiyle çalışmasını izliyorlardı. Setin içinde küçük krem kavanozları, allıklar ve ruj tozları vardı. Tiyatrocuların kullandıkları makyaj setlerine benziyordu aslında; ama bu kremler ve allıklar cesetlerin soluk tenlerine hayat vermek için kullanılıyordu. Fonda Elvis Presley "Love Me Tender"ı söylerken Joey de, cesedin ellerine fondöten sürüp kateter izlerini kapatmaya çalışıyordu.</p>

  <p>"Bayan Ober'ın en sevdiği müzik buymuş," dedi Joey çalışmaya devam ederken. Bir yandan da masanın dibindeki tuvale yapıştırılmış üç resme bakıyordu ara sıra. Gerçi fotoğraflardaki kadın Joey'nin üzerinde çalıştığı kararmış, porsumuş cesede pek benzemiyordu ama Rizzoli bunların Bayan Ober'a ait olduklarını anlamıştı.</p>

  <p>"Oğluna bakılırsa kadın tam bir Elvis manyağıymış," dedi Joey. "Graceland'e üç kez gitmiş. Makyajını yaparken çalmam için bu kaseti getirdiler. Genelde en sevdikleri şarkıları çalmaya dikkat ederim. Böylece onlarla aramda bir bağ oluşuyor. Sadece dinledikleri müzikten bile bir fikir edinebiliyorsun insanlar hakkında."</p>

  <p>"Peki bir Elvis hayranının nasıl görünmesi gerekiyor?" diye sordu Korsak.</p>

  <p>"Parlak rujlar. Kabarık saçlar. Shostakovich dinleyen birine benzemez yani."</p>

  <p>"Peki, Bayan Hallowell ne tür müzik seviyormuş?"</p>

  <p>"İnanın hatırlamıyorum."</p>

  <p>"Elinden geçeli bir ay olmamış daha."</p>

  <p>"Evet, ama her ayrıntıyı da hatırlayamam ki." Joey eller üzerindeki işini bitirmişti. Şimdiyse masanın başına geçip "You Ain't Nothing but a Hound Dog" eşliğinde kafasıyla ritim tutmaya başlamıştı. Üzerinde siyah kot pantolonu ve Doc Martens'le, boş bir tuvalin önünde durup düşüncelere dalmış modern sanatçılara benziyordu. Onun tuvali soğuk etti; fırçası makyaj fırçaları, boyaları ise allık pudralarıydı. "Daha bronz bir şey olsun," dedi Joey, sözünü ettiği rengin bulunduğu şişeye uzanırken. Elinde spatulayla renkleri paslanmaz çelikten bir paletin üzerinde karıştırmaya başladı. "Evet, bir Elvis kızına da böylesi yakışır." Sonra bu karışımı cesedin yanaklarına dağıtmaya koyuldu. Siyaha boyanmış saçların altındaki beyaz diplere kadar yaydı boyasını.</p>

  <p>"Belki Bayan Hallowell'in kızıyla konuştuğunu hatırlarsın," dedi Rizzoli. Sonra da Gail Yeager'ın fotoğrafını çıkarıp Joey'ye gösterdi.</p>

  <p>"Bay Whitney'ye sorun bence. Genelde insanlarla o ilgilenir. Ben yardımcısıyım sadece..."</p>

  <p>"Ama Bayan Yeager'la annesinin cenaze makyajı hakkında konuşmuş olmalısınız. Bu işlere sen baktığına göre."</p>

  <p>Joey tekrar baktı Gail Yeager'ın fotoğrafına. "Hatırladım şimdi; çok hoş bir kadındı," dedi sessizce.</p>

  <p>Rizzoli meraklı bir bakış attı. "Kadındı, öyle mi?"</p>

  <p>"Bakın ben de izliyorum haberleri. Bayan Yeager'ın gerçekten hayatta olduğunu düşünmüyorsunuz ya?" Joey arkasına dönüp, odada dolanırken dolapların içine göz atan Korsak'a bakarak kaşlarını çattı. "Ee... dedektif? Özellikle aradığınız bir şey mi vardı acaba?"</p>

  <p>"Yoo. Bir morgda ne tip şeyler bulunur merak ettim sadece." Dolaplardan birine uzanıp baktı. "Hey, bu saç maşası mı?"</p>

  <p>"Evet. Dalgalı saçlar yaratmak için. Manikür de yapıyoruz burada. Müşterilerimizin harika görünmeleri için elimizden geleni yaparız."</p>

  <p>"Bu işte çok iyi olduğunu duymuştum."</p>

  <p>"Hepsi de çıkardığım işten memnun kalmıştır."</p>

  <p>Korsak kahkahayla güldü. "Bunu kendileri de söylüyorlar mı bari?"</p>

  <p>"Ailelerini kast etmiştim. Aileleri memnun kalıyor."</p>

  <p>Korsak saç maşasını bıraktı. "Bay Whitney'le kaç yıldır çalışıyorsunuz? Yedi yıl olmuş mudur?"</p>

  <p>"Aşağı yukarı."</p>

  <p>"Lise biter bitmez başladın herhalde."</p>

  <p>"Önce cenaze arabalarını yıkayarak başladım. Hazırlık odasını temizliyordum. Geceleri kalıp telefonlara falan bakıyordum. Sonra Bay Whitney bana bu işleri de öğretti. Artık o yaşlandığı için buradaki her işe ben bakıyorum da denebilir."</p>

  <p>"Herhalde bununla ilgili bir ustalık belgen de vardır."</p>

  <p>Bir anlık sessizlik. "Ah, hayır. Ona başvurmaya hiç vaktim olmadı. Zaten Bay Whitney'ye yardım ediyorum burada."</p>

  <p>"Neden başvurmuyorsun ki? Senin için önemli bir atılım olur."</p>

  <p>"İşimi bu haliyle seviyorum ben." Joey tekrar Bayan</p>

  <p>Ober'a döndü ve yüzünü pudralamaya koyuldu. Sonra bir kaş tarağı alıp kadının kırlaşmış kaşlarını, sevgi dolu bir özenle kahverengiye boyamaya başladı. Çoğu genç adamın hayatı dolu dolu yaşadığı bir yaşta Joey Valentine günlerini ölülerle geçirmeyi tercih etmişti. Cesetleri hastanelerden, huzurevlerinden alıp bu temiz, pırıl pırıl odaya kadar getiriyordu. Sonra o ölüleri yıkayıp kuruluyor, saçlarını şampuanla yıkıyor, canlı gibi görünsünler diye de kremler ve pudralarla yeniden yaratıyordu onları. Bayan Ober'ın yanaklarına allık sürerken mırıldandı. "Güzel. Evet, gerçekten çok güzel oldu. Mükemmel görüneceksiniz..."</p>

  <p>"Pekala Joey," diye araya girdi Korsak. "Yedi yıldır burada çalışıyorsun, öyle mi?"</p>

  <p>"Demin söylememiş miydim bunu?"</p>

  <p>"Ve profesyonel anlamda bir sertifikan olsun istemedin şimdiye kadar."</p>

  <p>"Neden bunu sorup duruyorsunuz, anlamadım."</p>

  <p>"Yoksa ustalık belgesi alamayacağını bildiğin için mi?"</p>

  <p>Joey'nin ruj sürmeye hazırlanan eli havada kalmıştı. Hiçbir şey söylemeden durdu.</p>

  <p>"İhtiyar Bay Whitney sabıkalı olduğunu biliyor mu?" diye sordu Korsak.</p>

  <p>Joey nihayet kafasını kaldırıp baktı. "Ona söylemediniz, değil mi?"</p>

  <p>"Belki bir ara söylerim. O zavallı kızı nasıl korkuttuğunu falan anlatırım belki."</p>

  <p>"Daha on sekiz yaşındaydım. Büyük bir hataydı..."</p>

  <p>"Hata mı? Yanlış pencereden mi baktın? Yanlış kızı mı röntgenledin yoksa?"</p>

  <p>"Aynı okula gidiyorduk. Elbette ki tanıyordum onu."</p>

  <p>"Demek sadece tanıdığın kızları gözetliyorsun. Başka neler yaptın anlat da bilelim."</p>

  <p>"Söyledim ya, büyük bir hataydı!"</p>

  <p>Birilerinin evine girdiğin oluyor mu? Yatak odalarına falan dalıyor musun bakalım? Kim bilir, belki de evin hanımının sutyenini, donunu falan aşırıyorsundur."</p>

  <p>"Tanrım." Joey yere düşürdüğü ruja bakakalmıştı. Birazdan kusmaya başlayacakmış gibi duruyordu.</p>

  <p>"Röntgenciler eninde sonunda başka işlere de bulaşırlar, anlarsın ya," dedi Korsak, duraksamadan. "Pis işlerden söz ediyorum."</p>

  <p>Joey gidip müziği kapattı. Sonra sırtını dedektiflere dönüp camdan dışarı, yolun karşısındaki mezarlığa baktı sessizce. "Hayatımı mahvetmeye mi çalışıyorsunuz?" diye sordu.</p>

  <p>"Hayır Joey. Şurada adam gibi bir sohbet edelim istiyorum, hepsi bu."</p>

  <p>"Bay Whitney bilmiyor."</p>

  <p>"Bilmesi de gerekmiyor."</p>

  <p>"Tamam."</p>

  <p>"Pazar gecesi neredeydin?"</p>

  <p>"Evde."</p>

  <p>"Yalnız mıydın?"</p>

  <p>Joey iç geçirdi. "Bakın, konuyu nereye getirmeye çalıştığınızın farkındayım. Ne yapmaya çalıştığınızı anladım. Ama söyledim ya, Bayan Yeager'ı tanımıyordum. Annesini buraya getirdiler, o kadar. İyi de bir iş çıkardım, biliyorsunuz. Sonradan insanların söylemesi tabii. Nasıl da kanlı canlı duruyordu falan dediler."</p>

  <p>"Arabana bir göz atmamızda sakınca var mı?"</p>

  <p>"Neden ki?"</p>

  <p>"Öylesine bakacağız işte."</p>

  <p>"Evet, sakıncası var. Ama nasıl olsa yapacaksınız, öyle değil mi?"</p>

  <p>"Senin rızan olmadan olmaz." Korsak bir an durdu. "Bilirsin, işbirliği tek taraflı değildir."</p>

  <p>Joey camdan dışarı bakmaya devam ediyordu. "Bugün bir cenazemiz var," dedi sessizce. "Şu limuzinleri görüyor musunuz? Çocukluğumdan beri cenaze merasimlerini seyretmeyi sevmişimdir. O kadar güzeldirler ki. Çok mağrur bir görüntüdür. İnsanların hâlâ bozamadıkları tek şey bu. Henüz kirletemedikleri tek şey. Evliliklere benzemiyor yani. Hani uçaktan atlarken talan evleniyorlar ya! Ya da televizyonda evlilik teklif ediyorlar hani. Oysa cenazelerde eskisi gibi saygı gösteriyor insanlar..."</p>

  <p>"Araban diyordum Joey."</p>

  <p>Joey nihayet arkasını dönüp çekmecelerden birini açtı, anahtarları Korsak'a uzattı. "Kahverengi Honda."</p>

  <p><br /></p>

  <p>Rizzoli ve Korsak park alanında durup Joey Valentine'ın arabasının içindeki kahverengi halıya baktılar.</p>

  <p>"Kahretsin." Korsak kaputa yumruk attı. "Bu herifle işim bitmedi daha."</p>

  <p>"Ona karşı elinde ne var ki?"</p>

  <p>"Ayakkabılarını görmedin mi? Ayakları bizim aradığımız numara gibi geldi bana. Ayrıca cenaze arabasının halısı da lacivertti."</p>

  <p>"Bunun gibi binlerce araba vardır. Bütün bunlar yeterli değil."</p>

  <p>"İhtiyar Whitney olmadığı da kesin." Joey'nin patronu Leon Whitney altmış altı yaşındaydı "Bak, failin DNA'sını tespit ettik zaten," dedi Korsak. "Şimdi sıra Joey'ninkinde."</p>

  <p>"Bir fincana tükürüp sana vereceğini mi sanıyorsun?"</p>

  <p>"İşine devam etmek istiyorsa mecbur. Bence uslu bir köpek gibi yalvaracaktır."</p>

  <p>Rizzoli yolun karşısındaki mezarlığa ve çıkışa doğru yönelen cenaze geçidine baktı. Ölenler gömüldükten sonra hayat devam ediyor, diye düşündü. Yaşanan trajedi ne olursa olsun hayat devam etmek zorunda. Tıpkı benim gibi. "Bununla daha fazla vakit kaybetmek istemiyorum," dedi Rizzoli.</p>

  <p>"Ne?"</p>

  <p>"İlgilenmem gereken başka vakalar da var. Ve Yeager vakasının Warren Hoyt'la alakası olduğunu da sanmıyorum."</p>

  <p>"Üç gün önce böyle düşünmüyordun ama."</p>

  <p>"Yanılmışım demek ki." Park alanının ucundaki arabasına kadar yürüdü, kapıyı açtı ve camları indirdi. Kapıyı açar açmaz, güneşin allında onca zaman pişmiş olan arabadan bir sıcaklık dalgası çarptı yüzüne.</p>

  <p>"Bana mı kızdın yoksa?" diye sordu Korsak.</p>

  <p>"Hayır."</p>

  <p>"Peki, neden bırakıp gidiyorsun şimdi?" Direksiyonun arkasına geçti Rizzoli. Koltuk adeta yanıyordu. "Geçen yıl Cerrah'ın etkisinden kurtulmaya çalışmakla geçti," dedi. "Artık onu bırakmamın zamanı geldi. Karşıma çıkan her şeyde onun elini görmekten bıktım."</p>

  <p>"Bazen içinden gelen sesi dinlemen gerekir."</p>

  <p>"Bazen başka bir ses duymazsın. Bir polisin içgüdüleri başkalarından daha değerli değildir ki. Hem içgüdü ne demek? İçinden gelen sesin seni yanlış yerlere götürdüğü olmuyor mu hiç?"</p>

  <p>Motoru çalıştırdı. "Oluyor; hem de sık sık."</p>

  <p>"O halde seni kızdırmadım."</p>

  <p>Rizzoli kapıyı hızla kapattı. "Hayır."</p>

  <p>"Emin misin?"</p>

  <p>Rizzoli açık camdan Korsak'a baktı. Güneş tam üstüne vurduğu için gözlerini kısmış, gözleri gür kaşlarının altında birer çizgiye dönüşmüştü. Kollarındaki tüyler kürk gibi siyah ve gürdü; düşük omuzları ve bükük dizleriyle bir gorile benziyordu bu adam. Hayır, Rizzoli'yi kızdıran o değildi. Ama yine de adama baktığında bir zevksizlik abidesi görmekten alıkoyamıyordu kendini.</p>

  <p>"Bu işle daha fazla vakit kaybetmek istemiyorum, hepsi bu," dedi. "Bilirsin işte."</p>

  <p><br /></p>

  <p>Masasının başına dönen Rizzoli onu bekleyen evrak yığınına girişti hemen. Hepsinin tepesinde de kimliği hâlâ tespit edilemeyen şu uçaktan düşmüş olan adam vardı. Bu kurbanı uzun zamandır ihmal ediyordu. Ama klasörü açıp adamın otopsi fotoğraflarına bakarken, Yeager'ları ve üstünde bir cesedin saçını taşıyan o adamı düşünmeden edemiyordu yine de. Güya Logan Havaalanı'nın uçak iniş kalkış saatlerini kontrol ediyordu; aslında Gail Yeager'ın gülümseyen resmini zihninden uzaklaştıramıyordu bir türlü. Bir yıl önce, Cerrah soruşturması boyunca toplantı odasının duvarına iliştirilmiş olan kadın fotoğraflarını hatırladı. O kadınlar da gülümsüyordu o resimlerde. Hâlâ kanlı canlılarken, gözlerinden hâlâ hayat fışkırırken çekilmiş resimlerdi bunlar. Gail Yeager'ı düşünürken ondan önce bu hayattan göçen diğerlerini de düşünmeden edemiyordu.</p>

  <p>Acaba Gail de onlara katılacak mıydı?</p>

  <p>Çağrı cihazının titreşmesiyle birlikte yerinden sıçradı. İşte günü kurtaracak yeni bir keşfin ilk çağrısı olmalıydı bu. Telefona sarıldı hemen.</p>

  <p>Çok geçmeden kendini binanın dışında bulmuştu bile.</p>
</body>
</html>
