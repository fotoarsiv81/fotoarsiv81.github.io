<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>12</h1>

  <p>Saat sabahın ikisi olmasına rağmen, Stony Brook Koruma Alanı'nda hava gündüz gibi nemli ve ağırdı. Rizzoli ve Korsak, sık çalılıkların arasına sakladıkları arabanın içinde oturuyorlardı. Bulunduktan yerden, Stony Brook'a giriş yapan bütün araçları görebiliyorlardı. Koruma alanının içinden geçen ana yol boyunca da takviye gözetleme birimleri bekliyordu. Toprak park alanlarından birine yanaşacak herhangi bir aracın anında polis kuvvetlerinin kıskacına alınması işten bile değildi. Böyle bir tuzaktan hiçbir arabanın kaçamayacağı ortadaydı.</p>

  <p>Rizzoli oturduğu yerde terliyordu. Camı açıp temiz havayla birlikte çürüyen yaprakların ve nemli toprağın kokusunu da aldı içeri. Orman kokularıydı bunlar. "Hey, sivrisinek girecek şimdi," dedi Korsak.</p>

  <p>"Biraz temiz hava almak istiyorum. İçerisi sigara koktu."</p>

  <p>"Bir tane içtim sadece. Bana gelmiyor kokusu."</p>

  <p>"Sigara içene gelmez zaten."</p>

  <p>Korsak Rizzoli'ye baktı. "Tanrı aşkına şuraya geldiğinden beri demediğini bırakmadın bana. Benimle ilgili bir sıkıntın varsa anlat da bilelim."</p>

  <p>Rizzoli camdan dışarı, karanlık ve ıssız görünen yola baktı. "Sıkıntım sen değilsin," dedi.</p>

  <p>"Kim öyleyse?"</p>

  <p>Rizzoli'den cevap gelmeyince Korsak anladığını belirten bir homurtu çıkardı. "Ah, yine Dean, değil mi? Bu kez ne yaptı bakalım?"</p>

  <p>"Birkaç gün önce beni Marquette'e şikâyet etmiş."</p>

  <p>"Ne söylemiş?"</p>

  <p>"Bu iş için doğru insan olmadığımı söylemiş. Çözemediğim sorunlarım varmış; onlar için yardım almam gerekirmiş."</p>

  <p>"Cerrah'ı mı kast ediyor?"</p>

  <p>"Sence?"</p>

  <p>"Orospu çocuğunun teki o."</p>

  <p>"Ve bugün de CODIS'ten veri eşleştirme cevabının hemen gelmiş olduğunu öğrendim. Daha önce hiç böyle olmamıştı. Adamın parmağını şıklatması yetiyor. Millet sıra diziliyor. Burada ne işi var, bir anlayabilsem."</p>

  <p>"Federaller böyle işte. Bilgi güçtür derler ya. Onlar bu yüzden saklıyorlar bildiklerini. Aptal maço oyunları bunlar. Sen, ben, Tanrının belası James Bond'lar için birer piyondan farksızız."</p>

  <p>"CIA'le karıştırma"</p>

  <p>"CIA, FBI." Korsak omuz silkti. "Baksana ad isimleri bile kısa kısa, gizli kapaklı."</p>

  <p>Telsiz cızırdadı. "Burası Üç Numara. Yeni model bir araç Enneking Yolu üzerinde güneye doğru ilerliyor."</p>

  <p>Rizzoli sonraki takımın raporunu bekleyerek kabarttı.</p>

  <p>Yandaki araçtan Frost'un sesi geliyordu şimdi. "Burası İki Numara. Onu gördük. Hâlâ güneye doğru gitmekte. Yavaşlayacağa benzemiyor."</p>

  <p>Birkaç saniye sonra üçüncü birim de katıldı telsize.</p>

  <p>"Burası Beş Numara. Bald Knob Yolu sapağından geçti şimdi. Parka doğru gidiyor."</p>

  <p>Bizimki değil bu. Enneking Yolu gecenin bir yarısı bile işlek olabiliyordu. Koruma alanından geçen kim bilir kaç tane araç saymışlardı. Uzun bekleyişleri bölen bir sürü yanlış alarm yüzünden Rizzoli olan bütün adrenalinini de yakmış, yorgun bir uyuşukluğa doğru sürüklenmekteydi.</p>

  <p>Mutsuzca iç geçirerek arkasına yaslandı. Dışarısı ara ara yanıp sönen bir ateşböceğinin dışında zifiri karanlıktı.</p>

  <p>"Hadi ama orospu çocuğu," diye mırıldandı. "Annene gel..."</p>

  <p>"Kahve ister misin?" diye sordu Korsak.</p>

  <p>"İyi olur."</p>

  <p>Korsak termostan bir bardağa kahve koyup Rizzoli'ye uzattı. Kahve şekersizdi, acıydı ve iğrençti ama yine de içti.</p>

  <p>"Kahveyi koyu yaptım," dedi Korsak. "Her zamanki dozun iki katı. Fazla içme, sakalların çıkmaz sonra."</p>

  <p>"Aman ne güzel."</p>

  <p>"Ben bundan çok içiyorum ya belki de o yüzden kafamda saç kalmamıştır diye düşünüyorum bazen."</p>

  <p>Rizzoli ormana, çürüyen yaprakları ve gece ava çıkan hayvanları saklayan karanlığa baktı. Raşitik kadının çiğnenmiş kemiklerini hatırlayınca gözünün önüne kaburgaları kemiren rakunlar, kafatasıyla top gibi oynayan köpekler geldi.</p>

  <p>"Artık Hoyt hakkında ağzımı açamıyorum," dedi Rizzoli. "Adını ne zaman ağzıma alsam herkes bana aptal gibi acıyarak bakıyor. Dün Cerrah'la bu yeni adamımız arasındaki paralelliklere değinecek oldum; Dean'de aynı bakış: Hah, Cerrah'ı aklından çıkaramamış işte. Taktığımı düşünüyor herhalde." İç geçirdi. "Belki de doğrudur. Belki de takılıp kalacağım hep. Hangi olay yerine gitsem onun işçiliğini göreceğim. Bütün zanlıların yüzünde onu hatırlayacağım."</p>

  <p>Telsizden gelen ses üzerine ikisi de heyecanla irkilmişti.</p>

  <p>"Bölge kontrolü için talep var Fairview Mezarlığı. O bölgede ekibimiz var mı?"</p>

  <p>Kimse cevap vermedi.</p>

  <p>Merkez talebini yeniledi: "Bölge kontrolü için talep var Fairview Mezarlığı. Muhtemel izinsiz giriş. On İkinci Birim, hâlâ o bölgede misiniz?"</p>

  <p>"Burası Birim On İki. On kırk River Sokağı'ndayız. Kod bir. Cevap veremiyoruz."</p>

  <p>"Anlaşıldı. Birim On Beş? Sizin durumunuz nedir?"</p>

  <p>"Burası Birim On Beş. Batı Roxbury'deyiz. Hâlâ altıncı misildeyiz. Bu insanların sakinleşecekleri yok. Fairview'a varmamız yarım saat, bir saati bulur."</p>

  <p>"Başka birim var mı?" diye sesleniyordu Merkez, boşta bir devriye arabası bulma umuduyla. Sıcak bir Cumartesi gecesi, rutin bir bölge kontrolü kimse için birinci öncelik olamazdı. Uygunsuz davranışlarda bulunan sevgililer, ortalığı kırıp döken veletler varken ölüler kimin umurundaydı? Bir polis memuru için yaşayanlar önce gelirdi.</p>

  <p>Sessizlik Rizzoli'nin gözetleme ekibinden bir birimin raporuyla bozuldu. "Burası Beş Numara. Enneking Yolu'ndayız. Biz Fairview Mezarlığı'na yakınız..."</p>

  <p>Rizzoli mikrofonu kapıp mandala bastı. "Beş Numara, burası Bir Numara," diye araya girdi. "Konumunuzu terk etmeyin. Anlaşıldı mı?"</p>

  <p>"Gözetleme birimi beş araba..."</p>

  <p>"Mezarlık bizim önceliğimize girmiyor."</p>

  <p>"Bir Numara," dedi Merkez. "Bütün birimler meşgul. Bir tanesini bırakamaz mısınız?"</p>

  <p>"Negatif. Ekibimin yerinde kalmasını istiyorum. Anlaşıldı mı Beş Numara?"</p>

  <p>"On kırk. Burada duracağız. Merkez, çağrınıza cevap veremiyoruz."</p>

  <p>Rizzoli bir oh çekti. Sabah bununla ilgili kavga çıkabilirdi ama çıkarsa çıksın; gözetleme ekibinden tek bir arabayı bile gözden çıkarmaya niyeti yoktu.</p>

  <p>"Burada pek bir şey yaptığımız yok aslında," dedi Korsak.</p>

  <p>"Her şey çok hızlı olup bitebilir. Kimsenin bu tuzağı bozmasına izin veremem."</p>

  <p>"Hani demin konuştuğumuz mevzu var ya? Hani takıntılı olmanla ilgili?"</p>

  <p>"Başlama şimdi."</p>

  <p>"Hayır, hayır onu demeyecektim. Ömrümü yersin, bilirim." Kapıyı açtı.</p>

  <p>"Nereye gidiyorsun?"</p>

  <p>"Su dökeceğim. İzin almam mı gerekiyordu?"</p>

  <p>"Sordum sadece."</p>

  <p>"Kahve iş başında."</p>

  <p>"Şaşmam. Senin kahve betonu deler."</p>

  <p>Korsak arabadan inip ağaçların arasına doğru yollanırken fermuarını açmaya başlamıştı bile. Bir ağacın arkasına saklanmaya bile zahmet etmeden, çalılıkların üzerine işiyordu şimdi. Rizzoli böyle bir şeyi görmek istemediği için kafasını çevirdi. Her sınıfın yüz karası çocukları olurdu ve Korsak da onlardan biriydi işte. Kimseden çekinmeden burnunu karıştıran, arsız arsız geğiren ve yemek yerken her şeyi üstüne döken yaramaz bir çocuk gibiydi. Rizzoli hem ondan iğreniyor hem de onun için üzülüyordu. Bardağında kalan kahveye şöyle bir baktıktan sonra camdan dışarı boşalttı.</p>

  <p>Telsizden gelen yeni seslerle sıçradı yerinden.</p>

  <p>"Dedham Yolu üzerinde doğuya doğru hareket eden bir araç var. Sarı taksiye benziyor."</p>

  <p>"Gecenin üçünde taksi ha?" dedi Rizzoli.</p>

  <p>"Öyle görünüyor."</p>

  <p>"Nereye gidiyor?"</p>

  <p>"Kuzeye, Enneking'e döndü."</p>

  <p>"İki Numara?" dedi Rizzoli, rota üzerindeki ikinci birime hitaben.</p>

  <p>"Burası İki Numara," dedi Frost. "Evet, onu gördük. Şimdi yanımızdan geçti..." Sessizlik. Sonra gergin bir sesle:</p>

  <p>"Yavaşlıyor..."</p>

  <p>"Ne yapıyor peki?"</p>

  <p>"Fren yaptı. Galiba park edecek."</p>

  <p>"Nereye yanaştı?" diye sordu Rizzoli.</p>

  <p>"Toprak park alanına. Park alanına yanaştı şimdi!"</p>

  <p>Bu o.</p>

  <p>"Korsak, koş!" diye seslendi camdan dışarı. Telsizin kulaklıklarını takarken heyecandan dumanı tütecek noktaya gelmişti.</p>

  <p>Korsak hemen fermuarını çekip arabaya doğru koşturmaya başlamıştı. "Ne oldu? Ne oldu?"</p>

  <p>"Enneking'e bir araç yanaştı... İki Numara, şimdi ne yapıyor?"</p>

  <p>"İçeride oturuyor. Işıkları kapalı."</p>

  <p>Rizzoli öne doğru eğilip kulaklıklarım düzeltti. Saniyeler geçmek bilmiyor, telsizden tek bir ses çıkmıyor, herkes zanlının sonraki hareketini bekliyordu merakla.</p>

  <p>Etrafı kolaçan ediyor. Güvenli olup olmadığına bakıyor.</p>

  <p>"Söz sende Rizzoli," dedi Frost. "Harekete geçelim mi?"</p>

  <p>Rizzoli seçenekleri düşünüyordu. Tuzağı erken bitirmekten korkuyordu.</p>

  <p>"Dur biraz," dedi Frost. "Farları yaktı yeniden. Kahretsin, geri dönüyor. Fikrini değiştirdi."</p>

  <p>"Sizi fark etti mi? Frost, sizi fark etti mi?"</p>

  <p>"Bilmiyorum! Enneking'e döndü. Kuzeye doğru gidiyor..."</p>

  <p>"Korkuttuk onu!" Rizzoli tek bir seçeneği kaldığını anlamıştı. Telsize kükredi: "Bütün birimler, fırlayın! Adamı hemen enseleyin!"</p>

  <p>Sonra motoru çalıştırıp vites attı. Tekerlekler yumuşak toprağın üzerinde patinaj yaparak harekete geçti. Rizzoli ekibin telsizden mesaj kısmalarını dinliyor, uzaktan polis sirenlerinin sesini duyuyordu.</p>

  <p>"Burası Üç Numara. Enneking'in kuzeyini kapattık..."</p>

  <p>"Burası İki Numara. Takipteyiz..."</p>

  <p>"Araç yaklaşıyor! Fren yaptı..."</p>

  <p>"Önünü kapatın! Önünü kapatın!"</p>

  <p>"Destek almadan çıkmayın karşısına!" diye emrediyordu Rizzoli. "Destek bekleyin!"</p>

  <p>"Anlaşıldı. Araç durdu. Yerimizden ayrılmıyoruz."</p>

  <p>Rizzoli'nin durduğu yerde Enneking Yolu'nun o noktası devriye arabaları ve yanıp sönen mavi ışıklarla dolmuştu. Rizzoli arabadan inince gözleri kamaştı. Bütün ekibi saran adrenalin dalgasını, saldırıya geçmeye hazırlanan onca adamın gerginliğini seslerinden anlayabiliyordu.</p>

  <p>Frost'un, şüphelinin arabasının kapısı açmasıyla birlikte bütün silahlar sürücünün başına çevrildi. Taksi şoförü, yüzünde yanıp sönen mavi ışıklardan şaşkın, gözlerini kırpıştırarak bakıyordu.</p>

  <p>"Araçtan in," diye emretti Frost.</p>

  <p>"Ben... ben ne yaptım ki?"</p>

  <p>"Araçtan in." Bu adrenalin yüklü gecede Barry Frost bile bambaşka bir insana dönüşmüştü.</p>

  <p>Taksi şoförü elleri havada, arabadan başını çıkardı. Yere ayaklarını basar basmaz hemen yüzünü kaputa dayadılar.</p>

  <p>"Ben ne yaptım ki?" diye soruyordu, Frost üstünü ararken.</p>

  <p>"Adını söyle!" dedi Rizzoli.</p>

  <p>"Neler oluyor..."</p>

  <p>"Adını sordum!"</p>

  <p>"Wilensky." Adamın sesi titriyordu. "Vernon Wilensky..."</p>

  <p>"Doğru," dedi Frost, şoförün kimliğine bakarak. "Vernon Wilensky, beyaz erkek, 1955 doğumlu."</p>

  <p>"Ruhsattaki bilgilere de uyuyor," dedi Korsak, arabanın içine kafasını uzatıp dikiz aynasına tutturulmuş ruhsata baktıktan sonra.</p>

  <p>Rizzoli yanıp sönen ışıklara karşı gözlerini kısıp havaya baktı. Gece saat üç olmasına rağmen yolda trafik hâlâ işlek sayılırdı. Artık yolu polis arabaları da tıkadığına göre çok geçmeden trafik daha da sıkışacaktı.</p>

  <p>Rizzoli taksi şoförüne döndü. Adamı gömleğinden yakalayıp yüzünü yüzüne çevirdi ve feneri gözlerine tuttu. Orta yaşlı, seyrek sarı saçlı, solgun bir adamdı. Kafasında canlandırdığı failin yüzü böyle bir şey değildi. Bu zamana kadar sayısız iblisin gözlerinin içine bakmış, kariyerinde karşılaştığı her bir canavarın yüzünü belleğine kazımıştı. Ve bu korkmuş adam o galeriye yakışmıyordu.</p>

  <p>"Burada ne arıyorsunuz Bay Wilensky?" diye sordu Rizzoli.</p>

  <p>"Şey... beni buraya çağırmışlardı."</p>

  <p>"Kim çağırdı?"</p>

  <p>"Adamın biri taksi çağırmış. Enneking Yolu'nda benzininin bittiğini söylemiş..."</p>

  <p>"Şimdi nerede bu adam?"</p>

  <p>"Bilmiyorum! Söylediği yerde durup onu bekledim ama gelmedi işte. Lütfen, hata ediyorsunuz. Bizim merkezi arayın! Onlar da onaylayacaktır dediklerimi!"</p>

  <p>Rizzoli Frost'a dönüp: "Bagaj kapağını aç," dedi.</p>

  <p>Rizzoli taksinin arka ucuna doğru yürürken içinde kötü bir his vardı. Bagaj kapağını açıp içeri fenerini tuttu. Beş saniye boyunca boş bagaja baktı; içindeki kötü his mide bulantısına dönüşmeye başlamıştı. Eldivenlerini taktı. Zemindeki gri döşemeyi kaldırırken yüzünün yandığını, göğsünün sıkıştığını hissediyordu. Yedek bir lastik, bir kriko ve birkaç alet vardı içeride. Bir hışımla döşemeye girişip her bir parçasını sökmeye başladı. Sanki altta bulacağı şey kurtuluşunun anahtarıymış gibi delice tırmalayıp duruyordu. Artık döşeme niyetine hiçbir şey kalmamış, bagajın altından arabanın kaportası bile çıkmıştı, ama Rizzoli hiçbir şey bulamamış olduğuna inanmak istemiyordu. Her şeyi berbat ettiği ortadaydı işte.</p>

  <p>Tuzak. Bu, dikkatimizi dağıtmak için kurulmuş bir tuzaktı. Peki ne için?</p>

  <p>Cevabı bulmakta gecikmemişti. Telsiz yine ötmeye başlamıştı. "On elli dört, on elli dört, Fairview Mezarlığı. Bütün birimler, on elli dört, Fairview Mezarlığı."</p>

  <p>Rizzoli ve Frost göz göze geldi. İkisi de korkunç gereği anlamıştı. On elli dört. Cinayet demekti bu.</p>

  <p>Rizzoli, "Taksinin yanından ayrılmayın!" diye talimat verdikten sonra kendi arabasına koştu. Hantal devriye arabalarının arasından kolaylıkla sıyrılırken kendi aptallığına lanet okuyup duruyordu.</p>

  <p>"Hey! Hey!" diye bağırdı Korsak arkasından. Arabanın yanında koşturup kapıya vuruyordu.</p>

  <p>Rizzoli frene asılıp adam arabaya binene kadar bekledi; gaza asılmasıyla Korsak koltuğa yapıştı.</p>

  <p>"Ne yani, beni orada bırakıp gidecek miydin?" diye bağırdı Korsak.</p>

  <p>"Kemerini tak."</p>

  <p>"Beni öyle çöp poşeti gibi bırakıp gidemezsin."</p>

  <p>"Kemerini tak dedim!"</p>

  <p>Korsak kemere uzanıp bir hamlede omzunun üzerinden geçirip tokaya geçirdi. Rizzoli telsiz gürültüsüne rağmen adamın hırıltılı nefesini duyabiliyordu.</p>

  <p>"Bir Numara, on elli dörde gidiyor," diye bildirdi telsizden.</p>

  <p>"Konumunuz?"</p>

  <p>"Enneking Yolu, park sapağını yeni geçtik. Bir dakikaya kadar oradayız."</p>

  <p>"İlk siz gideceksiniz o halde."</p>

  <p>"Tam olarak yeri nedir?"</p>

  <p>"Bilgi yok. On elli sekiz olabilir."</p>

  <p>Silahlı ve tehlikeli olduğundan şüpheleniliyordu demek.</p>

  <p>Rizzoli gaz kesmiyordu. Fairview Mezarlığı'na o kadar hızlı gelmişlerdi ki az daha yanından geçip gidiyordu.</p>

  <p>"Ağır ol!" diye bağırdı Korsak. Kaldırıma çıkmaktan son anda kurtulmuşlardı. Demir kapı açık olduğu için hızla içeri daldı Rizzoli. Karanlık mezarlıkta arabanın farları çimenlerin ve mezar taşlarının arasından geçip gidiyordu.</p>

  <p>Özel güvenliğin devriye arabası mezarlık kapısına yüz metre mesafede park halinde duruyordu. Şoför tarafının kapısı açıktı ve arabanın tepe ışığı yanıyordu. Rizzoli frene asıldığı gibi durdu devriye arabasının yanında. Daha durum değerlendirmesi yapmaya kalmadan eli içgüdüsel olarak silahına gitmişti. Etrafta, değerlendirmesi gereken bir sürü ayrıntı vardı. Taze çimen ve toprak kokusu. Küt küt atan kalbi.</p>

  <p>Ve de korku. Gözleriyle karanlığı tararken korkunun soğuk nefesini ensesinde hissetti. Taksi olayı tuzaksa bu da bir tuzak olabilirdi. Farkında olmadan kanlı bir oyunun parçası oluvermişti.</p>

  <p>Bir anıt dikilitaşın dibindeki gölgeyi fark edip donakalmıştı. Feneri tutunca güvenlik görevlisinin yerde yatan cesedini gördü.</p>

  <p>Ona doğru yaklaşırken kan kokusunu almıştı. Bu benzersiz koku beyninde tehlike çanlarının çalmasına neden olmuştu. Kandan hâlâ ıslak ve hâlâ sıcak çimenlerin üzerine diz çöktü. Korsak da hemen dibinde bitmiş, o da feneriyle aydınlatmıştı ortalığı.</p>

  <p>Güvenlik görevlisi yüz üstü yatıyordu yerde. Rizzoli adamı döndürüp yüz üstü çevirdi.</p>

  <p>"Tanrım!" diye inledi Korsak, aniden irkilerek.</p>

  <p>Neredeyse sonuna kadar kesilip yarılmış gırtlağa, etrafa yayılmış kıkırdak parçalarına bakarken Rizzoli'nin elindeki fener titriyordu. Adamı yere sermişti. Yere sermekle kalmamış, başını da gövdesinden ayırmıştı neredeyse.</p>

  <p>Geceyi yaran mavi tepe ışıklarıyla kendilerine geldiler. Rizzoli ayağa kalkınca pantolonuna kan bulaştığını, üzerinde durduğu diz kısmının yapış yapış kan olduğunu fark etti. Yaklaşan devriye arabalarının ışıklarına karşı gözlerini kısıp başını öbür tarafa çevirdi ve karanlık mezarlık arazisine baktı. Tepe ışıklanılın karanlığı çizgi çizgi yardığı bir noktada Rizzoli nin gözüne bir şey takıldı: mezar taşlarının arasında hareket eden bir siluet. Bu anlık görüntü yanıp sönen ışıkların ardında hemen kaybolmuştu.</p>

  <p>"Korsak," dedi Rizzoli. "Orada birisi var... saat iki yönünde."</p>

  <p>"Ben bir halt göremiyorum."</p>

  <p>Rizzoli tekrar baktı. Aynı karaltının bu kez ağaçların arasına kaçtığını gördü. Hemen fırlayıp mezar taşlarının arasından atlayıp sıçrayarak koşmaya başladı. Arkasından Korsak'ın hırıltılarla geldiğini duyabiliyordu ama onun hızına ayak uydurabilecek gibi değildi. Çok geçmeden Korsak'ın sesini de duymaz olmuş, karanlıkta tek başına kalmıştı. Karaltıyı en son gördüğü, ağaçların arasındaki o noktaya ulaşmıştı ama şimdi ortalıkta hareket eden hiçbir şey görünmüyordu. Rizzoli yavaşladı, durdu, gözleriyle karanlığı taramaya başladı.</p>

  <p>O hiç kıpırdamadan duruyordu durmasına ama nabzı korkunun da etkisiyle iyice hızlanmıştı. Adamın hemen yakınlarda olduğunun farkındaydı. Rizzoli'yi gözlüyor olmalıydı şimdi. Yerini belli etmekten çekindiği için feneri de açamıyordu.</p>

  <p>Sağ tarafından gelen bir çıtırtıyla irkildi. Önünde ağaçlar, aşılması imkânsız bir perde gibi duruyordu. Küt küt atan kalbine, ciğerlerine çektiği havanın hırıltısına rağmen çıtırtıların daha da arttığını duyabiliyordu.</p>

  <p>Bana doğru geliyor.</p>

  <p>Hemen yere çömeldi, silahını doğrulttu ve beklemeye başladı.</p>

  <p>Ayak sesleri aniden durmuştu.</p>

  <p>Feneri açıp önünde uzanan karanlığa tuttu. İşte o anda gördü adamı, ağaçların arasında, üstünde siyah giysiler. Işıktan gözleri kamaşan adam koluyla gözlerini örttü.</p>

  <p>"Kıpırdama!" diye bağırdı Rizzoli. "Polis!"</p>

  <p>Adam yüzünü Rizzoli'ye döndü. "Gözlüklerimi çıkaracağım," dedi sakince.</p>

  <p>"Hayır, geri zekâlı! Olduğun yerde kalıyorsun."</p>

  <p>"Sonra ne olacak Dedektif Rizzoli? Rozetlerimizi mi değiştireceğiz? Birbirimizin sırtını da sıvazlarız sonra."</p>

  <p>Rizzoli adamın sesini tanımış, bakakalmıştı. Gabriel Dean yavaşça gözlüklerini çıkarıp Rizzoli'ye döndü. Gözlerine ışık tutulmuş olduğu için o Rizzoli'yi göremiyordu ama Rizzoli onu gayet iyi görebiliyordu. Fenerle adamı tepeden tırnağa aydınlatıp siyah giysilerini ve belindeki silahı inceledi. Dean gece görüş gözlüklerini hâlâ elinde tutuyordu. Korsak'ın da dediği gibi Tanrının cezası James Bond yine çıkmıştı ortaya.</p>

  <p>Adam Rizzoli'ye doğru bir adım attı.</p>

  <p>Rizzoli hemen silahını doğrulttu. "Olduğun yerde kal."</p>

  <p>"Sakin ol Rizzoli. Kafamı uçurmana gerek yok."</p>

  <p>"Yok demek."</p>

  <p>"Şimdi sana doğru yaklaşacağım. Konuşuruz."</p>

  <p>"Bu mesafeden de konuşabiliriz."</p>

  <p>Ajan Dean devriye arabalarının ışıklarının geldiği yöne baktı. "Merkezden yardım isteyen kimdi sanıyorsun?"</p>

  <p>Rizzoli silahlı eli titremeden durmaya devam ediyordu.</p>

  <p>"Kafanı kullan Dedektif. Kafan çalışır senin." Dean bir adım daha attı.</p>

  <p>"Sen olduğun yerde kal be adam."</p>

  <p>"Tamam." Ajan Dean ellerini havaya kaldırdı. "Peki," dedi sakince.</p>

  <p>"Burada ne işin var?"</p>

  <p>"Senin ne işin varsa benimki de o. Hareketin olduğu yere gelmem normal değil mi?</p>

  <p>"Nasıl öğrendin peki? On elli dört ihbarını sen yaptıysan hareketin burada olduğunu nasıl bildin?"</p>

  <p>"Bilmiyordum ki."</p>

  <p>"Buradan geçerken tesadüfen mi rastladın yani?"</p>

  <p>"Fairview Mezarlığı için telsiz çağrısını duydum."</p>

  <p>"Sonra?"</p>

  <p>"Sonra bu, bizim adamımız olabilir mi diye merak ettim."</p>

  <p>"Merak ettin yani?"</p>

  <p>"Evet."</p>

  <p>"Bunun için iyi bir nedenin olmalı."</p>

  <p>"İçgüdü."</p>

  <p>"Bana masal okuma Dean. Karşımda tam teşkilat duruyorsun ve utanmadan telsizi duydum geldim diyorsun."</p>

  <p>"İçgüdülerim kuvvetlidir."</p>

  <p>"Bunun için içgüdü değil telepati lazım."</p>

  <p>"Burada vakit kaybediyoruz Dedektif. Tutuklayacaksan tutukla; yoksa işimize bakalım."</p>

  <p>"İlk seçenek bana daha yakın geliyor."</p>

  <p>Ajan Dean hiç bozuntuya vermeden bakıyordu Rizzoli'ye. Ona söylemediği o kadar çok şey vardı ki. Onun bildiği bazı sırları Rizzoli belki de asla öğrenemeyecekti. En azından burada, bu gece olmayacaktı. Rizzoli nihayet silahını indirdi ama yine de kılıfına koymadı. Gabriel Dean'e güven olmazdı ne de olsa.</p>

  <p>"Olay yerine ilk gelen sen olduğuna göre anlat bakalım neler gördüğünü?"</p>

  <p>"Ben geldiğimde güvenlik görevlisi yerde yatıyordu. Onun araba telsizini kullanarak merkezi aradım. Kanı hâla sıcaktı. Adamımız fazla uzaklaşamamış olabilirdi. Ben bakmaya gittim."</p>

  <p>Rizzoli şüpheci bir bakış attı. "Ağaçların arasına mı?"</p>

  <p>"Mezarlıkta başka araba yoktu. Bu muhiti biliyor musun Dedektif?"</p>

  <p>Rizzoli bir an düşündü. "Doğuda Dedham var. Kuzeyde ve güneyde ise Hyde Park."</p>

  <p>"Doğru. Yani etraf hep meskûn mahal. Arabayı park edecek bir sürü yer var. Oradan mezarlık birkaç dakika yürüyüş mesafesi."</p>

  <p>"Fail neden buraya gelsin ki?"</p>

  <p>"Onunla ilgili ne biliyoruz? Adamın ölülere takıntısı var. Onları koklamak, onlara dokunmak için can atıyor. Cesetlerin kokusu ayyuka çıkana kadar saklıyor onları bir yerlerde. Sonra da elinden çıkarıyor. Böyle bir adam herhalde mezarlıkta dolaşmakla bile tahrik oluyordur. Küçük bir erotik macera yaşamak için gece karanlığında gelmiş olmalı."</p>

  <p>"Hasta bu herif."</p>

  <p>"Onun zihnine, onun evrenine bakmaya çalış. Bize hasta bir dünya gibi geliyor olabilir; ama onun için burası küçük bir cennet. Ölülerin istirahata çekildiği bir yer. Tam bizim adamımıza göre. Ortalıkta dolaşıp ayaklarının altında yatan bir harem dolusu kadın düşlüyor olmalı.</p>

  <p>"Sonra özel güvenlik devriyesinin geldiğini görüp rahatsız olmuştur. Herhalde görevli de, gece yarısı küçük bir macera için gelmiş birkaç veletten başka bir şey görmeyi beklemiyordu."</p>

  <p>"Sonra da yalnız bir adamın, yanına kadar gelip boğazını kesmesine izin vermiş, öyle mi?"</p>

  <p>Dean konuşmuyordu. Bununla ilgili bir açıklaması yoktu. Rizzoli'nin de öyle.</p>

  <p>Devriye arabalarının yanına gittiklerinde Rizzoli'nin ekibi olay yerini güvenlik kordonuyla çevirmeye başlamıştı bile. Rizzoli etraftaki koşturmacayı görünce bütün bunlarla uğraşamayacak kadar yorgun olduğunu hissetti. Genelde kendi yargılarından ve içgüdülerinden şüphe duymazdı. Ama bu gece, özellikle de ilk tuzaktaki başarısız denemeden sonra, Gabriel Dean'in haklı olma ihtimalini düşünmeden edemiyordu –bu soruşturmada bulunmaya hakkı var mıydı? Warren Hoyt'tan aldığı darbe onu öyle derinden yaralamıştı ki, artık polislik yapamayacak hale gelmişti. Bu gece yanlış bir karar vermiş, takımdan hiç kimsenin mezarlığa gitmesini istememişti. Sadece birkaç kilometre ötedeymişiz. Bu adam burada ölürken hiçbir şey yapmadan, arabada oturup beklemişiz.</p>

  <p>Bu yenilgiler dizisi omuzlarına öyle bir yük bindirmişti ki, sanki sırtında taş taşıyormuş gibi çöktüğünü hissediyordu şimdi. Arabasına dönüp cep telefonunu açtı. Frost cevap verdi.</p>

  <p>"Taksi durağı şoförün hikâyesini doğruladı," dedi Frost.</p>

  <p>"Çağrı iki on altıda gelmiş. Adamın biri, arabasının Enneking Yolu üzerinde benzininin bittiğini söylemiş. Merkezden Bay Wilensky'yi göndermişler. Çağrının geldiği numarayı bulmaya çalışıyoruz şimdi."</p>

  <p>"Karşımızda aptal yok. Bundan bir şey çıkaramayacağız. Çalıntı cep telefonundan falan aramıştır herhalde. Kahretsin." Direksiyona vurdu.</p>

  <p>"Taksi şoförü ne olacak? Adam temize çıktı."</p>

  <p>"Bırakın onu."</p>

  <p>"Emin misin?"</p>

  <p>"Hepsi bir oyundu Frost. Fail, onu bekleyeceğimizi biliyordu. Resmen bizimle oyun oynuyor. Kontrolün onda olduğunu göstermeye çalışıyor işte. Bizden daha zeki olduğunu." Ve bunu kanıtlamıştı da.</p>

  <p>Rizzoli telefonu kapatıp bir süre oturdu. Arabadan çıkmaya ve her şeyle yüzleşmeye yetecek kadar enerji toplamaya çalışıyordu. Bir başka cinayet soruşturması daha. Bu gece verdiği kararlarla ilgili pek çok soruya maruz kalacaktı. Failin daha önce yaptıklarını tekrar etmesine bağlamıştı bütün umutlarını. Ancak adam bunu kullanarak aldatmıştı hepsini. Sonuç, yüzleşmek zorunda olduğu bir fiyaskoydu.</p>

  <p>Olay yeri güvenlik kordonun etrafında dizilmiş polislerden bazıları ona bakıyorlardı. Ne kadar yorgun olursa olsun arabada daha fazla saklanamazdı. Korsak'ın termosundaki kahveyi hatırladı. Berbat da olsa bir yudum kafeine ihtiyacı vardı. Tam koltuğunun arkasında duran termosa uzanıyordu ki aniden durdu.</p>

  <p>Kafasını kaldırıp, devriye arabalarının arasına dağılmış kolluk kuvvetlerine baktı. Bir kara kedi gibi atak ve zarif, etrafta gezinen Gabriel Dean'i gördü. Ellerinde fenerlerle zemini tarayan polisleri gördü. Ama Korsak'ı göremiyordu ortalıkta.</p>

  <p>Arabadan inip, tuzak ekibinin de bir parçası olan Memur Doud'ın yanına gitti. "Dedektif Korsak'ı gördün mü?" diye sordu. "Hayır efendim."</p>

  <p>"Sen geldiğinde burada değil miydi? Cesedin başında durmuyor muydu?"</p>

  <p>"Bugün hiç görmedim."</p>

  <p>Ağaçların arasına, Gabriel Dean'le karşılaştığı tarafa baktı. Korsak hemen arkamdan koşuyordu. Ama beni yakalayamamıştı. Buraya da dönmemiş...</p>

  <p>Mezarlık boyunca koştuğu rotayı takip ederek ağaçlara doğru yürümeye başladı. Koşarken yaptığı şeye o kadar yoğunlaşmıştı ki Korsak'a ne olup bittiğine dikkat etmemişti. Kendi korkularını, küt küt atan kalbini, yüzünü yalayan gece rüzgârını hatırlıyordu. Ona yetişmeye çalışan Korsak'ın hırıltılarını da hatırlıyordu. Ancak adam sonra geride kalmış, Rizzoli de dönüp bakmamıştı bile.</p>

  <p>Elinde feneri, sağı solu tarayarak ilerliyordu şimdi, eskisinden de hızlı. Bu rotayı mı takip etmişti? Hayır, hayır, bu mezar taşlarının yanından geçmemişti. Solundaki dikilitaşlardan birini tanıdı.</p>

  <p>Tam o dikilitaşa yönelmişti ki Korsak'ın bacaklarına takılıp düşüyordu az daha.</p>

  <p>Koca gövdesi granitin gölgesine karışmış, bir mezar taşının dibinde yatıyordu. Hemen diz çöktü ve adamı sırt üstü çevirirken yardım çağırdı. Şişmiş yüzüne bakmak yetmişti adamın kalp krizi geçirdiğini anlamaya.</p>

  <p>Eliyle adamın boynunu yoklayıp, çaresizce nabız bulmaya çalışırken kendi parmaklarındaki nabızla karıştırdığı oldu. Ama adamın kalbi atmıyordu işte.</p>

  <p>Yumruğuyla adamın göğsüne vurdu var gücüyle. Ama bu yumruk bile uyandıramamıştı kalbini.</p>

  <p>Sonra Korsak'ın kafasını geriye yatırıp içeri hava girebilsin diye çenesini ayırdı. Önceden adamdan iğrenmesine neden olan bir sürü şey vardı. Ter ve sigara kokusu, hırıltılı nefesi, yapış yapış elleri. Ama şimdi ağzını onun ağzına yapıştırıp ciğerlerine hava üflerken bunların hiçbirinin bir önemi kalmamıştı. Adamın göğsünün şiştiğini hissetti. Hava ciğerlerden geri dönerken bir hırıltı da çıkarmıştı. Hemen ellerini göğsünde birleştirip kalp masajı yapmaya başladı. Diğer polisler yardıma geldiğinde kolları titremeye başlamışken ter içinde kalmıştı. Adamın göğsüne masaj yaparken bir yandan da kendini suçlayıp duruyordu. Onu nasıl bırakmış burada? Neden kaybolduğunu fark etmemişti? Kasları yanıyor, dizleri acıyordu ama durmadı. En azından bu kadarını borçluydu bu adama ve bu kez onu bırakmayacaktı.</p>

  <p>Bir ambulansın siren sesi yaklaşıyordu.</p>

  <p>Sağlık görevlileri geldiğinde o masaja devam ediyordu. Birileri kolundan tutup kaldırmasa bırakacağı da yoktu. Görevliler acil müdahaleyi devralıp koluna serum takarken Rizzoli geride durup bekledi, bacakları titreyerek. Korsak'ın kafasını geriye yatırıp boğazından içeri bir larinjoskop borusu soktular.</p>

  <p>"Ses tellerini göremiyorum!"</p>

  <p>"Tanrım, adamın boynu kocaman."</p>

  <p>"Yardım et doğrultalım."</p>

  <p>"Tamam. Şimdi bir daha dene!"</p>

  <p>Görevli Korsak'ın çenesini zar zor ayırıp larinjoskopu soktu tekrar. Kocaman boynu ve şişmiş diliyle yeni kesilmiş bir boğaya benziyordu Korsak. "Tüpü soktum!"</p>

  <p>Korsak'ın gömleğini açıp kıllı göğsüne EKG aletini taktılar. Monitörde tırtıklı bir çizgi belirmişti.</p>

  <p>"Devam!"</p>

  <p>Cihazdan elektrik akımı gönderildi. Şokun etkisiyle adamın koca gövdesi yerden kalktı ve külçe haline yığıldı yeniden. Polislerin fenerleri bütün detayları acımasızca ortaya koyuyordu. Kocaman bira göbeği ve şişman adamların genelde en büyük sıkıntılarından biri olan sarkık, kadınsı göğüsleri ortaya çıkmıştı.</p>

  <p>"Pekâlâ, bir ritim var. Sinüs dalgası..."</p>

  <p>"Başlayalım mı?"</p>

  <p>"Doksan sistol. Götürelim onu buradan!"</p>

  <p>Korsak'ı ambulansa bindirmişler, ambulansın ışıkları gecenin karanlığına karışmıştı ama Rizzoli hâlâ olduğu yerde duruyordu. Yorgunluktan hissiz kalmıştı; adamın arkasından baktı endişeyle. Acil servis onu bekliyordu. Bir sürü iğne, bir sürü tüp. Karısını aramalıydı belki ama kadının adını bile bilmiyordu ki. Hatta adamın özel hayatıyla ilgili neredeyse hiçbir şey bilmiyordu. Kurban Yeager'lar hakkında, birlikte çalıştığı kanlı canlı adamdan daha çok şey biliyor olması dayanılmaz bir üzüntü yarattı içinde. Kanlı canlı ortağını yüz üstü bırakmıştı.</p>

  <p>Adamın az önce yatmakta olduğu yere baktı. Çimenler ezilip dümdüz olmuştu. Nefes nefese arkasından geldiği anları hatırlamaya çalıştı. Yere düşmeden önce göğsünü tutmuş muydu? Yardım çağırabilmiş miydi?</p>

  <p>Çağırsa bile duymazdım. Gölgelerin peşinden gitmekle meşguldüm. Kendi gururumu kurtarmaya çalışıyordum.</p>

  <p>"Dedektif Rizzoli?" dedi Memur Doud. Adam o kadar sessiz gelmişti ki yanında durduğunu bile fark etmemişi Rizzoli.</p>

  <p>"Evet?"</p>

  <p>"Maalesef bir tane daha bulduk."</p>

  <p>"Ne?"</p>

  <p>"Bir ceset daha var."</p>

  <p>Rizzoli öyle afallamıştı ki hiçbir şey söyleyemeden Doud'ı takip etti ıslak çimenlerin üzerinde. İleride gördüğü ışıklar gittikleri yeri belli ediyordu. İlk çürüme kokusu burnuna geldiğinde güvenlik görevlisinin yattığı yerden yüz metre kadar ötedeydiler.</p>

  <p>"Kim buldu bunu?" diye sordu Rizzoli.</p>

  <p>"Ajan Dean."</p>

  <p>"Neden buraya kadar gelmiş?"</p>

  <p>"Her yeri arıyordu herhalde."</p>

  <p>Yaklaştıklarında Dean dönüp Rizzoli'ye baktı. "Galiba Karenna Ghent'i bulduk," dedi.</p>

  <p>Siyah saçları dağılmış, saklanmak için etrafına yapraklar serpilmiş halde, bir mezarın üstünde yatıyordu kadın. Herhalde öleli epey bir zaman olmuştu ki, göbeği şişmiş, burun deliklerinden sıvı gelmeye başlamıştı. Ama asıl karın bölgesine yapılan korkunçluğun yanında bu detayların bir etkisi kalmamıştı. Rizzoli açık yaraya baktı. Boydan boya yarılmıştı kadının karnı.</p>

  <p>Bir an ayaklarının altındaki yer kaydı ve arkaya sendeledi Rizzoli. Düşmemek için bir şeylere tutunmaya çalışırken onu yakalayan Dean olmuştu.</p>

  <p>"Bu bir tesadüf değil," dedi Dean.</p>

  <p>Bakışları hâlâ o korkunç yaranın üzerinde sabit, konuşmadan duruyordu Rizzoli. Başka kadınlarda da görmüştü benzer yaraları. Bundan da sıcak bir yaz mevsimiydi hatırladığı.</p>

  <p>"Haberleri seyretmiş olmalı," dedi Dean. "Baş dedektif olduğunu biliyor. Kedinin fareyle oynadığı gibi oynuyor seninle. Bu artık onun için bir oyun."</p>

  <p>Adamın dediklerini duymuştu ama ne demek istediğini anlamamıştı. "Ne oyunu?"</p>

  <p>"İsmi görmedin mi?" Dean fenerini mezar taşındaki yazıya çevirdi:</p>

  <p style="text-align: center;">Sevgili bir koca ve bir baba<br />
  Anthony Rizzoli<br />
  1901-1962</p>

  <p>"Seninle alay ediyor," dedi Dean.</p>
</body>
</html>
