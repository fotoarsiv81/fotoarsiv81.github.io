<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>23</h1>

  <p>Sanki gök yarılmış aşağı iniyor gibiydi. Yağmur Dean'in Volvo'sunun üzerine binlerce çekiç darbesi gibi yağıyordu. Silecekler yağmurun hızına yetişemiyordu.</p>

  <p>"Hemen bu gece geri dönmüyor olman iyi oldu," dedi Dean. "Hava trafiği de kilit olmuştur."</p>

  <p>"Bu havada ayaklarımın yerden kesilmesi mi? Sağ ol, almayayım."</p>

  <p>Dean muzip bir ifadeyle gülümsedi. "Ben de seni korkusuz sanıyordum."</p>

  <p>"Bu izlenime de nereden kapıldın böyle?"</p>

  <p>"Senin yüzünden. Bunun için çok uğraşıyorsun. Zırhını hiç çıkarmıyorsun."</p>

  <p>"Yine kafamı karıştırmaya çalışıyorsun, değil mi? Hep böyle yapıyorsun zaten."</p>

  <p>"Alışkanlıktandır. Körfez Savaşı'ndan kalma. Psikolojik operasyon."</p>

  <p>"İyi de ben düşman değilim."</p>

  <p>"Seni hiç düşmanım gibi görmedim Jane."</p>

  <p>Rizzoli dönüp adama baktı. Düzgün ve keskin hatlarına hayran olmamak elde değildi. "Ama bana güvenmedin."</p>

  <p>"Seni tanımıyordum henüz."</p>

  <p>"Peki şimdi fikrin değişti mi?"</p>

  <p>"Değişmese Washington'a çağırır mıydım seni?"</p>

  <p>"Ah ne bileyim," dedi Rizzoli, sonra da güldü. "Belki de beni çok özledin, görmeden duramadın."</p>

  <p>Dean'in sessiz kalması Rizzoli'nin kızarmasına neden olmuştu. Birden kendini aptal ve çaresiz hissetmişti. Diğer kadınlarda görmeye dayanamadığı şeylerdi bunlar. Az önce söylediği aptal sözler, kendi sesi hâlâ kulaklarında çınlarken bakışlarını kaçırıp camdan dışarı baktı.</p>

  <p>Önlerinde trafik yavaş yavaş açılıyordu.</p>

  <p>"Gerçekten de," dedi Dean, "seni görmek istedim."</p>

  <p>"Ah." Ağzından ancak bu kadarını kaçırabilmişti. Kendini yeterince rezil etmişti ve aynı hatayı bir kere daha yapmaya hiç niyeti yoktu.</p>

  <p>"Senden özür dilemek istiyordum. Marquette'e, senin bu işe uygun olmadığını söylediğim için. Yanılmışım."</p>

  <p>"Buna ne zaman karar verdin?"</p>

  <p>"Belli bir zamanı yok. Günden güne çalışmalarını izlerken oldu. İşine ne kadar bağlı olduğunu gördüm. Her şeyi doğru yapmak için ne kadar çalışıp didindiğine şahit oldum. Geçen yazdan bu yana neler çektiğini de sonradan öğrendim tabii. Yaşadıklarından hiç haberim yoktu."</p>

  <p>"Vay be. 'İşini de yapıyor işte.'"</p>

  <p>"Ne yapayım?"</p>

  <p>"Düşünsene: 'Çektiği onca şeye rağmen hâlâ işini yapabiliyor.' Bu nasıl bir iltifattır anlayamadım doğrusu. Engelliler Olimpiyatları'nda altın madalya alırım herhalde. Duygusal olarak mahvolmuş polisler dalında."</p>

  <p>Dean tahammülsüzce iç geçirdi. "Her iltifatın altında gizli bir amaç mı ararsın? Bazen insanlar gerçekten ne hissediyorlarsa onu söylerler Jane."</p>

  <p>"Söylediklerine şüpheyle yaklaşmakta pek de haksız sayılmam herhalde."</p>

  <p>"Hâlâ gizli bir planım olduğunu düşünüyorsun, değil mi?"</p>

  <p>"Artık hiçbir şey düşünemiyorum."</p>

  <p>"Ama bir planım olmalı, değil mi? Yoksa neden sana iltifat edeyim ki?"</p>

  <p>"Anladım."</p>

  <p>"Anlamış olabilirsin. Ama gerçekten inanmıyorsun." Kırmızı ışıkta durup Rizzoli'ye döndü. "Bu şüphecilik nereden geliyor? Jane Rizzoli olmak senin için hep böyle zor mu oldu?"</p>

  <p>Rizzoli bezgince güldü. "Oraya hiç girmeyelim Dean."</p>

  <p>"Kadın polis olmakla ilgili bir şey mi?"</p>

  <p>"Boşlukları sen doldur artık."</p>

  <p>"Meslektaşların sana saygı duyuyorlarmış gibi geldi bana."</p>

  <p>"Önemli bazı istisnalar hariç."</p>

  <p>"O her zaman olur."</p>

  <p>Işığın yeşile dönmesiyle birlikte Dean de tekrar yola döndü.</p>

  <p>"Polislik böyle bir şey işte," dedi Rizzoli. "İlle de testosteron olacak."</p>

  <p>"Madem öyle neden seçtin bu mesleği?"</p>

  <p>"Çünkü ev işlerinden hiç çakmam."</p>

  <p>Buna ikisi de kahkahayla gülmüştü. İlk kez böyle içten bir kahkahayı paylaşıyorlardı.</p>

  <p>"İşin doğrusu," dedi Rizzoli, "on iki yaşımdan beri polis olmak istiyordum."</p>

  <p>"Neden?"</p>

  <p>"Polislere herkes saygı gösterir. En azından çocuk gözüyle öyle görüyordum. Bir rozetim, bir silahım olsun istiyordum. İnsanlar beni görünce ayağa kalksın, beni fark etsinler istiyordum. Silinip gideceğim bir ofis işi yapamazdım. Görünmez bir kadın haline gelmek istemiyordum. Bu, canlı canlı gömülmek gibi bir şeydi. Kimsenin dinlemediği kimsenin fark etmediği bir insan olmak istemiyordum." Dirseğini cama dayayıp elini başının altına dayanak yaptı. "Şimdiyse isimsiz olmak güzel bir hayal benim için." Öyle olsa en azından Cerrah beni tanımazdı.</p>

  <p>"Polis olmayı seçtiğine pişman olmuşsun gibi konuşuyorsun."</p>

  <p>Kafein ve adrenalini katık yaptıkları uzun geceleri düşündü. İnsanın insana yapabileceği en korkunç şeylere tanık olduğu anları hatırladı. Sonra uçaktan düşen adamı düşün dosyasının nasıl masasında öylece beklediğini hatırladı. Herkes hayaller kurar, diye düşündü Rizzoli ve bazen bu hayaller bizi hiç tahmin edemeyeceğimiz yerlere götürür Havası kan kokan bir çiftlik evi bodrumuna. Ya da mavi gökyüzünde, yerçekiminin dayanılmaz gücüyle serbest bir düşüş. Ama bunlar bizim hayallerimiz ve onlar bizi nereye götürüyorsa oraya gidiyoruz işte.</p>

  <p>Rizzoli neden sonra konuştu: "Hayır, pişman değilim. İşim bu benim. Önemsediğim şey bu. Kızdığım şey. İtiraf etmeliyim ki, işimi yaparken kızmadığım zaman yok gibi. Bir kurbanın cesedine, hiçbir şey olmamış gibi bakamıyorum. İşte o zaman da onların ölümleri beni ele geçiriyor. Bel ki de artık kızmamaya başladığımda işi bırakmanın zamanı geldi diye düşüneceğim."</p>

  <p>"Herkes senin kadar ateşli değil." Rizzoli'ye baktı."Tanıdığım en yoğun insansın."</p>

  <p>"Bu o kadar da iyi bir şey değil."</p>

  <p>"Hayır, yoğunluk iyi bir şeydir."</p>

  <p>"Sürekli patlama noktasındaysan hayır."</p>

  <p>"Sen öyle misin ki?"</p>

  <p>"Bazen öyle hissediyorum." Sileceklere vuran yağmura baktı. "Daha çok senin gibi olmaya gayret göstermem gerekiyor."</p>

  <p>Dean cevap vermeyince Rizzoli bu sözleriyle onu gücendirdiğini düşündü. Onun soğuk ve tutkusuz olduğunu ima etmişti. Ama onu çarpan özelliği de buydu aslında: gri takım elbiseli adam. Adam haftalardır onu zorlayıp duruyordu. Şimdi sıra ondaydı; tatsız da olsa bir duygu belirtisi görmek istiyordu Dean'de. Ele geçirilemez olana ilgi.</p>

  <p>Ama kadınlar en çok böyle meydan okumalarla aptal durumuna düşüyorlardı.</p>

  <p>Nihayet Watergate Oteli'nin önüne geldiklerinde Rizzoli veda etmeye hazırdı.</p>

  <p>"Yolculuk için teşekkür ederim," dedi. "Ve de beni aydınlattığınız için." Kapıyı açmasıyla, içeri sıcak ve nemli havanın girmesi bir oldu. "Boston'da görüşürüz."</p>

  <p>"Jane?"</p>

  <p>"Evet?"</p>

  <p>"Aramızda gizli planlar olmasın, tamam mı? Ne düşünüyorsam onu söylüyorum."</p>

  <p>"Madem ısrar ediyorsun."</p>

  <p>"Bana inanmıyorsun, değil mi?"</p>

  <p>"Önemi var mı ki?"</p>

  <p>"Evet," dedi Dean sessizce. "Benim için var."</p>

  <p>Rizzoli bir an durdu; nabzı hızlanmıştı. Dönüp adama baktı. Birbirlerinden o kadar uzun süre saklamışlardı ki gerçekleri, şimdi ikisi de gözlerindeki gerçeği ayırt etmekte zorluk çekiyordu. O anda her şey söylenebilir, her şey olabilirdi. Ama ikisi de ilk hamleyi yapmaya cesaret edemiyordu. İlk hatayı.</p>

  <p>Açık kapının önünden bir gölge geçti. "Watergate'e hoş geldiniz efendim! Bavullarınızı çıkaralım isterseniz."</p>

  <p>Rizzoli kafasını kaldırıp bakınca otel kapıcısını görüp irkildi. Kapıyı açtığını görmüş, ineceğini düşünerek yanına gelmişti adam.</p>

  <p>"Ben zaten burada kalıyorum, teşekkür ederim," dedi ve Dean'e döndü. Ama o an geçip gitmişti artık. Kapıcı hâlâ orada, Rizzoli'nin çıkmasını bekliyordu. Çıktı da.</p>

  <p>Camdan bir bakış, bir el sallayış; vedalaşmaları bu olmuştu. Rizzoli dönüp lobiye doğru yürüdü. Sonra Dean gözden kaybolana kadar baktı arkasından.</p>

  <p>Asansöre binince arkasına yaslandı, gözlerini kapattı ve göstermiş olabileceği her bir çıplak duygusu, söylemiş olabileceği her aptal söz için ayıpladı kendini. Odasına çıktığında bir an önce ayrılıp Boston'a geri dönme arzusu duydu içinde. Bu akşam için yakalayabileceği bir uçak olmalıydı. Ya da tren. Trene binmeyi oldum olası sevmişti zaten.</p>

  <p>Bir an önce kaçmak, Washington'ı ve utançlarını arkada bırakmak için bavulunu açıp toplanmaya başladı. Zaten yanında fazla bir şey getirmemişti. Dolaba astığı yedek bluzunu ve pantolonunu, silahının ve kılıfının üzerine, diş fırçasıyla tarağını da tuvalet çantasına attı hemen. Tam fermuarı kapatmış, kapıya yönelmişti ki, kapı çalındı.</p>

  <p>Gri takımı sırılsıklam olmuş, saçları da ıslak ve parlak, Dean duruyordu karşısında. "Konuşmamızın bittiğini sanmıyorum," dedi.</p>

  <p>"Bana söylemek istediğin başka bir şey daha mı var?"</p>

  <p>"Evet, aslına bakarsan var." Odaya girip kapıyı kapattı. Rizzoli'nin bavulunu toplamış, hazırlanmakta olduğunu görüp kaşlarını çattı.</p>

  <p>Tanrım, diye düşündü Rizzoli. Birimizin cesur olması gerekiyor. Birimizin bu boğayı boynuzlarından yakalaması gerekiyor.</p>

  <p>Rizzoli tek bir söz söylenmesine fırsat bırakmadan kendine doğru çekti Dean'i. Adamın kollarının beline dolandığını hissetti hemen. Dudakları kenetlendiğinde, bu kucaklaşmanın karşılıklı olduğunu, bir hata bile olsa bu hatayı paylaştıklarını biliyordu ikisi de. Rizzoli bu adamı neredeyse hiç tanımıyordu; tek bildiği, onu istediğiydi ve bunun sonuçlarına katlanmaya hazırdı.</p>

  <p>Dean'in giysilerinden soyunurken teninde kalan ıslak yün kokusunu içine çekti Rizzoli, bir yandan dudaklarıyla adamın vücudunu keşfe çıkarken. Yumuşak bir sevişmeye sabrı yoktu; çılgınlar gibi, çekinmeden sevişmek istiyordu. Adamın ağırdan almaya çalıştığını, kontrolü elden kaybetmemeye çalıştığını hissedebiliyordu. Rizzoli ise onunla mücadele etti, onu baştan çıkarmak için vücudunu kullandı. Ve bu sefer, bu ilk karşılaşmalarında fatih kendisi, teslim olan Dean olmuştu.</p>

  <p><br /></p>

  <p>Akşamüzeri ışık pencereden içeri süzülürken uyukluyorlardı. Rizzoli uyanıp alacakaranlığın aydınlattığı, yanında yatan adama baktı. Şimdi bile onun için bir muamma olan adama. Rizzoli onun vücudunu kullanmıştı, o da Rizzoli'ninkini. Rizzoli aldıkları bu zevkten biraz olsun suçluluk duyması gerektiğini biliyordu; ama o anda hissettiği tek şey bitkin bir tatmin duygusuydu. Ve de merak.</p>

  <p>"Bavulunu toplamışsın," dedi Dean.</p>

  <p>"Bu gece otelden ayrılıp eve dönmeyi düşünüyordum."</p>

  <p>"Neden?"</p>

  <p>"Burada kalmamın bir anlamı kalmamıştı." Uzanıp yüzüne dokundu, uzamış sakallarını okşadı. "Sen gelene kadar."</p>

  <p>"Hiç gelmeyecektim aslında. Otelin etrafında birkaç kez dolandım. Cesaretimi toplamaya çalıştım."</p>

  <p>Rizzoli güldü. "Benden korkuyormuşsun gibi konuşuyorsun."</p>

  <p>"Açık konuşayım mı? Sen korkulacak bir kadınsın."</p>

  <p>"Dışarıdan böyle mi görünüyorum gerçekten?"</p>

  <p>"Acımasız. İhtiraslı. Sürekli yaydığın bu ısıya inanamıyorum." Dean'in bacaklarını okşamasıyla vücudu ürperdi Rizzoli'nin. "Arabadayken benim gibi olmak istediğini söylemiştin. Sana bir şey söyleyeyim mi Jane? Asıl ben senin gibi olmayı isterdim. Keşke senin gibi yoğun duygularım olabilse."</p>

  <p>Rizzoli elini adamın göğsüne koydu. "Burada atan bir kalp yok sanki."</p>

  <p>"Öyle düşünmüyor muydun sen de?"</p>

  <p>Rizzoli konuşmadı.</p>

  <p>"Öyle ama, değil mi?"</p>

  <p>"Seni hiçbir şeye benzetemedim ki," dedi Rizzoli.</p>

  <p>"Her zaman uzaktın. İnsan yönünü göremedim."</p>

  <p>"Uyuşmuş."</p>

  <p>Adam bunu o kadar alçak sesle söylemişti ki, Rizzoli'nin duyması için söylememişti sanki. Kendi kendine konuşuyor gibiydi.</p>

  <p>"Olaylara farklı şekillerde tepkiler veriyoruz," dedi Dean. "Sen çoğu zaman kızgın olduğunu söylüyorsun."</p>

  <p>"Doğru."</p>

  <p>"Demek ki kendini kavganın ortasına atıyorsun. Bu motorları çalıştırıp bodoslama dalıyorsun. Hayata saldırma şeklin bu. Aksi olmanın nedeni de bu."</p>

  <p>"Sen niye hiç sinirlenmiyorsun?"</p>

  <p>"Buna izin vermiyorum. Benim olaylarla başa çıkma yolum da bu. Geride durup derin bir nefes alıyorum. Her bir vakaya bir yapbozmuş gibi bakıyorum." Rizzoli'ye baktı. "Sende beni ayartan şey ise, yaptığın her şeye kattığın duyguların. Bana biraz... tehlikeli geliyor."</p>

  <p>"Neden?"</p>

  <p>"Bana ters. Olmaya çalıştığımın aksine."</p>

  <p>"Seni yıpratmamdan korkuyorsun."</p>

  <p>"Ateşe fazlasıyla yaklaşmak gibi. Canımıza okuyacağını bile bile yaklaşmak gibi."</p>

  <p>Rizzoli dudaklarını adamın dudaklarıyla birleştirdi. "Birazcık tehlike," dedi fısıldayarak, "heyecanlı olabilir."</p>

  <p>Akşam geceye döndü. Birbirlerinin teriyle yapış yapış oldular; sonra üstlerinde otel bornozlarıyla aynanın karşısında durup kendi hallerine güldüler. Oda servisinden akşam yemeği söyleyip yatakta şarap içtiler. Televizyon komedi kanalına ayarlıydı; keyifleri kaçmasın diye CNN seyretmek istemiyorlardı. Bu gece Warren Hoyt'tan milyonlarca kilometre ötede olduğunu hissetmek istiyordu.</p>

  <p>Ama ne kadar uzakta olursa olsun, her ne kadar bir erkeğin göğsüne yaslanmış olursa olsun, Hoyt'u rüyalarından uzak tutamıyordu. Gecenin bir yarısı, kan ter içinde kalktı; ama bu sefer tutkuyla değil, korkuyla uyanmıştı. Kalbi küt küt atarken cep telefonunun sesini zor duymuştu. Dean'in kollarından kurtulup üzerinden eğilerek etajerin üzerindeki cep telefonuna ulaşması biraz zaman almıştı.</p>

  <p>"Rizzoli."</p>

  <p>Arayan Frost'tu. "Uyandırdım galiba."</p>

  <p>Rizzoli radyonun saatine baktı. "Saat sabahın beşi. Yani evet iyi bir tahmin."</p>

  <p>"Sen iyi misin?"</p>

  <p>"İyiyim, iyiyim. Neden sordun?"</p>

  <p>"Bak, bugün geri döneceğini biliyorum. O yüzden, gelmeden önce haberin olsun istedim."</p>

  <p>"Neden haberim olsun?"</p>

  <p>Frost hemen cevap vermemişti. Arkadan gelen bir ses, kanıtı nereye koyacaklarını soruyordu Frost'a. Demek ki bir olay yerinden arıyordu.</p>

  <p>Gergin havadan rahatsız olan Dean kıpırdandı. Sonra da kalkıp ışığı açtı. "Neler oluyor?"</p>

  <p>Frost telefona dönmüştü. "Rizzoli?"</p>

  <p>"Nerelerdesin?" diye sordu Rizzoli.</p>

  <p>"On altmış dört ihbarı aldık da. Şimdi de oradayım zaten..."</p>

  <p>"Hırsızlık ihbarlarına da mı bakmaya başladınız?"</p>

  <p>"Konu senin evin olunca."</p>

  <p>Telefon kulağında, kalakalmıştı Rizzoli. Şimdi kendi nabzının sesini duyabiliyordu.</p>

  <p>"Sen şehir dışında olunca, apartmanını gözetlemeye ara vermiştik," dedi Frost. "203 numaradaki komşun aramış. Bayan... neydi adı?"</p>

  <p>"Spiegel," dedi Rizzoli kısık sesle. "Ginger."</p>

  <p>"Evet. Sağlam kıza benziyor. McGinty'de garsonluk yapıyormuş. İşten eve dönüyormuş, yangın çıkışının altında cam kırıkları görmüş. Kafasını kaldırıp baktığında senin camının kırık olduğunu fark etmiş. Hemen 911'i aramış. Olay yerine ilk gelen memur, senin evin olduğunu anlamış. O da beni aradı." Dean merakla Rizzoli'nin koluna dokundu. Rizzoli onu görmezden geldi. Boğazını temizledi, sahte bir sükûnet içinde konuşmaya çalışıyordu. "Bir şey almış mı?" İkisi de kimi kast ettiğini anlamıştı.</p>

  <p>"Bunu ancak sen söyleyebilirsin," dedi Frost.</p>

  <p>"Şimdi orada mısın?"</p>

  <p>"Salonundayım."</p>

  <p>Yabancıların evin altını üstünü getirdiğini düşünmek bile yeterliydi, öfkeden midesinin bulanmasına. Dolaplarını açıyorlar, elbiselerini karıştırıyorlardı. En mahrem eşyalarına dokunuyorlardı.</p>

  <p>"Hiçbir şeye dokunulmamış gibi geldi bana," dedi Frost. "Televizyonunla CD çaların duruyor. Mutfak tezgâhında bozuk para dolu koca bir kavanoz var. Çalmak isteyecekleri başka bir şey var mıdır?"</p>

  <p>Huzurum. Akıl sağlığım.</p>

  <p>"Rizzoli?"</p>

  <p>"Aklıma bir şey gelmiyor."</p>

  <p>Frost bir an sustu. Sonra yumuşak bir sesle konuştu:</p>

  <p>"Seninle birlikte her şeyi tek tek elden geçirelim. Eve döndüğünde birlikte bakarız. Ev sahibin pencere işini halletti, merak etme içeri yağmur girmez. Bir süre bende kalmak istersen bundan Alice de rahatsız olmaz. Boş odamız da var..."</p>

  <p>"Ben iyiyim," dedi Rizzoli.</p>

  <p>"Bak, gerçekten..."</p>

  <p>"Ben iyiyim dedim ya."</p>

  <p>Sesinde öfke vardı, gurur vardı. Daha çok gurur.</p>

  <p>Frost alınmamıştı. "Geri döner dönmez beni ara," dedi sakince.</p>

  <p>Rizzoli telefonu kapatırken Dean de onu izliyordu. Çıplak ve korkmuş haliyle izlendiğini hissetmek dayanılmaz olmuştu birden. Bütün çaresizliğiyle karşısında duruyordu. Hemen yataktan kalkıp banyoya gitti ve kapıyı kilitledi.</p>

  <p>Bir süre sonra Dean kapıyı tıklattı. "Jane?"</p>

  <p>"Duş alacağım."</p>

  <p>"Beni böyle dışarıda bırakma." Kapıyı tekrar tıklattı. "Çık dışarı da konuşalım."</p>

  <p>"İşim bitince." Duşu açtı. Sonra da duşa girdi. Yıkanmak istediğinden değil, su akarken konuşamayacaklarını bildiği içindi. Arkasında saklanabileceği bir gürültü perdesiydi. Su üzerinden akarken başı öne eğik, kollarını fayanslara dayamış, korkuyla başa çıkmaya çalışıyordu. Suyun, üzerindeki kirleri söküp attığını hayal ediyordu. Katman katman temizlendiğini hissediyordu. Nihayet suyu kapattığında sakinleşmişti. Arınmıştı. Hemen kurulanıp buğulu aynadaki görüntüsüne baktı. Yüzü bu sefer solgun değil, öfkeden kıpkırmızı göründü gözüne. Jane Rizzoli rolünü oynamaya hazırdı.</p>

  <p>Banyodan çıktı. Dean pencerenin yanındaki koltukta oturuyordu. Hiçbir şey söylemeden kadının, yatağın etrafında dolanıp giysilerini toplayarak giyinişini seyretti. Yatağın üzerindeki kırışık çarşaflar tutkularının kanıtıydı. Ancak bir telefon her şeyi bitirmişti. Rizzoli şimdi odada kararlı bir telaşla dolanıyor, bluzunun düğmelerini ilikliyor, pantolonunun fermuarını çekiyordu. Dışarısı hâlâ karanlıktı ama Rizzoli için değil; onun için gece bitmişti.</p>

  <p>"Bana söylemeyecek misin?" diye sordu Dean.</p>

  <p>"Hoyt evime girmiş."</p>

  <p>"O olduğuna eminler mi?"</p>

  <p>Rizzoli dönüp adama baktı. "Başka kim olabilir ki?" Sesi istediğinden daha tiz çıkmıştı. Utanıp yere eğilerek yatağın altından ayakkabılarını aldı. "Eve dönmek zorundayım."</p>

  <p>"Saat sabahın beşi. Uçağın dokuz buçukta kalkıyor."</p>

  <p>"Bir daha uyuyabileceğimi mi sanıyorsun? Olanlardan sonra."</p>

  <p>"Boston'a döndüğünde yorgun olacaksın."</p>

  <p>"Uykum kaçtı."</p>

  <p>"Çünkü adrenalin yüklendin yine."</p>

  <p>Ayakkabılarını giydi. "Kes şunu Dean."</p>

  <p>"Neyi keseyim?"</p>

  <p>"Beni merak etmeyi."</p>

  <p>Bir sessizlik. İlk konuşan Dean oldu: "Tabii ya. Kendi kendine yetebildiğini unutmuşum bir an."</p>

  <p>Rizzoli, sırtı adama dönük halde oturuyordu. O sözleri söylediğine pişman olmuştu. Belki de hayatında ilk kez, birilerinin onun için meraklanmasını istiyordu. Dean'in kollarını boynuna dolayıp onu yatağa geri çekmesini diledi. Gitme vakti gelene kadar birbirlerine sarılıp uyumak istiyordu.</p>

  <p>Ama arkasını döndüğünde Dean'in koltuktan kalkmış, giyinmekte olduğunu gördü.</p>
</body>
</html>
