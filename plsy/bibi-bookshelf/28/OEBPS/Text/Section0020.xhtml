<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>15</h1>

  <p>Dean'in arabasıyla Boston'dan kırk beş mil ötedeki Shirley kasabası üzerinden batıya doğru ilerlemekteydiler. Dean yol boyunca pek konuşmamıştı ama aralarındaki bu sessizlik adamın kararlılığının göstergesi olmuştu Rizzoli için. İçinde yarattığı fırtınayı gözlerinden okumasın diye bakmaya çekiniyordu Rizzoli.</p>

  <p>Onun yerine yerdeki lacivert döşemeye bakıyordu şimdi. Acaba bu da 802 mavisi, naylon 66 mıydı? Acaba başka kaç tane arabada vardı bunun aynısından? Ne kadar popüler bir renkti bu. Nereye baksa aynı lacivert döşemeyi görüyor, 802 numaralı naylon liflerini ayaklarıyla her yere taşıyan sayısız insanı düşünüyordu.</p>

  <p>Klima içerisini o kadar soğutmuştu ki, Rizzoli dizleriyle havalandırmayı kapatıp dışarıdaki tarlalara baktı. Dışarıda sabahın sisi yemyeşil tarlaların üstüne bir tül gibi çökmüştü. Ufacık bir esinti bile olmadığı için ağaçların yapraklarında hayat belirtisi görünmüyordu. Rizzoli Massachusetts'in kırsal hayatını nadiren görürdü. Doğma büyüme şehir kızı olduğu için, bomboş araziler ve insanı ısıran böceklerle dolu köy hayatına hiç ilgi duymazdı.</p>

  <p>Dün gece iyi uyuyamamıştı. Birkaç kez uyanmış, kalbi küt küt atarken bir ayak sesi, bir nefes duymak için kulak kabartmıştı. Sabah beşte kalktığında hâlâ sersem ve yorgundu. Ancak ikinci kahveden sonra kendine gelip hastaneyi aramış, Korsak'ın durumunu sormuştu.</p>

  <p>Hâlâ yoğun bakımdaydı ve solunum cihazına bağlıydı.</p>

  <p>Camı aralamasıyla çimen ve toprak kokan sıcak hava girdi içeri. Korsak'ın böyle kokuları bir daha duyamayacağını ya da yüzünde rüzgârı bir daha hissedemeyeceğini düşünerek üzüldü. Son konuşmalarını hatırlamaya çalıştı ama beceremedi.</p>

  <p>36 numaralı sapakta Dean, Shirley tabelasını takip ederek o yöne saptı. Warren Hoyt'un yattığı, altıncı derece güvenlikli Souza-Baranowski cezaevi sağ tarafta görünmüştü. Arabayı misafir otoparkına bıraktıktan sonra dönüp Rizzoli'ye baktı.</p>

  <p>"Fazla duramayacak olursan çekinme," dedi Dean.</p>

  <p>"Çekip gideceğimi de nereden çıkardın?"</p>

  <p>"Çünkü sana ne yaptığını biliyorum. Senin durumunda kim olsa zorluk çeker böyle bir vakada."</p>

  <p>Rizzoli Dean'in gözlerindeki endişenin samimi olduğunu biliyordu ama cesaretinin ne kadar kırılgan olduğunu hatırlattığı için bu bakışı görmek istemiyordu.</p>

  <p>"Hadi girelim artık, olur mu?" dedi, arabanın kapısını açarken. Kararlılıkla binaya doğru yürümesini sağlayan şey gururundan başkası değildi. Dean'le birlikte rozetlerini gösterip silahlarını bıraktıktan sonra kontrol masasından geçip içeri girdiler. Kendilerine eşlik edecek görevliyi beklerken ziyaretçi alanındaki Giyim Yönetmeliği'ni okudular:</p>

  <blockquote style="margin: 20px 0 20px 40px; border: none; padding: 0px;">
    <p>Ziyaretçilerin aşağıdaki şeyleri giymesi yasaktır:</p>

    <p>* Mayo ya da şort.<br />
    * Çete bağlantısını gösteren herhangi bir giysi.<br />
    * Mahkûmların ya da üniformalı personelin kıyafetlerine benzer giysiler.<br />
    * İki taraflı giysiler.<br />
    * Kolay giyilip çıkarılabilen giysiler.<br />
    * Aşırı bol, kalın ya da ağır giysiler...</p>
  </blockquote>

  <p>Liste bitmek bilmiyordu. Saç kurdelesinden tutun tel sutyenlere kadar akla hayale gelebilecek her şey vardı bu listede.</p>

  <p>Nihayet iri yarı bir cezaevi görevlisi çıkmıştı ortaya.</p>

  <p>"Dedektif Rizzoli? Ajan Dean? Ben Memur Curtis. Böyle buyurun."</p>

  <p>Curtis onları ilk kilitli kapıdan geçirip içeri sokarken dost canlısı ve neşeli görünüyordu. Kolluk kuvvetlerine mensup olmasalar, yani kısmen aynı kardeşlik bağıyla bağlı olmasalar da böyle neşeli olabilir miydi acaba, diye düşündü Rizzoli. Memur, kemerlerini, ayakkabılarını, ceketlerini, saatlerini ve anahtarlarını çıkarıp masaya bırakmalarını söyledi. Rizzoli Timex'ini çıkarıp Dean'in pırıl pırıl Omega'sının yanına bıraktı. Sonra devam edip ceketini de çıkardı. Bu prosedürde Rizzoli'yi rahatsız eden bir şey vardı. Kemerini çözüp çıkarırken Curtis'in ona baktığını, bir erkeğin soyunan bir kadını seyrettiği gibi seyrettiğini hissetti. Alçak topuklu ayakkabılarını çıkarıp Dean'in ayakkabılarının yanına bırakırken kafasını kaldırıp Memur Curtis'e baktı. Adam ancak o zaman kaçırmıştı gözlerini. Son olarak ceplerini de boşaltıp Dean'in arkasından metal detektörüne girdi.</p>

  <p>"Hey şanslısınız," dedi Curtis, Rizzoli geçerken. "Günün talihli arananı olmaktan son anda kurtuldunuz."</p>

  <p>"Nasıl yani?"</p>

  <p>"Her gün vardiya amirimiz rastgele kaçıncı ziyaretçinin ıncık cıncık aranacağını belirler. Siz son anda yırttınız. Sizden sonra gelecek olan yandı."</p>

  <p>"Birinin oramı buramı ellemesi ne de hoş olurmuş!" dedi Rizzoli.</p>

  <p>"Artık giyinebilirsiniz. Hatta saatleriniz bile kalabilir."</p>

  <p>"Bu bir imtiyazmış gibi söyledin."</p>

  <p>"Bu noktadan sonra sadece avukatlar ve kanun kuvvetleri saat takabilirler. Geri kalan herkesin bütün mücevheratını bırakması gerekiyor. Şimdi sol el bileklerinizi damgalayacağım; sonra içeri girebilirsiniz."</p>

  <p>"Saat dokuzda Müfettiş Oxton'la randevumuz vardı," dedi Dean.</p>

  <p>"Kendisi programının biraz arkasında kalmış. Önce mahkûmun hücresini göstermemi rica etti benden. Sonra sizi Oxton'ın odasına götüreceğim."</p>

  <p>Souza-Baranowski Islah Merkezi son teknolojiyle donatılmış olup, kırk iki adet grafik arayüzlü bilgisayar terminali tarafından işletilen anahtarsız bir güvenlik sistemi içermektedir, diye anlatıyordu Memur Curtis. Etraftaki sayısız güvenlik kamerasını gösteriyordu bir yandan da.</p>

  <p>"Günde yirmi dört saat kayıttalar. Ziyaretçiler çoğu zaman ortalıkta tek bir gardiyan bile göremezler. Ne yapmaları gerektiğini merkezi hoparlörlerden öğrenirler."</p>

  <p>Çelik bir kapıdan geçip uzun bir koridora çıktılar; oradan sonra bir dizi kilitli kapıdan daha geçtiler. Rizzoli her hareketinin izlendiğini hissediyordu. Gardiyanlar yerlerinden kıpırdamadan, bilgisayarın klavyesinde birkaç tuşa basarak her bir koridoru, her bir hücreyi kilitleyebiliyorlardı.</p>

  <p>C Blok'un girişinde dahili hoparlörden gelen ses güvenlik kartlarını kaldırıp göstermelerini buyurdu. Herkes tekrar kim olduğunu belirttikten sonra Memur Curtis: "Mahkûm Hoyt'un hücresini tetkik etmek için geldiler," dedi.</p>

  <p>Çelik kapının açılmasıyla birlikte C Blok'un sosyal odasına, mahkûmların ortak kullanım alanına girdiler. Duvarlar iç karartıcı bir hastane yeşiline boyanmıştı. Rizzoli etrafına bakındığında duvara monte edilmiş bir televizyon, kanepe, sandalyeler ve hali hazırda iki adamın oynamakta olduğu bir pinpon masası gördü. Bütün eşyalar yere sabitlenmişti. Üzerlerinde mahkûm elbiseleri olan bir düzine kadar adam dönüp onlara baktı.</p>

  <p>Aslında odadaki tek kadın olan Rizzoli'ye bakıyorlardı.</p>

  <p>Pinpon oynayan adamlar aniden oynamayı bıraktılar. O anda duyulan tek ses televizyonun sesiydi. Rizzoli, gözünü korkutabileceklerini sanmasınlar diye bakışlarını kaçırmamaya çalışıyordu ama adamların aklından neler geçtiğini tahmin edebiliyordu. Onu hayal ediyor olmalıydılar. Dean'in kolunun onun koluna sürtünmesiyle fark etti, adamın ona ne kadar yaklaşmış olduğunu.</p>

  <p>Dahili hoparlörden bir emir daha geldi: "Ziyaretçiler, C-8 Hücresi'ne geçebilirsiniz."</p>

  <p>"Bu taraftan," dedi Memur Curtis. "Bir kat yukarıda."</p>

  <p>Merdivenleri çıkarken ayakkabıları metal basamaklarda tangırdıyordu. Hücrelerin önünden geçen balkondan aşağı baktıklarında sosyal oda ayaklarının altında duruyordu. Curtis önlerinden gidip 8 numaranın önünde durdu.</p>

  <p>"Burası. Mahkûm Hoyt'un hücresi."</p>

  <p>Rizzoli eşikte durup kafesin içine baktı. Bu hücreyi diğerlerinden ayıran hiçbir şey göremiyordu. Warren Hoyt'un burada kalmış olduğunu gösteren ne bir fotoğraf ne de herhangi bir şahsi eşya vardı ama yine de tüylerinin diken diken olmasına engel olamıyordu. Adam ortalıkta yoktu ama varlığı içerinin havasını değiştirmişti sanki. Kötülük kalıcıysa eğer buraya da bulaşmış olduğuna şüphe yoktu.</p>

  <p>"İsterseniz içeri girebilirsiniz," dedi Curtis.</p>

  <p>Rizzoli hücreye girdi. İçeride sadece üç boş duvar, yatak ve şilte, bir lavabo ve bir tuvalet vardı. Kutu gibi bir yerdi. Tam da Warren'ın hoşlanacağı türden. O titiz ve intizamlı bir adamdı. Bir zamanlar bir tıp laboratuarının steril dünyasında, tek rengin tüplerin içindeki kan kırmızısı olduğu bir dünyada çalışmıştı. Etrafına resimler asmasına gerek yoktu; kafasının içindekiler yeterince korkunçtu zaten.</p>

  <p>"Bu hücre başka birine verilmedi mi?" diye sordu Dean.</p>

  <p>"Henüz değil efendim."</p>

  <p>"Hoyt gittikten sonra hiçbir mahkûm girmedi yani."</p>

  <p>"Evet."</p>

  <p>Rizzoli gidip şiltenin bir ucunu kaldırdı. Dean de öbür ucundan tuttu; birlikte şilteyi kaldırıp altına baktılar. Hiçbir şey bulamamışlardı. Şilteyi eski haline getirip kumaşı incelediler. İçine bir şey saklayabileceği bir zula yeri arıyorlardı ama bulup bulabildikleri birkaç santimetre genişliğinde ufak bir delik olmuştu. Rizzoli delikten içeri parmağını soktu ama orada da hiçbir şey bulamamıştı.</p>

  <p>Doğrulup hücreye bakındı. Hoyt'un da bir zamanlar aynı şekilde baktığını hayal etti. O şiltenin üzerinde yatıp, gözleri tavana dikili haldeyken normal insanları dehşete düşürecek hayaller kurduğunu düşündü. Normal insanları dehşete düşüren ama Hoyt'u heyecanlandıran hayaller. Kafasının içinde kadınların çığlıkları yankılanırken kan ter içinde kalıyordu herhalde.</p>

  <p>Rizzoli Memur Curtis'e döndü. "Eşyaları nerede? Şahs eşyaları yani? Bağlantı adresleri falan?"</p>

  <p>"Müfettişin odasında. Şimdi oraya gideceğiz zaten."</p>

  <p><br /></p>

  <p>"Siz bu sabah aradıktan sonra, inceleyesiniz diye mahkûmun eşyalarını buraya getirttim," dedi Müfettiş Oxton, masanın üstündeki büyükçe koliyi işaret ederek. "Biz zaten baktık. Ama kural dışı herhangi bir şey bulamadık." Bu son sözleri öyle vurgulayarak söylemişti ki, olan bitenden sorumluluk kabul etmek istemiyor gibiydi. Oxton kuralların çiğnenmesine göz yummayan, talimatları uygularken kimsenin gözünün yaşına bakmayan bir adama benziyordu. Düzenli olarak aramalar yapan, sorun çıkaranları tecrit eden, her gece ışıkların aynı saatte kapanmasını isteyen bir amirdi. Rizzoli adamın odasına göz attığında, etrafta sert bakışlı genç bir Oxton'ın fotoğraflarını görmüş, böyle bir yerde kontrolü elden bırakmanın ölümcül bir hata olacağını hissetmişti. Ama bütün bu kuralcılığa rağmen bir mahkûm kaçmıştı; Oxton da savunmaya geçmişti haliyle. Misafirleriyle sertçe tokalaşırken soğuk, mavi gözlerinde belli belirsiz bir gülümseme parlamıştı.</p>

  <p>Koliyi açıp içinden büyükçe bir torba çıkararak Rizzoli'ye uzattı. "Mahkûmun temizlik malzemeleri," dedi.</p>

  <p>"Şahsi temizlik eşyaları."</p>

  <p>Torbanın içinde bir diş fırçası, tarak, el bezi ve sabun vardı. Vaseline Intensive Care Lotion. Hoyt'un her gün bunları kullanarak temizlendiğini düşünmek bile iğrendirmişti Rizzoli'yi. Tarağın dişleri arasında kalmış birkaç tel kahverengi saçı bile görebiliyordu.</p>

  <p>Oxton koliden eşyaları çıkarmaya devam ediyordu. İç çamaşırları. Bir dizi National Geographic dergisi ve birkaç tane Boston Globe. İki adet gofret, sarı kâğıtlar, beyaz zarflar ve üç adet tükenmez kalem. "Bağlantı adreslerine gelince," dedi Oxton, içinde bir sürü mektubun yer aldığı bir torba daha çıkarırken.</p>

  <p>"Bütün mektuplarının üzerinden geçtik," dedi Oxton.</p>

  <p>"Bu bağlantıların isimleri ve adresleri Eyalet Polisi'nin elinde de var." Mektupları Dean'e uzattı. "Tabii bunlar sadece sakladığı mektupları. Muhtemelen saklamayıp attığı şeyler de olmuştur."</p>

  <p>Dean torbayı açıp içindekileri çıkardı. Zarflarıyla birlikte bir düzine kadar mektup çıkmıştı.</p>

  <p>"Mahkûm mektupları sansürleniyor mu?" diye sordu Dean. "Onlara vermeden önce okuyor musunuz?"</p>

  <p>"Buna yetkimiz var. Ama mektubuna göre değişir."</p>

  <p>"Nasıl yani?"</p>

  <p>"İmtiyazlı sınıfına giren mektuplara gardiyanlar sadece kaçak bir şeyler var mı diye kontrol etmek için bakarlar. Okumaları yasaktır. Yazışmalar özeldir; gönderenle mahkûm arasında kalır."</p>

  <p>"Yani ona yazılanlar hakkında hiçbir fikriniz olamaz."</p>

  <p>"İmtiyazlıysa."</p>

  <p>"İmtiyazlı ile imtiyazsız posta arasındaki fark ne?" diye sordu Rizzoli.</p>

  <p>Oxton lafının bölündüğüne içerlemiş olduğunu bakışlarıyla belli ediyordu. "İmtiyazsız mektuplar eşten dosttan, aileden ya da genel olarak sivil halktan gelen mektuplardır. Örneğin bazı mahkûmlarımızın dış dünyadan mektup arkadaşları vardır. Bu şahıslar mahkûmlarla yazışarak hayırseverlik yaptıklarına inanıyorlar."</p>

  <p>"Katillerle yazışarak mı? Delirmiş mi bu insanlar?"</p>

  <p>"Çoğu saf, yalnız kadınlar. Karşısındaki insanın niyetinin ne olduğunu anlamaktan acizler. Bu tip mektuplar imtiyazsız olduğu için gardiyanların okumaya ve sansürlemeye yetkisi bulunmaktadır. Ama her zaman okumaya vaktimiz olmayabiliyor. Bir sürü mektup geliyor. Sırf Mahkûm Hoyt'a gelenler bile azımsanmayacak kadar var."</p>

  <p>"Kimden geliyordu bunlar? Ben akrabası olduğunu bilmiyordum," dedi Dean.</p>

  <p>"Geçen yıl çok reklamı yapıldı. Halkın dikkatini çekti. Herkes ona bir şeyler yazmak istiyordu."</p>

  <p>Rizzoli hayretler içinde kalmıştı. "Hayran mektupları falan gibi mi?"</p>

  <p>"Evet."</p>

  <p>"Tanrım. İnsanlar delirmiş."</p>

  <p>"Halk bir katille konuşmaktan heyecan duyuyor. Ünlü bir insanla temasa geçmek gibi bir şey bu. Manşon, Dahmer ya da Gacy de hayran mektupları alırdı. Mahkûmlarımıza evlilik teklifleri geldiği bile oluyor. Bazı kadınlar para gönderiyor, kimileriyse bikinili fotoğraflarını. Erkekler genelde adam öldürmenin nasıl bir şey olduğunu merak ettikleri için yazıyorlar. Dünya, gerçek bir katille tanışmaya can atan bir sürü beyinsizle dolu."</p>

  <p>Ama içlerinden biri mektup yazmaktan da öteye geçmişti. Hoyt'un kulübünün aktif üyelerinden biri olmuştu. Rizzoli Cerrah'ın ününün en büyük kanıtı olan bu mektuplara baktı öfkeyle. Katil rock yıldızı olmuştu. Cerrah'ın, avuç içlerine kazıdığı yaraları düşündü. Bu hayran mektuplarının her biri yeni neşter darbeleri gibi acı vermişti ona.</p>

  <p>"Peki ya imtiyazlı mektuplar?" diye sordu Dean.</p>

  <p>"Okunup sansürlenmediğini söylemiştiniz. Bir mektubu imtiyazlı yapan nedir?"</p>

  <p>"Belirli devlet daireleri ya da federal birimler tarafından gönderilen gizli postalardır. Bir mahkeme görevlisi ya da başsavcıdan gelen mektuplar gibi. Başkandan, validen ya da kanun kuvvetlerinden gelen mektuplar gibi."</p>

  <p>"Hoyt bu tip mektuplar da alıyor muydu?"</p>

  <p>"Olabilir. Gelen her mektubun kaydını tutamıyoruz."</p>

  <p>"Bir mektubun gerçekten imtiyazlı olup olmadığını nasıl anlıyorsunuz peki?" diye sordu Rizzoli.</p>

  <p>Oxton tahammülsüz bir bakış attı. "Söyledim ya. Devlet daireleri ya da federal birimlerden geliyorsa..."</p>

  <p>"Hayır, hayır. Sahte olup olmadıklarını nasıl anlıyorsunuz demek istemiştim. Mahkûmlarınızdan birine kaçış planlarını yazıp mesela Senatör Conway'in ofisinden geliyormuş süsü verebilirim." Bu ismi rastgele seçmemişti. Tam o esna da Dean'e bakmış, Conway'in ismini duyunca nasıl irkildiğini fark etmişti.</p>

  <p>Oxton bir an duraksadı. "Bu imkânsız değil. Ama cezasız kalmayacaktır..."</p>

  <p>"Yani bu daha önce de oldu."</p>

  <p>Oxton gönülsüzce başını salladı. "Birkaç vaka oldu. Resmi dairelerden geliyormuş gibi gösterilen yasa dışı bilgi iletişimine kalkışıldığı olmuştur. Buna karşı dikkatli olmaya çalışıyoruz ancak arada sırada gözümüzden kaçan vakalar oluyor."</p>

  <p>"Peki ya giden posta? Hoyt'un gönderdiği mektuplar? Onları da incelediniz mi?"</p>

  <p>"Hayır."</p>

  <p>"Hiçbirini mi?"</p>

  <p>"Buna ihtiyaç görmedik. O sorun çıkaracak cinsten bir mahkûm olmadı hiçbir zaman. Her zaman uyumluydu. Çok sessiz ve nazikti."</p>

  <p>"Örnek bir mahkûm," dedi Rizzoli. "Ona ne şüphe."</p>

  <p>Oxton buz gibi gözlerini Rizzoli'nin üzerine dikti. "Buradaki bazı adamlar kolunuzu kesip sonra da karşınıza geçip dalgasını geçecek türdendir Dedektif. Sırf yemeği beğenmedikleri için bir gardiyanın boynunu kıracak türden adamlar. Ancak Hoyt gibi bir mahkûm hiçbir zaman bu sınıfa ait görülmedi."</p>

  <p>Dean sükûneti elden bırakmayarak konuşmayı doğru yöne çekti. "Yani kimlere mektup yazmış olabileceğini bilmiyoruz."</p>

  <p>Bu imasız soru üzerine müfettişin öfkesi dinmişe benziyordu. Nihayet kafasını Rizzoli'den çevirip Dean'e döndü.</p>

  <p>"Hayır, bilmiyoruz," dedi. "Mahkûm Hoyt istediği herkese mektup yazmış olabilir."</p>

  <p><br /></p>

  <p>Oxton'in odasının aşağısındaki bir toplantı odasında Rizzoli ve Dean lastik eldivenlerini giyip Warren Hoyt'a gönderilmiş olan zarfları masaya yaydılar. Çeşit çeşitti zarflar. Kimi pastel renklerde, kimi çiçekli motifliydi; birinin üzerindeyse İsa figürü vardı. Aralarında en akla zararı ise, üzeri kediciklerle süslenmiş olan zarftı. Cerrah'a daha iyisi gönderilebilir miydi? Bunu aldığında ne kadar eğlenmişti kim bilir.</p>

  <p>Rizzoli kedicikli zarfı açtığında içinden, gözlerinden umut fışkıran, gülümseyen bir kadının fotoğrafı çıktı. İçinde bir de bir mektup vardı, bir kadının elinden çıktığı her halinden belli olan.</p>

  <blockquote style="margin: 20px 0 20px 40px; border: none; padding: 0px;">
    <p>Bay Warren Hoyt<br />
    Massachusetts Islah Enstitüsü Mahkûmu</p>

    <p>Sevgili Bay Hoyt,</p>

    <p>Bugün sizi televizyonda gördüm. Mahkemeye götürülüyordunuz. Her zaman insan sarrafı olmakla övünmüşümdür ya, sizin yüzünüze baktığımda yoğun bir üzüntü ve acı gördüm. Hem de ne büyük acı! İçinizde iyilik var; buna eminim. Keşke birileri bu iyiliği bulmanıza yardımcı olabilse...</p>
  </blockquote>

  <p>Rizzoli mektubu öfkeyle buruşturmakta olduğunu fark etti birden. Bunları yazan şu aptal kadını yakalayıp iyice bir sarsmak isterdi. Hoyt'un kurbanlarının otopsi fotoğraflarına zorla baktırmak, ölüm bütün merhametiyle gelip yaşadıkları işkenceye son verene kadar çektikleri acıları bütün ayrıntılarıyla anlatan adli tıp raporlarını zorla okutmak istiyordu bu kadına. Mektubun sonuna zorlukla gelebilmişti. Kadın. Hoyt'un insanlığına hitap etme niyetiyle "hepimizin içindeki iyilik"ten dem vurmuştu.</p>

  <p>Bir sonraki zarfa uzandı. Bunun üzerinde kedicikler yoktu. İçinden, çizgili kâğıda yazılmış bir mektup çıktı. Bunu gönderen kadın da fotoğrafını eklemişti zarfın içine. Boyalı sarı saçlarıyla ufak tefek bir kadındı.</p>

  <blockquote style="margin: 20px 0 20px 40px; border: none; padding: 0px;">
    <p>Sevgili Bay Hoyt,</p>

    <p>Bir imzalı fotoğrafınızı alabilir miyim? Sizinki gibi insanların imzalarını toplayıp duruyorum ben. Jeffry Dahmer'inkini bile var. Bana yazmaya devam etmek isterseniz harika olur. Arkadaşınız Gloria.</p>
  </blockquote>

  <p>Rizzoli aklı başında bir insanın yazabileceğine inanmadığı bu sözlere bakakalmıştı. Harika olur. Arkadaşınız.</p>

  <p>"Tanrım," dedi. "Bu insanlar delirmiş."</p>

  <p>"Şöhretin büyüsü," dedi Dean. "Hiçbirinin bir hayatı yok. Kendilerini değersiz ve silik buluyorlar. Bu yüzden bir ismi olan birilerine yamanmaya çalışıyorlar. Sihrin onlara da bulaşmasını istiyorlar."</p>

  <p>"Sihir mi?" Rizzoli Dean'e baktı. "Bunun adı bu mu?"</p>

  <p>"Ne demek istediğimi anladın."</p>

  <p>"Hayır efendim anlamadım. Kadınların neden canavarlara mektup yazdıklarını anlamıyorum. Romantizm mi arıyorlar? Arkalarını döner dönmez gırtlaklayacağını bildikleri bir adamla ateşli dakikalar mı geçirmeyi umuyorlar? Zavallı hayatlarına ancak böyle mi heyecan katabileceklerini düşünüyorlar?" Ayağa kalkıp, üzeri kalın şeritli camdan dışarı baktı. Orada öylece durmuş, elleri göğsünde kavuşturulmuş halde, penceredeki incecik bir boşluktan dışarıdaki mavi gökyüzüne ve güneşe bakıyordu. Bu bile daha iyiydi Warren Hoyt'un hayran mektuplarına bakmaktan. Hoyt bu ilgiden hoşlanmış olmalıydı. Gelen her mektubu, kadınların üzerinde hâlâ tahakküm kurabildiğine yormuş; burada, parmaklıkların arkasında bile akıllarını karıştırabildiğini. onlarla oynayabildiğini görüp kendisiyle gurur duymuştu herhalde. Hepsine sahip olmayı başarmıştı işte.</p>

  <p>"Bu, vakit kaybı," dedi Rizzoli acı bir şekilde. Tam o esnada dışarıda bir kuşun binaların arasında dolandığını fark etti. Burada kafeslerin içinde insanlar vardı; parmaklıkların arkasında canavarlar saklıydı, kuşlar değil. "O aptal değil. Dominator'la bağlantılı her şeyi yok etmiş olmalı. Yeni ortağını korumak isteyecektir. İzini bulmamıza yarayacak hiçbir şey bırakmadığına eminim."</p>

  <p>"Haklı olabilirsin," dedi Dean, mektupları karıştırmaya devam ederek. "Ama çok aydınlatıcı oldukları kesin."</p>

  <p>"Tabii canım. Bu çatlak kadınların ona ne yazdıklarını okumak isteyen kim? Bütün bunlar midemi bulandırıyor."</p>

  <p>"Belki de amaç bu."</p>

  <p>Rizzoli dönüp Dean'e baktı. Şeritlerin arasından giren güneş ışığı yüzünde çizgiler oluşturmuştu. Rizzoli bu adamın yüzünü hep çarpıcı bulmuştu ama onu hiç böyle görmemişti o ana kadar. "Ne demek istiyorsun?"</p>

  <p>"Hayran mektuplarını okumak seni rahatsız etti."</p>

  <p>"Fıttırmak üzereyim. Belli olmuyor mu?"</p>

  <p>"Olmaz olur mu?" Dean masadaki mektupları işaret etti. "Bunların seni rahatsız edeceğini biliyordu."</p>

  <p>"Bütün bunlar hep benim kafayı oynatmam için mi, diyorsun? Bütün bu mektuplar."</p>

  <p>"Bu bir akıl oyunu Jane. Bunları senin için bıraktı, ateşli müritlerinden gelen hoş bir derleme bu. Eninde sonunda buraya geleceğini ve bu kadınların onun için söylediklerini okuyacağını biliyordu. Belki de hayranları olduğunu göstermek istemiştir sana. Sen ondan nefret etsen bile bütün kadınların senin gibi olmadığını, cazibesine kapılan kadınlar da olduğunu göstermek istiyor olabilir. Sevgilisi kıskandırmaya çalışan bir erkek gibi. Dengeni bozmaya çalışıyor."</p>

  <p>"Bana masal anlatma."</p>

  <p>"İşe yarıyor ama, öyle değil mi? Şu haline baksana, kadar gerildin ki durduğun yerde duramıyorsun bile. Seni nasıl oynayacağını, kafanı nasıl karıştıracağını iyi biliyor."</p>

  <p>"Onu gözünde fazla büyütüyorsun."</p>

  <p>"Öyle mi dersin?"</p>

  <p>Rizzoli mektupları işaret etti. "Bütün bunlar benim içi mi? Ne yani, onun dünyasının merkezinde benden başka kimse yok mu?"</p>

  <p>"Senin dünyanda ondan başka kimse var mı peki?" diye sordu Dean sakince.</p>

  <p>Rizzoli Dean'in ağzının payını verecek bir cevap bulamıyordu bir türlü. Söyledikleri o kadar çarpıcı, o kadar doğruydu ki. Onun dünyasının merkezinde Warren Hoyt'tan başkası yoktu. Kâbuslarının vazgeçilmez efendisi oydu; uyanık saatlerinin tek hakimi oydu. O kilerde, damgayı yemişti, her kurban gibi. Ve şimdi Hoyt'un damgasını bir türlü silemiyordu. Bu, ellerine kazınmış, ruhuna işlemişti.</p>

  <p>Masaya dönüp oturdu. Görevini tamamlamaya azimliydi.</p>

  <p>Sıradaki zarfın üzerindeki adres bilgisayarda yazılmıştı: Dr. J. P. O'Donnell, 1634 Brattle Sokağı, Cambridge, MA 02138. Harvard Üniversitesi yakınlarındaki Brattle Sokağı, Üniversite profesörleri ve emekli fabrikatörlerin aynı kaldırımlarda jogging yaptığı ve karşıdan karşıya selamlaştıkları zengin bir muhit, bir seçkinler mahallesiydi. Bir canavarın yardımcısını bulabileceği bir muhit değildi yani.</p>

  <p>Rizzoli içindeki mektup açtı. Tarih altı hafta öncesini gösteriyordu.</p>

  <blockquote style="margin: 20px 0 20px 40px; border: none; padding: 0px;">
    <p>Sevgili Warren,</p>

    <p>Son mektubun ve doldurduğun formlar için çok teşekkür ederim. Bana sunduğun ayrıntılar, karşılaştığın güçlükleri anlamamda çok faydalı oldu. Sana soracağım o kadar çok soru var ki, planımıza uyup benimle hâlâ buluşmak istediğin için sevinçliyim. Senin de itirazın olmazsa görüşmemizi videoya çekmek istiyorum. Yardımlarının projem için ne kadar önemli olduğunu biliyorsun.</p>

    <p>Saygılar,</p>

    <p>Dr. O'Donnell</p>
  </blockquote>

  <p>"Bu J. P. O'Donnell da kimin nesi?" dedi Rizzoli.</p>

  <p>Dean kafasını kaldırıp Rizzoli'ye baktı hayret içinde.</p>

  <p>"Joyce O'Donnell olabilir mi?"</p>

  <p>"Zarfın üstünde sadece Dr. J. P. O'Donnell yazıyor. Cambridge, Massachusetts. Hoyt'la görüşüyormuş."</p>

  <p>Dean kaşlarını çatmıştı. "Boston'a taşındığını bilmiyorum."</p>

  <p>"Onu tanıyor musun?"</p>

  <p>"Nöropsikiyatristtir. Tanışıklığımız pek sevimli ortamlarda olmadı diyelim. Savunma makamının sevdiği biridir."</p>

  <p>"Deme. Uzman tanık demek. Kötü adamlara çanak tutuyor ha?"</p>

  <p>Dean başını salladı. "Müvekkilin ne yapmış olursa olsun, kaç kişiyi öldürmüş olursa olsun, O'Donnell hep bir hafifletici neden sunacaktır."</p>

  <p>"Hoyt'a ne diye yazmış ki?" Rizzoli mektubu yeniden okudu. Mektup boyunca derin bir saygı, gösterdiği işbirliğine övgü vardı. Şu Dr. O'Donnell'dan o da hoşlanmamıştı.</p>

  <p>Sıradaki mektup da O'Donnell'dandı ama bu kez içinde mektup değil üç adet Polaroid vardı. Son derece amatör fotoğraflardı bunlar. İkisi gün ışığında dışarıda, üçüncü de içeride çekilmişti. Rizzoli tüyleri diken diken olmuş, gördüklerine inanamaz halde bakakalmıştı. Aniden geri çekilmesiyle birlikte fotoğraflar da elinden düşmüştü.</p>

  <p>"Jane? Ne oldu?"</p>

  <p>"Benim resimlerim," diye fısıldadı. "Ne?"</p>

  <p>"Doktor beni takip ediyormuş. Fotoğraflarımı çekiyormuş. Sonra da Hoyt'a göndermiş."</p>

  <p>Dean oturduğu yerden kalkıp Rizzoli'nin yanına giderek omzunun üstünden resimlere baktı. "Ben seni göremiyorum..."</p>

  <p>"İyi bak, iyi bak." Sokakta park halinde bulunan koyu yeşil Honda'yı gösterdi. "Bu benim arabam."</p>

  <p>"Plaka görünmüyor ama."</p>

  <p>"Benim arabamı benden daha mı iyi bileceksin?"</p>

  <p>Dean Polaroidin arkasını çevirdi. Resmin arkasına aptal bir gülümseyen surat çizilmiş, altına da şu eklenmişti: Ben arabam.</p>

  <p>Rizzoli'nin kalbi korkuyla hızlanmaya başlamıştı</p>

  <p>"Sonrakine de bak," dedi.</p>

  <p>Dean ikinci fotoğrafı eline aldı. Bu da gündüz vakti dışarıda çekilmişti ve bir binanın ön cephesini gösteriyordu. Bu binayı sormasına gerek yoktu; geçen gece oradaydı çünkü. Fotoğrafı çevirince şu yazıyı gördü: Benim evim. Ve altında yine aynı gülümseyen surat.</p>

  <p>Dean üçüncü fotoğrafı da alıp baktı. Bu, bir restoranın içinde çekilmişti.</p>

  <p>İlk bakışta masalarda oturmuş müşteriler ve masaların arasında, elinde tepsiyle dolaşan bir garson görülüyordu. Resmin solunda yer alan koyu renk saçlı kadını, camdan içeri giren ışık yüzünden karanlık çıkmış olan profilini tanımakta zorluk çekmemişti Rizzoli. Kadını Dean'in de tanıması için bekledi.</p>

  <p>"Bunun nerede çekildiğini biliyor musun?" diye sordu Dean yumuşak bir sesle.</p>

  <p>"Starfish Cafe'de."</p>

  <p>"Ne zaman?"</p>

  <p>"Bilmiyorum..."</p>

  <p>"Sık gittiğin bir yer mi?"</p>

  <p>"Pazarları giderim sadece. Kahvaltı etmek için. Yani sadece haftada bir gün..." Cümlesini tamamlayamamıştı. Kendi resmine bakıyordu. Arkasına yaslanmış, yüzü aşağıya, önünde açık duran bir gazeteye dönmüştü. Pazar gazetesiydi herhalde. Pazarları Starfish'te kahvaltı ziyafeti yapmayı seviyordu. Kızarmış ekmek, jambon ve gazete karikatürleri.</p>

  <p>Bir de peşinde bir avcı. Gözetlendiğini fark etmemişti. Fotoğraflarının çekildiğini. Ve de kâbuslarında peşini bırakmayan adamın ta kendisine gönderildiğini.</p>

  <p>Dean Polaroidin arkasını çevirdi.</p>

  <p>Yine gülen surat çizilmişti. Ve altında, kalp içine alınmış halde tek bir sözcük yazıyordu: Ben.</p>
</body>
</html>
