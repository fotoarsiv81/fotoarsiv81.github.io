<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>16</h1>

  <p>Benim arabam. Benim evim. Ben.</p>

  <p>Rizzoli Boston'a dönerken öfkeden midesi kasılıyordu. Dean hemen yanında oturmasına rağmen bir kez dönüp bakmamıştı bile. Öfkesi alevlenirken alevlerin onu yiyip bitirmesine göz yumuyordu.</p>

  <p>Dean arabayı O'Donnell'ın Brattle Sokağı'ndaki adresinin önüne çektiğinde öfkesi daha da derinleşmişti. Rizzoli beyaz badanalı gri panjurlu eve baktı bir süre. Demir dış kapı, özenle biçilmiş çimenli bir bahçeye açılıyordu. Brattle Sokağı'nın standartlarında bile çok şık bir evdi bu. Bir kamu personelinin almayı hayal bile edemeyeceği türden bir yer. Gel gör ki, Warren Hoyt'ları karşısına alan ve sonrasında bu savaşların acısını çekmek zorunda kalan yine kamu personeli oluyor, diye düşündü Rizzoli. Geceleri kapılarını ve pencerelerini kilitlemeden yatamayan, yatınca da hayalet ayak sesleriyle uyanan o oluyordu. O canavarlarla boğuşup acılarına katlanırken bu büyük evde yaşayan kadın aynı canavarlara sempati besleyebiliyor, üstüne üstlük mahkemelere gidip onları savunmaya bile kalkışıyordu. Bu ev kurbanların kemikleri üzerine kurulmuştu.</p>

  <p>Kapıya bakan açık sarı saçlı kadın, aynı evi gibi kendisi de bakımlı, üstündeki kıyafetleri şık ve ütülüydü. Kırklı yaşlarında, mermer beyazı soluk tenli bir kadındı. Aynı mermer gibi soğuktu bu yüz. Gözlerinden ise zekâ fışkırıyordu adeta.</p>

  <p>"Dr. O'Donnell? Ben Dedektif Rizzoli. Bu da Ajan Dean."</p>

  <p>Kadının gözleri Dean'e kilitlenmişti. "Ajan Dean'le tanışmıştık."</p>

  <p>Ve de yıldızınız bir türlü barışmadı, diye düşündü Rizzoli.</p>

  <p>Bu beklenmedik ziyaretten hoşlanmadığı belli olan O'Donnell onları usulen içeri alırken yüzü gülmüyordu. Salonun ortasında ahşabı gül ağacından, beyaz ipek bir kanepe duruyordu. Yerlerde ise Acem halıları seriliydi. Rizzoli resimden pek anlamazdı ama duvarlardaki tabloların orijinal ve dolayısıyla çok da değerli olduklarını o bile anlamıştı. Kurbanların kemikleri yine, diye düşündü Rizzoli. Dean'le birlikte O'Donnell'ın karşısına, kanepeye oturdular. Ne çay ne kahve, su bile ikram edilmemişti; ev sahibesinin bu konuşmayı kısa kesmek istediğini anlamak zor değildi.</p>

  <p>O'Donnell hemen konuya girmek üzere Rizzoli'ye döndü: "Warren Hoyt hakkında konuşmak istediğinizi söylemiştiniz."</p>

  <p>"Onunla temasa geçmişsiniz."</p>

  <p>"Evet. Bunda bir sakınca var mı?"</p>

  <p>"Ne amaçla mektuplaşıyordunuz acaba?"</p>

  <p>"Anladığım kadarıyla zaten okumuşsunuz."</p>

  <p>"Ne amaçla mektuplaşıyordunuz?" diye tekrar etti Rizzoli, ısrarla.</p>

  <p>O'Donnell bu saldırıyı karşılamaya çalışırken sessizce Rizzoli'ye bakıyordu. Artık düşmanın Rizzoli olduğunu anlamış, gerekli cevabı vermek üzere oturduğu yerde doğrulup dimdik olmuştu.</p>

  <p>"Önce size bir soru sormam gerekiyor Dedektif," diye karşılık verdi O'Donnell. "Bay Hoyt'Ia mektuplaşmalarım neden polisin bu kadar ilgisini çekiyor?"</p>

  <p>"Cezaevinden kaçtı, biliyorsunuz."</p>

  <p>"Evet, haberlerde gördüm tabii. Sonradan Eyalet Polisi de benimle temasa geçti. Warren'in irtibat kurduğu herkesle görüşmüşler."</p>

  <p>Warren. Demek senli benli konuşacaklardı.</p>

  <p>Rizzoli getirdiği büyük, sarı zarfı açıp içinden Polaroid resimleri çıkardı, sonra da Dr. O'Donnell'a verdi. "Bu fotoğrafları Bay Hoyt'a siz mi gönderdiniz?"</p>

  <p>O'Donnell resimlere şöyle bir baktıktan sonra: "Hayır. Neden?" diye sordu.</p>

  <p>"Bakmadınız bile."</p>

  <p>"Bakmama gerek yok. Nasıl olsa Bay Hoyt'a hiç fotoğraf göndermedim."</p>

  <p>"Bunlar hücresinde bulundu. Üzerinde sizin adresiniz vardı."</p>

  <p>"O halde resimleri saklamak için benim zarfımı kullanmış." Polaroidleri Rizzoli'ye geri uzattı.</p>

  <p>"Peki ona tam olarak ne gönderiyordunuz?"</p>

  <p>"Mektuplar. İmzalayıp geri göndermesi için formlar."</p>

  <p>"Ne tip formlardı bunlar?"</p>

  <p>"Okul kayıtları. Pediatri raporları. Geçmişini incelememe yardımcı olacak bilgiler işte."</p>

  <p>"Ona kaç kere yazdınız?"</p>

  <p>"Sanırım dört ya da beş kere."</p>

  <p>"Peki o size cevap gönderdi mi?"</p>

  <p>"Evet. Mektuplarını sakladım. Size kopyalarını verebilirim."</p>

  <p>"Kaçtıktan sonra sizinle temasa geçmek istedi mi?"</p>

  <p>"Öyle bir şey yapmış olsa yetkililere söylemez miydim."</p>

  <p>"Bilemiyorum Dr. O'Donnell. Bay Hoyt'la ilişkinizin mahiyeti hakkında hiçbir fikrim yok çünkü."</p>

  <p>"Sadece mektuplaşmaydı. İlişki denemez."</p>

  <p>"Ama ona mektup yazdınız. Hem de dört ya da beş kere."</p>

  <p>"Ziyaretine de gittim. Merak ediyorsanız görüşmemizi videoya çekmiştim."</p>

  <p>"Onunla neden konuşuyordunuz?"</p>

  <p>"Anlatacağı bir hikâyesi var. Bizlere öğreteceği dersler."</p>

  <p>"Kadınların nasıl doğranacağı gibi mi?" Rizzoli ağzından çıkanları duyunca kendi de şaşırmış, ama karşısındaki kadının zırhına ufacık bir delik bile açmayı başaramamıştı.</p>

  <p>O'Donnell hiç istifini bozmadan cevap verdi: "Siz kanun kuvvetleri olarak sadece sonuçları görüyorsunuz. Vahşet, şiddet. Bu adamların yaşadıklarının doğal bir sonu olan korkunç suçlar bunlar."</p>

  <p>"Peki siz ne görüyorsunuz?"</p>

  <p>"Geçmişlerini, öncelerini."</p>

  <p>"Herhalde mutsuz geçen çocukluklarından kaynaklandığını söyleyeceksiniz."</p>

  <p>"Warren'ın çocukluğunu biliyor musunuz?"</p>

  <p>Rizzoli nabzının yükselmeye başladığını hissediyordu. Hoyt'un obsesyonlarının kökenleri hakkında konuşmaya niyeti yoktu. "Çocukluğu, kurbanlarının umurunda değil. Benim de öyle."</p>

  <p>"Peki ama, biliyor musunuz?"</p>

  <p>"Son derece normal olduğunu söylemişlerdi. Öyle ki, kadın kesmeyen bir sürü adamdan çok daha iyi bir çocukluk geçirmiş."</p>

  <p>"Normal." Bu söz, O'Donnell'a komik gelmiş gibiydi. Konuşmaya başladıklarından beri ilk defa Dean'e baktı.</p>

  <p>"Ajan Dean, bir de sizin normal tanımınızı duysak?"</p>

  <p>Aralarında, henüz bitmemiş bir savaşın izlerini taşıyan bir bakışma oldu. Ama bu husumete rağmen Dean bunu belli etmemeye çalışıyordu. "Soruları Dedektif Rizzoli soruyor. Cevap vermenizi tavsiye ederim Doktor," dedi adam sakince.</p>

  <p>Bu görüşme boyunca ipleri eline almaya çalışmaması Rizzoli'yi şaşırtıyordu. Dean'i kontrolü her zaman elinde tutmaya çalışan biri olarak tanımıştı ama şimdi her şeyi Rizzoli'ye bırakmış, gözlemci rolünü tercih etmişti.</p>

  <p>Rizzoli o ana kadar konuşmayı öfkesinin yönlendirmesine karşı koyamamıştı. Ama şimdi artık komutayı ele alıp öfkesini bastırmak zorunda olduğunu hissediyordu. Sakince ve bir amacı takip ederek.</p>

  <p>"Birbirinizle yazışmaya ne zaman başladınız?" diye sordu.</p>

  <p>O'Donnell'ın cevabı yine profesyonelce ve sakindi:</p>

  <p>"Üç ay kadar önce."</p>

  <p>"Peki neden ona yazmaya karar verdiniz?"</p>

  <p>"Durun biraz." O'Donnell sinirli sinirli güldü. "Yanılıyorsunuz. Bu bağlantıyı ben başlatmadım."</p>

  <p>"Hoyt mu başlattı yani?"</p>

  <p>"Evet. Önce o bana yazdı. Şiddetin nörolojisiyle ilgili çalışmalarımdan haberdar olduğunu söylüyordu. Bazı duruşmalarda savunma makamının tanığı olarak yer aldığımı biliyordu."</p>

  <p>"Onun için çalışmanızı mı istedi?"</p>

  <p>"Hayır. Cezasının değiştirilemeyeceğini biliyordu. Artık çok geçti. Ama yine de onun davasıyla ilgilenebileceğimi düşünmüş. İlgilendim de."</p>

  <p>"Neden?"</p>

  <p>"Neden ilgilendiğimi mi soruyorsunuz?"</p>

  <p>"Hoyt gibi biriyle yazışmakla neden vakit kaybedesiniz ki?"</p>

  <p>"O tam da daha iyi tanımak istediğim insanlardan."</p>

  <p>"Zaten bir sürü psikolog görüşmüştü onunla. Hiçbir şeyi yok. Kadınları öldürmekten hoşlanıyor olması dışında tamamen normal. Onları bağlayıp karınlarını deşmeyi seviyor. Cerrah rolü oynamak onu tahrik ediyor. Ama fark, bunu kadınlar uyanıkken yapıyor olması. Onlara ne yaptığının bilincinde olmalarını istiyor."</p>

  <p>"Ama normal olduğunu söylemiştiniz."</p>

  <p>"Deli değil yani. Yaptığının farkında ve bundan zevk alıyor."</p>

  <p>"Yani doğuştan kötü olduğuna mı inanıyorsunuz?"</p>

  <p>"Daha iyi şekilde anlatılamazdı," dedi Rizzoli.</p>

  <p>O'Donnell'ın bakışları içine işliyordu. Ne görüyordu acaba? Psikiyatri eğitimi sayesinde dış maskeleri aşıp altta yatan yaralı benliği görebiliyor muydu?</p>

  <p>O'Donnell birden ayağa kalktı. "Odama gelir misiniz biraz?" dedi. "Görmeniz gereken bir şey var."</p>

  <p>Rizzoli ve Dean, şarap kırmızısı halının üzerinde, koridor boyunca takip ettiler kadını. Buyur edildikleri oda, görkemli salonla büyük bir tezat oluşturuyordu. O'Donnell'ın odası tamamen işe adanmıştı: beyaz duvarlar, referans ciltleriyle dolu raflar ve standart metal dosya dolapları. İnsan böyle bir yere girer girmez çalışma moduna geçer hemen, diye düşündü Rizzoli. Ve şimdi O'Donnell'ın üzerinde de aynen bu etkiyi göstermişti. Kadın kararlı adımlarla masasının başına geçip, zarfın içinden bir röntgen filmi çıkararak ışık dolabına yöneldi. Filmi taktıktan sonra ışığın düğmesine bastı.</p>

  <p>Işık yanar yanmaz ortaya bir insan kafatasının görüntüsü çıkıvermişti.</p>

  <p>"Ön kesit," dedi O'Donnell. "Beyaz, yirmi sekiz yaşında bir inşaat işçisine ait. Mülayim bir insan, iyi bir koca olarak tanınan düşük gelirli bir vatandaştı. Altı yaşındaki kızının sevgili babası. Bir gün çalışırken kafasına bir kalas düştü ve yaralandı." Doktor dönüp misafirlerine baktı. "Ajan Dean hemen anlamış olmalı. Peki ya siz, Dedektif?"</p>

  <p>Rizzoli ışığa yaklaştı. Genelde röntgen filmlerini pek incelemediği için gördüklerinden pek bir şey çıkaramıyordu. Kafatasının kubbe şeklindeki tepesi, göz çukurları, iki sıra diş.</p>

  <p>"Şimdi de yandan kesit göstereceğim," dedi O'Donnell. Işığın önüne ikinci bir film taktı. "Şimdi görebiliyor musunuz'?"</p>

  <p>İkinci filmde kafatası profilden çekilmişti. Rizzoli önden arkaya doğru uzanan bir dizi kırık çizgisi görüyordu şimdi. Eliyle de gösterdi.</p>

  <p>O'Donnell başını salladı. "Acil servise getirdiklerinde kendinden geçmişti. Bilgisayarlı tomografi sonucunda genişçe bir subdural hematom halinde kanama tespit edildi. Yani beyninin ön loblarına basınç yapan kan oturması. Bu kan cerrahi müdahaleyle çekildi ve adam iyileşme sürecine girdi. Daha doğrusu iyileşmiş gibi görünüyordu. Evine döndü; hatta işinin başına bile döndü. Ama artık aynı adam değildi. İşte birkaç kez kızıp olay çıkarınca kovuldu. Kızına cinsel tacizde bulunmaya başladı. Sonra, bir tartışma yüzünden karısını öyle fena dövmüştü ki kadının cesedi tanınamaz hale gelmişti. Bir kez vurmaya başladıktan sonra duramamıştı. Dişlerini kırma noktasına gelmesine rağmen. Kadının, suratı hamura döndükten sonra bile."</p>

  <p>"Her şeyin sebebi bu olabilir mi demek istiyorsunuz? dedi Rizzoli, kırık kafatasına işaret ederek.</p>

  <p>"Evet."</p>

  <p>"Bir saniye."</p>

  <p>"Filme iyice bir bakın Dedektif. Kırığın nerede olduğunu görüyor musunuz? O bölgenin altında beynin hangi kısmının yer aldığını düşünün." Dönüp Dean'e baktı.</p>

  <p>Dean kadına ifadesiz bir suratla baktı. "Ön loblar," dedi.</p>

  <p>O'Donnell'ın dudaklarında belli belirsiz bir tebessüm. Eski bir düşmanına meydan okumaktan keyif almışa benziyordu.</p>

  <p>"Ne demek istiyorsunuz?" diye sordu Rizzoli.</p>

  <p>"Adamın avukatının talebi üzerine nöropsikiyatrik bi değerlendirme yaptım. Adamın üzerinde Wisconsin Kar Ayırma Testi ve Halstead-Reitan Kategori Testi uyguladım. Bir de beyninin MR'ını istedim. Her şey aynı sonuca işaret ediyordu: Bu adamın ön loblarında ciddi hasar oluşmuştu.</p>

  <p>"Ama kazadan sonra tamamen iyileşmiş olduğunu söylemiştiniz."</p>

  <p>"İyileşmiş gibi duruyordu."</p>

  <p>"Beyni hasar görmüş müydü, görmemiş miydi?"</p>

  <p>"Ön loblarda ileri derecede hasar olsa bile normal hayatınıza dönüp gündelik işlevlerinizi yerine getirebilirsiniz. Ön lobotomi yapılmış biriyle konuşacak olsanız anormal hiçbir şey fark etmeyebilirsiniz. Ama hasar gördüğü kesindir." Röntgen filmine işaret etti. "Bu adamınki ön dezinhibisyon sendromu. Yani şartlı refleksin kaybı. Ön loblar sağduyu ve muhakeme yetilerimizi etkiler. Uygunsuz dürtüleri kontrol etmemizi sağlar. Hasar gördüklerinde sosyal olarak dışlanırsınız. Suçluluk ya da duygusal acı hissetmeden en olmadık davranışları sergileyebilirsiniz. Şiddete yönelik dürtülerinizi kontrol etme yeteneğinizi kaybedersiniz. Ki hepimizin böyle öfke nöbetleri olur. Trafikte aniden önümüze çıkan bir arabaya bindirmek isteriz. Bunun nasıl bir şey olduğunu siz de bilirsiniz Dedektif. O kadar kızarsınız ki birilerinin canını yakmak istersiniz."</p>

  <p>Rizzoli, O'Donnell'ın söylediklerini ses çıkarmadan dinliyordu.</p>

  <p>"Toplum, şiddet eylemlerini kötülük ya da ahlâksızlık belirtisi addeder. Davranışlarımızın üzerinde mutlak bir hakimiyetimiz olduğu öğretilmiştir bize. Başka bir insana zarar vermeme yönünde özgür bir iradeye sahip olduğumuz düşünülür. Ama bizi yönlendiren tek şey ahlâki değerlerimiz değildir. İşin içinde biyolojimiz de vardır. Ön loblarımız düşüncelerimizle eylemlerimizi bütünlememize yardım ederler. O eylemlerin sonuçlarını tartmamızı sağlarlar. Bu denetim olmasa her türlü vahşi dürtümüze yenik düşerdik. İşte bu adamın yaptıklarının nedeni de bu. Davranışlarını kontrol etme yetisini kaybetti. Kızına karşı cinsel ilgi duydu; hiç düşünmeden tacize yöneldi. Karısı onu sinirlendirdi; öldürene kadar dövdü onu. Ne kadar gelip geçici olsalar da, hepimiz bu tarz rahatsız edici, uygunsuz düşüncelere kapılırız zaman zaman. Bir yabancı bize çekici geldiğinde onunla ilgili cinsel fanteziler kurarız. Ama hepsi budur –kısa süreli düşünceler. Peki ya dürtülerimize kapılsaydık? Kendimize engel olamasaydık? O cinsel dürtü tecavüzle sonuçlanabilirdi. Belki daha da kötü şeylerle."</p>

  <p>"Peki onun savunması bu muydu? 'Bunu bana beynim yaptırdı,' mı diyordu?"</p>

  <p>O'Donnell'ın gözleri öfkeyle parlamıştı. "Frontal dezinhibisyon sendromu nörologlar arasında kabul görmüş bir teşhistir."</p>

  <p>"Tamam da mahkemede işe yarıyor mu?"</p>

  <p>Soğuk bir sessizlik. "Hukuk sistemimizde deliliğin tanımı hâlâ on dokuzuncu yüzyıldan kalmadır. Bu durumda mahkemelerin nörolojiye yabancı olması da şaşırtıcı olmamalı. Bu adam şu anda Oklahoma'da idamını bekliyor." O'Donnell suratını asarak filmleri ışık dolabından çıkarttığı gibi zarfın içine soktu. "Bunun Warren Hoyt'la ne ilgisi var peki?"</p>

  <p>O'Donnell yine masasının başına gidip başka bir zarfın içinden çıkardığı röntgen filmlerini ışık dolabına taktı. Bu da kafatası filmleriydi. Biri önden, biri yandan ama daha küçüktü bunlar. Bir çocuğun kafatasıydı.</p>

  <p>"Bu çocuk çite tırmanırken düşmüş," dedi O'Donnell.</p>

  <p>"Yüz üstü düşerken kafasını kaldırıma çarpmış. Bakın bu ön kesit. Sol kaşının hizasında uzanan küçük bir çatlak göreceksiniz."</p>

  <p>"Gördüm," dedi Rizzoli.</p>

  <p>"Hastanın ismine de bakın."</p>

  <p>Rizzoli filmin köşesinde yazanları görmek için eğildi. Gördükleri karşısında suskunluğa bürünmüştü şimdi.</p>

  <p>"Yaralandığında on yaşındaymış," dedi O'Donnell.</p>

  <p>"Houston'da zengin bir muhitte yaşayan normal, hayat dolu bir çocukmuş. En azından ilkokul pediatrik kayıtlarında kullanılan ibareler bunlar. Sağlıklı bir çocuk, ortalamanın üzerinde zeki. Diğer çocuklarla da iyi geçinirmiş."</p>

  <p>"Sonra büyüyüp kadınları öldürmeye başlamış."</p>

  <p>"Evet, ama Warren neden öldürmeye başlamıştı? O'Donnell filmlere işaret etti. "Bu yaralanma da bir etken olabilir."</p>

  <p>"Hey, ben yedi yaşındayken parkta basamaklardan düşmüştüm. Ama ben insanları kesmeye başlamadım."</p>

  <p>"Evet ama insanları avlıyorsunuz. Warren'in yaptığı gibi. Aslında siz profesyonel bir avcısınız."</p>

  <p>Rizzoli'nin yüzü öfkeden kıpkırmızı olmuştu. "Beni onunla nasıl karşılaştırabilirsiniz?"</p>

  <p>"Karşılaştırdığım yok Dedektif. Ama şu anda hissettiklerinizi bir düşünün. Herhalde bana tokat atmak istiyorsunuzdur, doğru değil mi? Peki size engel olan ne? Ahlâki değerleriniz mi? Terbiyeli davranmak istediğinizden mi? Yoksa istenmeyen sonuçlara neden olacağını buyuran mantığınız mı? İşte bütün bu düşünceler bana saldırmanıza engel oluyor. Ve de bu zihinsel sürecin cereyan ettiği yer ön loblarınızdır. O nöronlar sayesinde yıkıcı dürtülerinize hakim olabiliyorsunuz." O'Donnell duraksadı. "Çoğu zaman elbette."</p>

  <p>Bu son sözler ok gibi hedefini bulmuştu. Hassas bir noktaya değinmişti. Rizzoli bir yıl önce, Cerrah soruşturması sırasında ölene kadar utançla anacağı korkunç bir hata yapmıştı. Bir sıcak takip esnasında ateş edip silahsız bir adamı öldürmüştü. O'Donnell'ın gözlerine baktığında memnuniyet dolu bir pırıltı yakaladı bir an.</p>

  <p>Sessizliği bozan Dean oldu. "Sizinle temasa geçenin Hoyt olduğunu söylemiştiniz. Bütün bunlardan çıkarı ne? İlgi çekmek için mi? Kendini acındırmak için mi?"</p>

  <p>"Basitçe anlaşılmak isteği diyebiliriz," dedi O'Donnell.</p>

  <p>"Sizden tek istediği bu mu oldu?"</p>

  <p>"Warren bazı şeylerin cevabını öğrenmek istiyor. Onu öldürmeye iten nedenleri bilmiyor. Sadece farklı olduğunu biliyor. Ve bunun nedenini öğrenmek istiyor."</p>

  <p>"Size aynen bunları söyledi mi?"</p>

  <p>O'Donnell masasının başına gidip bir klasör çıkardı. "Mektupları burada işte. Bu da görüşmemizin video kaydı."</p>

  <p>"Souza-Baranowski'ye mi gittiniz?"</p>

  <p>"Evet."</p>

  <p>"Kimin tavsiyesiyle?"</p>

  <p>O'Donnell bir an duraksadı. "İkimiz de bunun faydalı olabileceğini düşündük."</p>

  <p>"Peki ama buluşma fikri kimden çıktı?"</p>

  <p>O'Donnell'ın yerine sorunun cevabını veren Rizzoli oldu. "Ondan çıktı. Değil mi? Buluşmanızı Hoyt istedi."</p>

  <p>"Onun önerisi olabilir. Ama istek karşılıklıydı."</p>

  <p>"Sizi oraya neden çağırdığı hakkında en ufak bir fikriniz yok aslında," dedi Rizzoli. "Öyle değil mi?"</p>

  <p>"Buluşmamız gerekiyordu. Yüz yüze gelmeden bir hastayı değerlendiremem."</p>

  <p>"Peki karşı karşıya otururken Hoyt'un aklından neler geçiyordu sizce?"</p>

  <p>O'Donnell'ın cevabı baştan savmaydı. "Sizce?"</p>

  <p>"Ben Cerrah'ın kafalında neler olup bittiğini çok iyi biliyorum." Rizzoli tekrar sesine kavuşmuş gibiydi. Sözleri soğuk ve acımasızdı. "Sizi etkilemek istediği için çağırmıştı. Kadınlara hep böyle yapar. Yüzümüze güler, güzel güzel konuşur. Bu, okul kayıtlarında da vardı, değil mi? 'Nazik bir genç adam,' diyordu öğretmenleri. Size de çok nazik davrandığına eminim."</p>

  <p>"Evet, gerçekten de..."</p>

  <p>"Sıradan, uyumlu bir adam."</p>

  <p>"Dedektif, normal bir adam olduğunu düşünecek kadar saf değilim. Ama uyumluydu. Eylemlerinden kendisi de rahatsızdı. Davranışlarının nedenlerini anlamak istiyor."</p>

  <p>"Peki bunun nedeninin kafasını yere çarpması olduğunu ona da söylediniz mi?"</p>

  <p>"Bu kazanın da payı olduğunu söyledim."</p>

  <p>"Bunu duyduğuna sevinmiştir. Yaptıkları için bir bahanesi var artık."</p>

  <p>"Ben sadece fikrimi söyledim."</p>

  <p>"Onu başka neyin mutlu ettiğini de söyleyeyim mi size?"</p>

  <p>"Neymiş?"</p>

  <p>"Sizinle aynı odada bulunmak. Aynı odada konuştunuz, öyle değil mi?"</p>

  <p>"Görüşme odasında buluştuk. Kameralarla sürekli gözetleniyordu."</p>

  <p>"Ama aranızda bir engel yoktu. Koruyucu cam falan."</p>

  <p>"Bana tehditkâr gelmedi."</p>

  <p>"Hemen üstünüze çullanabilirdi. Saçlarınızı inceler, teninizi koklardı. Kadınları koklamayı bilhassa sever. Bundan tahrik oluyor. Onu en çok uyaran ise korkudur. Köpekler de böyle kokusunu alırlar korkunun, bilirsiniz. Korktuğumuzda hayvanların kokusunu alabildikleri hormonlar salgılarız. İşte Warren Hoyt da böyle. Avlanan hayvanlar gibi. Korkunun ve savunmasızlığın kokusunu alıyor. Fantezileri de böyle besleniyor. Sizinle o odada otururken neyin hayalini kurduğunu çok iyi biliyorum. O fantezilerin nelere yol açtığına da tanık oldum."</p>

  <p>O'Donnell gülmeye çalışsa da pek becerememişti. "Beni korkutmaya çalışıyorsanız..."</p>

  <p>"Boynunuz çok uzunmuş Dr. O'Donnell. Kuğu gibi maşallah. Hoyt da fark etmiştir bunu. Hiç boynunuza bakarken yakalamadınız mı onu?"</p>

  <p>"Yapmayın."</p>

  <p>"Gözlerinin arada sırada aşağı kaydığı olmadı mı?" Belki de diğer erkekler gibi göğüslerinize baktığını düşündünüz. Ama Warren'in tarzı bu değil. Göğüsler pek umurunda değil onun. Onu cezbeden boyun. Bir kadının boynunu tatlı niyetine yiyebilir. Boğazınızı oracıkta kesmemek için kendini zor tutmuştur. Sonra da anatominin diğer kısımlarına geçer."</p>

  <p>O'Donnell yüzü kızarmış halde Dean'e döndü. "Ortağınız çizmeyi aşıyor."</p>

  <p>"Hayır," dedi Dean sakince. "Bence Dedektif Rizzoli hedefi on ikiden vurdu."</p>

  <p>"Buna düpedüz küstahlık denir."</p>

  <p>Rizzoli güldü. "Siz Warren Hoyt'la aynı odada bulundunuz. Buna da katlanırsınız herhalde."</p>

  <p>O'Donnell buz gibi bir bakış attı. "O klinik amaçlı bir görüşmeydi."</p>

  <p>"Siz öyle sanın. Onun için başka türlü bir şeydi." Rizzoli kadına doğru eğildi. Bu sessiz hamle O'Donnell'ın gözünden kaçmamıştı. Gerçi O'Donnell hem yapı hem de konumu itibariyle daha uzun ve iriydi ama Rizzoli'nin bu ateşli tavrına karşı koyabilecek gibi değildi. Rizzoli'nin sözleri birer yumruk gibi inerken kadının yüzü gittikçe kızarıyordu.</p>

  <p>"Nazik olduğunu söylemiştiniz. Uyumlu falan. Elbette öyle olacak. İstediği şeyi bulmuş nasıl olsa: bir odada kadının biriyle yalnız kalmayı başarmış işte. Bu bile yeterli onu heyecanlandırmaya. Gerçi gizlemiştir; bu konuda iyi olduğunu biliyorum. Gırtlağınızı kesmeyi hayal ederken sizinle son derece normal bir sohbet tutturmayı bilir."</p>

  <p>"Artık haddinizi aştınız," dedi O'Donnell.</p>

  <p>"Sizi korkutmaya çalıştığımı sanıyorsunuz, değil mi?</p>

  <p>"Bu çok açık."</p>

  <p>"Bakın size öyle bir şey söyleyeyim ki ödünüz patlasın. Warren Hoyt kokunuzu aldı artık. Sizden tahrik de oldu. Şimdi dışarıda olduğuna göre avlanmaya başlayacaktır tekrar. Ve bakın ne diyeceğim. Bir kadının kokusunu asla unutmaz."</p>

  <p>O'Donnell'ın bakışlarında korku vardı bu kez. Rizzoli bu korkuyu görmekten ister istemez keyif almıştı. Geçen yıl çektiklerini O'Donnell da anlasın istiyordu.</p>

  <p>"Korkmaya alışsanız iyi olur," dedi Rizzoli. "Buna ihtiyacınız olabilir."</p>

  <p>Onun gibi adamlarla daha önce de çalıştım," dedi O'Donnell. "Ne zaman korkmam gerektiğini bilirim."</p>

  <p>"Hoyt tanıdığınız o adamların hiçbirine benzemiyor."</p>

  <p>O'Donnell güldü. Gururuyla birlikte cesareti de gelmişti. "Hiçbiri birbirine benzemez ki. Şimdiye kadar hiçbirine sırtımı dönmedim."</p>
</body>
</html>
