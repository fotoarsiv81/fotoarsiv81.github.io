<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>14</h1>

  <p>Rizzoli arabasında oturmuş, fandan gelen sıcak havanın da etkisiyle boncuk boncuk terliyordu. Otopsi odasında yaşadığı ürpertiyi gecenin sıcak dalgası bile uzaklaştıramıyordu. Hasta oluyorum herhalde, diye düşündü, şakaklarını ovuştururken. Kaç gündür hiç durmamıştı ve bu, etkisini gösteriyordu eninde sonunda. Şu anda yapmak istediği tek şey yatağa gömülüp bir hafta deliksiz bir uyku çekmekti.</p>

  <p>Doğruca eve gitti. İçeri girdikten sonra her zamanki gibi ortalığı kolaçan etti. Bunu yapmazsa akıl sağlığını koruyamayacağından korkuyordu artık. Kapıyı kilitlerken, zinciri yuvasına geçirirken her şeye özenle dikkat ediyordu. Ancak güvenlik prosedürünü tamamlayıp, evdeki bütün dolapları açıp baktıktan sonra çıkarabildi ayakkabılarını ve üstündekileri. Üstünde yalnızca iç çamaşırları olduğu halde yatağa oturup şakaklarını ovuşturdu. Ecza dolabında aspirin kalmış mıdır diye merak ediyor ama kalkıp bakmaya mecali olmadığını hissediyordu.</p>

  <p>Aniden kapı çaldı. Ayağa fırlarken nabzı yine yükselmiş, vücudundaki bütün sinirler alarm vermeye başlamıştı. Misafir beklemiyordu; istemiyordu da.</p>

  <p>Kapı yine çaldı. Bu ses sanki bütün sinir uçlarına batıyor gibiydi. Salona gidip diyafonun düğmesine bastı. "Evet?"</p>

  <p>"Benim, Gabriel Dean. Yukarı gelebilir miyim?"</p>

  <p>Bu, duymayı beklediği son sesti. O kadar şaşırmıştı ki bir an cevap veremedi.</p>

  <p>"Dedektif Rizzoli?" dedi Dean.</p>

  <p>"Konu neydi Ajan Dean?"</p>

  <p>"Otopsi. Konuşmamız gereken şeyler var."</p>

  <p>Dış kapıyı açarken bir yandan da bunu yaptığına pişman olmuştu. Dean'e güvenmiyordu ama şimdi onu güvenli sığınağına almak üzereydi. Düşüncesizce düğmeye basmış, karar verilmişti. Artık fikrini değiştiremezdi de.</p>

  <p>Adam kapıyı çaldığında üzerine ancak bir bornoz geçirebilmişti. Vizörün balık gözü merceğinde adamın keskin hatları bozuluyordu. Bütün kilitleri açarken o bozulmuş görüntü zihnine kazınmıştı bile. Oysa hakikat o kadar da tehlikeli değildi. Karşısında duran adamın gözleri yorgun, yüzü ise hiç uyumadan tanık olunmuş onca dehşetle gerilmişti.</p>

  <p>Ama ilk sorusu Rizzoli'yle ilgili olmuştu: "Nasıl gidiyor?"</p>

  <p>Rizzoli bunun altındaki imayı anlamıştı: İyi gitmiyordu demek. Göz kulak olunması gereken, parça parça dağılmak üzere olan bir polis.</p>

  <p>"Ben iyiyim," dedi Rizzoli.</p>

  <p>"Otopsiden sonra durmadın. Konuşamadık bir türlü."</p>

  <p>"Ne konuda?"</p>

  <p>"Warren Hoyt hakkında."</p>

  <p>"Onun hakkında ne bilmek istiyorsun?"</p>

  <p>"Her şeyi."</p>

  <p>"Korkarım bu dediğin bütün gece sürer. Ve de ben çok yorgunum." Bornozuna daha bir sıkı sarıldı. Onun için profesyonel görünmek her zaman önemli olmuştu. Olay yerine giderken bile mutlaka üzerine bir ceket geçirirdi. Şimdiyse Dean'in karşısında, üzerinde iç çamaşırları ve bir bornozla duruyordu ve bu savunmasızlık hissinden hiç hoşlanmamıştı.</p>

  <p>Vermek istediği mesajın farkında olarak kapıya uzandı. Evet, bu konuşma sona ermişti.</p>

  <p>Ama adam yerinden kıpırdamadı. "Bak, hata yaptığımın farkındayım. Seni en başından dinlemem gerekirdi. İlk fark eden sen olmuştun. Hoyt'la paralellikleri anlayamamışım."</p>

  <p>"Çünkü onu tanımıyorsun."</p>

  <p>"Anlat o zaman. Birlikte çalışmak zorundayız Jane."</p>

  <p>Rizzoli'nin gülüşü cam gibi keskindi. "Şimdi de takım çalışmasına heveslendin ha? Sende bir değişiklik var."</p>

  <p>Adamın gitmeye niyeti olmadığını anlayan Rizzoli dönüp salona doğru yürüdü. Dean de kapıyı kapatıp onu takip etti.</p>

  <p>"Bana Hoyt'u anlat."</p>

  <p>"Dosyasını okusana."</p>

  <p>"Okudum bile."</p>

  <p>"Merak ettiğin her şey orada yazılı."</p>

  <p>"Her şey değil."</p>

  <p>Rizzoli dönüp adama baktı. "Başka ne kaldı ki?"</p>

  <p>"Senin bildiğin her şeyi ben de bilmek istiyorum."</p>

  <p>Adamın ona doğru bir adım atmasıyla içinde endişe dolu bir ürperti hissetti. Karşısında çıplak ayakla, savunmasız duruyordu ve bu saldırıya karşı koymaya gücü yoktu. Evet, adamın istekleri ve üstündeki bornozu delip geçen bakışları saldırı gibiydi.</p>

  <p>"İkinizin arasında bir çeşit duygusal bağ var," dedi Dean.</p>

  <p>"Şuna bağ deme."</p>

  <p>"Sen ne isim veriyorsun peki?"</p>

  <p>"O suçluydu. Ben de onu köşeye sıkıştıran polis. Bu kadar basit."</p>

  <p>"Duyduklarıma bakılırsa o kadar da basit değilmiş. Sen kabul etmesen de, aranızda bir bağ var. O da hayatına tekrar girmek istiyor zaten. Karenna Ghent'in bırakıldığı mezar tesadüfen seçilmiş değildi."</p>

  <p>Rizzoli hiçbir şey söylemedi. Bunu inkâr edemezdi.</p>

  <p>"O da senin gibi bir avcı," dedi Dean. "İkiniz de insan avcılarısınız. Aranızdaki bağlardan biri bu. Ortak bir yönünüz var."</p>

  <p>"Ortak yönümüz falan yok."</p>

  <p>"Ama birbirinizi anlıyorsunuz. Sen ne hissediyorsun bilmiyorum ama bence onunla bir bağ var aranızda. Adamın Dominator üzerindeki etkisini herkesten önce sen fark ettin. Bizden çok öndeydin yani."</p>

  <p>"Ve sen deli doktoruna gitmem gerektiğini düşündün."</p>

  <p>"Evet. O zaman öyle düşünmüştüm."</p>

  <p>"Madem öyle artık deli değilim. Dahi mi oldum şimdi?'</p>

  <p>"Onun zihnini en iyi okuyan insan sensin. Bir sonraki adımının ne olduğunu anlamamıza yardım edebilirsin. Bu adam neyin peşinde?"</p>

  <p>"Ben nereden bileyim?"</p>

  <p>"Ama sen ona diğer bütün polislerden daha yakınsın."</p>

  <p>"Yakın mı? Adı bu mu yani? O orospu çocuğu az daha öldürüyordu beni."</p>

  <p>"Ama cinayetten daha yoğun bir yakınlaşma yoktur. Öyle değil mi?"</p>

  <p>Onun unutmaya çalıştığı bir gerçeği dile getirdiği için nefret ediyordu adamdan. Asla kabullenemeyeceği bir şeye işaret ediyordu: O ve Warren Hoyt sonsuza kadar bağlanmışlardı.</p>

  <p>Korku ve nefret, her zaman sevgiden çok daha güçlü duygulardır. Rizzoli kanepeye çöktü. Eskiden olsa karşı koyardı. Eskiden olsa göze göz, dişe diş savaşırdı karşısına çıkan kim olursa olsun. Ama bu gece yorgundu; hem de çok yorgun. Dean'in sorularına karşı koymaya takati kalmamıştı. Zaten adamın, istediği soruların cevabım alana kadar pes etmeye niyeti yok gibiydi. Rizzoli kaçınılmaz olana teslim olup bu konuşmayı bir an önce bitirmek, bir an önce yalnız kalmak istiyordu.</p>

  <p>Kendini avuç içlerindeki yaralara bakarken yakaladı. Bunlar Hoyt'un bıraktığı görünür yaralardı. Oysa bir de o kadar görünür olmayanlar vardı. Kaburgasındaki çatlaklar ve kırık birkaç kemik gibi. En görünmez olanlar ise, depremin yarattığı çatlaklar gibi, Rizzoli'nin hayatını ortadan ikiye bölen kırık çizgileriydi. Ve de son birkaç haftadır bu çatakların genişlemeye başladığını hissediyordu.</p>

  <p>"Orada olduğunu bilmiyordum," diye konuştu fısıldayarak. "O kilerde hemen arkamda duruyormuş. O evde..."</p>

  <p>Dean hemen karşısında bir yere oturmuştu. "Onu sen bulmuştun. Nereye bakacağını bilen tek polis sendin."</p>

  <p>"Evet."</p>

  <p>"Neden peki?"</p>

  <p>Rizzoli önce omuz silkti, sonra da güldü. "Acemi şansı."</p>

  <p>"Hayır, bu kadar basit olamaz."</p>

  <p>"Hak etmediğim övgüler almaya niyetim yok."</p>

  <p>"Seni yeterince övdüğümü sanmıyorum Jane."</p>

  <p>Kafasını kaldırıp adamın direkt ona bakmakta olduğunu görünce utancından saklanacak delik aradı Rizzoli. Ama böyle delici bakışlardan kaçıp saklanabileceği bir delik yoktu. O da bunun farkında mı acaba, diye düşündü Rizzoli. Kendimi kadar çıplak hissettiğimi biliyor olabilir mi?</p>

  <p>"Kilerde ne olduğunu anlat bana," dedi Dean.</p>

  <p>"Ne olduğunu biliyorsun. Raporumda yazıyor."</p>

  <p>"Raporlarda söylenmeyen şeyler vardır."</p>

  <p>"Başka anlatacak bir şey yok ki."</p>

  <p>"Bir denesen?"</p>

  <p>Rizzoli'nin içinde bir öfke kabarmıştı. "Bu konuda düşünmek istemiyorum."</p>

  <p>"Ama yine de oraya dönmeden edemiyorsun. Öyle değil mi?" Adamın ne tür bir oyun oynadığını ve onun da bu oyuna nasıl kolayca bulaştığını düşünüyordu Rizzoli. Daha önce de karizmatik erkeklerle tanışmıştı. Bakışlarıyla insanın başını döndüren erkekler. Rizzoli bu tip adamlarla arasında mesafe bırakmayı bilmişti hep. Onlar, zavallı ölümlülerin dünyasında genetik olarak şanslı bir azınlıktı. O böyle adamlarla işi olmazdı; bu adamların da onunla. Ama bu gece onda Gabriel Dean'in ihtiyaç duyduğu bir şey ve adam bunu elde etmek için bütün cazibesini kullanmaya hazırdı. İşe yarıyordu da. Daha önce hiçbir erkek bu kadar kafasını karıştırmamış, onu bu kadar tahrik etmemişti.</p>

  <p>"Seni kilerde kapana kıstırmıştı," dedi Dean.</p>

  <p>"Tıpış tıpış girmişim tuzağa. Farkında değildim."</p>

  <p>"Neden?"</p>

  <p>Bu şaşırtıcı soru Rizzoli'nin duraksamasına neden olmuştu. O günü düşünüyordu. Açık kiler kapısının ağzında, merdivenden aşağı inmeye korkarkenki hali geldi gözünün önüne. Evin boğucu sıcaklığını ve nasıl ter içinde kaldığını hatırlıyordu. Korkunun vücudundaki bütün sinirleri nasıl alevlendirdiğini hatırlıyordu. Evet, bir şeylerin ters gittiğini hissetmişti. Merdivenin dibinde onu neyin beklediğini anlamıştı.</p>

  <p>"Sorun neydi Dedektif?"</p>

  <p>"Kurban," diye fısıldadı Rizzoli.</p>

  <p>"Catherine Cordell mi?"</p>

  <p>"Kadın kilerdeydi. Bir yatağa bağlanmış halde..."</p>

  <p>"Yem."</p>

  <p>Rizzoli gözlerini kapattı. Cordell'in kanının ve nemli toprağın kokusu gelmişti burnuna yeniden. Kendi ekşi ter kokusu. "Ben de yedim. Yemi yutmuştum."</p>

  <p>"Yutacağını biliyordu."</p>

  <p>"Anlamalıydım..."</p>

  <p>"Ama sen kurbandan başka bir şey düşünmüyordun ki. Cordell'i yani."</p>

  <p>"Onu kurtarmak istiyordum."</p>

  <p>"Hatan da bu olmuş."</p>

  <p>Rizzoli gözlerini açıp öfkeyle baktı adama. "Hata mı?"</p>

  <p>"Önce bölgenin emniyetli olup olmadığını araştırmamışsın. Saldırıya davetiye çıkarmışsın. En temel hatayı unutmuşsun. Senin gibi yetenekli birinin bunu yapması şaşırtıcı."</p>

  <p>"Sen orada değildin. Yüz yüze kaldığım durumu bilmiyorsun."</p>

  <p>"Raporunu okudum."</p>

  <p>"Cordell aşağıdaydı. Yaralıydı..."</p>

  <p>"Sen de her insan ne yaparsa onu yaptın. Onu kurtarmaya çalıştın."</p>

  <p>"Evet."</p>

  <p>"Ve de başını belaya soktun. Polis gibi düşünmeyi unuttun çünkü."</p>

  <p>Rizzoli'nin öfkeli bakışları adamı biraz olsun rahatsız etmişe benzemiyordu. Yüzünde aynı hareketsiz ifade, kendinden emin bir şekilde bakmaya devam ediyordu.</p>

  <p>"Hiçbir zaman bir polis gibi düşünmeyi unutmadım ben," dedi Rizzoli.</p>

  <p>"Ama o kilerde unutmuşsun işte. Kurbanın, dikkatini dağıtmasına izin vermişsin."</p>

  <p>"Kurbanlar her zaman ilk önceliğim olmuştur."</p>

  <p>"İkinizin de hayatını tehlikeye atmak pahasına mı? Bu mantıklı mı?"</p>

  <p>Mantıklı. Evet, Gabriel Dean böyleydi işte. Rizzoli, yaşayanlara da ölülere de aynı duygusuzlukla bakabilen böyle bir adam tanımamıştı daha önce.</p>

  <p>"Onu ölüme terk edemezdim," dedi. "Benim... benim ilk düşüncem bu oldu."</p>

  <p>"Onu tanıyor muydun? Cordell'i yani?"</p>

  <p>"Evet."</p>

  <p>"Arkadaşın mıydı?"</p>

  <p>"Hayır." Rizzoli hiç düşünmeden cevap verince Dean'in kaşları havaya kalktı şüpheyle. Rizzoli derin bir nefes alı konuşmaya devam etti: "Cerrah soruşturmasının bir parçasıydı. Hepsi bu."</p>

  <p>"Kadından hoşlanmamış mıydın?"</p>

  <p>Dean'in delici bakışlarından rahatsız olan Rizzoli duraksadı. "Ona bir türlü ısınamamıştım. Bunu söylemem yeterli." Onu kıskanmıştım. Güzelliğini. Ve Thomas Moore'u üzerinde bıraktığı etkiyi.</p>

  <p>"Ama Cordell kurbandı," dedi Dean.</p>

  <p>"Ne olduğundan emin değildim. İlk başta yani. Ama sonradan anladım ki, o da Cerrah'ın hedeflerinden biriydi.</p>

  <p>"Kendini suçlu hissetmiş olmalısın. Ondan şüphelendiğin için."</p>

  <p>Rizzoli hiçbir şey söylemedi.</p>

  <p>"Bu yüzden miydi onu kurtarmaya bu kadar can atmam Rizzoli bu sorudan rahatsız olarak oturduğu yerde doğruldu. "Kadın tehlike altındaydı. Başka nedene ihtiyaç duymadım haliyle."</p>

  <p>"İhtiyatı elden bırakıp riske attın kendini."</p>

  <p>"İhtiyat ve riskin aynı anda düşünülmesi mümkün değil."</p>

  <p>"Cerrah tuzağı kurdu. Sen de yemi yuttun."</p>

  <p>"Evet, tamam, yaptığım hataydı..."</p>

  <p>"Ve de bu hatayı yapacağını biliyordu."</p>

  <p>"Bunu nereden bilebilir ki?"</p>

  <p>"Senin hakkında çok şey biliyor. Aranızdaki bağ meselesi yine."</p>

  <p>Rizzoli ayağa fırladı. "Saçma," dedi ve yürüyüp salondan çıktı.</p>

  <p>Dean da arkasından mutfağa girdi. Teorileriyle, Rizzoli'nin duymak istemediği teorileriyle peşinden geliyordu acımasızca. Hoyt'la aralarında duygusal bir bağ olması düşünülemeyecek kadar rahatsız ediciydi. Daha fazla dinlemek istemiyordu. Ama adam rahat bırakmıyordu onu. Zaten ufacık olan mutfağa girmiş, üzerine üzerine geliyordu.</p>

  <p>"Sanki Warren Hoyt'un ruhuna nüfuz edebildiğin direkt bir hat var," dedi Dean. "O da sana, aynı şekilde."</p>

  <p>"Beni tanımıyordu ki."</p>

  <p>"Emin olabilir misin? Soruşturmayla ilgili gelişmeleri takip ediyordu muhakkak. Ekipte senin de olduğunu bilmesi hiç zor değil."</p>

  <p>"Ama benim hakkımda bilip bileceği her şey bundan ibaretti."</p>

  <p>"Bence o seni, sandığından daha iyi anlıyor. Adam, kadınların korkularından besleniyor. Bu, psikolojik profilinde de yazıyor. Yaralı kadınlar ona cazip geliyor. Duygusal anlamda ezilmiş olanlar. Acı çeken bir kadın onu tahrik ediyor. Bu yüzden de bu acıyı nerede olsa tanıyor. Her türlü ayrıntı onun için önemli. Kadının ses tonu. Yüzündeki ifade, göz temasından kaçınması. Çoğumuzun gözden kaçırdığı küçük ayrıntılar bunlar. Ama adam bunları kesinlikle kaçırmıyor. Hangi kadınların yaralı olduğunu anlıyor ve peşlerine düşüyor."</p>

  <p>"Ben kurban değilim."</p>

  <p>"Artık öylesin. Bunun nedeni de o."</p>

  <p>Şimdi o kadar yaklaşmıştı ki, neredeyse burun buruna gelmişlerdi. Rizzoli aniden kendini adamın kollarına bırakma isteği duydu içinde. Nasıl tepki göstereceğini merak ediyordu. Ama gurur ve sağduyu ona engel oluyordu.</p>

  <p>Zoraki bir kahkaha attı. "Burada kurban kim Ajan Dean? Ben değilim. Unutmayın ki onu içeri tıkan benim."</p>

  <p>"Evet," diye karşılık verdi adam yumuşak bir ses tonuyla. "Cerrah'ı sen enseledin. Ama bunun karşılığında yaralanmayı göze alarak."</p>

  <p>Rizzoli adamın gözlerinin içine baktı. Yaralanmayı göze alarak. Ona yapılan şey buydu gerçekten de. Avuç içlen yaralı bir kadın ve kapısındaki kilitler. Bundan böyle Ağustos ayının sıcak nefesini hissettiğinde o yaz gününü ve kendi kanının kokusunu hatırlamadan edemeyecek bir kadın.</p>

  <p>Tek bir söz söylemeden mutfaktan çıkıp salona döndü. Kanepeye yığılıp sessizce düşüncelere daldı. Dean hemen arkasından gelmediği için bir süre yalnız kalabilmişti. Şimdi adamın ortadan yok olmasını, acı çeken her hayvan gibi ihtiyaç duyduğu inzivaya çekilmeyi istiyordu. Ama o kadar şanslı değildi. Kafasını kaldırıp baktığında Dean'i gördü elinde iki bardakla. Birini ona uzattı.</p>

  <p>"Bu ne?" diye sordu Rizzoli.</p>

  <p>"Tekila. Dolapta bir tek bundan vardı."</p>

  <p>Rizzoli bardağı alıp kaşlarını çatarak baktı. "Ben bile unutmuşum. Kim bilir ne zamandan kalma."</p>

  <p>"Hiç açılmamıştı."</p>

  <p>Çünkü tekilanın tadını sevmiyordu. bu şişe, kardeşi Frankie'nin çıktığı seyahatlerden alıp getirdiği hediyelerden biriydi. Hawaii'den getirdiği Kahlua ve Japonya'dan getirdiği sake gibi. Frankie, Birleşik Devletler Deniz Kuvvetleri sayesinde nasıl bütün dünyayı gezebildiğini gösterip hava atmayı seviyordu. Bu da bir güneşli Meksika hatırasıydı. Rizzoli bir yudum alıp gözünün yaşını sildi. Tekila midesine inerken Warren Hoyt'un geçmişiyle ilgili bir ayrıntı gelmişti aklına. İlk zamanlar kurbanlarını, içkilerine Rohypnol katarak etkisiz hale getirmişti. Bizleri savunmasız yakalamanın kolay bir yolu, diye düşündü Rizzoli. Bir kadının kafası dağınıksa ya da ona içki uzatan bir adama güvenmemek için bir nedeni yoksa ağa düşmesi ne kadar kolay oluyordu. O bile hiç düşünmeden alıp içmişti tekilayı. O bile doğru düzgün tanımadığı bir adamı evine almıştı işte.</p>

  <p>Tekrar Dean' e baktı. Tam karşısında oturuyordu ve aynı göz hizasındaydılar. Boş mideye indirdiği içki etkisini göstermeye başlamış, kollarında ve bacaklarında bir uyuşma başlamıştı. Alkolün anestezisi. Dalgın ve sakindi şimdi.</p>

  <p>Adam ona doğru eğilince her zamanki gibi geri çekilmeye kalkışmadı bu kez. Dean, daha önce çok az adamın denediği gibi, özel alanına girmeye çalışıyordu ve Rizzoli de buna göz yumuyordu. Ona teslim olmuştu.</p>

  <p>"Ortada tek bir katil yok artık," dedi Dean. "Bir ortaklık söz konusu. Ve bu ortaklardan biri, senin herkesten daha iyi tanıdığın biri. İster kabul et, ister etme, Warren Hoyt'la aranızda özel bir bağ var. Ki bu da Dominator'la aranızda bir bağlantı oluşmasına neden oluyor."</p>

  <p>Rizzoli derin bir nefes aldı. "Warren daha iyisini bulamazdı herhalde. Onun da aradığı bu. Bir ortak. Bir akıl hocası."</p>

  <p>"Savannah'ta bir tane varmış."</p>

  <p>"Evet. Andrew Capra adında bir doktor. Capra öldürüldükten sonra Warren tek başına kalmış. Boston'a da bundan sonra gelmiş. Ama her zaman kendine yeni bir ortak arayıp durdu. Fantezilerini paylaşacağı birini."</p>

  <p>"Maalesef birini bulmuşa benziyor şimdi."</p>

  <p>Birbirlerine baktılar. İkisi de bu yeni gelişmenin doğuracağı vahim sonuçların farkındaydılar.</p>

  <p>"Şimdi iki katı daha güçlüler," dedi Dean. "Kurtlar sürü halinde dolaşmayı sever."</p>

  <p>"Ortak avlanma."</p>

  <p>Dean kafasını salladı. "Böylece işleri daha da kolaylaşıyor. Takip. Kurbanların kontrolü..."</p>

  <p>Rizzoli oturduğu yerde doğruldu. "Fincan," dedi.</p>

  <p>"Ne olmuş fincana?"</p>

  <p>"Ghent'lerin cinayet mahallinde yoktu. Bunun nedenini anladık şimdi."</p>

  <p>"Çünkü Warren Hoyt da oradaydı."</p>

  <p>Rizzoli başını salladı. "Dominator'un uyarı sistemine ihtiyacı yoktu. Koca hareket edecek olursa onu uyaracak bir ortağı vardı çünkü. Nöbet tutup etrafı kolaçan eden bir ortak. Warren böyle bir şeye ses edecek değildi. Hatta bundan zevk bile alırdı. Fantezilerinin bir parçası bu. Kadın saldırıya uğrarken bunu izlemek."</p>

  <p>"Ve Dominator da onu seyredecek birileri olsun istiyor."</p>

  <p>"Doğru. Bu yüzden çiftleri seçiyor. Onu izleyecek binleri olsun diye. Bir kadının bedenine sahip olurken onu izlesinler diye." Tarif ettiği işkence aslında o kadar vahşi bir saldırıydı ki, bir an için Dean'in gözlerine bakmaktan çekindi. Ama hemen toparlanıp bakmaya devam etti. Kadınlara uygulanan cinsel şiddet çoğu adamın merakını çeken bir meseleydi. Sabah toplantılarındaki tek kadın olarak, erkek meslektaşlarının bu yakalardaki ayrıntıları tartışmalarını yakından izleme olanağı bulmuştu. Genelde aklı başında profesyonel görüntüsünü korumaya özen göstermelerine rağmen Rizzoli seslerinde hep değişik bir heyecan hissederdi onları dinlediğinde. Patologların raporlarındaki tariflerin üzerinde fazlasıyla takılır, olay yeri fotoğraflarındaki bacakları ayrık kadınlara uzun uzadıya bakarlardı. Bu tepkileri şahsen Rizzoli'yi de incittiği için, konu tecavüz olduğunda bir polisin gözündeki en ufak bir pırıltıyı bile anında tespit edebilecek kadar hassas olmuştu zamanla. Şimdi de Dean'in gözlerine bakıp o pırıltıyı aradı ama bulamadı. Gail Yeager'ın ve Karenna Ghent'in tecavüze uğramış cesetlerine bakarken de aynı ağırbaşlı kararlılıktan başka bir şey görememişti. Dean bunlarla tahrik olacak bir tip değildi.</p>

  <p>"Hoyt'un bir akıl hocası istediğini söylemiştin," dedi Dean.</p>

  <p>"Evet. Yol gösterecek biri. Onu eğitecek biri."</p>

  <p>"Ne öğretmesini bekliyor ki? O zaten öldürmeyi biliyor."</p>

  <p>Rizzoli durup bir yudum tekila daha içti. Tekrar kafasını kaldırıp baktığında Dean'in, sanki ağzından çıkacak en ufak bir sesi bile kaçırmak istemezmiş gibi, iyice yaklaştığını fark etti.</p>

  <p>"Bir tema üzerine varyasyonlar," dedi Rizzoli. "Kadınlar ve acı. Bir insanın vücudunu kaç şekilde kirletebilirsiniz? Kaç şekilde işkence uygulayabilirsiniz? Warren'ın yıllardır uyguladığı bir yöntemi var. Belki de artık ufkunu biraz genişletmeye karar vermiştir."</p>

  <p>"Ya da bu fail kendi ufkunu genişletmek istiyordur."</p>

  <p>Rizzoli durdu. "Dominator mu?"</p>

  <p>"Bir de bu açıdan bakalım. Belki de akıl hocası arayan, bizim bu faildir. Ve de kendine hoca olarak Warren Hoyt'u seçmiştir."</p>

  <p>Rizzoli bu düşünceden ürpermiş halde baktı Dean'e. Hoca demek üstünlük demekti. Otorite. Hoyt hapishane duvarları ardında geçirdiği zaman boyunca böyle bir rol mü benimsemişti acaba? Mahkûmiyet, fantezilerini beslemiş, dürtülerini daha da keskinleştirmiş olabilir miydi? Tutuklanmadan önce yeterince tehlikeliydi zaten. Rizzoli Warren Hoyt'un daha güçlü bir şekilde yeniden doğduğunu düşünmek bile istemiyordu.</p>

  <p>Dean mavi gözleri tekila bardağına kenetlenmiş halde yaslandı arkasına. Zaten birkaç yudum almış, almamıştı; şimdi hepten bıraktı bardağı sehpaya. Bu adam şimdiye kadar disiplinini hiç bozmamış, dürtülerini hep kontrol altında tutmayı başarmıştı. Ama yorgunluk onda da devreye girmeye başlamış, omuzları çökmüş, gözleri kan çanağına dönmüştü. Eliyle yüzünü ovuşturdu. "İki canavar Boston gibi büyük bir şehirde birbirlerini nasıl bulmuş olabilirler?" diye sordu. "Böyle bir bağlantıyı nasıl kurmuşlardır?"</p>

  <p>"Ve de bu kadar hızlı," diye ekledi Rizzoli. "Ghent'ler, Warren kaçtıktan sadece iki gün sonra saldırıya uğradılar'</p>

  <p>Dean kafasını kaldırıp kadına baktı. "Birbirlerini zaten tanıyorlardı."</p>

  <p>"Öyle ya da böyle."</p>

  <p>Dominator'un Warren Hoyt'u tanıması normaldi. Geçen sonbahar, Boston'da çıkan bir gazeteyi açıp da Cerrah'ın canavarlıklarını görmemek imkânsızdı. Daha önce karşılaşmamış olsalar bile Hoyt bu yeni faili tanıyor olabilirdi. En azından haberlerden. Yeager'ların ölümünden haberdar olabilir, ona çok benzeyen yeni bir canavarın ortaya çıktığını öğrenmiş olabilirdi. Bu avcının, bu kader arkadaşının kim olduğunu merak etmiş olmalıydı. Ve işlenen cinayetler vasıtasıyla iletişime geçme yoluna gitmiş olabilirlerdi.</p>

  <p>Beni de televizyonda görmüştür. Hoyt, Yeager vakasında çalıştığımı biliyordu. Şimdi de dikkatimi çekmeye çalışıyor.</p>

  <p>Dean'in dokunuşuyla irkildi. Adam, kaşları çatık, iyice üzerine eğilmişti. Daha önce hiçbir erkeğin ona bu kadar dikkatle baktığını görmemişti Rizzoli.</p>

  <p>Cerrah haricinde hiçbir erkeğin.</p>

  <p>"Benimle oyun oynayan Dominator değil," dedi Rizzoli. "Hoyt bu. Tuzak fiyaskosunu da beni yıkmak için yaptı. Bir kadına başka türlü yaklaşması mümkün değil zaten. Önce onu yıkacak. Moralini bozacak, hayatını parça parça edecek. Bu yüzden öldürmek için kendine tecavüz kurbanlarını buluyordu. Zaten sembolik olarak mahvolmuş kadınlar. Saldırmadan önce bizim güçsüz olduğumuza emin olmak ister."</p>

  <p>"Sen, güçsüz diyebileceğim son kadınsın."</p>

  <p>Bunu hak etmediğini bildiği için yüzü kızarmıştı Rizzoli'nin. "Nasıl çalıştığını anlatmaya çalışıyorum," dedi.</p>

  <p>Önce avını takip ediyor. Harekete geçmeden önce zayıf düşmelerini sağlıyor. Catherine Cordell'e de böyle yapmıştı. Son saldırıya geçmeden önce onunla akıl oyunları oynayarak korkmasını sağlamıştı. Ona öyle mesajlar gönderiyordu ki, istediği zaman hayatına girip çıkabileceğini ilsin. Cordell adamın ne zaman ortaya çıkacağını ya da nereden saldıracağını bilemez hale gelmişti. Ama eninde sonunda olacağını biliyordu. İşte insanı böyle yıpratır. Bir gün, beklemediğin anda çıkıp geleceğini bilmeni ister."</p>

  <p>Anlattıkları ne kadar korkunç olursa olsun sükûnetini bozmamayı başarmıştı. Sıra dışı bir sükûnetti bu. Bütün bu süre boyunca Dean onu gözünü kırpmadan izlemişti. Sanki gözlerinde biraz duygu pırıltısı, biraz zayıflık belirtisi görmek istiyor gibiydi. Ama Rizzoli buna izin vermemişti.</p>

  <p>"Artık bir ortağı var," dedi. "Bir şeyler öğrenebileceği biri. Karşılığında bir şeyler öğretebileceği biri. Bir av partisi oldular artık."</p>

  <p>"Sence hep böyle birlikte kalırlar mı?"</p>

  <p>"Warren buna hayır demez. Zaten başından beri bir ortak istiyordu. Bir kez beraber cinayet de işlediler. Bu, kanla mühürlenmiş güçlü bir bağ." Bardağını kaldırıp sonuna kadar içti. Bu gece kâbus görmemesini sağlayacak mıydı acaba? Yoksa anestezinin bile işlemeyeceği kadar büyük bir sıkıntı mıydı onunki?</p>

  <p>"Koruma istedin mi?"</p>

  <p>Rizzoli bu soruyla irkilmişti. "Koruma mı?"</p>

  <p>"En azından bir devriye arabası falan. Evini gözlemeleri için."</p>

  <p>"Polisim ben."</p>

  <p>Dean, cümlesini tamamlamasını bekler gibi başını eğdi.</p>

  <p>"Erkek olsaydım," diye devam etti Rizzoli, "aynı şeyi söyler miydin?"</p>

  <p>"Erkek değilsin ama."</p>

  <p>"Yani otomatikman korumaya ihtiyacım var öyle mi?"</p>

  <p>"Neden bu kadar alınıyorsun ki?"</p>

  <p>"Neden kadın olmam, kendi evimi korumayı beceremeyeceğim anlamına geliyor?"</p>

  <p>Dean iç geçirdi. "Hep erkekleri böyle alt etmek zorunda mısınız Dedektif?"</p>

  <p>"Herkesle aynı muameleyi görmek için çok uğraş verdim," dedi Rizzoli. "Kadın olduğum için özel ilgi görmek istemiyorum."</p>

  <p>"Bu konumda olmanın nedeni de kadın olman ama. Cerrah'ın cinsel fantezilerini hep kadınlar süslüyor. Ve de Dominator aslen kocalara değil karılarına saldırıyor. Kadınlara tecavüz ediyor. Şimdi bana kadın olmanın, bu durumla ilgisi olmadığını söyleme sakın."</p>

  <p>Tecavüzün sözünün geçmesi bile yetmişti iğrenmesine. O ana kadarki bütün konuşmaları hep başka kadınlara yapılan cinsel taciz hakkında olmuştu. Kendisinin de potansiyel bir kurban olduğunun dile getirilmesi konuşmayı mahrem alanlara, erkeklerle konuşmaktan hoşlanmadığı bir noktaya getirmişti. Tecavüz konusu kadar onu rahatsız eden bir şey varsa o da Dean'in kendisiydi. Sanki ortaya çıkarmaya can attığı bir sırrı varmış gibi meraklı bakışları.</p>

  <p>"Konu senin polis olman ya da kendini koruyamayacak olman değil," dedi Dean. "Konu, kadın olman. Warren Hoyt'un muhtemelen bunca zamandır hayalini kurduğu bir kadın olman."</p>

  <p>"Ben değilim. Asıl istediği Cordell."</p>

  <p>"Cordell'e ulaşamaz. Ona elini süremez. Oysa sen buradasın işte. Elinin altındasın. O kilerde yere mıhladığı kadın. Bıçağı gırtlağına dayanmıştı. Kanının kokusunu almaya başlamıştı."</p>

  <p>"Kes şunu Dean."</p>

  <p>"Senin üzerinde bir şekilde hak iddia ediyor. Sen onunsun. Ve sürekli ortalıkta dolaşıyor, arkada bıraktığı suçlarla uğraşıyorsun. Her ceset sana gönderilen bir mesaj aslında. Senin için planladığı şeylerin özeti."</p>

  <p>"Kes şunu dedim."</p>

  <p>"Ve sen kalkıp koruma istemediğini söyleyebiliyorsun. Hayatta kalmak için doğru yaklaşım ve bir silah yeterli mi sanıyorsun? İçinden gelen sese de kulak astığın yok bu arada. Sıradaki hamlesinin ne olduğunu biliyorsun. Neyi arzuladığını, neyin onu tahrik ettiğini çok iyi biliyorsun. Evet, onu tahrik eden sensin. Sana yapmayı planladığı şeyler."</p>

  <p>"Kes sesini be adam!" Bu çıkışı ikisini de şaşırtmıştı. Rizzoli kontrolünü kaybettiği için ve de nereden geldiğini anlamadığı gözyaşlarından rahatsız olmuştu. Kahretsin, ağlamayacaktı işte. Daha önce hiçbir erkek onu böyle görmemişti. Ve de ilk gören Dean olsun istemiyordu.</p>

  <p>Derin bir nefes alıp konuştu: "Şimdi gitmeni istiyorum."</p>

  <p>"Benim tek istediğim, içgüdülerine kulak vermen. Normalde diğer kadınlara tavsiye edeceğin korumayı kabul etmen yani."</p>

  <p>Rizzoli ayağa kalkıp kapıya yöneldi. "İyi geceler Ajan Dean."</p>

  <p>Adam bir süre kıpırdamadan durdu. Rizzoli onu evden dışarı atmak için başka ne yapabilirdi, merak ediyordu. Nihayet gitmek üzere ayağa kalktı ve kapıya kadar gitti ama tam o anda dönüp Rizzoli'ye baktı. "Sen yenilmez değilsin Jane," dedi. "Kimse senden öyle olmanı beklemiyor zaten."</p>

  <p>Rizzoli, Dean çıkıp gittikten çok sonra bile, sırtı kilitli kapıya dayalı, gözleri kapalı kalakalmıştı, içinde kopan fırtınaları dindirmeye çalışarak. Yenilmez olmadığını o da biliyordu. Bunu bir yıl önce, Cerrah'ın yüzüne bakarken ve neşterin inmesini beklerken anlamıştı. Bunun hatırlatılmasına gerek yoktu. Hele ki Dean'in yaptığı gibi hayvanca.</p>

  <p>Kanepeye oturup telefonu eline aldı. Londra'da henüz sabah olmamıştı belki ama beklemeye niyeti yoktu.</p>

  <p>Moore ikinci çalışta açtı telefonu. Sesi uykulu ama meraklı geliyordu. "Benim," dedi Rizzoli. "Uyandırdığım için kusura bakma."</p>

  <p>"Dur, öteki odaya geçeyim."</p>

  <p>Rizzoli bekledi. Telefondan yatağın gıcırtısını ve kapının kapanışını duyabiliyordu.</p>

  <p>"Neler oluyor?" diye sordu adam.</p>

  <p>"Cerrah avlanmaya başladı yeniden."</p>

  <p>"Kurban var mı?"</p>

  <p>"Birkaç saat önce otopsisinde bulundum. Onun işiydi."</p>

  <p>"Hiç vakit kaybetmiyor."</p>

  <p>"İşler daha da kötüye gidiyor Moore."</p>

  <p>"Daha ne kadar kötü olabilir ki?"</p>

  <p>"Yeni bir ortağı var artık."</p>

  <p>Uzun bir sessizlik. "Kimmiş?"</p>

  <p>"Newton'daki çifti öldüren faille aynı kişi olduğunu düşünüyoruz. O ve Hoyt bir şekilde birbirlerini bulmuş olmalılar. Birlikte avlanıyorlar artık."</p>

  <p>"Bu kadar çabuk mu? Nasıl böyle bağlantı kurmuş olabilirler ki?"</p>

  <p>"Birbirlerini tanıyorlardı. Tanıyor olmaları gerek."</p>

  <p>"Nerede buluşmuşlar? Ve de ne zaman?"</p>

  <p>"Bizim öğrenmemiz gereken de bu ya. Böylece Dominator'un kim olduğunu da ortaya çıkarabiliriz." Birden Hoyt'un kaçtığı ameliyathane geldi aklına. Kelepçeler. Onları gardiyan açmamıştı. Biri ameliyathaneye girip Hoyt'u kaçırmıştı. Hastabakıcı ya da doktor kılığına girmiş biri olmalıydı.</p>

  <p>"Oraya gelmem gerekiyor," dedi Moore. "Bu işte birlikte çalışmamız gerekiyor..."</p>

  <p>"Hayır, gerek yok. Senin olduğun yerde kalıp Catherine'e göz kulak olman gerekiyor. Hoyt'un onu bulabileceğini sanmıyorum. Ama bunu deneyecektir. Asla vazgeçmez, sen de biliyorsun. Şimdi iki kişi oldular ve bu ortağın neye benzediğine dair en ufak bir fikrimiz bile yok. Londra'da ortaya çıkacak olsa sen de tanıyamazsın. Yani her şeye hazırlı olman lazım."</p>

  <p>Sanki Cerrah'ın saldırılarına karşı hazırlıklı olunabilirmiş gibi, diye düşündü Rizzoli telefonu kapatırken. Bir yıl önce Catherine Cordell de her şeye hazırlıklı olduğunu sanıyordu. Evini bir kale gibi sağlam hale getirmiş, hayatı kuşatma altında geçirmeye başlamıştı. Ama Hoyt bütün bu savunmayı aşmış, hiç beklemediği bir anda, emniyette olduğunu sandığı bir yerde saldırmıştı.</p>

  <p>Aynı benim kendi evimi güvenli sanmam gibi.</p>

  <p>Kalkıp pencerenin yanına gitti. Sokağa bakarken o anda birilerinin onu gözetleyip gözetlemediğini merak etti. Onu bulmaları hiç zor değildi. Cerrah'ın telefon rehberinden "RİZZOLİ, J."e bakması yeterliydi.</p>

  <p>Sokakta bir araç yavaşlayıp kaldırımın yanına park etti. Polis devriyesiydi. Rizzoli bir süre daha bakmaya devam etti ama araba hareket etmiyordu. O koruma istememişti ama kimin istediğini biliyordu.</p>

  <p>Gabriel Dean.</p>

  <p><br /></p>

  <p>Tarih kadınların çığlıklarıyla yankılanıp duruyor.</p>

  <p>Ders kitaplarında, asıl açlık duyduğumuz bilgilerden eser yoktur. Genelde askeri stratejileri ve savaş muharebelerini öğretiyorlar bize. Hangi general ne kadar dahiymiş; hangi ordu ne kadar güçlüymüş. Zırhlı adamların resimlerini gösteriyorlar bize, kaslı vücutları savaş meydanında gerilmiş. At sırtındaki komutanların, biçilmeyi bekleyen buğday tarlaları gibi sıralanmış askerlerine tepeden baktığı tablo görüyoruz. Muzaffer orduların güzergâhını gösteren haritalara bakıyor, kral ve vatan adına söylenmiş savaş türkülerini okuyoruz. Askerlerin kanıyla yazılmış zaferler koca koca harflerle yazılıyor tarihe.</p>

  <p>Oysa kimsenin kadınlardan söz ettiği yok.</p>

  <p>Ama hepimiz biliyoruz onların da orada olduklarını. Yumuşacık tenleri ve hoş kokularıyla tarihin yaprakları arasında saklanıyorlar. Sözünü etmesek de çok iyi biliyoruz ki, savaşın vahşeti sadece muharebe meydanlarıyla sınırlı değil. Son düşman askeri düşüp savaş kazanıldıktan sonra muzaffer ordunun yöneldiği ilk şey ele geçirilen ülkenin kadınları oluyordu.</p>

  <p>Her zaman da böyle olmuştur. Bu vahşi gerçeğin tarih kitaplarında yer almaması bunun olmadığını göstermez. Hep zaferlerle dolu savaşların hikâyelerini okuyoruz. Tanrıların bakışları altında savaşan Yunanlar, Truva'nın düşüşü. Virgil'in kaleminden okuyoruz kahramanların savaşını. Achilles ve Hector, Ajax ve Odysseus isimleri sonsuza kadar kutsanmıştır. Şakırdayan kılıçlar, uçuşan oklar ve kahramanların kanlarıyla sulanmış topraklar.</p>

  <p>Ama şair işin en iyi kısmını anlatmamış.</p>

  <p>Savaştan sonra Truva'lı kadınların çektiklerini Euripides anlatıyor bize; o da üstünkörü. Fazla ayrıntıya girmemiş o da. Korkuya kapılmış olan Cassandra'nın bir Yunan komutanı tarafından Athena tapınağından alınışını anlatıyor yazar ama hepsi bu; sonrasında ne olduğu bizim hayal gücümüze kalmış. Elbisesinin parçalanışı, çıplak vücudunun ortaya çıkışı. Komutanın bakire apış arasına gömülüşü. Kızın acı ve umutsuz çığlıkları.</p>

  <p>Muzafer Yunan ordusu kendilerine ait olanı almaya geldiğinde, zaferlerini ele geçirilen kadınların etiyle kutlamaya başladıklarında bu çığlıklar bütün Truva'da yankılanmış olmalı. Sırf bütün bunları seyretsin diye sağ bırakılan Truvalı erkekler olmuş muydu acaba? Eskiler bundan söz etmiyor. Ama düşmanının en sevdiği varlığa saldırmaktan daha iyi çıkarılabilir mi zaferin tadı? Onu mağlup edip küçük düşürdükten sonra tekrar tekrar zevk alırken bunu zorla seyrettirmek.</p>

  <p>Bu kadarını anlayabiliyorum. Seyirci olmadan zafer de olmaz.</p>

  <p>Arabamız Commonwealth Caddesi'nde trafiğin hızıyla seyrederken Truvalı kadınları düşünüyorum. Saat dokuz olmasına rağmen hâlâ trafik var ve arabalar yavaş hareket edebiliyorlar. Ben de bu sayede uzun uzun inceleyebiliyorum binayı.</p>

  <p>Pencereler karanlık. İçeride ne Catherine Cordell ne de yeni kocası var.</p>

  <p>Sadece bu kadarını görebiliyorum; sonra araba yoluna devam ediyor. Bir kalenin duvarları gibi geçilmez görünen bu evi incelerken düşünmeden edemiyorum. Şimdi boş bir kale orası, kimsenin ilgisini çekmeyen bir yer.</p>

  <p>Yüzünü seçemediğim şoföre bakıyorum. Tek gördüğüm bir karaltı ve gecenin karanlığında parlayan bir çift göz.</p>

  <p>Discovery Channel'da seyretmiştim gece çekilmiş aslan görüntülerini, karanlıkta gözlerinde yanan yeşil ışığı. Aklıma açgözlülükle doğru zamanın gelmesini bekleyen o aslanlar geliyor yine. Şimdi aynı açlığı şoförün gözlerinde görüyorum.</p>

  <p>O da benim gözümde görüyor aynı şeyi.</p>

  <p>Camı açıp içeri dolan sıcak havayı içime çekiyorum. Aslan çayırları kokluyor. Avının kokusunu arıyor.</p>
</body>
</html>
