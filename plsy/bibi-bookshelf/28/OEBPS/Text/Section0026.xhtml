<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>21</h1>

  <p>Öğleden sonra, akşama kadar direksiyonun başından ayrılmamış, gözleri karanlık otoyolda, düşünceleri Gabriel Dean'den başkasında değildi. Frost hemen yanında uyuyakalmış, onu düşünceleriyle, öfkesiyle baş başa bırakmıştı. Dean ondan başka neler saklamıştı, merak ediyordu. O bir şeyleri ortaya çıkarmak için didinip dururken Dean başka hangi bilgileri istiflemekle meşguldü acaba? Başından beri ondan birkaç adım öndeydi. Mezarlıktaki ölü güvenlik görevlisinin başına ilk giden o olmuştu. Karenna Ghent'in, mezarın üstüne bırakılmış cesedini ilk bulan yine o olmuştu. Gail Yeager'ın otopsisi sırasında ıslak preparatı tavsiye eden. Ortaya canlı sperm çıkacağını herkesten çok önce o biliyordu. Çünkü Dominator'la daha önce de karşılaşmıştı.</p>

  <p>Ama Dominator'un kendine bir ortak bulacağını Dean de beklemiyor olmalıydı. O yüzden benim evime kadar gelmişti. İlk defa o zaman benimle ilgilenmeye başlamıştı. Çünkü bende onun istediği, ihtiyaç duyduğu bir şeyler vardı. Warren Hoyt'un zihnine onu benden başka kimse götüremezdi.</p>

  <p>Frost gürültüyle horlamaya başlamıştı şimdi. Çenesi düşmüş, ağzı açılmıştı; ne kadar da savunmasız ve masum görünüyordu. Birlikte çalıştıkları onca zaman boyunca Barry Frost'un karanlık bir tarafını görememişti. Ama Dean'in hileleri onu o kadar sarsmıştı ki, şimdi Frost'a bakarken acaba bu benden neler saklıyor diye düşünmeden edemiyordu. Onun gibi birinin bile gizlediği ne gaddarlıklar vardı kim bilir.</p>

  <p>Eve girdiğinde saat dokuza geliyordu. Her zamanki gibi hiç acele etmeden kapının kilitlerini kontrol etmişti; ama zinciri takarken, kapıyı güzelce kilitlerken onu esir alan şey bu sefer korku değil öfkeydi. Kapıyla işi bittikten sonra her zamanki gibi dolapları ve odaları gezmeden doğruca yatak odasına gitti. Dean'in ihaneti Warren Hoyt'la dolu düşünceleri geçici bir süre uzaklaştırmıştı zihninden. Belindeki kılıfı çıkardı, silahını etajerin gözüne sokup hızla kapattı çekmeceyi. Sonra dönüp şifonyerin başındaki aynaya baktı ve gördüklerinden iğrendi. Saçı başı dağılmıştı. Yüzünde yaralı bir ifade vardı. Bir erkeğin cazibesine kapılıp gerçeklere gözlerini kapatan bir kadının yüzüydü bu.</p>

  <p>Telefonun çalmasıyla yerinden sıçradı. Arayan numaraya baktı: Washington.</p>

  <p>Telefon art arda iki, üç kez daha çaldı. Rizzoli duygularını toparlayana kadar açmadı telefonu. Nihayet açmaya karar verdiğinde sesi soğukkanlıydı: "Rizzoli."</p>

  <p>"Bana ulaşmaya çalışıyormuşsun," dedi Dean.</p>

  <p>Rizzoli gözlerini kapadı. "Washington'dasın demek," dedi. Gerçi sesinin düşmanca çıkmaması için elinden geleni yapmıştı ama ağzından dökülen sözcüklerin bir suçlama gibi çıkmasına engel olamamıştı.</p>

  <p>"Dün gece geri çağrıldım. Ayrılmadan önce seninle konuşmaya fırsatım olmadı, kusura bakma."</p>

  <p>"Benimle ne konuşacaktın ki? Mesela gerçekleri mi anlatacaktın?"</p>

  <p>"Bunun ne kadar hassas bir vaka olduğunu anla lütfen."</p>

  <p>"Bu yüzden mi Maria Jean Waite'ten bahsetmedin bana?"</p>

  <p>"Soruşturman için önemli olmadığını düşündüm."</p>

  <p>"Sen kim oluyorsun da böyle bir şeye karar veriyorsun? Ah dur biraz! Unutmuşum. Sen FBI'dın, öyle değil mi?"</p>

  <p>"Jane," dedi Dean sakince. "Washington'a gelmeni istiyorum."</p>

  <p>Rizzoli konuşmanın aniden böyle bir yere çekileceğini beklemiyordu. "Neden?"</p>

  <p>"Çünkü bunu telefonda konuşamayız."</p>

  <p>"Nedenini bilmeden bir uçağa atlayıp gelmemi mi bekliyorsun yani?"</p>

  <p>"Gerekli görmesem istemezdim bunu senden. Teğmen Marquette'le de görüşüldü. Seni de ararlar."</p>

  <p>"Dur biraz. Anlamadım şimdi..."</p>

  <p>"Anlarsın. Ama önce buraya gel." Telefon kapanmıştı.</p>

  <p>Rizzoli ahizeyi yavaşça yerine bıraktı. Duyduklarına hâlâ inanamıyordu. Telefon tekrar çalınca hiç bekletmeden kaptı ahizeyi.</p>

  <p>"Dedektif Jane Rizzoli?" dedi karşıdan bir kadın sesi.</p>

  <p>"Benim."</p>

  <p>"Yarınki Washington seyahatinizle ilgili arıyorum. Boston'dan öğlen on ikide kalkan altı-beş-iki-bir sefer sayılı U.S. Havayolları uçağına binerseniz öğleden sonra bir otuz altıda Washington'a inebilirsiniz. Sizin için uygun mu?"</p>

  <p>"Bir saniye." Rizzoli kâğıt kalem kapıp uçuş bilgilerini yazdı. "Bana uyar."</p>

  <p>"Perşembe günü yine U.S. Havayolları'na ait altı-dört-sıfır-altı sefer sayılı uçakla Washington'dan sabah dokuz otuzda kalkıp Boston'a on elli üçte varabilirsiniz."</p>

  <p>"Geceyi orada mı geçireceğim?"</p>

  <p>"Ajan Dean'in talebi böyle. Sizin tercih ettiğiniz başka bir yer yoksa Watergate Oteli'nde rezervasyon yapabiliriz."</p>

  <p>"Hayır, hayır. Watergate uygundur."</p>

  <p>"Yarın saat onda bir limuzin sizi kapıdan alıp havaalanına götürecek. Washington'da da sizi bir limuzin bekliyor olacak. Faks numaranızı alabilir miyim acaba?"</p>

  <p>Çok geçmeden Rizzoli'nin faksı çalışmaya başlamıştı. Yatağın üzerine oturup özenle hazırlanmış seyahat planını seyrederken olayların bu hızla gelişmesine hâlâ inanamıyordu. O anda en çok ihtiyaç duyduğu şey Thomas Moore'la konuşup tavsiyesini almaktı. Telefona uzandı ama hemen yerine bıraktı. Dean'in uyarısı aklına gelmişti. Artık kendi telefon hattının güvenli olduğuna inanmıyordu.</p>

  <p>Birden daireyi doğru düzgün kontrol etmediğini hatırladı. Kalesinde her şeyin güvenli olduğunu bilmek zorundaydı. Etajerin gözüne bıraktığı silahı eline aldı. Sonra da son bir yıldır her gece yaptığı gibi oda oda dolaşıp canavarları aradı.</p>

  <p><br /></p>

  <p>Sevgili Dr. O'Donnell,</p>

  <p>Son mektubunuzda, herkesten farklı olduğumu ne zaman fark ettiğimi sormuşsunuz. Açıkçası ben farklı olduğumdan emin değilim. Sadece daha dürüst ve bilinçli olduğumu düşünüyorum, o kadar. Hepimize fısıldayan aynı ilkel dürtülerimle daha yakın temastayım.</p>

  <p>Eminim siz de duyuyorsunuz bu fısıltıları. O yasak görüntüler sizin de zihninizde şimşek gibi çakıyor; karanlık bilinçaltımızın kanlı manzarasını bir an için olsun aydınlatıyor olmalı. Ormanda yürürken parlak tüylü, egzotik bir kuşa rastlayacak olsanız, ahlaki değerleriniz devreye girmeden önceki ilk dürtünüz o kuşu avlamak olacaktır. Onu öldürmek olacaktır hatta.</p>

  <p>Bu, DNA'mızın emrettiği bir içgüdüdür. Hepimiz bin yıllardır doğanın kanlı potasında erimiş avcılarız. Bu konuda sizden ya da bir başkasından farklı değilim ben. Bu son on iki aydır kaç tane psikolog ve psikiyatrın hayatımı didik didik ettiğini düşünüyorum da, komik geliyor bana. Hepsi de, sanki geçmişimde meydana gelmiş olan ve beni şu anki yaratığa dönüştüren bir olay bulmak umuduyla çocukluğumu deşip durdular. Maalesef hepsini de hayal kırıklığına uğrattım, çünkü hayatımda öyle belirleyici bir deneyimim olmadı. Genelde bana yönelttikleri soruyu onlara çeviriyordum. Neden kendilerinin benden farklı olduğunu düşündüklerini sordum. Utandıkları hayalleri, korkuya kapıldıkları planları ve bastıramadıkları dürtüleri akıllarına gelmiştir muhakkak.</p>

  <p>Ama bunu inkâr edişlerini izlemek eğlenceliydi. Kendilerine yalan söyledikleri gibi bana da yalan söylediler elbette. Ama ben gözlerindeki tereddüdü görebiliyordum. Onları uçurumun dibine kadar sürükleyip hayallerinin karanlık kuyusuna baktırmak hoşuma gidiyor.</p>

  <p>Onlarla benim aramdaki tek fark, benim kendimden utanıyor ya da korkuyor olmamam.</p>

  <p>Ama hasta sınıfına sokulan ben oluyorum. Analiz edilmesi gereken benim. Ben de ne yapıyorum; onlara duymak istediklerini, hoşlarına gideceğini bildiğim şeyleri anlatıyorum. Ziyarete geldikleri zamanlarda meraklarını beslemeye çalışıyorum, çünkü beni görmeye gelmelerinin gerçek nedeni de bu zaten. Kimse onların fantezilerini benim kadar kışkırtamaz. Kimse onları böyle yasak topraklara götüremez. Onlar beni analiz etmeye çalışırken aslında ben onları analiz ediyorum, ne kadar kana susamışlar ona bakıyorum. Konuşurken yüzlerindeki dedikoducu, habis heyecan işaretlerini okuyorum. Göz bebekleri büyüyor. Boyunlarını öne doğru eğiyorlar. Yanakları kızarıyor, nefeslerini tutuyorlar.</p>

  <p>Toskana'nın tepelerinden birine kurulmuş küçük bir kasaba olan San Gimignano'ya gidişimi anlatıyorum onlara. Hatıra eşyaları satan mağazaların, açık hava kahvelerinin arasında dolaşırken sadece işkence tarihiyle ilgili bir müzeye rastlamıştım orada. Tam da benim ilgi alanım, biliyorsunuz. İçeride loş bir ışık; ortaçağdan kalma bir zindan atmosferi yaratmaya çalışmışlar. Ama karanlıkta turistlerin ifadeleri de seçilemiyor ne yazık ki. Böylece vitrinlere nasıl bir heyecanla baktıklarını gizleyebiliyorlar.</p>

  <p>Özellikle bir obje herkesin ilgisini çekiyor: 1600'lerden kalma bir Venedik buluşu, Şeytan'la cinsel ilişkiye girmekten suçlu bulunan kadınları cezalandırmak üzere tasarlanmış. Demirden yapılmış, armut şeklinde bir şey. Talihsiz zanlının vajinasına sokuluyor. Çubuğun her çevrilişiyle ucu genişliyor; sonunda delik yırtılana kadar devam ediyor bu. Bu, kadınların cinsel güçlerine katlanamayan kutsal kilisenin adına göğüslerin veya cinsel organların üzerinde uygulanan işkence aletlerinden sadece biri. Bu aletleri doktorlara anlatırken ben rahatım. Ama onlar çoğunlukla böyle bir müzeyi ziyaret etmemiş oluyorlar; zaten ziyaret etmiş bile olsalar bunu itiraf edemeyecek kadar mahcuplar bu konuda. Ama ben yine de anlatıyorum bütün o aletleri ayrıntılarıyla ve gözlerinin içine bakıyorum. Yüzeyde görünen iğrenme ve dehşetin altında yatan heyecan dalgasını arıyorum. Uyarılışı arıyorum. Ve evet, aslında hepsi de bütün detaylarıyla dinlemeye can atıyorlar.</p>

  <p><br /></p>

  <p>Uçak iniş yaparken Rizzoli, Warren Hoyt'un dosyasındaki mektubu kapatıp camdan dışarı baktı. Hava yağmur bulutlarıyla kararmış, dışarıdaki pist işçileri kan ter içinde koşturuyorlardı. Dışarıda onu bir buhar banyosunun beklediğini biliyordu. Ama Hoyt'un, insanın kanını donduran sözlerinden sonra buna bile razıydı.</p>

  <p>Limuzinle otele giderken filmli camlardan dışarıdaki şehri seyretti. Buraya daha önce iki kere gelmişti. Sonuncusu FBI'ın Hoover Binası'da düzenlenen ajanslar arası bir toplantı içindi. O zaman uçaktan gece inmiş, ışıklandırılmış anıtlara hayranlıkla bakmıştı. Deli dolu, her gece ayrı bir barda parti vererek geçmiş: erkeklerle bira ve kötü espriler konusunda yarışıp durmuştu. İçki, hormonlar ve yabancı bir şehirde olmanın da etkisiyle, toplantıya katılanlardan biriyle, Providence'dan bir polisle umutsuz bir gecelik seks macerası bile yaşamıştı. Washington'in onun için anlamı buydu işte: Pişmanlıklar ve kirli çarşafların şehri. Sıradan, kötü bir hayatın baştan çıkarışlarına karşı koyamadığını bu şehir öğretmişti ona. Bir de, erkeklerle eşit olduğunu düşünse bile, konu bir gecelik kaçamak olunca bundan utananın yine kendisi olduğunu öğrenmişti.</p>

  <p>Watergate Oteli'nin kayıt masasının önünde kuyruk beklerken önündeki havalı sarışını incelemeye fırsat bulmuştu. Kusursuz saçlar, yüksek topuklu kırmızı ayakkabılar. Watergate'e aitmiş gibi görünen bir kadındı bu. Bir de kendi paspal halini düşündü. Bir kadın polisin rahat olması gereken düztaban ayakkabıları. Bahane bulmaya gerek yok, diye düşündü. Ben buyum işte; ben böyleyim. Hayatını, canavarları avlayarak kazanan Revere'li kız. Avcılar yüksek topuklu giymezler.</p>

  <p>"Size nasıl yardımcı olabilirim hanımefendi?" diye sordu resepsiyon görevlisi.</p>

  <p>Rizzoli çantasını tezgâhın dibine çekti. "Rezervasyon yapılmış olacak. Rizzoli adına."</p>

  <p>"Evet, isminiz kayıtlı. Ayrıca size Bay Dean'den bir mesaj var. Toplantı saatiniz üç otuzmuş."</p>

  <p>"Toplantı mı?"</p>

  <p>Adam bilgisayar ekranından kafasını kaldırıp Rizzoli'ye baktı. "Bilmiyor muydunuz?"</p>

  <p>"Artık biliyorum. Adres var mı?"</p>

  <p>"Hayır hanımefendi. Ama saat üçte bir araba gelip sizi alacakmış." Anahtarı uzatıp gülümsedi. "Her şey ayarlanmış gibi görünüyor."</p>

  <p><br /></p>

  <p>Kara bulutlar gökyüzünü kaplamıştı. Yaklaşan fırtınanın huzursuzluğu tüylerini diken diken etmişti. Lobinin çıkışında durup yağmur yüklü havada terleyerek bekledi limuzinin gelmesini. Ama kapının önünde duran, lacivert bir Volvo olmuştu.</p>

  <p>Camdan içeri baktığında direksiyonun başında Gabrie Dean'i gördü.</p>

  <p>Kapı açılır açılmaz yolcu koltuğuna oturdu. Onu karşısında bu kadar erken görmeyi beklemediği için hazırlıksız yakalanmıştı. Adam o kadar sakin ve kendine hakim görünürken, kendisinin sabahki yolculuktan perişan halde olması sinir bozucuydu.</p>

  <p>"Washington'a hoş geldin Jane," dedi Dean. "Yolculuğun nasıl geçti?"</p>

  <p>"İdare eder. Ama limuzine alışmıştım."</p>

  <p>"Odan nasıl?"</p>

  <p>"Böylesine pek alışkın değilim."</p>

  <p>Dean gözünü yola çevirirken yüzünde belli belirsiz bir gülümseme doğmuştu. "Zahmet vermedi sana yani."</p>

  <p>"Öyle mi dedim ben şimdi?"</p>

  <p>"Burada olmaktan pek de memnun değilmiş gibi duruyorsun."</p>

  <p>"Neden geldiğimi bilseydim memnun olurdum herhalde."</p>

  <p>"Oraya gittiğimizde anlayacaksın."</p>

  <p>Dışarıdaki sokak isimleri, FBI karargâhının aksi istikamete, kuzeybatıya doğru gitmekte olduklarını gösteriyordu.</p>

  <p>"Hoover Binası'na gitmiyor muyduk?"</p>

  <p>"Hayır. Georgetown'a gidiyoruz. Seninle kendi evinde görüşmek istedi."</p>

  <p>"Görüşmek isteyen kim?"</p>

  <p>"Senatör Conway."</p>

  <p>Dean, Rizzoli'ye bir bakış attı.</p>

  <p>"Emanet yanında mı?"</p>

  <p>"Silahım hâlâ bavulda duruyor."</p>

  <p>"Güzel. Senatör Conway eve ateşli silah sokmuyor."</p>

  <p>"Güvenlik nedeniyle mi?"</p>

  <p>"Kafası rahat etsin diye. Zamanında Vietnam'da savaşmış. Daha fazla silah görmeye tahammül edemiyor."</p>

  <p>İlk yağmur damlaları sileceklerin üzerine inmeye başlamıştı.</p>

  <p>Rizzoli iç geçirdi. "Keşke ben de aynı şeyi söyleyebilsem."</p>

  <p><br /></p>

  <p>Senatör Convay'in çalışma odası koyu renk ahşap ve deri ağırlıklı döşenmişti. Tam bir erkeğin beğenilerine göre hazırlanmış, diye düşündü Rizzoli; duvardaki Japon kılıçları gözünden kaçmamıştı. Koleksiyonun sahibi, kır saçlı adam Rizzoli'nin elini içtenlikle sıkarak karşıladı; ancak kömür karası gözlerin onu sürekli tartmakta olduğunu hissediyordu. Adam gördüğünden tatmin olana kadar hiçbir gelişme olamayacağım fark eden Rizzoli buna hiç ses etmemeye karar vermişti. Ama bakışlarına doğrudan karşılık vermeyi de ihmal etmiyordu. Çizdiği portre, politikanın inceliklerini umursamayan, hakikatten asla şaşmayan bir kadının portresiydi.</p>

  <p>"Lütfen oturun Dedektif," dedi adam. "Boston'dan yeni geldiğinizi biliyorum. Biraz rahatlamaya ihtiyacınız vardır herhalde."</p>

  <p>Bir sekreter elinde kahve tepsisiyle çıkageldi. Kahveler koyulurken, süt ve şeker elden ele dolaşırken Rizzoli sabırla bekledi. Sekreter nihayet, arkasından kapıyı da kapatıp çıktı.</p>

  <p>Conway bir yudum bile almadan bıraktı fincanını. Zaten başından beri içmek istememiş olmalıydı. Artık ikram faslı da bittiğine göre bütün dikkatini dedektife yöneltebilirdi. "Gelmeniz büyük incelik."</p>

  <p>"Fazla bir seçeneğim yoktu."</p>

  <p>Rizzoli'nin patavatsızlığı senatörün gülümsemesine yol açmıştı. Gerçi Conway politikacı olarak tokalaşmalara ve konukseverliğe önem veriyordu muhakkak ama Rizzoli yine de çoğu New England'lı gibi senatörün de dobra dobra konuşmaya daha yatkın olduğunu hissedebiliyordu. "Hemen konuya geçelim o halde."</p>

  <p>Rizzoli de bıraktı fincanı. "Ben de böylesini tercih ederim."</p>

  <p>Dean kalkıp masanın başına gitti. Oradan bulduğu büyükçe bir zarfı açıp içinden bir fotoğraf çıkararak önlerindeki sehpaya bıraktı. "25 Haziran 1999," dedi sonra.</p>

  <p>Rizzoli resimdeki sakallı adama baktı. Külçe halinde duvara dayanmış, arkasında bir kan gölü bırakmıştı. Üzerinde koyu renkli bir pantolon ve yırtık pırtık beyaz bir gömlek vardı. Ayakları çıplaktı. Kucağında bir fincan ve tabağı vardı.</p>

  <p>O henüz resmi çözmeye çalışırken Dean hemen yanına ikinci bir fotoğraf daha koydu. "15 Temmuz 1999," dedi.</p>

  <p>Buradaki kurban da erkekti; ama bunun yüzü tıraşlıydı. O da diğeri gibi kan sıçramış duvarın önünde oturur haldeyken ölmüştü.</p>

  <p>Dean başka bir adamın fotoğrafını daha koydu sehpanın üzerine. Ama bunun karnı şişmiş, göbeği çürümenin yarattığı gazlarla balon gibi olmuştu. "12 Eylül," dedi Dean.</p>

  <p>"Aynı yıl."</p>

  <p>Rizzoli sehpanın üzerine serilen bu ölüler galerisi karşısında hâlâ şaşkındı. Sehpanın üzerindeki kahve fincanları ve kaşıklarının medeni görüntüsüne tezat bir korku fotoromanı gibiydi. O her bir resmi tek tek eline alıp incelerken, her bir vakayı benzersiz kılacak ayrıntılar bulmaya çalışırken Dean ve Conway seslerini çıkarmadan beklediler. Ancak bunlar da Yeager'ların ve Ghent'lerin evinde oynanan sahnenin değişik varyasyonları gibiydiler. Sessiz tanık. Fethedilen, oturup yaşanan dehşeti seyretmeye zorlanmış.</p>

  <p>"Peki ya kadınlar?" diye sordu Rizzoli. "Kadınlar da olmalı."</p>

  <p>Dean başını salladı. "Sadece biri tam anlamıyla teşhis edilebildi. Üçüncü vakadaki kadın. Fotoğraf çekildikten bir hafta kadar sonra ormanda yarı gömülü halde bulundu."</p>

  <p>"Ölüm nedeni?"</p>

  <p>"Boğulma."</p>

  <p>"Ölüm sonrası cinsel taciz?"</p>

  <p>"Kalıntılarının üzerinde taze meniye rastlandı."</p>

  <p>Rizzoli derin bir nefes aldı. "Peki ya diğer iki kadın?"</p>

  <p>"Çürümenin çok ileri safhalara gelmiş olmasından dolayı kimlikleri tespit edilemedi."</p>

  <p>"Ama cesetlerini buldunuz."</p>

  <p>"Evet."</p>

  <p>"Neden kimlik tespiti yapamadınız o halde?"</p>

  <p>"Çünkü elimizde sadece iki ceset yoktu. Çok daha fazlasıyla meşguldük."</p>

  <p>Kafasını kaldırır kaldırmaz Dean'le göz göze geldi. Başından beri onu mu izliyordu acaba? Bu sorusuna cevaben üç dosya uzattı Rizzoli'ye.</p>

  <p>İlkini açıp, erkek kurbanlardan birine ait olan otopsi raporunu çıkardı. Otomatik olarak son sayfaya gidip sonuç kısmını okudu:</p>

  <blockquote style="margin: 20px 0 20px 40px; border: none; padding: 0px;">
    <p>Ölüm nedeni: tek hamleli bir yaranın meydana getirdiği yoğun kanama. Sol şah damarı tamamıyla kesilmiş.</p>
  </blockquote>

  <p>Dominator, diye düşündü Rizzoli. Bu onun işi.</p>

  <p>Sayfaları dosyalara geri koydu. Birden kendini raporun ilk sayfasına bakarken buldu. Aceleyle son sayfalara bakarken gözden kaçırdığı bir ayrıntıya takılmıştı gözü.</p>

  <blockquote style="margin: 20px 0 20px 40px; border: none; padding: 0px;">
    <p>İkinci paragraf: Otopsi 16 Temmuz 1999 günü saat 22:15'te, Gjakove, Kosova'da gerçekleştirilmiştir.</p>
  </blockquote>

  <p>Sonraki iki patoloji dosyasının yapılma yerleri de aynıydı aşağı yukarı.</p>

  <blockquote style="margin: 20px 0 20px 40px; border: none; padding: 0px;">
    <p>Peje, Kosova,</p>

    <p>Djakociva, Kosova</p>
  </blockquote>

  <p>"Otopsiler çalışma sahalarında yapıldı," dedi Dean. "Bazen ilkel şartlarda gerçekleştirildi. Çadırda, fener ışığı altında falan. Doğru düzgün su bile yoktu. Ve de ilgilenilmesi gereken o kadar çok ceset vardı ki, biz bile şaşırdık bu kadarına."</p>

  <p>"Bunlar savaş suçları soruşturmaları hep," dedi Rizzoli.</p>

  <p>Dean başını salladı. "Haziran 1999'da gelen FBI ekibiyle birlikteydim. Eski Yugoslavya için kurulan savaş suçları konseyinin talebi üzerine gitmiştik. İlk operasyonda altmış beş kişiydik. Görevimiz, tarihin en büyük olay mahallindeki kanıtları koruma altına almaktı. Toplu katliam bölgelerinden balistik kanıtlar topladık. Yüzden fazla Arnavut kurbanın otopsisini yaptık. Herhalde yetişemediğimiz yüzlercesi daha vardır. Ve biz oradayken katliam devam ediyordu."</p>

  <p>"İntikam cinayetleri," dedi Conway. "Savaş koşulları göz önüne alındığında tam anlamıyla önceden tahmin edilebilir şeyler bunlar. Ajan Dean ve ben eski donanma askerleriyiz. Ben Vietnam'da, Ajan Dean de Çöl Fırtınası'nda görev yaptı. Kolay kolay anlatamayacağımız şeyler gördük biz. İnsanoğlunun kendini neden hayvandan üstün tuttuğunu anlamakta zorlanmamıza sebep olan şeyler. Savaş sırasında Sırplar Arnavutları öldürüyordu; savaştan sonra bu kez Arnavutlar başladı Sırpları öldürmeye. Her iki tarafın da eli kanlıydı yani."</p>

  <p>"Başlangıçta bu cinayetleri de o kefeye koyuyorduk," dedi Dean, sehpanın üzerindeki fotoğrafları işaret ederek.</p>

  <p>"Savaş sonrası intikam cinayetleri yani. Süregelen kanunsuzlukla ilgilenmek bizim işimiz değildi. Savaş suçlarıyla ilgili kanıtların kurtarılması için gönderilmiştik oraya. Bunlar için değil."</p>

  <p>"Ama bunlara da otopsi yaptınız," dedi Rizzoli, otopsi raporunun başındaki FBI açıklamasına bakarken. "Neden?"</p>

  <p>"Çünkü ne olduklarını anlamak zorundaydık," dedi Dean. "Bu cinayetlerin kaynağı etnik ayrılık değildi. Adamlardan ikisi Arnavut, biri de Sırp'tı. Ama hepsinin ortak bir noktası vardı. Hepsinin de karıları gençti. Güzel kadınlardı ve evlerinden kaçırılmışlardı. Üçüncü cinayetten sonra katilin imzasını tanımaya başladım. Neyle karşı karşıya olduğumuzu anlamıştım. Ama bu vakalara yerel adalet sisteminin bakması gerekiyordu; bizim gibi uluslararası bir konseyin değil."</p>

  <p>"Peki onlar ne yaptı?" diye sordu Rizzoli.</p>

  <p>"Tek kelimeyle: hiç. Şüpheliler teşhis edilemediği için kimse tutuklanmadı."</p>

  <p>"Bir soruşturma yapıldı elbette." dedi Conway. "Ama içinde bulunulan şartları düşünün Dedektif. Yüz elliden fazla toplu mezarda gömülü binlerce savaş mağduru. Düzeni yeniden kurmaya çalışan yabancı barış kuvvetleri. Bombalanmış köylerde sırf birilerini öldürmek için cirit atan silahlı kanun kaçakları. Ve de eski günlerin acısını çıkarmaya hazır sivil halk. Tam anlamıyla Vahşi Batı'ydı. Uyuşturucu pazarı, kan davaları ya da kişisel intikam yüzünden pek çok silahlı çatışma yaşanıyordu. Ve her zaman bu cinayetlerin sebebi olarak etnik gerilim gösteriliyordu. Bir cinayeti bir diğerinden nasıl ayırabilirsiniz ki? Hem o kadar sık oluyordu ki bu."</p>

  <p>"Bir seri katil için," dedi Dean, "cennet gibiydi."</p>
</body>
</html>
