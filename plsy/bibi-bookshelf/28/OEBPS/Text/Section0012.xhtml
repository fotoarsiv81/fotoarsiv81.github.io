<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>7</h1>

  <p>"Nekrofili," diye söze girdi Dr. Lawrence Zucker, "ya da 'ölü sevme' insanoğlunun en karanlık sırlarından biri olagelmiştir. Sözcük Yunancadan gelir ancak bu eylemin izlerine firavunların zamanından itibaren rastlanır. O zamanlar güzel ya da yüksek sosyal sınıftan gelen bir kadın öldüğünde, en az üç gün boyunca mumyacılardan saklanırdı. Bunun nedeni de, vücudunun, onu gömülmeye hazırlayacak adamlar tarafından cinsel tacize uğramasına engel olmaktı. Ölüyle cinsel ilişkiye girme tarih boyunca rastlanan bir olgudur. Kral Herod'un bile, ölümünden sonra yedi yıl boyunca karısıyla cinsel ilişkiye girdiği söylenir."</p>

  <p>Rizzoli konferans odasına şöyle bir göz gezdirdiğinde bu sahnenin tuhaf aşinalığı dikkatinden kaçmamıştı. Bir oda dolusu yorgun dedektif ve masaya yayılmış olay yeri fotoğrafları. Psikolog Lawrence Zucker'in, herkesi o avcının dehşet saçan zihnine çeken fısıltılı sesi. Ve de ürperti –evet, odanın, kemiklerine işleyen o ürpertisini unutamıyordu. Yüzler de çoğunlukla aynıydı: Dedektif Jerry Sleeper, Darren Crowe ve onun ortağı Barry Frost. Bir yıl önce Cerrah soruşturmasında birlikte çalıştığı polislerdi hep bunlar.</p>

  <p>Yeni bir yaz ve bir canavar daha.</p>

  <p>Ama bu sefer ekipten biri eksikti. Dedektif Thomas Moore aralarında değildi ve Rizzoli onun varlığını çok özlüyordu. Sessiz ve kendinden emin tavırlarını, sabrını ve azmini özlüyordu. Gerçi Cerrah soruşturması sırasında aralarında bir anlaşmazlık olmuş, ayrı düşmüşlerdi ama sonradan araları düzelmişti ve şimdi bu adamın yokluğu ekipte açıkça bir boşluk yaratıyordu.</p>

  <p>Moore'un yerinde, genelde Moore'un oturduğu koltukta şimdi hiç güvenmediği başka bir adam oturuyordu: Gabriel Dean. Toplantı salonuna kim girerse girsin, bu polis ekibinin arasındaki tek yabancının Dean olduğunu anlamakta güçlük çekmezdi. Şık takım elbisesinden tutun, asker duruşuna kadar her şeyiyle sivriliyordu diğerlerinin arasında. Dean'le kimse konuşmuyordu; o sessiz gözlemciydi, bu davadaki rolü hâlâ esrarını koruyan federal.</p>

  <p>Dr. Zucker anlatmaya devam ediyordu. "Bir cesetle seks çoğumuzun üzerinde durup düşünmediği bir eylemdir. Ama edebiyatta, tarihte ve pek çok suç dosyasında tekrar tekrar karşımıza çıkar. Seri katil kurbanlarının yüzde dokuzu ölüm sonrası cinsel tacize maruz kalmaktadır. Jeffrey Dahmer, Henry Lee Lucas ve Ted Bundy hep itiraf etmişlerdir bunu yaptıklarını." Doktorun bakışları Gail Yeager'ın otopsi fotoğraflarına yöneldi. "Demek istediğim, bu kurbanda taze meni bulunmuş olması o kadar da şaşırtıcı bir durum değil aslında."</p>

  <p>Darren Crowe söze girdi: "Böyle bir şeyi sadece kaçıkların yaptıklarını duymuştum. Bir FBI suç uzmanı söylemişti bana. Bunlar kendi kendine konuşan delilerin işiymiş."</p>

  <p>"Evet, bunun ağır kişilik bozukluğu gösteren katillere özgü olduğu düşünülürdü eskiden," dedi Zucker. "Psikotik bir sersemlikten çıkamayan kişiler. Doğrudur, bu eylemin failleri arasında, bu tip katillerin, yani ne sağlıklı düşünebilen ne de zekâ pırıltısı gösteren kişilerin fazla sayıda olduğu söylenebilir. Dürtüleri üzerindeki hakimiyetleri o kadar zayıftır ki, arkalarında her türlü delil bırakırlar. Saç, kıl, meni, parmak izi. Onları yakalamak kolaydır çünkü adli tıp diye bir şeyden haberleri yoktur ya da bilseler bile umurlarında değildir."</p>

  <p>"Peki ya bizim fail?"</p>

  <p>"Bu fail psikotik değil. Bambaşka bir yaratık o." Zucker Yeager'ların evinde çekilen fotoğrafların bulunduğu dosyayı açıp resimleri masaya dizdi. Sonra Rizzoli'ye döndü. "Dedektif, siz olay yerinde bulundunuz."</p>

  <p>Rizzoli onaylayarak kafasını salladı. "Bu katil sistemli çalışmış. Yanında cinayet aletlerini getirmiş. Titiz ve etkili bir yöntemi var. Arkasında neredeyse hiç delil bırakmamış."</p>

  <p>"Meni de varmış," diye araya girdi Crowe.</p>

  <p>"Ama kolay kolay aramaya kalkmayacağımız bir yerde bulduk. Gözden de kaçırabilirdik yani. Hatta az daha kaçıyordu gözümüzden."</p>

  <p>"Peki genel izleniminiz nedir?" diye sordu Zucker.</p>

  <p>"Düzenli. Zeki." Rizzoli bir an durdu. Sonra ekledi: "Aynı Cerrah gibi."</p>

  <p>Zucker'in gözleri Rizzoli'nin üzerine kilitlenmişti. Zucker'in bakışları Rizzoli'yi her zaman rahatsız eder, fazla müdahaleci bulurdu bunu. Ama Warren Hoyt herkesin aklına gelmiş olmalıydı. Bunun, eski bir kâbusun tekrarı gibi duruğunu düşünen bir tek o olamazdı.</p>

  <p>"Size katılıyorum," dedi Zucker. "Bu organize bir cinayet. Bazı davranışçıların bilinçli obje teması dedikleri türden. Failin davranışlarının tek amacı anlık zevkler değil. Eylemlerinin belli bir hedefi var ve bu hedef bir kadının, ki burada kurban Gail Yeager oluyor, bedenine tam anlamıyla hakim olmak. Bu fail, kadına sahip olmak istiyor; ölümünden sonra bile. Ona kocasının önünde saldırarak bu sahip olma hakkını onaylamayı amaçlıyor. Böylece ikisinin de üzerindeki tek hakim oluyor."</p>

  <p>Doktor otopsi fotoğrafına uzandı. "Bir organının kesilmemiş olması şaşırtıcı. Ceset, çürümenin doğal belirtileri haricinde son derece iyi durumda görünüyor." Onay almak için Rizzoli'ye baktı.</p>

  <p>"Cesedin üzerinde açık bir yaraya rastlanmadı," dedi Rizzoli. "Boğularak ölmüş."</p>

  <p>"Ki bu da birini öldürmenin en özel yoludur."</p>

  <p>"Özel derken?"</p>

  <p>"Birini ellerinizle boğmanın nasıl bir şey olduğunu düşünün bir kere. Ne kadar yakın bir temas, öyle değil mi? Burun buruna. Elleriniz kurbanın etine yapışmış. Boğazını sıkarken yavaş yavaş can verdiğini hissedebiliyorsunuz."</p>

  <p>Rizzoli iğrenerek baktı doktora. "Tanrım."</p>

  <p>"Onun düşünceleri böyle. Hisleri böyle. Yaşadığı dünya böyle bir yer ve biz bu dünyayı anlamak zorundayız." Zucker, Gail Yeager'ın fotoğrafına işaret etti. "Fail kadının bedenine sahip olma dürtüsüyle hareket etmiş. Ölü ya da diri sahip olmak istiyor kurbanına. Bu adam, cesetle arasında özel bir bağ görüyor ve onu sevmeye devam ediyor. Cinsel olarak taciz ediyor."</p>

  <p>"Peki neden sonra çöp gibi atıyor?" diye sordu Sleeper. "Neden yedi yıl boyunca saklamıyor? Hani şu Kral Herod karısına yapmış ya."</p>

  <p>"Pratik nedenlerden," diye karşılık verdi Zucker. "Belki de bir apartmanda yaşıyordur ve çürüyen cesedin kokusunun er ya da geç anlaşılmasından korkuyordur. Kimse bir cesedi üç günden fazla saklamak istemez zaten."</p>

  <p>Crowe güldü. "Üç saniye bile denemem."</p>

  <p>"O halde bu cesede aşık olmuş gibi bağlanmış denebilir," dedi Rizzoli.</p>

  <p>Zucker başını salladı. "Onu Stony Brook'a atmaya mecbur kalması zor gelmiş olmalı."</p>

  <p>"Evet, zor gelmiş olmalı. Sevgilinizden ayrılmak gibi."</p>

  <p>Rizzoli ormandaki o yeri düşündü. Ağaçları, ağaçların gölgesini. Şehrin sıcağından ve gürültüsünden uzakta. "Orayı çöplük olarak görmüyor," dedi. "Onun için kutsal bir mekân belki de."</p>

  <p>Herkes dönüp Rizzoli'ye baktı.</p>

  <p>"Bir daha söyle bakayım," dedi Crowe.</p>

  <p>"Dedektif Rizzoli tam da benim gelmeye çalıştığım noktaya değindi," dedi Zucker. "Ağaçların arasındaki o mekân kullanılmış cesetlerini attığı bir çöplük değil sadece. Kendi kendinize şunu sorun: Cesetleri neden gömmüyor? Neden ortalık yerde bırakıyor?"</p>

  <p>Cevap veren Rizzoli oldu. "Çünkü onları ziyarete gidiyor."</p>

  <p>Zucker onaylayarak başını salladı. "Bunlar sevgilileri. Haremi. Tekrar tekrar geri dönüp onlara bakıyor, onlara dokunuyor. Belki sarılıyordur bile. Bu yüzden üzerinde cesetlerin saçları kalmış. Onlarla haşır neşir olurken saçları üzerindeki giysilere yapışmış olmalı." Zucker Rizzoli'ye baktı. Şu ölü saç teli sonradan bulunan cesetle eşleştirildi mi?"</p>

  <p>Rizzoli başını salladı. "Dedektif Korsak'la, failin o saç telini çalıştığı yerden almış olabileceğini düşünmüştük ama artık nereden geldiğini öğrendiğimize göre cenaze evindeki ipucunu takip etmemize hâlâ gerek var mı sizce?"</p>

  <p>"Evet var," dedi Zucker. "Ve neden biliyor musunuz? Nekrofiller cesetlerden hoşlanırlar. Cesetlerle haşır neşir olmaktan cinsel bir haz alırlar. Onları mumyalamayı, giydirmeyi, makyaj yapmayı severler. Ve bu heyecanı sürekli hissedebilmek için de bu tip cenaze işlerinde çalışmayı seçerler. Mumyacı asistanlığı ya da şu makyajcılar gibi. Henüz kimliği tespit edilemeyen şu yeni cesedin öldürülmemiş olabileceğini aklınızdan çıkarmayın. En meşhur nekrofıllerden olan Ed Gein, işe mezarlıklara girerek başlamıştı. Kadın cesetlerini çalıp evine götürüyordu. Ceset temin etmek için cinayet işleme yoluna sonradan gitmiştir."</p>

  <p>"Vay canına," diye homurdandı Frost. "Ne kadar iç açıcı konular bunlar."</p>

  <p>"Geniş insan davranışı spektrumunun bir parçası sadece. Nekrofiller bizim için hasta ve sapık insanlardır. Ama onlar her zaman aramızdalar. Tuhaf takıntılarının peşinde koşan insanlar hiçbir zaman eksik olmaz. Evet, bazıları psikotiktirler. Ama bazılarını diğer insanlardan ayırt etmek son derece güçtür."</p>

  <p>Warren Hoyt da onlardan biriydi.</p>

  <p>Sessizliği ilk bozan Gabriel Dean oldu. Toplantı boyunca tek bir söz etmediği için sesini duymak Rizzoli'yi irkiltti.</p>

  <p>"Bu failin, haremini ziyaret etmek için ormana dönebileceğini söylemiştiniz."</p>

  <p>"Evet," dedi Zucker. "Bu yüzden Stone Brook'taki nöbete devam edilmelidir."</p>

  <p>"Peki hareminin kaybolduğunu görünce ne olacak?"</p>

  <p>Zucker bir an durdu. "Bundan hiç hoşlanmayacaktır."</p>

  <p>Konuşulanlar Rizzoli'yi ürpertiyordu. Bu cesetler onun sevgilileriydi. Sevgilisi elinden alınan bir erkek nasıl tepki verebiirdi?</p>

  <p>"Çılgına dönecektir," dedi Zucker. "Sahip oldukları elinden alındığı için öfkeye kapılacaktır. Ve de yerine yenilerini bırakmak için hemen işe koyulacaktır. Yani tekrar ava çıkacaktır." Zucker Rizzoli'ye baktı. "Bunu medyadan gizli tutmak için elinizden ne geliyorsa yapın. Belki de faili yakalamak için tek şansınız orman. Çünkü oranın güvenli olduğuna emin olamazsa geri dönmeyecektir. Hareminin hâlâ orada olduğuna ve kendisini beklediğine inanmak zorunda."</p>

  <p>Toplantı odasının kapısı açıldı. Kapıda beliren Teğmen Marquette'di. "Dedektif Rizzoli?" dedi teğmen. "Konuşmamız gerekiyor."</p>

  <p>"Şimdi mi?"</p>

  <p>"Bir mahzuru yoksa. Benim odama gidebilir miyiz?"</p>

  <p>Herkesin yüzünde aynı ifade belirmişti şimdi. Rizzoli'yi barakaya çağırıyorlardı. Ve nedenini kimse bilmiyordu. Rizzoli yüzü kızararak kalkıp odadan çıktı.</p>

  <p>Birlikte koridordan cinayet masasına doğru yürürlerken Marquette'ten çıt çıkmıyordu. Odasına girip kapıyı kapattılar. Cam separatörün arkasında dedektiflerin merakla odaya baktıklarını görebiliyordu. Marquette cama gidip storu kapattı. "Neden oturmuyorsun Rizzoli?"</p>

  <p>"Ben iyiyim böyle. Ne olup bittiğini merak ediyorum sadece."</p>

  <p>"Rica ediyorum." Teğmenin sesi her zamankinden daha yumuşak ve nazikti.</p>

  <p>"Otur lütfen."</p>

  <p>Teğmenin bu beklenmedik tavrı Rizzoli'yi huzursuz etmişti. Marquette'le birbirlerine ısınamamışlardı bir türlü. Cinayet masası hâlâ oğlanların çöplüğüydü ve bu çöplükte bir kaltağın işi yoktu. Koltuğa gömüldüğünde kalbi küt küt atmaya başlamıştı.</p>

  <p>Teğmen bir süre sessizce oturdu. Doğru sözcükleri bulmaya çalışıyor gibi bir hali vardı. "Bunu herkesten önce senin duymanı istedim. Çünkü en çok seni etkileyecektir. Geçici bir durum olduğuna eminim, hemen olmasa da birkaç gün içinde çözülecektir mutlaka."</p>

  <p>"Neymiş bu durum?"</p>

  <p>"Bu sabah, saat beş sularında Warren Hoyt cezaevinden kaçmış."</p>

  <p>Neden oturmasını istediğini şimdi anlamıştı. Yığılıp kalacağından korkmuştu herhalde.</p>

  <p>Ama öyle olmadı. Duygulan mühürlü, her bir sinir ucu uyuşmuş halde, sessizce oturdu. Konuşmaya başladığında sesi o kadar sakin çıkmıştı ki, onu tanımakta kendi bile güçlük çekmişti.</p>

  <p>"Nasıl olmuş?" diye sordu Rizzoli.</p>

  <p>"Tıbbi nakil sırasında olmuş. Dün gece acil bir apandisit rahatsızlığı yüzünden Fitchburg Hastanesi'ne gönderilmiş. Tam olarak nasıl olduğunu bilmiyoruz. Ama ameliyathanede..." Marquette bir an durakladı. "Canlı tanık yok."</p>

  <p>"Kaç ölü var?" diye sordu Rizzoli. Sesi hâlâ bir yabancı gibi kuruydu.</p>

  <p>"Üç. Bir hemşire, onu ameliyata hazırlayan anestezi uzmanı bir kadın. Artı hastaneye kadar eşlik eden gardiyan."</p>

  <p>"Souza-Baranowski altıncı seviyeden bir cezaevidir."</p>

  <p>"Evet."</p>

  <p>"Ve sivil bir hastaneye gitmesine izin vermişler, öyle mi?"</p>

  <p>"Rutin bir prosedür olsaydı Shattuck cezaevi birimine nakledilirdi. Ama tıbbi acil durumlarda mahkûmların en yakın sözleşmeli hastaneye sevk edilmesi öngörülür. Ve civarda en yakın yer de Fitchburg'muş."</p>

  <p>"Acil durum olduğuna kim karar vermiş?"</p>

  <p>"Cezaevi hemşiresi. Hoyt'u muayene ettikten sonra doktora danışmış. Sonuçta ikisi de acil müdahaleye ihtiyaç olduğuna karar vermişler."</p>

  <p>"Hangi bulgulara dayanarak peki?" Dedektifin sesi keskinleşmeye başlamıştı. Belki de ilk defa duyguları karışmaya başlamıştı.</p>

  <p>"Bazı semptomlar varmış. Karın ağrısı..."</p>

  <p>"Adam tıp eğitimi almış. Onlara ne söyleyeceğini ondan iyi kim bilebilir ki?"</p>

  <p>"Ama tahliller de yapılmış."</p>

  <p>"Ne tahlili?"</p>

  <p>"Beyaz kan hücresi sayımı mı ne?"</p>

  <p>"Kiminle muhatap olduklarını biliyorlar mıymış? Bunu bilen biri var mıymış?"</p>

  <p>"Kan tahlilinde de hile yapılmaz ya?"</p>

  <p>"Yapar, yapar. Zamanında hastanede çalışmış o. Laboratuar tahlilleriyle oynamayı biliyordur."</p>

  <p>"Dedektif..."</p>

  <p>"Tanrı aşkına, adam eski kan teknisyeni!" Bu kez sesinin tizliği irkiltmişti kendisini de. Bu çıkışından dolayı şaşkın halde Teğmen'e baktı. Bastırmaya başlayan duygularının ağırlığı altında eziliyordu şimdi. Öfke. Çaresizlik.</p>

  <p>Ve de korku. Geçen onca zaman içinde bunların üstesinden gelmeyi bilmişti. Çünkü Warren Hoyt'tan korkmanın mantıksız olduğunu anlamıştı çok geçmeden. Ona ulaşamayacağı, el süremeyeceği bir yerde, parmaklıkların arkasındaydı işte. Gördüğü kâbuslar, eninde sonunda yok olup gideceğini umduğu, yaşanmış bir dehşetin süregelen yankılarından ibaretti aslında. Oysa şimdi korkmak için bir sebebi vardı ve bunu ruhunun derinliklerinde hissedebiliyordu.</p>

  <p>Aniden ayağa fırlayıp kapıya yöneldi.</p>

  <p>"Dedektif Rizzoli!"</p>

  <p>Kapının önünde durdu.</p>

  <p>"Nereye gidiyorsunuz?"</p>

  <p>"Nereye gitmem gerektiğini siz de biliyorsunuz bence."</p>

  <p>"Fitchburg emniyeti her şeyi kontrol altına almış durumda."</p>

  <p>"Öyle mi dersiniz? Onlar için basit bir kaçak mahkûm vakası sadece. Diğerlerinin yaptığı hataları yapmasını bekleyecekler. Çok beklerler. Avuçlarının içinden kayıp gidecek."</p>

  <p>"Adamları küçümseme."</p>

  <p>"Onlarda Hoyt'u küçümsemesinler. Neyle karşı karşıya olduklarını bilmiyorlar." dedi.</p>

  <p>Ama ben biliyorum. Hem de çok iyi biliyorum.</p>

  <p>Dışarıda, otopark güneşin altında pırıl pırıl parlıyor, sokaktan gelen rüzgâr sıcak ve ağır esiyordu. Arabaya bine ne kadar terden sırılsıklam olmuştu bile. Hoyt bu sıcağa bayılır, diye düşündü. Kurak çöl kumunun üzerinde güneşiı tadını çıkaran bir kertenkele gibi. Ve bütün sürüngenler e o da iyi bilir, tehlikeden çabucak kaçmayı.</p>

  <p>Onu bulamayacaklar.</p>

  <p>Fitchburg yolunda Cerrah'ı düşünüp durdu. Şehrin sokaklarında elini kolunu sallaya sallaya dolaştığını hayal etti. Avcı geri dönmüştü. Onunla yüzleşmeye hâlâ gücü kalmış mıydı, merak ediyordu. Onu bir kez alt etmekle ömür boyu kullanabileceği cesaret kotasını doldurmuş muydu acaba? Kendini hiçbir zaman korkak biri olarak görmemişti; tehditlerden asla yılmamış, savaştan kaçmamıştı hiçbir zaman. Ama Warren Hoyt'la bir kez daha yüz yüze gelmenin düşüncesi bile yetiyordu şimdi titremesine.</p>

  <p>Ona bir kez karşı koydum ve bunu az daha canımla ödüyordum. Bunu bir daha yapıp yapamayacağımı bilmiyorum. Canavarı kafesine geri sokup sokamayacağımı bilmiyorum.</p>

  <p><br /></p>

  <p>Etrafta kimsecikler yoktu. Rizzoli hastane koridorunda durup üniformalı bir polis bulmak umuduyla etrafa bakındı ama hemen önündeki birkaç hemşireden başka kimse yoktu. Onlar da birbirlerine sarılmışlar, yüzlerinde endişeli bir ifade, fısır fısır konuşuyorlardı. Sarı polis kordonunun altından geçip ameliyathane alanına açılan otomatik kapıya kadar kimsenin engeliyle karşılaşmadan gidebilmişti. Yerdeki kan lekeleri ve kanlı ayak izleri hemen dikkatini çekmişti. Bir olay yeri teknisyeni alet kutusunu toplamaya başlamıştı bile. Zaten artık yapacak fazla bir şey de kalmamıştı.</p>

  <p>Ancak duvarlardaki kan izlerine bakmak bile yetiyordu içeride neler olup bittiğini anlamak için. Bir kurbanın atardamarından fışkırmış olan kan damla damla kuruyup kalmıştı bütün açıklığıyla. Duvarda bir sinüs dalgası bırakarak uzanan lekeler günlük programın yazıldığı tahtaya kadar yetişmişti. Tahtada yazan ameliyathane numaraları, hasta isimleri, cerrah isimleri ve ameliyat prosedürlerine bakılırsa program bütün gün doluymuş gibi duruyordu. Rizzoli, ameliyathanede yaşanan bu olay yüzünden programları aniden iptal edilen hastalara ne olduğunu merak etti bir an. Bir kolesistektomi operasyonunun –her neyse artık– ertelenmesi ne gibi sonuçlar doğuruyordu acaba? Demek ki olay yerinin böyle çabucak incelenmiş olmasının nedeni de dolu olan bu ameliyat programıydı. Yaşayanların ihtiyaçları daha önemliydi. Fitchburg'un en yoğun ameliyathanesi böyle bir nedenden dolayı kapatılmamalıydı.</p>

  <p>Kan izleri program tahtasının üzerinden de geçip köşeyi dolanarak yandaki duvara doğru ilerliyordu. Buradan sonra sistol basıncı düşmeye başladığı için dalgaların tepe noktaları inmeye başlamış, aşağı doğru hareket etmeye yüz tutmuştu. Son olarak resepsiyon masasının dibinde oluşmuş küçük bir kan gölünde bitiyordu lekeler.</p>

  <p>Telefon. Ölen her kimdiyse, telefona ulaşmaya çalışmıştı anlaşılan.</p>

  <p>Resepsiyon alanının ötesinde, tek tek bütün ameliyathanelere açılan, sıra sıra lavabonun dizili olduğu geniş bir koridor uzanıyordu. Rizzoli insan sesleri ve bir telsiz cızırtısını takip ederek açık bir kapıya yöneldi. Onun varlığını bile fark etmeyen bir olay yeri teknisyeninin yanından geçerek koridor boyunca devam etti. Kimsenin engeline takılmadan 4 numaralı ameliyathanenin kapısında durup etraftaki katliamın izlerine bakakaldı dehşet içinde. Gerçi kurbanlar içeride bırakılmamıştı ama kan izleri her yerdeydi.</p>

  <p>"Bayan? Bayan?"</p>

  <p>Alet dolabının yanında durmakta olan iki adam ters ters Rizzoli'ye bakıyordu. Uzun boylu olan, Rizzoli'ye doğru yöneldi. Otuzlu yaşlardaydı ve kaslı, iri yarı adamlara özgü kabadayı bir hava vardı üzerinde. Hızla dökülmekte olan saçlarına karşılık verebileceği en erkeksi cevap bu olmalı, diye düşündü Rizzoli.</p>

  <p>Adam malum soruyu sormaya kalmadan çıkanp gösterdi rozetini. "Boston emniyeti cinayet masasından Jane Rizzoli."</p>

  <p>"Boston'ın ne işi var ki burada?"</p>

  <p>"Affedersiniz, isminiz neydi acaba?" diye sordu Rizzoli.</p>

  <p>"Çavuş Canady. Kaçak Bulma Birimi'nden."</p>

  <p>Massachusetts'li bir Eyalet Polis memuru. Rizzoli tam tokalaşmak üzere elini uzatmıştı ki, adamın elindeki lastik eldivenleri fark etti. Zaten adamın da böyle bir nezaket göstermeye pek niyeti yok gibiydi.</p>

  <p>"Size nasıl yardımcı olabiliriz?" diye sordu Canady.</p>

  <p>"Belki ben size yardımcı olabilirim."</p>

  <p>Canady bu tekliften etkilenmişe benzemiyordu. "Nasıl olacak bu?"</p>

  <p>Rizzoli duvara sıçramış kan lekelerine baktı. "Bunu yapan adam... Warren Hoyt..."</p>

  <p>"Ne olmuş ona?"</p>

  <p>"Onu çok iyi tanırım."</p>

  <p>Şimdi kısa boylu adam da gelmişti yanlarına. Onda Canady'nin meydan okuyan tavrı yoktu. "Hey ben sizi tanıyorum. Rizzoli. Onu içeri tıkan sizdiniz."</p>

  <p>"O ekipteydim."</p>

  <p>"Hadi canım, Lithia'da onu köşeye sıkıştıran sizdiniz." Onun eldiveni olmadığı için elini uzatıp tokalaştı. "Dedektif Arlen. Fitchburg Emniyeti'nden. Sırf bunun için mi gediniz onca yolu?"</p>

  <p>"Duyar duymaz geldim." Bakışları duvardaki lekelere döndü. "Kiminle karşı karşıya olduğunuzun farkındasınız, değil mi?"</p>

  <p>Canady araya girdi hemen: "Her şey kontrolümüz altında."</p>

  <p>"Adamın geçmişini biliyor musunuz?"</p>

  <p>"Burada yaptıklarını gördük ya."</p>

  <p>"Peki ama adamı tanıyor musunuz?"</p>

  <p>"Souza-Baranowski'deki dosyası elimizde."</p>

  <p>"Demek ki oradaki gardiyanlar da tanıyamamışlar onu. Yoksa bütün bunlar olmazdı."</p>

  <p>"Şimdiye kadar elimden kaçan olmadı," dedi Canady. "Hepsi aynı hataları yapar."</p>

  <p>"Bu hariç."</p>

  <p>"Daha altı saat oldu."</p>

  <p>"Altı saat mi?" Rizzoli kafasını salladı. "Elinizden kaç mış bilin."</p>

  <p>Canady atıldı. "Civarı çember içine alıyoruz. Yollarda barikatlar ve arama rutinlerini başlattık. Medya da bilgilendirildi, fotoğrafı bütün yerel TV istasyonlarında yayınlanndı. Dediğim gibi, her şey kontrol altında."</p>

  <p>Rizzoli cevap vermeden bakışlarını duvardaki kan dalgalarına çevirdi. "Ölen kimmiş?" diye sordu sakince.</p>

  <p>Bu soruya cevap veren Arlen oldu. "Anestezi uzmanı ve ameliyathane hemşiresi. Anestezi uzmanı şurada, masanın şu ucunda yatıyordu. Hemşire ise burada, kapının dibinde bulundu."</p>

  <p>"Bağırmamışlar mı? Gardiyanı uyarmaya kalkışmamışlar mı?"</p>

  <p>"Gürültü çıkarmaya fırsat bulduklarını sanmıyorum. İkisinin de gırtlağı kesilmiş."</p>

  <p>Rizzoli masanın başına gidip serum torbasının asılı olduğu metal askıya baktı. Sonra da yerdeki bir su göletinin dibinde duran plastik tüpe ve katetere çevirdi bakışlarını. Masanın altında kırık bir cam şırınga vardı.</p>

  <p>"Serum takmışlar," dedi sonra.</p>

  <p>"Buraya acil servisten gelmişler," dedi Arlen. "Aşağıda doktor muayene ettikten sonra hemen buraya çıkarılmış. Apandisitin patladığına kanaat getirmişler."</p>

  <p>"Cerrah neden onunla birlikte gelmemiş buraya? O neredeymiş?"</p>

  <p>"Acil serviste başka bir hastaya bakıyormuş. Muhtemelen her şey bittikten on, on beş dakika sonra gelmiştir. Otomatik kapıyı geçip yerde yatan gardiyanı görür görmez hemen telefona koşmuş. Çok geçmeden bütün acil servis ekibi yukarı koşturmuş ama kurbanlar için yapabilecekleri fazla bir şey yokmuş."</p>

  <p>Rizzoli yere baktığında bir sürü ayak izini ve yaşanan karmaşayı okuyabiliyordu.</p>

  <p>"Gardiyan neden içeride değilmiş? Mahkûma göz kulak olması gerekmez miydi?" diye sordu Rizzoli.</p>

  <p>"Ameliyathanenin steril kalması gerekir. Dışarıdan geldiğiniz kıyafetlerle içeri giremezsiniz. Kapıda beklemesi söylenmiştir herhalde."</p>

  <p>"Peki ama, talimat gereği mahkumların cezaevi dışında oldukları sürece kelepçeli olmaları gerekmiyor muydu?"</p>

  <p>"Doğru."</p>

  <p>"Ameliyathanede, hatta anestezi verilmiş bile olsa bacağının ya da kolunun ameliyat masasına kelepçelenmiş olması gerekirdi."</p>

  <p>"Evet."</p>

  <p>"Peki kelepçeleri bulabildiniz mi?"</p>

  <p>Arlen ve Canady birbirlerine baktılar.</p>

  <p>"Kelepçeler yerde, masanın altında duruyordu," dedi Canady.</p>

  <p>"O halde kelepçelenmişti."</p>

  <p>"Bir yere kadar, evet..."</p>

  <p>"Neden çıkartmış olabilirler ki?"</p>

  <p>"Belki de tıbbi bir nedendendir," dedi Arlen. "Yeni bir serum takmak için ya da pozisyonunu değiştirmek için, ha?"</p>

  <p>Rizzoli kafasını salladı. "Kelepçeleri çıkarması için gardiyana ihtiyaç duyulurdu. O da mahkûmu içeride kelepçesiz bırakıp dışarı çıkmak istemezdi."</p>

  <p>"O halde dikkatsizlik etmiştir," dedi Canady. "Acil servisteki herkes, Hoyt'un geldiğinde kimseye karşı koyamayacak kadar acı çektiğini söylüyor. Anlaşılan, kimse böyle bir şeyi..."</p>

  <p>"Tanrım," diye homurdandı Rizzoli. "Yeteneklerini kaybetmemiş." Anestezi dolabına baktığında çekmecelerden birinin açık olduğunu gördü. Çekmecede duran tiopental tüpleri yoğun ameliyathane ışıklarının altında parlıyordu. Demek ki anestezide bu kullanılmıştı. Onu uyutmak üzerelermiş, diye düşündü Rizzoli. Koluna takılı serumla bu masada yatıyormuş. İnleyerek, yüzü acıyla gerilmiş halde. Diğerlerinin olacaklardan haberi yok; herkes işiyle meşgul. Hemşire doktorun ihtiyacı olabilecek aletleri hazırlamaya çalışıyor. Anestezist ise monitörden hastanın kalp ritmine bakarken, bir yandan da ne doz kullanacağını hesaplıyor. Belki de adamın kalbinin hızlandığını görüyor ama çektiği acıya yoruyor bunu. Oysa saldırıya geçmek üzere olduğunu anlayamıyor.</p>

  <p>Ya sonra... sonra ne olmuştu acaba?</p>

  <p>Masanın dibindeki alet tepsisine baktı Rizzoli. Boştu.</p>

  <p>"Neşter mi kullanmış?" diye sordu.</p>

  <p>"Silahı bulamadık."</p>

  <p>"En sevdiği alettir. Hep neşter kullanmıştır..." Anlık bir düşünce tüylerinin ürpermesine neden oldu. Arlen'e baktı. "Hâlâ bu binada olabilir mi?"</p>

  <p>Canady araya girdi. "Binada değil."</p>

  <p>"Daha önce de doktor kılığına girmişti. Tıp personelinin arasına karışmakta ustadır. Hastaneyi aradınız mı?"</p>

  <p>"Gerek yok ki."</p>

  <p>"Peki burada olmadığını nereden biliyorsunuz?"</p>

  <p>"Çünkü binadan ayrıldığına dair delilimiz var. Kameraya çekilmiş."</p>

  <p>Rizzoli'nin nabzı hızlanmaya başlamıştı. "Güvenlik kamerasına mı yakalanmış?"</p>

  <p>Canady başını salladı. "Herhalde kendiniz de görmek istersiniz."</p>
</body>
</html>
