<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>9</h1>

  <p>"Bu sabah Ajan Dean beni görmeye geldi," dedi Teğmen Marquette. "Senin hakkında şüpheleri varmış."</p>

  <p>"Hislerimiz karşılıklı o halde," dedi Rizzoli.</p>

  <p>"Yeteneklerinden şüphe duymuyor. İyi bir polis olduğuna inanıyor."</p>

  <p>"Ama?"</p>

  <p>"Bu vakada komutanın sende olmasının doğru olmadığını düşünüyor."</p>

  <p>Rizzoli bir süre tek bir şey söylemeden sükûnet içinde oturup Marquette'in masasına baktı. Sabah odasına çağırdığında anlamıştı bunun nedenini. İçeri girerken duygularının önüne demir bir perde indirmeye ve ona istediği şeyi vermemeye kararlıydı. Sinirlerinin bozulduğuna kanaat getirip onu başka birisiyle değiştirmesini istemiyordu.</p>

  <p>Konuşurken sakin ve mantıklı görünmeye çalışıyordu.</p>

  <p>"Endişeleri neymiş?"</p>

  <p>"Dikkatinin dağılması. Warren Hoyt'la, hâlâ bitmemiş bir meselen olduğunu düşünüyor. Cerrah soruşturmasının etkisinden hâlâ kurtulamadığına inanıyor."</p>

  <p>"Kurtulamamış derken?" diye sordu Rizzoli. Aslında teğmenin neyi kastettiğini çok iyi anlamıştı.</p>

  <p>Marquette konuşmadan önce düşündü. "Rizzoli, bunu söylemek hiç kolay bir şey değil. Bunu sen de biliyorsun."</p>

  <p>"Senin ağzından duymak istiyorum."</p>

  <p>"Dengesiz olduğunu düşünüyormuş, tamam mı?"</p>

  <p>"Peki siz ne düşünüyorsunuz Teğmen?"</p>

  <p>"Başında çok dert olduğunu düşünüyorum. Bence Hoyt'un firarı hızını kesecektir."</p>

  <p>"Siz de dengesiz buluyor musunuz beni?"</p>

  <p>"Dr. Zucker'in de endişeleri var. Geçen sonbahardan beri psikologa gitmemişsin."</p>

  <p>"Böyle bir emir gelmedi bana."</p>

  <p>"Böyle mi olması gerekiyor? İlle de birilerinin emretmesi mi lazımdı?"</p>

  <p>"Terapiye ihtiyaç duymadım."</p>

  <p>"Zucker Cerrah'ın etkilerini hâlâ üzerinden atamadığını düşünüyor. Her taşın altından Warren Hoyt çıkıyormuş. Henüz son vakayı üzerinden atamamışken bu soruşturmaya nasıl komuta edebilirsin ki?"</p>

  <p>"Galiba bunu sizin ağzınızdan duymak istiyorum Teğmen. Sizce ben dengesiz miyim?"</p>

  <p>Marquette iç geçirdi. "Bilemiyorum. Ajan Dean karşıma çıkıp endişelerini söyleyince onu dikkate almak zorunda hissettim kendimi."</p>

  <p>"Ben Ajan Dean'in güvenilir bir kaynak olduğuna inanmıyorum."</p>

  <p>Marquette tereddüt içindeydi. Kaşlarını çatarak öne doğru eğildi. "Bu ciddi bir suçlama."</p>

  <p>"Bana getirdiği suçlamalardan daha ciddi olamaz."</p>

  <p>"Bu iddianı destekleyecek bir bilgin var mı?"</p>

  <p>"Bu sabah FBI'ın Boston ofisini aradım."</p>

  <p>"Ee?"</p>

  <p>"Ajan Gabriel Dean hakkında hiçbir şey bilmiyorlar."</p>

  <p>Marquette arkasına yaslanıp bir süre konuşmadan Rizzoli'yi izledi.</p>

  <p>"Buraya direkt Washington'dan gelmiş," dedi Rizzoli. "Boston ofisinin bununla bir alakası yokmuş. İşler böyle yürümez ki. Bir suçlunun profilini istediğimizde mesele önce bölge koordinatörüne gider. Oysa bu sefer öyle bir şey olmamış. Talimat direkt Washington'dan gelmiş. Hem FBI'ın benim soruşturmamda ne işi var Tanrı aşkına? Ve de Washington'la ne alakası var?"</p>

  <p>Marquette hâlâ konuşmuyordu.</p>

  <p>Rizzoli'nin öfkesi artmaya başlamıştı. "İşbirliği emrinin polis komisyonundan geldiğini söylemiştiniz."</p>

  <p>"Öyle oldu gerçekten."</p>

  <p>"FBI'dan komisyona başvuruyu kim yapmış o zaman? Bu işlerle Büro'nun hangi kısmı ilgileniyor?"</p>

  <p>Marquette kafasını salladı. "Talep Büro'dan gelmemişti."</p>

  <p>"Ne?"</p>

  <p>"Talep FBI'dan gelmedi yani. Dean'in ortaya çıktığı gün komisyondakilerle konuştum. Aynı soruyu ben de sordum onlara?"</p>

  <p>"Ee?"</p>

  <p>"Bunu gizli tutacağıma söz verdim. Aynısını senden de bekliyorum." Rizzoli'nin kabul ettiğini belirterek başım sallaması üzerine sözlerine devam etti. "Talep Senatör Conway'in ofisinden gelmiş."</p>

  <p>Rizzoli hayret içinde bakakalmıştı. "Senatörümüzün bütün bunlarla ne ilgisi var?"</p>

  <p>"Bilmiyorum."</p>

  <p>"Komisyondan söylemediler mi?"</p>

  <p>"Onlar da bilmiyor olabilirler. Emir direkt Conway'den gelince onlar da bir şey yapamamışlardır. Ayrıca istediği atla deve değil. Sadece ajanslar arasında işbirliği istiyor. Bunu hep yapıyoruz zaten."</p>

  <p>Rizzoli öne doğru eğilip sakince konuştu. "Bu işte ters bir şeyler var Teğmen. Siz de biliyorsunuz. Dean bize karşı dürüst değil."</p>

  <p>"Seni buraya Dean hakkında konuşmak için çağırmadım. Konumuz sensin."</p>

  <p>"Ama onun sözüne güvenerek çağırdınız beni. FBI artık Boston Emniyet Teşkilatı'na emir vermeye de mi başladı?"</p>

  <p>Marquette bunu beklemiyordu. Oturduğu yerden doğrularak Rizzoli'ye baktı. Rizzoli damarı bulduğunu anlamıştı. Büro'ya karşı Biz. Gerçek patron siz misiniz, onlar mı?</p>

  <p>"Pekâlâ," dedi Teğmen. "Konuşmaysa konuştuk işte. Sen de dinledin. Bu kadarı yeterli benim için."</p>

  <p>"Benim için de." Rizzoli ayağa kalktı.</p>

  <p>"Ama gözüm üzerinde olacak Rizzoli."</p>

  <p>Rizzoli başını salladı. "Hep öyle değil miydi zaten?"</p>

  <p><br /></p>

  <p>"İlginç lifler buldum," dedi Erin Volchko. "Gail Yeager'ın cildinin üzerinden alındı."</p>

  <p>"Yine lacivert halı mı?" diye sordu Rizzoli.</p>

  <p>"Hayır. Açıkçası, bunların ne olduğunu ben de anlamadım."</p>

  <p>Erin genelde çuvalladığını kabul etmeyi sevmezdi, bu bile Rizzoli'nin merakını artırmaya yetmişti. Mikrobun vizöründen baktığında tek bir tel lif gördü.</p>

  <p>"Sentetik bir lif bu. Rengi de yeşil sanırım. Kırılma öndislerine bakılırsa bu da diğeri gibi DuPont naylon 66."</p>

  <p>"Lacivert halı elyafı da bundan değil miydi?"</p>

  <p>"Evet. Mukavemeti ve esnekliği nedeniyle Naylon 66 kullanımı yaygındır. Geniş bir ürün yelpazesinde karşımıza çıkar."</p>

  <p>"Bunun da Gail Yeager'ın cildinden alındığını söylemiştin."</p>

  <p>"Bu lifler kalçasında, göğüslerinde ve omzunda bulundu."</p>

  <p>Rizzoli kaşlarını çattı. "Bir çeşit örtü mü acaba? Cesedini sarmak için kullanılmış olabilir."</p>

  <p>"Evet, ama örtü olamaz. Düşük nem emiciliği yüzünden örtülerde naylon kullanımı uygun olmaz. Ayrıca bu lifler, son derece ince, otuz denyelik filamanlardan oluşuyor. Her ipte on filaman. Ve ip insan saçından daha ince. Böyle bir liften oldukça sıkı örülmüş bir ürün çıkar. Su geçirmez bir kumaş olabilir."</p>

  <p>"Çadır falan gibi mi?"</p>

  <p>"Olabilir."</p>

  <p>Rizzoli Wal-Mart'larda dolaşırken böyle bir ürünle karşılaştığını hayal etti. Üzerinde üreticinin tavsiye ettiği kullanım şekilleri altında şunlar yazsa fena olmazdı: KAMPLARDA, SU GEÇİRMEZLİK GEREKEN ŞAR TLARDA VE CESETLERİ SARMAKTA İDEALDİR.</p>

  <p>"Basit bir muşambaysa benzerlerinden çok olmalı," dedi Rizzoli.</p>

  <p>"Yapma Dedektif, seni sıradan bir lif göstermek için çağırır mıyım hiç?"</p>

  <p>"Bilmem."</p>

  <p>"Bu gerçekten ilgi çekici bir parça."</p>

  <p>"Naylon muşambanın neresi ilginç olabilir ki?" Erin tezgâhın üzerindeki dosyalardan birine uzanıp, çentik çentik zirveler halinde bir çizginin uzandığı bir bilgisayar grafiği çıkardı. "Bu liflerin üzerinde toplam yansıma testi yaptım. Sonuç böyle çıktı."</p>

  <p>"Ne demek bu?"</p>

  <p>"Toplam yansıma. Liflerin tek tek incelenmesinde kızılötesi mikrospektroskopi kullanılıyor. Lifin üzerine kızılötesi radyasyon gönderiliyor ve geri dönen ışığın spektrası okunuyor. Bu grafikte lifin kızılötesi karakteristikleri görülüyor. Kısacası, lifin naylon 66 olduğunu doğrular nitelikte."</p>

  <p>"Aman ne sürpriz."</p>

  <p>"Daha dur," dedi Erin dudaklarında beliren kurnaz bir tebessümle. Dosyadan başka bir grafik daha çıkartıp ilkinin yanıma koydu. "Burada da tamı tamına aynı lifin kızılötesi çizgilerini görüyoruz. Bir değişiklik görüyor musun?"</p>

  <p>Rizzoli grafikleri bir süre inceledi. "Farklı bunlar."</p>

  <p>"Evet, öyle."</p>

  <p>"Ama bunlar aynı lifin değerleriyse grafiklerin de aynı olması gerekmez miydi?"</p>

  <p>"Bu ikinci grafikte görüntü düzlemini biraz değiştirdim. Buradaki toplam yansıma lifin yüzeyinden alındı. Çekirdeğinden değil."</p>

  <p>"Yani yüzeyle çekirdek aynı değil."</p>

  <p>"Doğru."</p>

  <p>"Birlikte bükülmüş iki farklı lif mi var peki?"</p>

  <p>"Hayır. Tek bir lif bu. Ancak kumaşın yüzeyinde değişiklik yapılmış. Zaten ikinci grafikte görülen de bu –yüzey kimyasalları. Kromotograftan geçirdim; galiba silikon bir madde bu. Lifler örülüp boyandıktan sonra kumaşın bitmiş haline silikon dolgu uygulanmış."</p>

  <p>"Neden?"</p>

  <p>"Bilemiyorum. Su geçirmez olsun diye belki de. Yırtılma mukavemeti için de olabilir. Pahalı bir işlemdir. Bence bu malzeme çok özel bir amaç için üretilmiş. Ama ne için olduğunu anlayabilmiş değilim."</p>

  <p>Rizzoli arkasına yaslandı. "Bu kumaşı bulursak," dedi, "adamı bulmak daha kolay olur."</p>

  <p>"Evet. Diğer lacivert halının aksine bu, benzersiz bir malzeme."</p>

  <p><br /></p>

  <p>Yeni havlular, barok harflerle işlenmiş A.R. harfleriyle salondaki sehpanın üstüne örtülmüş halde duruyordu, herkes görsün diye. Jane özellikle annesinin sevdiği rengi yani şeftali rengini seçmiş, güzel kurdeleli ipek çiçekli hediye paketi için fazladan para ödemişti. Paketi özellikle Federal Ekspres'e vermişti çünkü annesi o kırmızı, beyaz ve mavi çizgileri ne zaman karşısında görse arkasından hoş sürprizler ve mutlu olaylar beklerdi.</p>

  <p>Ve Angelâ Rizzoli'nin elli dokuzuncu yaş günü partisi mutlu olay kategorisi altına giriyordu. Rizzoli'ler için doğum günleri her zaman büyük olay olurdu. Angela her yılbaşında yeni takvimi alır, ayları karıştırarak herkesin doğum günlerini işaretlerdi. Sevdiğiniz birinin özel günlerini unutmak çok ayıptı. Annenizin doğum gününü unutmak ise günahların en büyüğüydü. Dondurmayı almak, evi süslemek, etraftaki komşulara davetiyeleri göndermek hep Jane'e kalmıştı. Şimdi pastayı kesip kâğıt tabakları misafirlere dağıtmak da onun işiydi. O üstüne düşeni yapmıştı ama bu seneki partinin tadı tuzu yoktu. Hep Frankie'nin yüzünden.</p>

  <p>"Bir sorun vardır," diyordu Angela. Kanepede kocasıyla küçük oğlu Michael'ın arasında oturmuş, sehpanın üzerine dizilmiş hediyelere bakıyordu keyifsiz. Sonraki on yılını misler gibi kokarak geçirmesine yetecek kadar duş jeli ve talk pudrası duruyordu karşısında. "Belki de hasta olmuştur. Belki de kaza geçirmiştir."</p>

  <p>"Anne, Frankie'nin bir şeyi yok," dedi Jane.</p>

  <p>"Evet ya," diye araya girdi Michael. "Belki de şu şeylerden birine göndermişlerdir. Hani şu savaş oyunları var ya?"</p>

  <p>"Tatbikat," dedi Jane.</p>

  <p>"Evet, evet, tatbikata falan göndermişlerdir. Belki de yurt dışındadır. Hiç kimseye söylememesi gereken gizli bir göreve gitmiştir."</p>

  <p>"O eğitim çavuşu Mike. Rambo değil."</p>

  <p>"Rambo bile annesine bir tebrik kartı atardı," diye homurdandı Baba Frank.</p>

  <p>Anlık sessizlikten faydalanan misafirler siper alıp pastalarını yemeye koyuldular. Sonra gözlerini bile kırpmadan birkaç saniye içinde çiğneyip yuttular ağızlarındakini.</p>

  <p>Rizzoli'lerin yan kapı komşusu Gracie Kaminsky oldu sessizliği bozma cesaretini gösteren. "Pasta ne güzel olmuş Angela! Kim yaptı bunu?"</p>

  <p>"Kendim yaptım," dedi Angela. "Şu işe bak; kendi doğum günü pastamı kendim yapıyorum. Ama bu da bir çeşit gelenek oldu."</p>

  <p>Jane suratına tokat yemiş gibi kızardı. Hep Frankie'nin yüzündendi. Angela'nın asıl kızdığı oydu ama kabak yine Jane'in başına patlamıştı. Sakin ve makul bir ses tonuyla konuştu: "Pastayı getireyim demiştim ya Anne."</p>

  <p>Angela omuz silkti. "Pastaneden alacaktın."</p>

  <p>"Kendim yapmaya zamanım olmadı."</p>

  <p>Söylediği doğruydu ama şu an için yanlış bir seçimdi. Sözler ağzından çıkar çıkmaz anlamıştı hatasını. Mike'ı koltuğa gömüldüğünü fark etti. Babasının da yüzü kıpkırmızı olmuş, başka yöne bakmaya başlamıştı.</p>

  <p>"Zamanı olmamış," dedi Angela.</p>

  <p>Jane umutsuzca güldü. "Zaten benim yaptığım pastadan da hayır gelmezdi."</p>

  <p>"Zamanı olmamış," diye tekrar etti Angela.</p>

  <p>"Anne, dondurma ister misin? Neli olsun bakalım?"</p>

  <p>"İşin o kadar başından aşkın ki, biricik annenin doğum günü partisine geldiğin için dizlerimin üzerine çöküp teşekkür etmem gerekiyor, değil mi?"</p>

  <p>Jane yüzü kıpkırmızı kesmiş halde kalakaldı. Gözyaşlarına kapılmamak için zor tutuyordu kendini. Misafirler yine pastaya saldırdı. Kimse kimsenin yüzüne bakmaya cesaret edemiyordu şimdi.</p>

  <p>Telefon çaldı. Herkes donakalmıştı.</p>

  <p>Nihayet Baba Frank kalkıp telefona baktı. "Annen de burada," dedi ve telsiz telefonu Angela'ya uzattı.</p>

  <p>Frankie neden bu kadar geciktin sanki? Jane bir oh çekerek kirli tabakları ve plastik çatalları toplamaya koyuldu.</p>

  <p>"Ne hediyesi?" diyordu annesi. "Ben öyle bir şey almadım."</p>

  <p>Jane korkmuştu. Hayır Frankie. Suçu bana atmaya kalkışma şimdi.</p>

  <p>Çok geçmeden annesinin sesindeki öfkeden eser kalmamıştı.</p>

  <p>"Ah Frankie, anlıyorum canım. Evet, evet. Donanma seni çok çalıştırıyor, öyle değil mi oğlum?"</p>

  <p>Jane kafasını sallayarak mutfağa giderken annesi seslendi. "Seninle konuşmak istiyor."</p>

  <p>"Benimle mi?"</p>

  <p>"Öyle diyor."</p>

  <p>Jane telefonu aldı. "Selam Frankie," dedi.</p>

  <p>Kardeşi karşı taraftan gürledi. "Neler çeviriyorsun Janie?"</p>

  <p>"Anlamadım?"</p>

  <p>"Bal gibi de anladın."</p>

  <p>Jane elinde telefon, hemen odadan çıkarak mutfağa girdi ve kapıyı arkasından kapattı.</p>

  <p>"Senden bir iyilik istedik be," diyordu Frankie</p>

  <p>"Hediyeyi mi diyorsun?"</p>

  <p>"Doğum günün kutlu olsun demek için aradım ama aradığıma arayacağıma pişman oldum."</p>

  <p>"Neden bu kadar şaşırıyorsun ki?"</p>

  <p>"Bu hoşuna gidiyor, değil mi? Şimdi beni de yazdı kara kaplı deftere."</p>

  <p>"Bunu sen istedin. Ama gördüğüm kadarıyla bundan da sıyrılmayı başarmışsın."</p>

  <p>"Sen de buna uyuz oluyorsun zaten, öyle değil mi?"</p>

  <p>"Umurumda bile değil Frankie. Bu, annemle senin aranda."</p>

  <p>"Evet ama sen de hep arkamda bekliyorsun sinsi sinsi. Tanrının cezası hediyenin üzerine benim adımı da yazsan ne olurdu sanki?"</p>

  <p>"Sen aradığında ben hediyemi çoktan göndermiştim bile."</p>

  <p>"Benim adıma da bir şeyler alsan eline mi yapışırdı?"</p>

  <p>"Burada emrinize amade beklemiyoruz beyefendi. Günde on sekiz saat çalışıyorum ben."</p>

  <p>"Ah tabii. Başka bir şey söylediğin yok zaten. 'Yazık değil mi bana, o kadar çok çalışıyorum ki uyumaya bile vaktim kalmıyor, falan.'"</p>

  <p>"Hem sen son hediyenin parasını bile vermedin daha."</p>

  <p>"Verdim ya."</p>

  <p>"Hayır vermedin." Annem hâlâ o lambaya bakıp bakıp, "bunu bana Frankie aldı," diyip duruyor.</p>

  <p>"Demek tek derdin paraydı ha?"</p>

  <p>Rizzoli'nin çağrı cihazı öttü. Arayan numaraya baktı. "Para umurumda bile değil. Beni uyuz eden, eninde sonunda paçayı kurtarman. Hiçbir şeye elini sürdüğün yok ama bir şekilde annemin gözüne girmeyi başarıyorsun."</p>

  <p>"Yine mi başladık?"</p>

  <p>"Kapatıyorum Frankie."</p>

  <p>"Telefonu anneme ver."</p>

  <p>"Önce şu çağrıya cevap vermem gerekiyor. Birkaç dakika sonra yine ara."</p>

  <p>"Nasıl yani? Yine mi arayacağım şehirlerarası..."</p>

  <p>Rizzoli telefonu kapatmıştı bile. Biraz durup öfkesinin geçmesini bekledi, sonra da çağrı cihazında yazan numarayı çevirdi.</p>

  <p>Darren Crowe açtı telefonu.</p>

  <p>Gıcık bir herifle daha uğraşmak istemiyorum, diye düşündü.</p>

  <p>"Ben Rizzoli. Beni aramışsın."</p>

  <p>"Tanrım biraz sakin olsana."</p>

  <p>"Neler olduğunu anlatacak mısın?"</p>

  <p>"On elli dört. Beacon Tepesi. Sleeper'la birlikte buraya yarım saat önce geldik."</p>

  <p>Annesinin salonundan gelen kahkahayı duyup kapıya yanaştı. Angela'nın doğum günü partisinden kaçmanın bir yolunu bulmak zorundaydı. "Bunu görmek isteyeceğine eminim," dedi Crowe.</p>

  <p>"Neden?"</p>

  <p>"Görünce sen de hak vereceksin bana."</p>
</body>
</html>
