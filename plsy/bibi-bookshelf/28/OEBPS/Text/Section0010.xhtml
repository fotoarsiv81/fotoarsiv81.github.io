<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>5</h1>

  <p>Köpek sarı bir Labrador'du. Yanında duran polis memurlarının yüzünden heyecana kapılmıştı. Ağaca bağlı tasmasının ucundan ileri atılmaya çalışıyor, deli gibi havlayıp duruyordu. Üzerinde koşu şortları, orta yaşlı, zayıf bir adam olan sahibi, kafası avuçlarının arasında, büyükçe bir taşın üzerine oturmuş, köpeğinin ilgi isteyen feryatlarına kulaklarını tıkamış, düşüncelere dalmış gibiydi.</p>

  <p>"Köpeğin sahibi Paul Vandersloot. Buradan birkaç kilometre ötede, River Sokağı'nda oturuyormuş," dedi devriye memuru Gregory Doud. Olay yerini boşaltan, ağaçların etrafında bir güvenlik çemberi oluşturan da oydu.</p>

  <p>Şimdi belediyenin golf sahasının ucunda durmuş bekliyordu herkes. Boston şehir hududunun güney ucunda yer alan bu koruma alanının etrafı bir sürü uydu kentle doldurulmuştu. 150 dönümlük Stony Brook koruma alanı dâhilindeki manzara ağaçlı tepeler ve vadiler, toprak üstüne çıkmış kayalar ve bunların arasında, salkım saçak kamışlarla çevrili bataklıklardan ibaretti. Kışları kros kayakçılar parkın on kilometrelik patikalarını keşfe çıkarlar; yazları da koşucular bu sessiz koruların arasında nefes alacak bir yer bulurlardı kendilerine.</p>

  <p>Bay Vandersloot'un niyeti de buydu herhalde. Ta ki köpeği ağaçların arasındaki o şeyi bulana kadar.</p>

  <p>"Her gün akşamüzeri köpeğiyle birlikte buraya koşmaya geliyorlarmış," dedi Memur Doud. "Genelde doğu kanadını takip edip önce ağaçların arasından geçer, bu beş altı kilometrelik koşularını golf sahasının kenarından devam ederek bitirirlermiş. Bütün bu koşu boyunca köpeğinin tasmasını bırakmazmış. Ama bugün köpek bir şekilde kurtulmuş elinden. Her zamanki rotalarından devam ederlerken köpek batıdaki ağaçların arasına dalmış, geri de dönmemiş. Vandersloot da peşinden gitmiş haliyle. Ve resmen cesede takılıp yere kapaklanmış." Doud taşın üzerine tünemiş adama baktı. "Sonra 911'i aramış."</p>

  <p>"Cep telefonundan mı aramış?"</p>

  <p>"Hayır efendim. Thompson Merkezi'ne kadar gidip bir telefon kulübesinden aramış. Ben geldiğimde saat ikiyi yirmi geçiyordu. Hiçbir şeye dokunmamaya dikkat ettim. Gerçekten bir ceset olup olmadığını kendim göreyim diye ağaçların arasına girdim. Elli metre kadar gitmiştim ki, kokusu geldi burnuma. Bir elli metre daha gittikten sonra gördüm ancak. Hemen geri çekilip olay yerini boşalttım. Patikanın iki ucunu da kapattırdım."</p>

  <p>"Peki diğerleri ne zaman geldi?"</p>

  <p>"Dedektif Sleeper ve Crowe saat üç sularında geldiler. Adli tıp geldiğinde ise üç buçuk falandı." Bir an sessizlik. "Sizin de geleceğinizi bilmiyordum."</p>

  <p>"Dr. Isles aradı beni. Şimdilik golf sahasında takılacağız herhalde."</p>

  <p>"Dedektif Sleeper'ın emri. Enneking Yolu'ndan hiçbir aracın görünmesini istemiyor. Böylece gözden uzak olabileceğiz."</p>

  <p>"Medyadan gelen oldu mu?"</p>

  <p>"Hayır efendim. Telsizle bildirmemeye dikkat ettim. Yolun aşağısındaki telefonu kullandım."</p>

  <p>"Güzel. Şansımız yaver giderse hiç gelmezler belki de."</p>

  <p>"Eyvah," dedi Doud. "Bu gelen, sürünün ilk çakalı olabilir mi?"</p>

  <p>Lacivert bir Marquis golf sahasının etrafından dolanıp adli tıp karavanının yanında durdu. Tanıdık, ağır sıklet şahsiyet zar zor arabadan inip kafasındaki üç beş tel saçı düzeltti.</p>

  <p>"Gazeteci değil o," dedi Rizzoli. "Ben de onu bekliyordum zaten."</p>

  <p>Korsak onlara doğru geliyordu şimdi. "O olduğuna emin misin?" diye sordu.</p>

  <p>"Dr. Isles kuvvetli bir ihtimal olduğunu söylüyor. Eğer doğruysa sizin cinayet Boston şehir sınırlarına girmiş demektir." Rizzoli Doud'a döndü. "Delilleri yok etmeden gitmenin bir yolu var mı?"</p>

  <p>"Doğudan giderseniz bir şey olmaz. Sleeper ve Crowe olay yerini kameraya aldılar zaten. Ayak izleri ve diğer sürüklenme izleri Enneking Yolu'ndan geliyor. Burnunuza güvenin yeter."</p>

  <p>Rizzoli ve Korsak polis kordonunun altından geçip ağaçların arasına girdiler. Bu bölge yağmur ormanları gibi sıktı. Yüzlerini çizen sivri dallardan, pantolon paçalarına takılan çalılıklardan kurtulmak zordu. Koşu patikasının doğu yakasına ulaştıklarında diğer polis kordonunu da fark etmişlerdi.</p>

  <p>"Köpeği elinden kurtulduğunda adam bu yolda koşmaktaymış," dedi Rizzoli. "Sleeper bizim için bir işaret bırakmış olmalı."</p>

  <p>Koşu patikasını geçip bir kez daha ağaçların arasına daldılar.</p>

  <p>Daha cesedi görmeden sineklerin uğultusunu duymuşlardı. Ayaklarının altında kırılan kuru dallar silah gibi patlayıp ürkütüyordu ikisini. Ağaçların arasından, yüzlerinde bir iğrenme ifadesi, sinekleri elleriyle kovmaya çalışan Sleeper ve Crowe'u gördüler. Dr. lsles çömelmiş yere bakıyordu. Biraz daha yaklaştıklarında Isles'ın neyle meşgul olduğunu da gördüler.</p>

  <p>Korsak dehşet içinde homurdandı. "Kahretsin, bunu da mı görecektim!"</p>

  <p>"Camsı potasyum," dedi lsles. Bu buğulu sesle söylenen her şey baştan çıkarıcı gelebilirdi. "Bu sayede ölüm sonrası tarih tespiti yapabileceğiz."</p>

  <p>Ölüm anını belirlemek zor olacak, diye düşündü Rizzoli, yerdeki çıplak cesede bakarken. lsles cesedi, yüzü yukarıda kalacak şekilde, bir örtünün üzerine yuvarlamıştı. Kafatasının içinde sıcaktan şişen dokular yüzünden gözleri yerinden fırlamış gibi duruyordu. Kadının boynunda halka halka yara izleri dikkat çekiyordu. Uzun sarı saçları, başının altında dağılmıştı. Karnı şişmiş, göbeği yeşilimsi bir renk almıştı. Bakteriyel çözünme sonucu kararan damarlar, derinin altından akan kara nehirler gibi görünüyordu. Ancak lsles'ın yapmakta olduğu işlemlerin yanında bu görüntüler etkisiz kalıyordu. İnsan gözünün etrafındaki zarlar vücudun en hassas noktalarıdır. Göz kapağının altına giren tek bir te kirpik ya da ufacık bir toz zerresi bile inanılmaz rahatsızlı verir. Dolayısıyla lsles'ın, cesedin gözünü yirmilik bir iğneyle delmesini seyretmek Rizzoli ve Korsak'ın ürpermesine yol açmıştı. Isles camsı sıvıyı 10 cc'lik bir şırıngaya çekti yavaşça.</p>

  <p>"Şimdi oldu işte," dedi Isles, halinden memnun. Şırıngayı soğutucuya yerleştirdikten sonra ayağa kalkıp olay yerine bir göz attı bütün asaletiyle. "Ciğer sıcaklığı ortam sıcaklığından sadece iki derece daha düşük," dedi sonra. "Herhangi bir hayvanın ya da böceğin saldırısına da uğramış değil. Demek ki uzun süredir burada değilmiş."</p>

  <p>"Yani öldürülüp buraya mı bırakılmış?" diye sordu Sleeper.</p>

  <p>"Morarmaya bakılırsa yüzüstü yatarken ölmüş. Kanın dolduğu sırt tarafındaki karartıyı gördünüz, değil mi? Ama burada bulunduğunda yüzü yere bakıyormuş."</p>

  <p>"Buraya getirilmiş yani."</p>

  <p>"Yirmi dört saat olmamıştır."</p>

  <p>"Görünüşe bakılırsa daha önce ölmüş olmalı," dedi Crowe.</p>

  <p>"Evet. Pörsümeye başlamış ve de belirgin bir şişme var. Cildi de benzer belirtiler gösteriyor."</p>

  <p>"Burnu mu kanıyor?" diye sordu Korsak.</p>

  <p>"Çürüyen kan o. Boşaltmaya başlıyor. İçeride oluşan gazlar yüzünden sıvılar vücut dışına atılıyor."</p>

  <p>"Peki ya ölüm zamanı?" diye sordu Rizzoli.</p>

  <p>Isles bir an durup, herkesin Gail Yeager olduğuna inandığı kadının şişmiş cesedine baktı. Etrafta uçuşan sinekler, açgözlü uğultularıyla sessizliği dolduruyorlardı. Uzun sarı saçların dışında bu cesedin fotoğraflardaki o kadınla aralarında başka bir benzerlik yoktu. Bu kadının, bir zamanlar etrafındaki erkeklerin başını döndüren o kadın olduğuna inanmak zordu. Güzelin de çirkinin de aynı şekilde, bakterilerin ve böceklerin etkisiyle çürüyüp aynı et yığınına dönüştüğünü görmek rahatsız ediciydi.</p>

  <p>"Buna cevap veremem," dedi Isles. "Henüz olmaz."</p>

  <p>"Bir günden fazla olmuş mudur?" diye bastırdı Rizzoli.</p>

  <p>"Evet."</p>

  <p>"Pazar gecesi kaçırılmıştı. O zamandan beri ölü olabilir mi peki?"</p>

  <p>"Dört günden beri mi? ortam sıcaklığına bağlı bu. Böceklerin saldırısına uğramamış olması, cesedin yakın zamana kadar içeride saklanmış olduğunu düşündürtüyor bana. Çevre şartlarından korunmuş. Havalandırmalı bir oda çürümeyi yavaşlatacaktır."</p>

  <p>Rizzoli ve Korsak birbirilerine bakarken ikisinin de aklından aynı şeyler geçiyordu. Fail neden çürüyen bir çesetten kurtulmak içim bu kadar süre beklemişti?</p>

  <p>Dedektif Sleeper'ın telsizi cızırdadı; ardından da Doud'un sesi duyuldu: "Dedektif Frost geldi. Olay yeri inceleme ekibi de burada. Oraya göndermemi ister misiniz?"</p>

  <p>"Bekle biraz," dedi Sleeper. Dedektif, sıcağın da etkisiyle bitkin düşmüş gibiydi. Birimin en yaşlı dedektifiydi ve emekliliğe beş yıl kalmıştı. Kendini ispat etmek gibi bir kaygısı yoktu. Rizzoli'ye baktı. "Bu vakanın sonuna ulaşmak üzereyiz. Newton polisiyle birlikte çalışıyorsunuz değil mi?"</p>

  <p>Rizzoli kafasını salladı. "Pazartesiden beri."</p>

  <p>"Komuta sende mi olacak?"</p>

  <p>"Evet," dedi Rizzoli.</p>

  <p>"Hey," diye karşı çıktı Crowe. "İlk biz geldik."</p>

  <p>"Ama kaçırılma Newton'da oldu," dedi Korsak.</p>

  <p>"Ama ceset Boston'da şimdi," diye karşılık verdiCrowe.</p>

  <p>"Tanrım," dedi Sleeper. "Neden bunun için kavga ediyoruz ki?"</p>

  <p>"Dava benimdir," dedi Rizzoli. "Komuta bende." Meydan okuyarak baktı Crowe'a. Her zamanki gibi aralarındaki rekabet kızışacak, kavga çıkacaktı. Crowe'un çirkin bir atışmaya hazırlandığını sezebiliyordu.</p>

  <p>Sleeper araya girip telsize konuştu: "Komuta Dedektif Rizzoli'de." Sonra Rizzoli'ye döndü. "Olay yeri inceleme ekibi gelsin mi?"</p>

  <p>Rizzoli gökyüzüne baktı. Saat akşam beş olmuştu ve güneş ağaçların ardından batmaya başlamıştı. "Hava kararmadan gelip çalışsınlar."</p>

  <p>Açık havada bir olay yeri sahnesi, kararmakta olan bir hava; bu kimsenin isteyeceği türden bir senaryo değildi aslında. Ormanlık arazide vahşi hayvanlar hava kararınca cesetlerin üzerine çöker, kanıtları ortadan kaldırırlardı. Yağmur kan ve meniyi alıp götürür, rüzgâr da kalan lif örneklerini uçuştururdu. İzinsiz ziyaretçileri uzakta tutmak için kilitleyebileceğiniz bir kapı olmadığından, meraklı kalabalığın olay yerine nüfuz etmesi de kolay olurdu. Sonuç olarak, olay yeri inceleme ekibinin elini çabuk tutması gerekiyordu. Ekip yanlarında metal detektörleri, gece görüş teçhizatı ve delilleri doldurmak için kullandıkları çuvallarıyla hazır bekliyordu.</p>

  <p>Rizzoli ağaçların arasından çıkıp golf sahasına döndüğünde kan ter içinde kalmış, sivrisinekleri kovmaktan yorgun düşmüştü. Biraz durup saçlarındaki dalları, paçalarındaki eğrelti otlarını temizledi. O esnada adli tıp karavanının yanında durmuş cep telefonuyla konuşan takım elbiseli ve kravatlı bir adam takıldı gözüne.</p>

  <p>Hâlâ civarı kontrol altında tutmakla meşgul olan devriye memuru Doud'ın yanına gitti. "Şu takım elbiseli kim?" diye sordu.</p>

  <p>Doud adamın olduğu yere doğru baktı. "O mu? FBI'danmış."</p>

  <p>"Ne?"</p>

  <p>"Rozetini gösterip olay yerine gitmek istedi. Ben de önce sizinle konuşması gerektiğini söyledim. Bunu duymak pek hoşuna gitmedi galiba."</p>

  <p>"Ne işi var bunun burada?"</p>

  <p>"Bir bilsem."</p>

  <p>Rizzoli durup adamı incelerken bir yandan da federal ajandan nasıl kurtulabileceğini düşünüyordu. Sorumlu dedektif olarak yetki sınırlarının zorlanmasını istemiyordu. Oysa iş adamı gibi giyinmiş, asker görünümlü bu adam daha şimdiden gösterinin tek hâkimi havalarına bürünmüştü bile. Ancak dibine kadar gidince fark etti Rizzoli'nin geldiğini.</p>

  <p>"Affedersiniz," dedi Rizzoli."Anladığım kadarıyla FBI'danmışsınız."</p>

  <p>Adam cep telefonunu kapatıp Rizzoli'ye döndü.</p>

  <p>Güçlü, kendinden emin havası ve vurdumduymaz bakışları dikkat çekiyordu.</p>

  <p>"Ben Dedektif Rizzoli'yim. Bu vakadaki sorumlu benim," dedi Rizzoli. "Kimliğinizi görebilir miyim?"</p>

  <p>Adam ceketinin cebine uzanıp rozetini çıkardı. Rizzoli rozeti incelerken adamın da onu izlediğini, tarttığını hissedebiliyordu. Adamın bu sinsi tavırlarına, sanki komuta ondaymış da Rizzoli yabancının biriymiş gibi süzmesine kızmıştı.</p>

  <p>"Ajan Gabriel Dean," dedi Rizzoli, rozeti geri uzatırken.</p>

  <p>"Evet hanımefendi."</p>

  <p>"FBI'ın burada ne aradığını sorabilir miyim?"</p>

  <p>"Karşı taraflarda olduğumuzu bilmiyordum."</p>

  <p>"Ben öyle bir şey söyledim mi?"</p>

  <p>"Burada olmamı istemediğinizi hissedebiliyorum."</p>

  <p>"FBI genelde bizim olay mahallimize gelmez. Sizi buraya getiren şey nedir onu merak ettim."</p>

  <p>"Newton polisi Yeager cinayetiyle ilgili olarak yardım istedi." Aslında bu tatmin edici bir cevap değildi. Adam kasıtlı olarak boşluk bırakmış, Rizzoli'nin oltaya takılmasını istemiş olmalıydı. Bilgiyi saklamak da bir güç gösterisiydi aslında. Rizzoli adamın oynadığı oyunu anlamıştı.</p>

  <p>"Size bir sürü rutin yardım talebi geliyordur herhalde," dedi Rizzoli.</p>

  <p>"Evet, gelir."</p>

  <p>"Hatta her cinayette geldiğini bile söyleyebiliriz."</p>

  <p>"En azından haberdar ediliriz."</p>

  <p>"Bu vakada özel bir durum var mı peki?"</p>

  <p>Ajan o kendinden emin ifadesiyle baktı Rizzoli'ye. "Kurbanlar için özel olmalı."</p>

  <p>Rizzoli'nin öfkesi su yüzüne çıkmaya başlıyordu. "Bu ceset bulunalı birkaç saat oldu," dedi. "Bu yardım talebi de nereden çıktı böyle?"</p>

  <p>Adamın dudaklarında belli belirsiz bir gülümseme vardı şimdi. "Çemberin tamamen dışında olduğumuz söylenemez Dedektif. Gelişmelerle ilgili olarak bizi bilgilendirebilirseniz seviniriz. Otopsi raporları. Deliller. Tanıkların ifadeleri..."</p>

  <p>"Bir sürü kırtasiye."</p>

  <p>"Farkındayım."</p>

  <p>"Ve hepsini istiyorsunuz."</p>

  <p>"Evet."</p>

  <p>"Özel bir nedeni var mı?"</p>

  <p>"Bir cinayet ve kaçırılma ilgimizi çekmemeli mi yani? Bu vakayı takip etmeye kararlıyız."</p>

  <p>Adam ne kadar cüretkâr olursa olsun Rizzoli bir adım yaklaşarak ona meydan okumakta tereddüt etmedi. "Emirler yağdırmaya ne zaman başlayacaksınız peki?"</p>

  <p>"Bu sizin vakanız. Biz sadece yardım etmek üzere varız burada."</p>

  <p>"Buna ihtiyaç duymasam bile, öyle değil mi?"</p>

  <p>Ajanın bakışları, ellerinde kalıntılarla ağaçların arasından çıkıp karavana doğru gitmekte olan adli tıp görevlilerine takıldı. "Vakayı kimin yürüttüğünün ne önemi var?" diye sordu sakince. "Nasıl olsa fail henüz yakalanamadı."</p>

  <p>Sonra ceset o ana kadar başından geçenler yeterli değilmiş gibi, daha da fazla hırpalanmak üzere otopsi masasının parlak ışıklarına doğru yola çıktı. Gabriel Dean'in söyledikleri Rizzoli'yi düşündürüyordu. Katili kimin yakaladığı, Gail Yeager'ın umurunda değildi. Onun tek istediği adaletti; kimin elinden olursa olsun. Rizzoli de bunu ona borçluydu.</p>

  <p>Ama kendi başarılarının başkaları tarafından sahiplenildiğine şahit olmuş, bunun öfkesini yaşamıştı Rizzoli. Tırnaklarıyla kazıyıp yoktan var ettiği bir dosyada öne çıkıp komutayı küstahça ele geçiren adamlar olmuştu. Bunun burada olmasına izin vermeyecekti.</p>

  <p>"Büronun yardım teklifine minnettarız. Ancak şu an için her şey kontrolümüz altında. Size ihtiyacımız olursa haber vereceğiz," dedi Rizzoli. Ve arkasını dönüp yürümeye başladı.</p>

  <p>"Meseleyi anladığınızı sanmıyorum," dedi Ajan Dean. "Artık aynı takımda oynuyoruz."</p>

  <p>"FBI'dan yardım istediğimizi sanmıyorum."</p>

  <p>"Birim şefiniz Teğmen Marquette'ten geldi böyle bir talep. Kendisinden onay almak ister misiniz?" Cep telefonunu uzattı.</p>

  <p>"Benim de telefonum var, teşekkür ederim."</p>

  <p>"O halde kendisini aramanızı rica ediyorum. Böyl boşuna vakit kaybetmemiş oluruz."</p>

  <p>Adamın böyle kolayca ortaya çıkması şaşırtıcıydı. Ama bir bakışta anlamıştı nasıl biri olduğunu. İkinci planda kalacak bir adam değildi.</p>

  <p>Rizzoli telefonunu çıkarıp numarayı çevirdi. Ama Marquette telefonu açmadan önce Memur Doud'ın ona seslendiğini duydu.</p>

  <p>"Dedektif Sleeper telsizde. Sizi istiyor," dedi Doud, telsizi uzatarak.</p>

  <p>Düğmeye bastı. "Rizzoli."</p>

  <p>Cızırtıların arasından zorda olsa duydu Sleeper'ın söylediklerini: "Buraya gelsen iyi olur."</p>

  <p>"Ne buldunuz?"</p>

  <p>"Gelip kendin gör. Diğerinin bulunduğu noktanın elli metre kadar kuzeyindeyiz şu anda."</p>

  <p>Diğeri mi?</p>

  <p>Telsizi Doud'ın eline tutuşturduğu gibi ormana doğru fırladı Rizzoli. Öyle aceleyle atılmıştı ki Gabriel Dean'in de peşinden geldiğini fark etmemişti.</p>

  <p>Ancak arkasında bir dalın çıtırdadığını duyunca arkasını dönmüş, adamın onu takip ettiğini anlamıştı. Onunla tartışacak kadar sabrı olmadığı için görmezden gelip koşturmaya devam etti.</p>

  <p>Ağaçların altında, başları önde, sessizce yas tutar gibi bir çember oluşturmuş olan grubu gördü ileride. Sleeper'la göz göze geldiler.</p>

  <p>"Metal detektörüyle ilk bölgeyi taramayı daha yeni bitirmişlerdi," dedi Sleeper. "Olay yeri teknisyeni tam golf sahasına geri dönüyordu ki alet öttü."</p>

  <p>Rizzoli adamların arasına girip ne bulduklarını görmek için yere çömeldi.</p>

  <p>Kafatası vücuttan ayrılmış, neredeyse iskelete dönmüş olan kalıntılardan ayrı bir yerde duruyordu. Cesedin üzerinde ne bir kıyafet, ne de bir kumaş parçası vardı. Üzerinde yer yer kalmış et parçalarıyla çıplak kemiklerden ibaretti. Yaprakların arasına karışmış uzun, kahverengi saç tutamları, kalıntıların bir kadına ait olabileceğini düşündürüyordu.</p>

  <p>Rizzoli doğrulup zemine göz gezdirdi. Sivrisinekler üzerine üşüşmüş, kanını emmeye başlamışlardı bile, ama umurunda değildi. Zemindeki sık çalılıklar, yapraklar ve dallardan başka bir şey görmüyordu gözü.</p>

  <p>Bu ormanda kaç kadın daha vardı acaba?</p>

  <p>"Burayı çöplük olarak kullanıyor."</p>

  <p>Rizzoli dönüp sesin geldiği yere, Gabriel Dean'e baktı. Birkaç metre ötede yere çömelmiş, elinde eldivenler, yaprakları karıştırıyordu. Eldivenlerini taktığını bile görmemişti. Adam neden sonra ayağa kalkıp Rizzoli'yle göz göze geldi.</p>

  <p>"Failiniz burayı daha önce de kullanmış," dedi Dean. "Ve muhtemelen tekrar tekrar kullanacaktır."</p>

  <p>"Korkutup kaçırmazsak şayet."</p>

  <p>"Ustalık da orada işte. Gürültü yapmadan. Adamı ürkütmezseniz buraya geri dönme ihtimali var. Sadece yeni bir ceset bırakmak için de değil. O heyecanı anıp, tekrar yaşamak için bile gelebilir."</p>

  <p>"Siz davranış biriminden olmalısınız."</p>

  <p>Adam Rizzoli'nin sorusuna cevap vermeden ağaçların arasında bir çember oluşturmuş olan personeli süzdü teker teker. "Bunu basına sızdırmamayı başarırsak şansımız devam eder. Bu konuda son derece duyarlı davranmak zorundayız."</p>

  <p>Zorundayız. Tek bir kelimeyle ortak oluvermişti işte. Sanki Rizzoli bunu istemiş, onay vermiş gibi. Ama adam emirler yağdırmaya başlamıştı bile. Daha da kötüsü ekip aralarında geçen konuşmaları dinliyor, Rizzoli'nin otoritesinin sarsılmakta olduğunu hissediyordu.</p>

  <p>İlk konuşan, her zamanki patavatsızlığıyla Korsak oldu.</p>

  <p>"Affedersiniz ama Dedektif," dedi, "bu beyefendi kim?"</p>

  <p>"FBI," dedi Rizzoli, gözlerini Dean'den ayırmadan.</p>

  <p>"Ne zamandan beri federal bir dava oldu bu?"</p>

  <p>"Olmadı ki," dedi Rizzoli. "Zaten Ajan Dean de ayrılmak üzereydi. Kendisine yolu gösterebilir misiniz?"</p>

  <p>O ve Dean bir an bakıştılar. Sonra adam kısaca başını salladı, bu seferlik razı olduğunu belli etmek için. "Ben yolu bulurum," dedi. Sonra da dönüp golf sahasına doğru yola koyuldu.</p>

  <p>"Bu takım elbiseliler de hep böyle," dedi Korsak.</p>

  <p>"Kendilerini kral sanıyorlar. Büronun ne işi var ki?"</p>

  <p>Rizzoli, Gabriel Dean ağaçların arasında kaybolana kadar baktı arkasından. "Bir bilsem."</p>

  <p><br /></p>

  <p>Yarım saat sonra olay yerine Teğmen Marquette de gelmişti.</p>

  <p>Rizzoli, çalışırken tepesinde amirlerinin dolanmasından hoşlanmıyordu. Ama Marquette hiç karışmıyor, ağaçların arasında durmuş, sessizce olan biteni izliyordu.</p>

  <p>"Teğmenim," dedi Rizzoli.</p>

  <p>Adam kısa bir baş selamı verdi. "Rizzoli."</p>

  <p>"Büroya ne oluyor? Buraya bir ajan göndermişler."</p>

  <p>Teğmen başıyla doğruladı. "Talep komisyondan geldi."</p>

  <p>Demek emir en tepeden, komisyondan gelmişti.</p>

  <p>Rizzoli olay yeri teknisyenlerinin aletlerini toplayıp karavana dönmelerini izledi. Her ne kadar Boston şehir sınırı içinde olsalar da, Stony Brook koruma alanının bu karanlık köşesinde dururken insan kendini balta girmemiş ormanlardaymış gibi hissediyordu. Rüzgâr yaprakları havalandırıyor, etrafa bir çürümüşlük kokusu yayıyordu. Barry Frost karanlık çökünce fenerini çıkarıp sarı kordonu toplamaya başlamış, polisin burada faaliyette bulunduğuyla ilgili bütün izleri ortadan kaldırmaya çalışıyordu. Artık bu saatten sonra, failin anılarını tekrar yaşamak için bu ıssız parka, bu sessiz koruluğa geri dönmesini beklemek zorundaydılar.</p>

  <p>"O halde başka bir şansım yok," dedi Rizzoli. "Ajan Dean'le işbirliği yapmak zorundayım."</p>

  <p>"Komisyon böyle istiyor."</p>

  <p>"Büro neden ilgileniyor bu vakayla?"</p>

  <p>"Dean'e sordun mu?"</p>

  <p>"Onunla konuşmanın şuradaki ağaçla konuşmaktan farkı yok ki. Hiç cevap alamıyorsunuz. Bu iş pek hoşuma gitmedi. Biz ona her şeyi anlatacağız, beyefendi bize hiçbir şey söylemeyecek."</p>

  <p>"Belki de ona karşı yaklaşımın doğru olmamıştır."</p>

  <p>Öfke, zehir gibi yayılmaya başlamıştı Rizzoli'nin da mallarında. Bu cümledeki gizli anlamı biliyordu: Sen hep böylesin Rizzoli. Adamları gıcık ediyorsun.</p>

  <p>"Ajan Dean'le tanıştınız mı?" diye sordu Rizzoli.</p>

  <p>"Hayır."</p>

  <p>Alaycı bir kahkaha attı. "Şanslısınız."</p>

  <p>"Bak, ben elimden geleni yapacağım. Ama sen de işbirliği yapmaya çalış, olur mu?"</p>

  <p>"Aksini söyleyen oldu mu?"</p>

  <p>"Böyle bir telefon geldi. Adamı olay yerinden kovmuşsun. Bu bana pek işbirliği yapmak gibi gelmedi."</p>

  <p>"O da otoriteme saldırmasaydı. Bir şeyi bilmek istiyorum. Bu vakada komuta bende mi, değil mi?"</p>

  <p>Sessizlik. "Sende."</p>

  <p>"Umarım bu mesaj Ajan Dean'e de ulaşır."</p>

  <p>"Ben icabına bakarım." Marquette dönüp ormana baktı.</p>

  <p>"Demek iki farklı ceset var. İkisi de kadın mı?"</p>

  <p>"İskeletin boyutlarına ve saç tutamlarına bakıldığında ikincisi de kadınmış gibi duruyor. Neredeyse hiç yumuşak doku kalmamış. Ancak ilk bakışta ölüm nedeni anlaşılamıyor."</p>

  <p>"Peki, bu bölgede başka ceset olup olmadığını biliyor muyuz?"</p>

  <p>"Kadavra köpekleri başka ceset bulamadı."</p>

  <p>Marquette derin bir nefes aldı. "Tanrıya şükür." Rizzoli'nin çağrı cihazı öttü. Cihaza bakınca kimin aradığını hemen anladı. Adli tıptan arıyorlardı.</p>

  <p>"Geçen yaz olduğu gibi," diye mırıldandı Marquette, gözlerini ormandan ayırmadan. "Cerrah da aşağı yukarı bu zamanlarda başlamıştı cinayetlere."</p>

  <p>"Sıcaktandır," dedi Rizzoli, cep telefonunu çıkarırken. "Canavarlar ortaya çıkıyor."</p>
</body>
</html>
