<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>20</h1>

  <p>Rizzoli, Maine Eyalet Polisi'nden fakslanan evrakların bulunduğu dosyayı kapatıp dışarıyı, yanından geçip giden ormanları, ara sıra ağaçların arasında belirip kaybolan beyaz eyleri seyretmeye koyuldu. Arabada bir şeyler okumak zaten midesini bulandırdığı için Maria Jean Waite'in kayboluşunun ayrıntıları rahatsızlığını iyice azdırmıştı. Yolda yedikleri yemek de rahat vermiyordu. Frost yol kenarındaki lokantalardan birinde ıstakozlu dürüm yemeleri için ısrar etmişti; gerçi Rizzoli yemeği sevmişti ama mayonez midesini çalkalamaya başlamıştı şimdi. Bulantısı geçsin diye önünde akıp giden yola baktı bir süre. Frost'un ayağını gaz pedalından çekmeyen, sakin ve titiz bir sürücü olması işe yarıyordu. Adam kendinden beklenmedik bir şey yapacak biri değildi ve bu özelliği bilhassa şimdi daha da çok işe yarıyordu.</p>

  <p>Midesi eskisi gibi bulanmayı bırakınca dışarıdaki doğal güzelliklere dikkat etmeye başlamıştı. Daha önce Maine'in içine bu kadar girmemişti. Kuzeyde gittiği en uç nokta, o da on yaşındayken, ailesiyle birlikte bir yaz günü hep beraber gittikleri Old Orchard Sahili'ydi. İskeleyi, mavi pamuk helvayı ve salıncakları hatırlıyordu. Denizde yürüdüklerini, kemiklerine kadar işleyen suyun soğukluğunu da hatırlıyordu. Hatta sırf annesi yapmamasını söyledi diye yürümeye nasıl devam ettiğini de unutmamıştı. "Su çok soğuk Janie," diye seslenmişti Angela. "Gel bak burada kumlar ne güzel sıcak." Sonra koroya kardeşleri de katılmıştı: "Evet daha fazla gitme Janie; çirkin tavuk bacakların donacak!" Tabii o kimseye aldırış etmeden suyun içinde ilerlemeye devam etmiş, soğuk su onu nefessiz bırakana kadar yürümüştü. Ama onca yıl sonra aklında kalan suyun soğukluğu değil; sahilden onu izleyen, dalga geçen, suda daha fazla ilerlesin diye kışkırtan kardeşlerinin bakışlarıydı daha çok. O da zaten yürümeye devam etmiş; su önce dizlerine, sonra beline, sonra omuzlarına gelirken o azminden hiçbir şey kaybetmemişti. Yürümeye devam etmişti çünkü korktuğu şey acı değil küçük düşmekti o anda.</p>

  <p>Old Orchard Sahili şimdi yüz elli kilometre arkalarında kalmıştı. Arabanın camından gördüğü manzaranın çocukluğunun Maine'iyle uzaktan yakından alakası yoktu. Sahilden bunca mesafe uzaklıkta ne bir iskele, ne de pamuk helvacı vardı. Görüp görebildiği, uçsuz bucaksız ormanlar ve yeşil tarlalar, bir de arada beyaz kiliselerin etrafına kurulmuş küçük köyler oluyordu.</p>

  <p>"Alice'le her Temmuz buralara kadar geliriz," dedi Frost.</p>

  <p>"Ben hiç gelmemiştim."</p>

  <p>"Hiç mi gelmedin?"</p>

  <p>Rizzoli adamın şaşkın bakışlarına gıcık olmuştu. Yaşıyor musun sen? der gibi bakıyordu.</p>

  <p>"Hiç gerek duymadım," dedi Rizzoli.</p>

  <p>"Alice'in ailesinin Little Deer Adası'nda kamp yerleri var. Orada kalıyoruz."</p>

  <p>"Hayret. Alice pek kampçı bir tipe benzemiyor."</p>

  <p>"Ah, adı kamp sadece. Bildiğin ev aslında. Banyosu var, sıcak suyu var." Froat güldü. "Alice ağaçların arasına işemek zorunda kalsa kafayı yerdi herhalde."</p>

  <p>"Sadece hayvanlar ormanda işer."</p>

  <p>"Ben ormanları seviyorum. Elimde olsa yaşarım buralarda."</p>

  <p>"Büyük şehrin heyecanını özlemez misin?"</p>

  <p>Frost kafasını salladı. "Neyi özlemeyeceğimi söyleyeyim mi? Kötü şeyleri. Yani bu insanların nesi var böyle dedirten şeyleri."</p>

  <p>"Burası daha mı iyidir ki?"</p>

  <p>Frost bir süre hiç konuşmadan, ormanların arasındaki otoyolda sessizce sürmeye devam etti.</p>

  <p>"Hayır," dedi neden sonra. "Bu yüzden buradayız ya."</p>

  <p>Rizzoli dışarıdaki ağaçlara bakıp düşündü: Fail buralara kadar gelmiş. Dominator av peşinde. Belki o da bu yoldan geçmiş, aynı ağaçlara bakmış, hatta aynı ıstakozcuda durup yemek yemişti. Bütün avcılar şehirde olur diye bir kural yoktu. Bazıları, birbirine güvenen komşuların yaşadığı ve kapıların kilitlenmediği küçük kasabalarda dolanırdı. Peki buraya tatile gelip kaçırmak istemeyeceği bir ava rastlamış olamaz mıydı? Avcılar da tatile çıkardı. Onlar da kırlara gider, denizin kokusunu severdi herkes gibi. Onlar da insandı.</p>

  <p>Dışarıda manzara değişmeye başlamıştı. Ağaçların arasından deniz görünüyor, granit kayalıklar seçilebiliyordu. Failin de buralardan geçtiğini bilmese manzaranın tadını daha da iyi çıkarabilirdi aslında.</p>

  <p>Frost yavaşlayıp başını ön cama doğru uzattı. "Sapağı kaçırdık mı?"</p>

  <p>"Hangi sapağı?"</p>

  <p>"Cranberry Ridge Yolu'ndan sağa sapmamız gerekiyordu."</p>

  <p>"Ben görmedim."</p>

  <p>"Uzun süredir gidiyoruz. Şimdiye kadar karşımıza çıkmış olması lazımdı."</p>

  <p>"Yeterince geç kaldık zaten."</p>

  <p>"Biliyorum, biliyorum."</p>

  <p>"Gorman'a çağrı atalım. Aptal şehirli züppelerin ormanda kaybolduğunu haber verelim." Rizzoli cep telefonunu çıkarıp iyi çekmediğini görünce suratını astı. "Sence çağrı cihazı bu mesafeden çalışır mı?"</p>

  <p>"Dur biraz," dedi Frost. "Şanslıyız, bak."</p>

  <p>İleride resmi Maine plakalı bir araç yolun kenarına çekmiş duruyordu. Frost yanında durunca Rizzoli sürücüyle konuşmak için camı indirdi. Ama o daha kendini tanıtmaya kalmadan adam arabanın içinden onlara seslenmişti:</p>

  <p>"Siz Boston polisinden misiniz?"</p>

  <p>"Nasıl bildin?" diye sordu Rizzoli.</p>

  <p>"Massachusetts plakasından. Kaybolduğunuzu tahmin ettim. Ben Dedektif Gorman."</p>

  <p>"Rizzoli ve Frost. Biz de yolu tarif edesiniz diye çağrı atacaktık."</p>

  <p>"Tepenin dibinde cep telefonu iyi çekmiyor. Ölü bölge. Dağa çıkarken beni takip edin siz." Arabayı çalıştırdı.</p>

  <p>Gorman kılavuzluk etmese Cranberry Ridge sapağını da kaçırırlardı. Bir direğe asılmış küçük bir levhadan başka bir işaret olmayan, ağaçların arasında açılmış toprak bir yoldu bu. Tırmanışa geçtiklerinde sık ağaçlar yüzünden önlerini göremiyorlar, çukurlara girip çıkıyorlardı. Sonra ağaçlar seyrekleşti ve bir açıklığa çıktılar. Sıra sıra bahçeler ve yeşil bir tarlanın ötesinde, tepede bir ev seçilebiliyordu. Manzara Frost'u o kadar etkilemişti ki, aniden yavaşlayıp etrafını seyre daldı.</p>

  <p>"Kim derdi ki," dedi sonra, "böyle berbat, toprak bir yoldan böyle bir şeye çıkılsın."</p>

  <p>"Belki yolun berbat olmasının nedeni de budur."</p>

  <p>"Gözlerden saklı olsun diye mi?"</p>

  <p>"Evet. Belki de işe yarıyordur."</p>

  <p>Gorman'ın arabasının arkasına park ettiklerinde adam çoktan arabadan inmiş, onları bekliyordu. Frost gibi o da takım elbiseliydi ama sanki elbiseyi aldığından bu yana çok zayıflamış gibi bol geliyordu üstüne. Solgun ve sarkık yüzüne bakıldığında ciddi bir hastalığın pençesinden yeni kurtulmuş izlenimi veriyordu.</p>

  <p>Rizzoli'ye bir dosya ve bir video kaset uzattı. "Olay yeri kaseti," dedi. "Diğer dosyaların kopyalarını da hazırlatıyoruz. Bazıları arabamda –isterseniz gitmeden önce alabilirsiniz."</p>

  <p>"Otopsiyle ilgili son raporları Dr. Isles gönderecek size," dedi Rizzoli.</p>

  <p>"Ölüm nedeni?"</p>

  <p>Rizzoli kafasını salladı. "İskelete dönmüş. Ölüm nedeni tespit edilemiyor."</p>

  <p>Gorman iç geçirip eve doğru baktı. "Neyse, en azından Maria Jean'in şimdi nerede olduğunu biliyoruz. En büyük sıkıntım oydu." Eve doğru işaret etti. "İçeride görülecek fazla bir şey yok. Temizlendi zaten. Ama mademki istediniz."</p>

  <p>"Şimdi kim oturuyor orada?" diye sordu Frost.</p>

  <p>"Kimse. Cinayetten beri boş."</p>

  <p>"Çok da güzel bir evmiş. Yazık."</p>

  <p>"Zaten vasiyet davasına da takılmış durumda. Satılığa çıkarsalar bile zor satarlar."</p>

  <p>Evin verandası rüzgârın taşıdığı yapraklarla bezenmiş, saçaklara solmuş sardunyalar dolmuştu. Haftalardır kimsenin uğrayıp süpürmediği belli oluyordu. Bir terk edilmişlik havası çökmüştü evin üzerine örümcek ağları gibi.</p>

  <p>"En son Temmuz ayında gelmiştim," dedi Gorman ve cebinden çıkardığı anahtarların arasından doğru olanı aramaya koyuldu. "Geçen hafta işbaşı yaptım, hâlâ alışamadım. Hepatit insanın canına okuyor. Güya bendeki de en hafif olanındanmış. Hepatit A. En azından öldürmüyormuş..." Kafasını kaldırıp misafirlerine baktı. "Benden size bir tavsiye: Sakın ha Meksika'da deniz mahsulleri yemeyin."</p>

  <p>Nihayet doğru anahtarı bulup kapıyı açtı. Rizzoli içeri girerken taze boya ve parke cilası kokusu aldı. İyice ovup temizlenmiş, sağlıklı bir ev havası vardı içeride. Sonra da terk edilmiş, diye düşündü, salondaki üzerine örtüler örtülmüş mobilyalara bakarak. Beyaz meşe parke cam gibi parlıyordu. Yerden tavana kadar uzanan pencerelerden içeri güneş ışığı giriyordu. Burada, dağın tepesinde, ormanın insanı boğan havasından uzaktaydılar ve ayaklarının altında nefis bir manzara uzanıyordu. Rizzoli pencerenin önünde bir süre durup Maria Jean Waite'in bir zamanlar tadını çıkardığı manzaraya baktı.</p>

  <p>"Bize bu insanlardan bahsedin," dedi Rizzoli.</p>

  <p>"Faksladığım dosyayı okudunuz değil mi?"</p>

  <p>"Evet. Ama nasıl insanlar olduklarını tam anlayamadım."</p>

  <p>"Kim bilir."</p>

  <p>Adama bakmak için döndüğünde, gözlerinin sarılığı dikkatinden kaçmamıştı. Güneş bu hastalık rengini daha da bir vurgular gibiydi şimdi. "Kenneth'la başlayalım. Bunlar hep onun parasıyla alınmış, değil mi?"</p>

  <p>Gorman başını salladı. "Hayvanın tekiydi."</p>

  <p>"Bunu raporda görmemiştim."</p>

  <p>"Bazı şeyler raporda söylenemiyor işte. Ama kasabadaki ortak kanı budur. Burada Kenny gibi mirasyedilerden çok var. Blue Hill, Boston'dan gelme zengin mültecilerin en gözde yerlerinden biri oldu artık. Aslında çoğu geçimli insanlar. Ama işte, bazen, 'Sen benim kim olduğumu biliyor musun?' diyen Kenny Waite'ler de çıkmıyor değil. Onun kim olduğunu elbette ki biliyorduk. Parası olan biriydi."</p>

  <p>"Nereden geliyormuş bu para?"</p>

  <p>"Büyükbabasından. Armatörlermiş galiba. Kenny'nin kendi kazanmadığı kesin. Ama harcamayı seviyordu hani. Limanda çok tatlı bir Hinckley'si vardı. Ara sıra kırmızı Ferrari'siyle Boston'a gidip gelirdi. Ta ki ehliyeti elinden alınıp arabası bağlanana kadar." Gorman homurdandı. "Herhalde Üçüncü Kenneth Waite'i özetleyen ifadeler bu kadar. Bir sürü para, sıfır beyin."</p>

  <p>"Yazık," dedi Frost.</p>

  <p>"Çocuğunuz var mı?"</p>

  <p>Frost kafasını salladı. "Henüz yok."</p>

  <p>"İşe yaramaz çocuklar yetiştirmek istiyorsanız yapacağınız tek şey onlara bir sürü para bırakmak."</p>

  <p>"Peki ya Maria Jean?" dedi Rizzoli. Otopsi masasında yatan Raşitik Kadın'ın kalıntılarını hatırlamıştı. Eğri kaval kemiği, deforme olmuş göğüs kemiği –yokluk çekilmiş bir çocukluğun iskelet kanıtları. "O aslen zengin değilmiş herhalde, öyle değil mi?"</p>

  <p>Gorman kafasını salladı. "West Virginia'daki bir madenci kasabasından geliyordu. Buraya da bir yaz garsonluk yapmak üzere gelmişti. Kenny'yle de böyle tanıştılar. Bence o herifi de ondan başkası çekemezdi zaten. Ama evlilikleri iyi gitmiyormuş diye duymuştum. Özellikle de kazadan sonra."</p>

  <p>"Ne kazası?"</p>

  <p>"Birkaç yıl önce olmuştu. Kenny her zamanki gibi sarhoş halde direksiyonun başındaymış. Arabayı bir ağaca bindirmiş. Adamın burnu bile kanamadı –ne şans, ha? Ama Maria Jean üç ay hastanede yattı."</p>

  <p>"Kalçasını da öyle kırmış olmalı."</p>

  <p>"Nasıl?"</p>

  <p>"Kalça kemiğinde cerrah çivisi vardı. İki omurgası da kaynamıştı."</p>

  <p>Gorman başını salladı. "Topallıyormuş diye duymuştum. Çok yazık; güzel de bir kadındı."</p>

  <p>Çirkin kadınlar topallasa da olur, diye düşündü Rizzoli, ama diline hakim oldu. Duvardaki raflara bakarken mayolu bir çiftin fotoğrafı çekti dikkatini. Bileklerine kadar turkuaz renkli bir denize girmişlerdi. Kadın çocuk gibi, ufak tefekti. Koyu kahverengi saçları omuzlarına dökülüyordu. Şimdi ölü bedenini süslüyorlar, diye düşünmeden edemedi Rizzoli. Adamsa sarışındı; beli kalınlaşmaya, kasları sarkmaya başlamıştı. Bir zamanlar çekici olduğu söylenebilecek bu yüz şimdi belli belirsiz bir küçümser ifadeyle bozulmuştu.</p>

  <p>"Mutsuz bir evlilikleri mi varmış?" diye sordu Rizzoli.</p>

  <p>"Eve temizliğe giden kadından duymuştum. Kazadan sonra Maria Jean fazla seyahat etmek istemiyormuş. Kenny onu ancak Boston'a kadar sürükleyebiliyormuş. Ama adam Ocak'ları St. Bart taraflarına gitmeyi alışkanlık edindiği için karısını almadan gider olmuş."</p>

  <p>"Kadını yalnız mı bırakıyormuş?"</p>

  <p>Gorman başını salladı. "Ne adam ama, değil mi? Ev işlerine bakan bir hizmetçi varmış. Temizliği falan yapıyormuş. Maria Jean araba sürmeyi sevmediği için onu alışverişe götüren yine o oluyormuş. Tabii başka kimse olmayınca ev sessiz oluyormuş ama hizmetçi kadının demesine bakılırsa Kenny ortalarda yokken Maria Jean daha mutlu görünüyormuş." Gorman bir an sustu. "İtiraf edeyim, Kenny'yi bulduktan sonra, aklımdan geçmedi değil..."</p>

  <p>"Maria Jean'in yaptığını mı sandınız?" diye sordu Rizzoli.</p>

  <p>"İnsanın aklına ilk bu geliyor." Adam cebinden bir mendil çıkarıp yüzünü sildi. "Burası size de sıcak gelmedi mi?"</p>

  <p>"Evet, sıcak."</p>

  <p>"Şu sıralar sıcakla aram iyi değil. Vücudum hâlâ bitkin. Meksika'da karides yersen böyle olur işte."</p>

  <p><br /></p>

  <p>Üzerleri beyaz örtülü, hayaletler gibi duran mobilyaların, devasa bir şöminenin ve hemen dibine yerleştirilmiş odun yığınının yanından geçip salondan çıktılar. Gorman'ın onları soktuğu odada yerler çıplak, duvarlar beyaza boyalıydı ve hiç eşya yoktu ortada. Rizzoli duvarlardaki taze boyaya bakınca tüyleri diken diken oldu. Bu odadaki meşe parke zımparalanıp yeniden cilalandığı için daha açık renkli görünüyordu. Ama kanı ortadan kaldırmak kolay olmuyordu. Ne kadar ovarsanız ovun bir yolunu bulup parkelerin arasındaki çatlaklara sızmanın bir yolunu buluyordu.</p>

  <p>"Kenny buraya oturtulmuştu," dedi Gorman, yeni boyanmış duvara işaret edip. "Bacakları önünde, kolları arkasında. El ve ayak bilekleri bantlanmıştı. Boyunda tek bir kesik, Rambo tarzı bıçak."</p>

  <p>"Başka yara yok muydu?" diye sordu Rizzoli.</p>

  <p>"Sadece boyunda. İnfaz gibi."</p>

  <p>"Ya şok tabancasından izler?"</p>

  <p>Gorman bir an durdu. "Aslında hizmetçi kadın Kenny'yi bulduğunda iki gündür buradaymış. İki sıcak gün. O zaman bile cildi pek iyi durumda değilmiş yani. Pek iyi kokmadığını söylememe gerek yok. Şok tabancasının izleri gözden kaçmış olabilir."</p>

  <p>"Bu zemini farklı bir ışık altında incelediniz mi?"</p>

  <p>"Her taraf kan içindeydi. Başka ne görürdük bilemiyorum. Ama olay yeri kasetinde her şey var." Odaya bakınıp televizyon ve videoyu buldu. "Birlikte bakalım mı? Pek çok sorunuzun cevabını bulursunuz herhalde." Rizzoli videonun yanına gidip kaseti taktı.</p>

  <p>"Bu şeyler beni deli ediyor," dedi, iki farklı uzaktan kumandayı kurcalarken. "Benimkinin nasıl programlandığını hâlâ öğrenemedim." Frost'a baktı.</p>

  <p>"Hey, bana hiç bakma."</p>

  <p>Gorman iç geçirip uzaktan kumandayı aldı. Ekranda Waite'lerin evinin önü belirmişti. Kameramanın sesi, isminin Dedektif Pardee olduğunu, saati, tarihi ve bulundukları yeri bildiriyordu. Tarih 2 Haziran, saat akşam beşti, rüzgârlı bir gündü ve ağaçların yaprakları hışırdıyordu. Pardee kamerayı eve çevirip basamakları çıkmaya başladı. Rizzoli saksılardaki çiçek açmış sardunyaları görüyordu. Şimdi bakılmadığı için solmuş olan sardunyalardı bunlar. Pardee'ye birilerinin seslendiğini duydular; sonra ekran birkaç saniye karardı.</p>

  <p>"Ön kapı kilitliydi," dedi Gorman. "Hizmetçi bunun alışıldık bir şey olmadığını söyledi. Burada insanlar genelde kapılarını kilitlemezler. Maria Jean hiç dışarı çıkmadığı için evde birilerinin olduğuna kanaat getirmiş. Önce kapıyı çalmış ama açan olmamış."</p>

  <p><br /></p>

  <p>Görüntü yeniden geldiğinde kamera açık kapıdan girmiş, salona doğru gitmekteydi. Hizmetçi kadın da aynen böyle yapmış olmalıydı. Dayanılmaz koku ve duyduğu korkuyu tahmin edebiliyordu.</p>

  <p>"Eve bir adım atması yetmiştir," dedi Gorman.</p>

  <p>"Kenny'yi sırtı duvara dayalı halde görmüş. Ve de her yere sıçramış olan kanı. Başka pek bir şey hatırlamıyor. Hemen evden çıkmak istemiş. Sonra da arabasına atlayıp gaza basmış. Tekerleklerinin izleri çakılların üzerinde rahatlıkla seçilebiliyordu."</p>

  <p>Kamera odaya girdi, mobilyaları taradı ve asıl konuya yakın çekim yaptı: III. Kenneth Waite, üzerinde sadece boxer şortu, başı boynuna düşmüş. Çürümenin etkisiyle şişmeye başlamıştı bile. Gazla dolmuş karnı balon gibi olmuş; yüzü de öyle şişmişti ki insana benzer hali kalmamıştı. Ama Rizzoli'nin bakışları adamın yüzünde değildi. Asıl dikkatini çeken, kucağına bırakılmış olan şeyin ortama hiç uymayan zarafetiydi.</p>

  <p>"Bunun ne işe yaradığını anlayamadık," dedi Gorman. "Bana sembolik bir şeymiş gibi geldi. Yani benim yorumum bu. Belki de kurbanla dalga geçmek için. 'Bakın bana, elim kolum bağlı, kucağımda da aptal bir fincan.' Bir kadın, kocasından ne kadar nefret ettiğini ancak böyle gösterebilir herhalde." Gorman iç geçirdi. "Tabii o zaman bunu Maria Jean'in yaptığını düşünüyordum."</p>

  <p>Kamera cesedi bırakıp koridora çıkmıştı şimdi. Katilin ayak izlerini takip ederek Kenny ve Maria Jean'in yatak odalarına yöneldi. Kamera sürekli sallandığı için bu görüntüleri izlemek Rizzoli'nin midesini bulandırmıştı. Kamera her odanın kapısında durup içeri bir göz atıyordu. Önce banyo, sonra misafir yatak odası. Koridorda ilerlerken Rizzoli'nin nabzı hızlanmaya başlamıştı. Farkına varmadan televizyona doğru yaklaşmıştı. Sanki Pardee değil de o yürüyordu bu uzun koridorda.</p>

  <p>Birden yatak odasının görüntüsü geldi ekrana. Pencerelerde yeşil dantelli perdeler. Bir şifonyer, bir gardırop, ikisi de beyaz: ve de dolabın kapısı. Büyükçe bir yatak, örtüleri sıyrılmış.</p>

  <p>"Uykuda yakalanmışlar," dedi Gorman. "Kenny'nin midesi neredeyse bomboştu. Öldürüldüğünde en az sekiz saattir hiçbir şey yememişti."</p>

  <p>Rizzoli televizyona daha da yaklaşmış, gözleriyle hızlı hızlı tarıyordu ekranda gördüklerini. Pardee tekrar koridora dönmüştü.</p>

  <p>"Geriye sar," dedi Gorman'a.</p>

  <p>"Neden?"</p>

  <p>"Geriye sar işte. Yatak odasını ilk gördüğümüz yere kadar."</p>

  <p>Gorman uzaktan kumandayı Rizzoli'ye uzattı. "Senin olsun."</p>

  <p>Rizzoli kaseti istediği yere kadar geri sardı. Pardee yine koridordaydı ve yatak odasına doğru ilerliyordu. Kamera bir kez daha sağa doğru tarıyor; şifonyeri, gardırobu, dolap kapaklarını gösteriyor, sonra da yatağa zum yapıyordu. Şimdi Frost da iyice yaklaşmış, Rizzoli'yle aynı şeyi arıyordu.</p>

  <p>Rizzoli görüntüyü dondurdu. "Yok."</p>

  <p>"Ne yok?" diye sordu Gorman.</p>

  <p>"Katlanmış gecelik." Gorman'a döndü. "Hiç gecelik buldunuz mu?"</p>

  <p>"Bulmam mı gerekiyordu?"</p>

  <p>"Bu, Dominator'un imzasının bir parçası. Kadınların geceliklerini katlayıp bir kenara koyuyor. Yatak odasında böyle teşhir etmesinin nedeni, her şeyin onun kontrolü altında olduğunu göstermek."</p>

  <p>"Bunu yapan o muydu bilmem, ama biz gecelik falan bulmadık."</p>

  <p>"Kalan her şey onun tarzına uyuyor. Eli ayağı bağlaması, kucağa bırakılan fincan. Erkek kurbanın duruşu."</p>

  <p>"Ne görüyorsanız o."</p>

  <p>"Kaset çekilmeden önce hiçbir şeye dokunulmadığına emin misiniz?"</p>

  <p>Bu pek politik bir soru olmadığı için Gorman kaskatı kesilmişti. "Olay yerine ilk gelen memur buraya girip, daha güzel bir film olsun diye bazı şeyleri ortadan kaldırmış olabilir tabii."</p>

  <p>Her zaman arabulucu olan Frost yine devreye girip Rizzoli'nin kırdığı potu tamir etmeye girişti. "Tabii bu failin ille de bir reçetesi olması gerekmiyor. Bu sefer bir değişiklik yapmış olabilir."</p>

  <p>"Tabii aynı adamsa," dedi Gorman.</p>

  <p>Rizzoli gözlerini televizyon ekranından ayırıp Kenny'nin can verdiği duvara baktı. Yeager'ları ve Ghent'leri, bantla bağlanan ve uykuda yakalanan kurbanları, bu vakaları birbirine bağlayan ayrıntılar ağını düşündü.</p>

  <p>Ama burada, bu evde Dominator bir adımı atlamıştı. Geceliği katlayıp bir kenara bırakmamıştı. Çünkü henüz Hoyt'la birlik olmamışlardı.</p>

  <p>Yeager'ların evindeki o akşamüzerini hatırladı. Gail Yeager'ın geceliğine baktığında benzerlik kanını dondurmuştu.</p>

  <p>Cerrah ile Dominator'un ittifakı Yeager'larla başlamıştı. O gecelik vasıtasıyla beni oyuna çektikleri gün. Warren Hoyt hapiste olmasına rağmen kartvizitini göndermeyi başarmıştı.</p>

  <p>Örtülü koltuklardan birine oturmuş, yüzünün terini silen Gorman'a baktı. Bu randevu adamı iyice yormuş; adam gözlerinin önünde eriyip bitmeye başlamıştı.</p>

  <p>"Hiçbir şüpheli tespit edemediniz mi?" diye sordu Rizzoli.</p>

  <p>"Kancayı takabileceğimiz kimse bulamadık. Tabii dört yüz, beş yüz kişiyle görüşmüş olmamıza rağmen."</p>

  <p>"Peki Waite'lerin, Yeager'larla ya da Ghent'lerle tanışıyor olmaları mümkün mü sizce?"</p>

  <p>"Bu isimleri hiç duymadık. Zaten birkaç güne kalmaz, dosyaların kopyaları elinize geçer. Ne biliyorsak hepsi orada." Gorman mendilini katlayıp ceketinin cebine koydu.</p>

  <p>"FBI'dan da bilgi isteyebilirsiniz," diye ekledi. "Bakalım onların ekleyebileceği bir şeyler var mı?"</p>

  <p>"FBI mı?" diye sordu Rizzoli.</p>

  <p>"Bir rapor da onlara gönderdik. Davranış ünitesinden bir ajan geldi. Birkaç hafta bizim soruşturmamızı inceledikten sonra da Washington'a döndü. Daha sonra kendisinden haber almadık."</p>

  <p>Rizzoli ve Frost birbirlerine baktılar. Kendi şaşkınlığını Frost'un gözlerinde görmüştü.</p>

  <p>Gorman sessizce oturduğu yerden kalkıp anahtarları çıkardı. Artık bunun bitmesini istediği belli oluyordu. Tam kapıya varmıştı ki Rizzoli toparlanıp o soruyu sordu. Cevabı duymak istemese bile sormak zorundaydı.</p>

  <p>"Buraya gelen şu FBI ajanı," dedi, "adını hatırlıyor musunuz?"</p>

  <p>Gorman kapının ağzında durdu. "Evet. Adı Gabriel Dean'di."</p>
</body>
</html>
