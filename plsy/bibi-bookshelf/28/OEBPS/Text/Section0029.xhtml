<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>24</h1>

  <p>Uçakta uyuyakaldı. Boston'a inişe geçtiklerinde uyanmış, kendini uyuşmuş hissetmişti. Kötü hava Washington'dan beri peşlerini bırakmamış, bir türbülanstan diğerine inip çıkarken yolcular da hop oturup hop kalkmıştı. Camdan dışarı baktığında uçağın kanatlarının gri bir perdenin içinde kaybolduğunu gördü, ama o kadar yorgundu ki uçuşun emniyetini düşünüp endişelenmeye bile halı yoktu. Bir de Dean'i aklından çıkaramıyor, asıl düşünmesi gereken şeylere konsantre olamıyordu bir türlü. Dışarıdaki sisli havaya baktı. Adamın dokunuşunu, tenindeki sıcak nefesini hatırladı.</p>

  <p>Havaalanında birbirlerine ettikleri son sözleri, acele vedalarını hatırlıyordu şimdi, İki aşık gibi değil de her biri kendi ajandasına uyup farklı yönlere gitmeye hazırlanan iş ortakları gibiydiler. Aralarına böyle mesafe girdiği için kendine, çekip gitmesine engel olmadığı için de Dean'e kızıyordu. Washington bir kez daha pişmanlıklar ve kirli çarşafların şehrine dönmüştü.</p>

  <p>Uçak yağmur altında iniş yaptı. Dışarıda yağmurun altında koşturan pist görevlilerine baktı ve onu bekleyen şeyleri düşünüp endişelendi. Artık kendini bir daha asla güvende hissedemeyeceği bir yere gitmek zorundaydı.</p>

  <p>Bavulunu tekerlekleri üzerinde sürükleyerek dışarı çıktığında rüzgârla birlikte yağmur çarptı yüzüne. Uzun bir kuyruk çaresizce taksi bekliyordu. Sokağın karşısında bekleyen limuzinlerin arasında, üzerinde RİZZOLİ yazanını görünce teselli bulmuştu.</p>

  <p>Şoförün camını tıklattı ve cam açıldı. Önceki gün havaalanına geldikleri şoför değil, daha yaşlı bir adam vardı bu sefer. "Buyurun efendim?"</p>

  <p>"Jane Rizzoli benim."</p>

  <p>"Claremont Sokağı'na gidecektiniz, değil mi?"</p>

  <p>"O benim."</p>

  <p>Şoför inip arka kapıyı açarak Rizzoli'ye tuttu. "Hoş geldiniz. Bavulunuzu bagaja koyayım ben."</p>

  <p>"Teşekkür ederim."</p>

  <p>Rizzoli hemen arabaya kıvrılıp deri koltuğun üzerinde arkasına yaslanarak bitkince iç geçirdi. Dışarıda bangır bangır klaksonlar çalıyor, sağanak yağmur altında kayan lastiklerin acı feryatları duyuluyordu, ama limuzinin içindeki dünya mucizevi bir şekilde sessizdi. Logan Havaalanı'ndan Boston Otoyolu'na çıkarlarken gözlerini kapadı.</p>

  <p>Cep telefonu çalmıştı. Hemen toparlanıp oturduğu yerde doğruldu. Çantasındaki telefona ulaşana kadar kalemler, bozuk paralar yere saçılmıştı. Dördüncü çalıştan sonra nihayet açmayı başardı.</p>

  <p>"Rizzoli."</p>

  <p>"Ben Senatör Conway'in ofisinden Margaret. Seyahatinizle ilgili organizasyonu ben yaptım da, havaalanından evinize kadar limuzinle döneceğinizi bildirmek için aradım."</p>

  <p>"Evet. Şu anda limuzindeyim zaten."</p>

  <p>"Ah." Sessizlik. "Şey, demek halletmişsiniz."</p>

  <p>"Neyi?"</p>

  <p>"Limuzin hizmetlerinden arayıp havaalanı servisini iptal ettiğinizi söylemişlerdi."</p>

  <p>"Hayır, o da beni bekliyordu. Teşekkür ederim."</p>

  <p>Telefonu kapatıp çantasından yere saçılanları toplamaya girişti. Tükenmez kalemi şoför koltuğunun altına kaçmıştı. Elini uzatıp kalemi almaya çalışırken döşemenin rengi dikkatini çekmişti birden. Lacivert.</p>

  <p>Yavaşça doğruldu.</p>

  <p>Charles Nehri'nin altından geçen Callahan Tüneli'ne girmişlerdi. Trafik yavaşlamıştı. Sonu gelmez beton bir tüpün içinde dur kalk gidiyorlardı.</p>

  <p>Lacivert, naylon 66 DuPont Antron. Cadillac ve Lincoln'lerin standart döşemesi.</p>

  <p>Dışarıdaki tünelin duvarlarını seyrederken kılını kıpırdatmadan oturuyordu. Gail Yeager'ı ve cenaze merasimini, mezarlık kapısına doğru yavaş yavaş gitmekte olan limuzin filosunu düşündü.</p>

  <p>Ölmeden bir hafta önce Logan Havaalanı'na inen Alexander ve Karenna Ghent'i düşündü.</p>

  <p>Ve de Kenneth Waite'i düşündü. Ehliyetine el konmuştu belki, ama o bunu umursamamış, karısını ta Boston'a kadar getirmişti.</p>

  <p>Onları bu şekilde mi buluyordu acaba?</p>

  <p>Arabaya bir çift biner. Kadının güzel yüzü dikiz aynasına vurmaktadır. Yumuşak, deri koltuklara gömülmüş, evine doğru giderken, izlenildiğinin farkında değildir. Yüzünü şöyle böyle gördüğü bir adam o esnada onu seçmeye karar vermiştir bile.</p>

  <p>Rizzoli bu teorisini adım adım geliştirirken tünelde yol almaya devam ediyorlardı. Ne kadar rahat bir araba, sessiz bir yolculuk, insan teni kadar yumuşak deri koltuklar. Direksiyonun başında isimsiz bir adam. Her şey yolcunun kendini güvende hissetmesi için tasarlanmış. Yolcu, direksiyonun arkasındaki adam hakkında hiçbir şey bilmiyor. Ama şoför yolcunun ismini bilir. Sefer sayısını bilir. Oturduğu sokağı bilir.</p>

  <p>Trafik yine sıkışmıştı. Uzakta tünelin ucu görünür olmuştu artık. Rizzoli şoföre bakmaktan çekindiği için yüzünü cama doğru çevirdi. Kaygılandığını görsün istemiyordu. Çantasına uzanıp cep telefonunu bulurken elleri terliyordu. Ama telefonu çıkarmadan, eli çantanın içinde bekliyordu. Gerektiğinde yapacağı şeyleri düşünüyordu. Aslında şoför o ana kadar, Rizzoli'yi endişelendirecek hiçbir şey yapmamıştı.</p>

  <p>Telefonu yavaşça çantasından çıkardı. Kapağını açtı. Loş tünel ışıkları altında telefonun numaralarını zorlukla seçebiliyordu. Bir şey belli etme, diye düşündü. Öylesine konuşuyormuş gibi, Frost'a geldiğini haber vermek için arıyormuş gibi yap. Peki ne diyecekti? "Galiba başım belada ama emin olamıyorum" mu? Frost'un numarasını çevirdi. Karşıdan "Alo?" dendiğini duydu, sonra bir cızırtı.</p>

  <p>Tünel. Tanrının cezası tüneldeyim.</p>

  <p>Telefonu kapattı. Çıkışa ne kadar kaldığını görmek üzere ileri baktı. O esnada gözleri gayri ihtiyari dikiz aynasına takılmıştı. Onunla göz göze gelerek hata etmiş, adamın onu izlemekte olduğunu anlamıştı. Şimdi ikisi de biliyordu; ikisi de anlamıştı.</p>

  <p>Çık dışarı. Arabadan dışarı çık!</p>

  <p>Hemen kapıya uzandı ama adam kapıları kilitlemişti bile. Kilide bastırıp kapıyı açmaya çalıştı deliler gibi.</p>

  <p>Ve bu sırada adam arka koltuğa dönüp şok tabancasını uzatarak ateşlemeyi başarmıştı.</p>

  <p>Şoku omzundan yemişti. Bedenini çarpan elli bin volt, bütün sinir sisteminde şimşek gibi çakmıştı. Gözleri karardı. Çaresiz arkaya yığıldı. Bütün vücudu kasılıyor, tir tir titriyordu. Vücudu kontrolden çıkmıştı.</p>

  <p><br /></p>

  <p>Tepesinde bir gürültüyle karanlıktan sıyrıldı. Gözlerinin önündeki boz renkli sis perdesi yavaş yavaş açılıyordu. Ağzında kan tadı vardı, sıcak. Ve dilinin ısırdığı yeri acıyordu. Perdenin iyice açılmasıyla birlikte gün ışığında buldu kendini. Tünelden çıkmışlardı. Nereye gidiyorlardı peki? Hâlâ hafif bulanık görüyordu ama camdan dışarı baktığında gri gökyüzünü delen yüksek binaları seçebiliyordu. Kolunu kıpırdatmak istedi ama başaramadı. Kasları yorgun düşmüş, tükenmişti. Yanlarından geçen binalar ve ağaçların görüntüsü o kadar baş döndürücüydü ki gözlerini kapatmak zorunda kalmıştı. Şimdi bütün gücüyle kaslarına hakim olmaya çalışıyordu. Kaslarının kıpırdadığını hissetti. Parmaklarını kapatıp yumruk yapmıştı. Gittikçe daha güçlü sıkar olmuştu.</p>

  <p>Kapıyı aç. Kapının kilidini aç.</p>

  <p>Gözlerini açtı. Dışarıdaki dünya etrafında dönerken midesi bulanıyor, başı dönüyordu. Kolunu dik tutabilmek için çaba gösteriyordu şimdi. Her bir santim küçük bir zaferdi. Eli kapıya doğru, kilide doğru uzanıyordu yavaş yavaş. Kilide basar basmaz açılma sesini duydu gürültüyle.</p>

  <p>Sonra bacaklarında bir baskı hissetti aniden. Adam arka koltuğa uzanıp şok tabancasını bacaklarına tutarken son bir kez daha görmüştü yüzünü. Sonra bir enerji dalgası vücuduna hücum etti.</p>

  <p>Bacakları ve kolları kasıldı. Karanlık çöktü üzerine.</p>

  <p><br /></p>

  <p>Yanağına değen soğuk suyla irkildi. Bantın rulosundan açıldığını duyabiliyordu. El bilekleri arkadan bağlanırken, bant bileklerinin etrafında birkaç tur atarken kendine geldi. Sonra ayakkabıları çıktı. Bant çıplak tenine yapışsın diye, pantolonunun altına giydiği çoraplar da çıktı. Adam iş başındayken görüşü netleşmişti Rizzoli'nin. Adamın kafasının tepesini görebiliyordu şimdi. Açık kapının ardında yeşillikler görülüyordu. Ağaçlar ve çayırlık. Hiç bina yok.</p>

  <p>Bantın yine açıldığını duydu; ardından ağzına yapışan bantın tadı geldi dudaklarına.</p>

  <p>Adama baktı. Arabada bakmaya korktuğu ayrıntıları görebiliyordu şimdi. O esnada önemi olmayan ayrıntılardı. Koyu renk gözler, keskin yüz hatları, her an tetikte olan vahşi bir hayvan. Ve de az sonra yapacaklarından duyduğu bir heyecan. Arabanın arka koltuğundan bakınca asla akılda kalmayacak sıradan bir yüz. Bunlar, yüzü olmayan, üniformalı bir ordu. Otel odalarımızı temizleyen, bavullarımızı taşıyan, limuzinleri süren insanlar. İhtiyaç duyulana kadar fark edilmeyen paralel bir dünyada yaşıyorlar.</p>

  <p>Tabii bizim dünyamıza zorla girmeye karar vermemişlerse.</p>

  <p>Adam Rizzoli'nin cep telefonunu yerden aldı. Sonra yere çarpıp üzerine bastıktan sonra çalılıkların arasına attı bir tekmeyle. Artık 911 şansı da kalmamıştı.</p>

  <p>Şimdi bir profesyonel gibi işe koyulmuştu. Arabaya eğilip Rizzoli'yi kapıya doğru çektikten sonra hiç zorlanmadan tek hamlede kucağına aldı. Sırtında elli kiloluk çantayla kilometrelerce yürüyebilen bir özel operasyon askeri 60 kiloluk bir kadını taşımakta zorlanmayacaktı elbette. Arabanın arkasına taşınırken yüzüne yağmur çarpıyordu. Etrafında ağaçlar ve sık çalılar görüyordu hayal meyal. Başka araba görünmüyordu ama ağaçların ardından sesleri geliyordu.</p>

  <p>Bagaj kapağı açılmış, yeşil paraşüt serilmiş, onu bekliyordu. Adam onu içeri attıktan sonra arabanın arkasından ayakkabılarını alıp onları da bagaja attı. Sonra kapak kapandı, kilitlendi. Artık elleri serbest kalmıştı ama bu karanlık tabuttan kurtulması imkânsızdı.</p>

  <p>Arabanın kapısının kapatıldığını duydu; sonra hareket ettiler. Onu beklediğini tahmin ettiği kişiyle buluşmaya gidiyorlardı besbelli.</p>

  <p>Warren Hoyt'u düşündü. Boş boş sırıtışını, üzerine lastik eldivenler geçirilmiş uzun parmaklanın. O eldivenli ellerle ne tutacağını düşünüp korkuya kapıldı. Nefes alıp verişi hızlanmış, içerideki hava yetersiz kaldığı için boğulacak gibi olmuştu. Panik içinde kıvrılıp debelenmeye, deliler gibi tekmeleye başladı. Kafasının bavuluna çarpmasıyla bir an afallayıp durdu. Bitkin düşmüştü ve yanağı acıyordu.</p>

  <p>Araba yavaşlayıp durdu.</p>

  <p>Olacakları beklerken kalbi küt küt atmaya başlamış, vücudu kaskatı kesilmişti. Bir adamın, "İyi günler," dediğini duydu. Araba tekrar hareket edip hızlandı.</p>

  <p>Gişeden geçiyor olmalıydılar.</p>

  <p>Boston'ın batısında kalan bütün küçük kasabaları, boş tarlaları, korulukları, başka kimsenin durmayı aklına getirmeyeceği yerleri düşündü. Bir cesedin asla bulunamayacağı yerler. Gail Yeager'ın şişmiş, kararmış cesedini, Maria Jean Waite'in ormanın sessizliğinde yatan kemiklerini hatırladı. Et eninde sonunda böyle oluyordu işte.</p>

  <p>Gözlerini kapatıp tekerleklerin altında kayıp giden yolun gürültüsüne kulak verdi. Çok hızlı gidiyorlardı. Şimdiye kadar çoktan şehir dışına çıkmış olmalıydılar. Frost telefonunu bekliyordu herhalde. Bir şeylerin ters gittiğini ne zaman anlardı acaba?</p>

  <p>Ne fark ederdi ki? Nereye bakacağını bilmiyordu nasıl olsa. Kimse bilmiyordu ki.</p>

  <p>Sol kolu, ağırlığı altında uyuşmuş, karıncalanması dayanılmaz bir hal almıştı. Karnının üzerine yuvarlanınca yüzü ipeksi paraşüt kumaşına değdi. Gail Yeager'a, Karenna Ghent'e kefen olan kumaşın aynısı. Ölümün kokusunu duyduğunu sandı bir an. Çürümüşlük kokusu. İğrenip uzaklaşmaya, doğrulmaya çalışırken kafasını bagajın tepesine çarptı. Başı acıyla sızlamıştı. İçerideki bavul yüzünden fazla yer kalmamış, kapana kısıldığını hissederek paniğe kapılmıştı yine.</p>

  <p>Kontrol. Kahretsin Rizzoli. Kendine hakim ol.</p>

  <p>Ama Cerrah'ın görüntülerini kafasından silip atamıyordu. O bodrumda, yerde hareketsiz yatarken üzerine çöken karanlık yüzünü unutamıyordu. Neşterin ineceği anı beklerken kurtulmanın imkânsız olduğunu düşünmüştü. Tek umudu hızlı bir ölüm olabilirdi ancak.</p>

  <p>Diğer alternatifi düşünmek bile istemiyordu.</p>

  <p>Yavaşça ve derinden nefes almaya zorladı kendini. Yanağından aşağı sıcak bir damla kaydı. Kafasının arkasını yaralamıştı ve kan şimdi damla damla akıyordu paraşütün üzerine. Kanıt, diye düşündü. Kanımla iz bıraktım.</p>

  <p>Kafamı nereye çarptım ben?</p>

  <p>Kollarını arkaya doğru kaldırıp parmak uçlarıyla bagaj kapağının tepesine dokundu. Kafasını yaran şeyin ne olduğunu öğrenmek istiyordu. Kalıplı bir plastik ve düz uzanan metal bir parçaydı dokunduğu. Parmağını daha da ileri sürerken bir tornavida çıkıntısına değdi.</p>

  <p>Ara verip ağrıyan kollarını dinlendirdi, gözüne akan kanı temizledi. Yolda hızla dönen tekerleklerin uğultusunu dinledi.</p>

  <p>Hâlâ hızlıydılar. Boston çok arkalarındaydı şimdi.</p>

  <p><br /></p>

  <p>Burası ağaçlık, hoş. Etrafımdaki ağaçların tepeleri, bir katedralin kuleleri gibi gökyüzüne dek uzanıyorlar. Öğlene kadar yağmur yağdı ama şimdi güneş bulutların arasından yüzünü gösterdi. Burada yere dört demir kazık çaktım, etraflarına da dört kez ip sardım. Yapraklardan ara sıra damlayan yağmur damlaları dışında etraf sessiz.</p>

  <p>Sonra çırpınan kanatların sesini duyup kafamı kaldırıyorum. Yukarıdaki dallardan birine üç karga konmuş. Sanki olacakları biliyorlarmış gibiler; tuhaf bir merakla izliyorlar olup bitenleri. Buraya daha önce de gelmiş olmalılar. Şimdi de leş bulmak umuduyla gelmişler yine.</p>

  <p>Güneş toprağı ısıtıyor, ıslak yapraklardan buharlar çıkıyor. Sırt çantamı kurusun diye bir dala asmıştım, içindeki aletlerin ağırlığıyla büyük bir tropikal meyve gibi duruyor. İçindekileri gözden geçirmeme gerek yok. Hepsini büyük bir özenle, seve okşaya doldurdum çantaya. Bir yıl uzak durmuş olsam da alışkanlığımı kaybetmemişim; neşterin sapını elime alınca eski bir dostla tokalaşmış gibi hissediyorum kendimi.</p>

  <p>Şimdiyse başka bir eski dostumla buluşacağım.</p>

  <p>Yolun kenarına çıkıp bekliyorum.</p>

  <p>Bulutlar iyice seyreldi, hava ısındı. Yol dediğim aslında toprağın üzerinde iki tekerlek izinden ibaret. Kafamı kaldırıp baktığımda o üç karganın peşimden gelmiş olduklarını görüyorum. Hevesle gösteriyi bekliyorlar.</p>

  <p>İzlemeyi herkes sever.</p>

  <p>Ağaçların arkasından ince bir toz bulutu kalkıyor. Bir araba geliyor. Beklerken kalbim daha hızlı atmaya, avuç içlerim terlemeye başlıyor. Araba nihayet köşeyi dönüp ortaya çıkıyor. Toprak yolda acele etmeden, ağır ağır yaklaşan kocaman, siyah bir vahşi hayvan gibi. Dostumu getiriyor bana.</p>

  <p>Uzun bir ziyaret olacak, diye düşünüyorum. Yukarı bakıyorum; güneş hâlâ yüksekte. Neşeli bir yaz günü olacak.</p>

  <p>Yolun ortasına çıkıyorum, araba duruyor önümde. Şoför dışarı çıkıyor. Bir şey konuşmamıza gerek yok; birbirimize bakıp gülümsüyoruz. Aile bağlarıyla değil, ortak arzularla, ortak hasretlerle bağlanmış iki kardeşin tebessümü bu. Bizi bir araya getiren, sayfalar oldu. Yazdığımız uzun mektuplarda, ortak hayaller kurup ittifakımızı pekiştirdik, kalemimizden dökülen sözcükler bir örümceğin ipeksi ağları gibi bağladı bizi. Sonunda bizi buraya, kargaların hevesle bekledikleri bu ormana getiren de aynı sözcükler oldu.</p>

  <p>Birlikte arabanın arkasına gidiyoruz. Onun aklı fikri kadını düzmekte. Pantolonunun önünün kabardığını görüyorum. Arabanın anahtarlarını gergin gergin şakırdatıp duruyor. Göz bebekleri büyümüş, üst dudağı terden parlıyor. Bagaj açıldığında misafirimizin korku dolu ilk bakışlarını kaçırmamak için ikimiz de heyecanla bekliyoruz.</p>

  <p>Anahtarı kilide sokup çeviriyor. Bagaj kapağı havaya kalkıyor.</p>

  <p>Bagajın içinde yan yatmış, gözleri ani ışıktan kamaşmış, gözlerini kırpıştırarak bize bakıyor. Ona kafayı o kadar takmışım ki, küçük bavulun altından sıyrılmış beyaz sutyeni hemen fark edemiyorum. Ortağım bagajdan onu almak için öne doğru eğilirken anlıyorum bunun ne demek olduğunu. Bağırıyorum: "Hayır!"</p>

  <p>Ama kadın ellerini öne doğru uzatıyor. Ve tetiği çekiyor.</p>

  <p>Ortağımın kafası dağılıyor. Yığılıp yere düşüyor. Silahı patlatan eller bu kez şaşmaz bir kesinlikle bana yöneliyor. Fırsatını bulup yana kaçıyorum ve ikinci mermi patlıyor.</p>

  <p>Ensemden içeri girdiğini hissetmiyorum. Ben de ortağımın yaptığı dansa devam edip, havaya tutunmaya çalışır gibi kollarımla daireler çizerek yere düşüyorum. Yere konduğumda çarpmanın acısını hissetmiyorum ama vücudumun toprakta bıraktığı sesi duyuyorum. Bir ağrı, bir sızı olsun diye bekliyorum yatarken ama hiçbir şey olmuyor. Tek hissettiğim şaşkınlık.</p>

  <p>Onun arabadan çıkmaya çalıştığını duyuyorum. Bir saatten fazladır içeride iki büklüm yattığı için bacaklarına hükmetmesi birkaç dakika alıyor.</p>

  <p>Bana yaklaşıyor. Ayağıyla omzuma bastırıp sırtımın üstüne yuvarlıyor beni. Bilincim yerinde; ona bakarken olacakları tahmin edebiliyorum. Silahını yüzüme doğrulturken elleri titriyor, hızlı hızlı nefes alıp veriyor. Sol yanağında savaş boyası gibi bir kan lekesi var. Bütün vücudu öldürmeye hazır görünüyor. Bütün içgüdüleri tetiğe basmasını emrediyor. Bense korkusuzca bakıyorum gözlerine, verdiği mücadeleyi izliyorum. Yenilginin hangi şeklini seçeceğini merak ediyorum. Elindeki, kendi mahvoluşunun da silahı. Ben sadece katalizörüm.</p>

  <p>Öldür beni; sonuçları da seni mahvetsin.</p>

  <p>Ya da yaşamama izin ver; kâbuslarından ayrılmayayım hiçbir zaman.</p>

  <p>Hatif bir hıçkırık duyuyorum. Silahını yavaşça indiriyor. "Hayır," diye fısıldıyor. İkinci sefer daha yüksek sesle. Meydan okuyarak. "Hayır." Sonra doğrulup derin bir nefes alıyor.</p>

  <p>Ve arabaya doğru yürüyor.</p>
</body>
</html>
