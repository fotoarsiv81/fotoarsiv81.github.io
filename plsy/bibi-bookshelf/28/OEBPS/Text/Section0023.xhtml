<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>18</h1>

  <p>Dean kalkıp videoyu kapattı. Ekran kararmıştı. Warren Hoyt'un son sözleri sessizlikte kalıcı bir yankı gibi asılı kalmıştı sanki. Adamın fantezilerinde çırılçıplaktı Rizzoli. Elbiseleri ve haysiyeti elinden alınmış, çıplak ete dönüşmüştü. Boyun, göğüsler ve göbek. Acaba Dean de öyle mi görüyor beni şimdi, diye düşündü Rizzoli. Hoyt'un yumurtladığı erotik görüntüler Dean'in zihnine de kazınmış mıydı?</p>

  <p>Dean dönüp ona baktı. Rizzoli adamın yüzünden, duygularını okumakta hep güçlük çekmişti; oysa o anda gözlerinde beliren öfkeyi gözden kaçırmak imkânsızdı.</p>

  <p>"Anlıyorsun, değil mi?" dedi Dean. "Bu kaseti seyredeceğini biliyordu. Takip etmen için arkasında ekmek kırıntıları bırakıyor. Üzerinde O'Donnell'ın adresinin bulunduğu zarf bizi O'Donnell'ın kendine götürdü. Oradan mektuplarına, sonra da bu kasete. Eninde sonunda bunu seyredeceğini biliyordu."</p>

  <p>Rizzoli televizyonun karanlık ekranına bakıyordu.</p>

  <p>"Benimle konuşuyor."</p>

  <p>"Kesinlikle. Aracı olarak da O'Donnell'ı kullanıyor. Hoyt şu görüşme sırasında onunla konuşur gibi yaparken aslında seninle konuşuyordu. Fantezilerini sana anlatıyordu Seni korkutmaya çalışıyor. Küçük düşürmeye çalışıyor. Söylediklerini iyice dinle." Dean kaseti başa sardı.</p>

  <p>Hoyt'un yüzü tekrar belirdi ekranda. "Geceleri bu yüzden uyuyamıyorum. Kaçırdığım şeyleri düşünüp duruyorum. Elimden alınan o zevki. Hayatım boyunca, başladığım bir işi bitirmek konusunda titiz olmuşumdur. Yani bu mesele bana rahat vermiyor. Sürekli bunu düşünüyorum..."</p>

  <p>Dean kaseti durdurup Rizzoli'ye döndü. "Neler hissediyorsun? Sürekli aklında olduğunu biliyorsun artık."</p>

  <p>"Bunun bana neler hissettirdiğini bilmiyormuş gibi konuşma."</p>

  <p>"O da biliyor ama. Bu yüzden senin de duymanı istedi." Dean kaseti ileri sarıp oynattı.</p>

  <p>Hoyt'un gözleri tuhaf bir şekilde, göremediği seyircilerine dönmüştü. "Elbiselerini çıkarmak istiyorum. Göğüslerinin ne kadar sıkı olduklarını düşünüyorum. Göbeğini düşünüyorum. Dümdüz karnını..."</p>

  <p>Dean kaseti yeniden durdurdu. Bakışları Rizzoli'nin yüzünün kızarmasına neden olmuştu.</p>

  <p>"Sakın söyleme," dedi Rizzoli. "Bunun bana neler hissettirdiğini merak ediyorsun, değil mi?"</p>

  <p>"Çıplak mı?"</p>

  <p>"Evet."</p>

  <p>"Savunmasız."</p>

  <p>"Evet."</p>

  <p>"Tacize uğramış."</p>

  <p>Rizzoli yutkunup bakışlarını kaçırdı. "Evet," dedi yumuşakça.</p>

  <p>"Bunlar hep sana hissettirmek istediği şeyler. Yaralı kadınları cazip bulduğunu söylemiştin ya. Tacize uğramış kadınlar. İşte şimdi senin de böyle hissetmeni istiyor. Hem de bir kasete kaydedilmiş basit sözlerle. Tıpkı bir kurban gibi."</p>

  <p>Rizzoli'nin bakışları tekrar Dean'e dönmüştü. "Hayır," dedi. "Kurban gibi değil. Şu anda tam olarak neler hissettiğimi öğrenmek istiyor musun?"</p>

  <p>"Nedir?"</p>

  <p>"O orospu çocuğunu parça parça etmek için sabırsızlanıyorum." Samimi bir öfkeyle söylenmiş bu sözler havaya savrulan yumruklar gibiydi. Dean bir an irkilmiş, sonra da kaşlarını çatıp Rizzoli 'ye bakmıştı. Bütün bunlara göğüs germekte ne kadar güçlük çektiğini anlayabiliyor muydu? Sesindeki titremeyi fark etmiş miydi?</p>

  <p>Yaptığı blöfü fark etmesine meydan vermeden konuşmasına devam etti Rizzoli. "Bu kaseti eninde sonunda göreceğimi biliyordu, öyle mi? Yani bu kaset benim içindi aslında."</p>

  <p>"Sana da öyle gelmedi mi?"</p>

  <p>"Hasta bir herifin fantezileri gibi geldi bana."</p>

  <p>"Herhangi bir hastanın değil ama. Ve de herhangi bir kurbana yönelik değil. Adam senden bahsediyor Jane. Sana yapmak istediği şeyleri anlatıyor."</p>

  <p>Rizzoli'nin sinir uçlarında alarm zilleri çalıyordu. Dean meseleyi yine şahsi boyuta taşımış, bir ok gibi ona çevirmişti. Onu kıvranırken görmekten hoşlanıyor muydu? Korkusunu azdırmaktan başka bir niyeti daha var mıydı acaba?</p>

  <p>"Bu kaset kaydedildiğinde, adam kaçış planını yapmıştı bile," dedi Dean. "Unutma, O'Donnell'la temasa geçen o olmuştu. Kadının onunla konuşacağını biliyordu. Böyle bir teklifi geri çeviremezdi. O'Donnell onun gözünde, insanların duymasını istediği her şeyi kaydeden açık bir mikrofon gibiydi. Özellikle de senin duymanı istediği şeyler için. Sonra bir dizi olay zincirini kafasında tasarlayıp işin bu noktaya gelmesini, yani senin kaseti seyretmeni sağladı."</p>

  <p>"Bu kadar zeki olabilir mi ki?"</p>

  <p>"Warren Hoyt öyle değil miydi?" diye sordu Dean. Rizzoli'nin zırhını delmeye yönelik bir ok daha. Görünür olan gözden kaçmasın diye.</p>

  <p>"Parmaklıkların arkasında bir yıl geçirdi. Fantezilerini beslemek için yeterince zamanı oldu," dedi Dean. "Ve hepsi de seninle ilgiliydi."</p>

  <p>"Hayır, onun istediği Catherine Cordell'di. Hep de onu istedi aslında..."</p>

  <p>"O'Donnell'a öyle söylemiyor ama."</p>

  <p>"Yalan söylüyormuş demek."</p>

  <p>"Neden yalan söylesin ki?"</p>

  <p>"Bana ulaşmak için. Sinirimi bozmak..."</p>

  <p>"O zaman sen de kabul ediyorsun. Bu kasetin senin eline geçmesini istiyordu. Direkt sana yönelik bir mesaj bu."</p>

  <p>Rizzoli karanlık ekrana baktı. Hoyt'un hayaleti hâlâ ona bakıyordu sanki. Ne yapıyorsa hep onun dünyasını bulandırmak, huzurunu kaçırmak için yapıyordu. Öldürmek için harekete geçmeden önce Cordell'e de yaptığı buydu aslında. Kurbanlarının korkmasını, korkuyla tükenmelerini istiyordu. Kurbanları iyice olmadan harekete geçmiyordu. Her şey apaçık ortadaydı; bunu inkâr edecek gücü kalmamıştı.</p>

  <p>Dean masada Rizzoli'nin karşısında bir koltuğa oturdu.</p>

  <p>"Bence bu soruşturmadan çekilmen gerekiyor," dedi sessizce.</p>

  <p>Rizzoli şaşkın bakışlarla baktı adama. "Çekileyim mi?"</p>

  <p>"Mesele şahsi bir hal aldı."</p>

  <p>"Bir faille aramdaki mesele her zaman şahsidir zaten."</p>

  <p>"Bu derece değil ama. Küçük oyunlarını oynayabilsin diye seni bu vakada istiyor. Hayatının her anına sinsice girecek. Baş dedektif olarak her an ortalıktasın. Avın tam kalbindesin yani. Şimdi de senin için olay mahallerini sahnelemeye başladı. Hep seninle iletişim kurmak için."</p>

  <p>"Kalmam için daha iyi bir neden olabilir mi?"</p>

  <p>"Hayır efendim. Kalmaman için daha iyi bir neden olamaz. Hoyt'la arana mesafe koymalısın."</p>

  <p>"Ben hiçbir şeyden kaçmam Ajan Dean," diye karşılık verdi Rizzoli.</p>

  <p>Dean bir an durduktan sonra konuştu: "Doğru. Ben de öyle tahmin ediyordum."</p>

  <p>Şimdi yüzleşme sırası Rizzoli'deydi. "Benimle derdin ne senin? En başından beri benimle uğraşıp duruyorsun. Arkamdan işler çeviriyor, Marquette'le konuşuyorsun. Benimle ilgili şüphelerini dile getiriyorsun..."</p>

  <p>"Yeterliliğini hiç sorgulamadım."</p>

  <p>"Peki benimle derdin ne o zaman?"</p>

  <p>Dean, Rizzoli'nin öfkesine sakin ve mantıklı bir ses tonuyla cevap verdi. "Kiminle karşı karşıya olduğumuzu düşün. Daha önce de peşine düşmüş olduğun bir adam. İçeri tıkılmasından seni sorumlu tutan bir adam. Ve hâlâ sana yapmak istediklerini düşünüyor. Sense koca yıl, sana yaptıklarını unutmaya çalışarak geçirdin. Adam şimdi de ikinci perdeyi istiyor Jane. Seni istediği yere doğru çekiyor. Ve orası hiç de tekin bir yer değil."</p>

  <p>"Senin tek sıkıntın benim güvenliğim mi yani?"</p>

  <p>"Başka bir planım olduğunu mu ima ediyorsun?" diye sordu Dean.</p>

  <p>"Ben ne bileyim. Seni çözebilmiş değilim ki."</p>

  <p>Dean ayağa kalkıp videonun başına gitti. Kaseti çıkarıp zarfına geri soktu. İnandırıcı bir cevap bulmak için zam kazanmaya çalışıyordu.</p>

  <p>Nihayet Rizzoli'nin karşısına oturup yüzüne baktı. "İşin aslı," dedi, "ben de seni çözebilmiş değilim."</p>

  <p>Rizzoli güldü. "Beni mi? Ben ne görüyorsan oyum."</p>

  <p>"Bana bir tek polis yüzünü gösteriyorsun. Kadın Jane Rizzoli'den ne haber?"</p>

  <p>"İkisi de aynı kişiler."</p>

  <p>"Bunun doğru olmadığını biliyorsun. Sen insanların, rozetinin ötesini görmelerine izin vermiyorsun."</p>

  <p>"Ne görmeleri gerekiyordu? Pek kıymetli Y kromozomumun olmadığını mı? Rozetim, görmelerini istediğim tek şeydir."</p>

  <p>Dean, kadının şahsi alanını ihlal edecek kadar öne eğildi. "Burada söz konusu olan, savunmasızlığının hedef halini alması. Peşinde olduğun fail senin düğmene nasıl basacağını çok iyi biliyor. Sana son darbeyi indirecek kadar yaklaşmayı başarmış biri o. Ve sen orada olduğunu bile bilmiyordun."</p>

  <p>"Bir dahaki sefere bileceğim."</p>

  <p>"Emin misin?"</p>

  <p>Yüzleri iki sevgili gibi dip dibe, birbirlerine baktılar. Rizzoli'nin içinde kabaran cinsel arzu o kadar ani ve beklenmedik olmuştu ki, bundan aynı anda hem acı hem de zevk alıyordu. Aniden geri çekildi. Yüzü yanıyordu ve artık aralarında güvenli bir mesafe olmasına rağmen Rizzoli kendini hâlâ çıplak hissediyordu. Duygularını saklamayı hiçbir zaman beceremezdi zaten. Hele ki konu flört etmek ya da erkekle kadın arasındaki o küçük, samimiyetsiz oyunlar olduğunda özellikle yetersiz kalırdı. Yüzündeki ifadeyi değiştirmemek için elinden geleni yapıyordu ama Dean'e baktığında kendini çıplak hissetmeden de edemiyordu.</p>

  <p>"Bir dahaki sefer diye bir şey olacak, biliyorsun," dedi Dean. "Şimdi sadece Hoyt da yok. İki kişiler artık. En azından bu bile yeter korkmana."</p>

  <p>Rizzoli, Hoyt'un görmesini istediği kasetin olduğu zarfa baktı. Oyun yeni başlıyordu, avantaj Hoyt'taydı ve evet, korkuyordu.</p>

  <p>Konuşmadan geçen kısa süre zarfında kâğıtlarını topladı.</p>

  <p>"Jane?"</p>

  <p>"Söylediğin her şeyi dinledim."</p>

  <p>"Ama bir değişiklik olmadı. Değil mi?"</p>

  <p>Rizzoli adama baktı. "Bak ne diyeceğim? Karşıdan karşıya geçerken bir otobüsün altında da kalabilirim. Ya da masamda otururken kalp krizinden de gidebilirim. Ben böyle şeyleri düşünmem. Hakimiyeti ellerine geçirmelerine izin veremem. Aslında az daha yapıyordum bunu. Şu kâbuslar –bitiliyorlardı beni. Ama şimdi durum farklı. Belki de uyuştum, hiçbir şey hissedemiyorum. Kısacası şu anda yapabileceğim en iyi şey bir ayağımı diğerinin önüne atıp yürümeye devam etmek. Yürümeye devam etmezsem bunun üstesinden gelemem. Hepimizin yapması gereken bu."</p>

  <p>Çağrı cihazının ötmesiyle derin bir oh çekti. Böylece göz temasından kurtulmak için bir bahanesi olmuştu. Kafasını cihaza eğip okudu. Toplantı odasının bir ucundaki telefonun başına giderken Dean'in gözlerinin üzerinde olduğunu hissedebiliyordu.</p>

  <p>"Buyurun ben Volchko," diye cevap verdi karşıdaki.</p>

  <p>"Rizzoli. Çağrı atmışsın."</p>

  <p>"Şu yeşil naylon liflerle ilgiliydi. Gail Yeager'ın cildinden kaldırdıklarımız. Aynı liflerden Karenna Ghent'in cildinde de bulduk."</p>

  <p>"Demek ki kurbanlarını sarmak için aynı şeyi kullanıyor. Bunda bir gariplik yok."</p>

  <p>"Ama ilgini çekecek bir gariplik daha var."</p>

  <p>"Neymiş o?"</p>

  <p>"Kullandığı kumaşın ne olduğunu biliyorum."</p>

  <p><br /></p>

  <p>Erin mikroskobu gösterdi. "Ben her şeyi hazırladım. Gel kendin gör."</p>

  <p>Rizzoli ve Dean karşı karşıya oturup gözlerini mikroskobun çifte vizörüne dayadılar. İkisi de aynı şeye bakıyordu şimdi: karşılaştırmak üzere yan yana konmuş iki lif.</p>

  <p>"Soldaki Gail Yeager'dan alınan. Sağdaki ise Karenna Ghent'ten," dedi Erin. "Ne diyorsunuz?"</p>

  <p>"Tıpatıp aynı görünüyorlar," dedi Rizzoli. "Gerçekten de öyle. İkisi de DuPont naylon 66, yeşil. Lifler son derece ince, otuz denye kadar." Erin bir dosyaya uzanıp içinden çıkardığı iki grafiği tezgâhın üzerine serdi.</p>

  <p>"Bunlar spektrumları. Birincisi Yeager'ın, ikincisi de Ghent'in." Dean'e döndü. "Toplam yansıma tekniklerini bilirsiniz değil mi Ajan Dean?"</p>

  <p>"Kızılötesi bir moddu, değil mi?"</p>

  <p>"Doğru. Lifle yüzey işlemlerini ayırt etmekte kullanırız. Kumaş dokunduktan sonra kimyasal bir işlemden geçmiş mi geçmemiş mi ona bakarız."</p>

  <p>"Peki var mı bir işlem?"</p>

  <p>"Evet, silikon dolgu var. Geçen hafta Dedektif Rizzoli'yle böyle bir yüzey işleminin muhtemel nedenleri üzerine akıl yürütmüştük. Ama bu malzemenin ne için tasarlandığını tam olarak anlayamamıştık. Tek bildiğimiz bu liflerin sıcağa ve ışığa karşı dayanıklı olduklarıydı. Ve de iplikler o kadar ince ki, birlikte dokunduklarında su geçirmezlik özelliğine de sahip olacaklarını düşünmüştük."</p>

  <p>"Çadır ya da muşamba olabilir diye düşünmüştük," dedi Rizzoli.</p>

  <p>"Peki silikon ne için?" diye sordu Dean.</p>

  <p>"Antistatik özellikler için," dedi Erin. "Biraz da yırtılma ve su mukavemeti için. Ayrıca şu da anlaşılıyor ki, bu işlem sonrasında malzemenin yüzeyinde neredeyse hiç gözenek kalmıyor. Başka bir deyişle, hava bile geçirmiyor." Erin Rizzoli'ye baktı. "Tahminin var mı?"</p>

  <p>"Cevabı biliyordun hani."</p>

  <p>"Ben de yardım aldım canım. Connecticut Eyalet Polis Lab'ından." Erin tezgâhın üzerine üçüncü bir grafik daha bıraktı. "Öğleden sonra faksladılar bunu. Connecticut'taki bir cinayet davasında ele geçirdikleri liflerin spektrografıymış. Lifler şüphelinin eldivenlerinden ve ceketinden alınmış. Karenna Ghent'in lifleriyle karşılaştırın."</p>

  <p>Rizzoli'nin bakışları iki grafik arasında gidip geldi.</p>

  <p>"Spektrumları eşleşiyor. Lifler aynı."</p>

  <p>"Doğru. Sadece renkleri farklı. Bizim vakalardakiler haki yeşildi. Connecticut'taki cinayet davasında ise iki farklı renkte lif var. Biri neon turuncu, diğeri de açık yeşil."</p>

  <p>"Ciddi olamazsın."</p>

  <p>"Fazla süslü püslü, değil mi? Ama farklı renklerde olmalarına rağmen lifler aynı. DuPont naylon 66. Otuz denye lif ve silikon apre."</p>

  <p>"Connecticut'taki şu vaka neyin nesiymiş peki?" diye sordu Dean.</p>

  <p>"Paraşüt kazası. Kurbanın paraşütü açılmamış. Bu turuncu ve yeşil lifler şüphelinin üstünde bulununca mesele cinayet soruşturmasına dönüşmüş." Rizzoli grafiklere baktı. "Paraşütmüş demek."</p>

  <p>"Kesinlikle. Connecticut'taki cinayet zanlısı atlamadan önceki gece paraşütle biraz oynamış. Bu spektrumlar paraşüt kumaşına özgü. Yırtılmaya dayanıklı, suya dayanıklı. Kolaylıkla katlanıp saklanabiliyorlar. Sizin failin, kurbanlarını sardığı kumaş da bundan."</p>

  <p>Rizzoli kafasını kaldırıp Erin'e baktı. "Paraşüt, dedi. "Daha iyi bir kefen olamaz."</p>
</body>
</html>
