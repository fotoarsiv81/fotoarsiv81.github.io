<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>22</h1>

  <p>Rizzoli Dean'e baktı. Askerlik anıları onu şaşırtmamıştı. Adamın tavırlarından, lider havalarından hissetmişti bunu zaten. Savaş bölgelerini bilmesi, asker fatihlerin oynadıkları senaryolara aşina olması doğaldı. Düşmanın küçük düşürülmesi gibi. Ganimetin paylaşılması gibi.</p>

  <p>"Failimiz Kosova'da bulunmuş," dedi Rizzoli.</p>

  <p>"Rahatlıkla avlanabileceği bir yerdi orası," dedi Conway. "Ölüm günlük hayatın bir parçasıydı. Bir katil istediği yere gidip her türlü vahşete sebep olduktan sonra elini kolunu sallayarak çıkabilirdi; kimseler de farkına varmazdı yaptıklarının. Kaç tane cinayetin savaş eylemi denip geçildiğini Tanrı bilir."</p>

  <p>"Failimiz bir göçmen olabilir o halde," dedi Rizzoli. "Kosova göçmeni."</p>

  <p>"Bu da ihtimallerden biri," dedi Dean.</p>

  <p>"Uzun süredir düşündüğün bir ihtimal, değil mi?"</p>

  <p>"Evet." Dean'in cevabı tereddütsüz gelmişti.</p>

  <p>"Önemli bilgileri sakladın. Aptal polisler kendi etraflarında dönüp dururlarken sen durup olanları izledin."</p>

  <p>"Bazı gerçekleri kendiniz bulun istedim."</p>

  <p>"Tabii. Ve de gerçekleri tam anlamıyla bilmeden." Rizzoli fotoğraflara işaret etti. "Bunlar bir fark yaratabilirdi."</p>

  <p>Dean ve Conway birbirlerine baktılar. İlk konuşan Conway oldu: "Korkarım, size söylemediğimiz başka şeyler de var."</p>

  <p>"Başka mı?"</p>

  <p>Dean klasöre uzanıp bir olay yeri fotoğrafı daha çıkardı. Rizzoli bu dördüncü resme hazırlıklı olduğunu sanıyordu ama yanılmıştı. Fotoğrafın etkisi inanılmazdı. Sarışın, bıyıklı genç bir adam duruyordu karşısında. Bir deri bir kemik kalmış, kaburgaları sayılır hale gelmişti. Adamın yüzündeki ifade, donup kalan kaslar, her şey ölüm kokuyordu.</p>

  <p>"Bu kurban geçen yıl 29 Ekim'de bulundu," dedi Dean.</p>

  <p>"Karısının cesedi ise hiç bulunamadı."</p>

  <p>Rizzoli yutkunup bakışlarını öteye çevirdi. "Yine mi Kosova?"</p>

  <p>"Hayır. Fayetteville, Kuzey Carolina."</p>

  <p>Rizzoli hayretle Dean'e baktı. Yüzü öfke ateşiyle yanmaya başlamıştı yine. "Bana başka neleri anlatmadınız? Başka kaç tane vaka daha var?"</p>

  <p>"Bütün bildiklerimiz bunlar."</p>

  <p>"Başkaları da olabilir mi yani?"</p>

  <p>"Olabilir. Ama elimizde öyle bir bilgi yok."</p>

  <p>Rizzoli şüpheli şüpheli süzdü adamı. "FBI bilmiyor yani, öyle mi?"</p>

  <p>"Ajan Dean'in söylemek istediği şu," diye araya girdi Conway. "Kanun sistemleri gereği erişemediğimiz vakalar olabilir. Bazı ülkelerin suç veritabanlarına giremiyoruz. Unutmayın ki burada savaş bölgelerinden söz ediyoruz. Politik kargaşanın hüküm sürdüğü bölgeler bunlar. Tam da bizim faile cazip gelecek türden yerler. Kendini evinde hissedeceği yerler."</p>

  <p>Denizaşırı seyahat edebilen bir katil. Avlanma alanı sınır tanımayan bir katil. Dominator hakkında öğrendiği her şeyi düşündü Rizzoli. Kurbanlarını göz açıp kapayıncaya kadar etkisiz hale getirmesi. Ölüye dokunma arzusu. Kullandığı Rambo bıçağı. Ve de paraşüt bezi lifleri –yeşil. Conway'in söylediklerini kafasında tartarken iki adamın onu izlemekte olduğunu hissetti. Onu sınıyorlardı; beklentilerine cevap verip veremeyeceğini anlamaya çalışıyorlardı.</p>

  <p>Sehpanın üzerindeki son fotoğrafa bir daha baktı.</p>

  <p>"Bunun Fayetteville'de olduğunu söylemiştiniz, değil mi?"</p>

  <p>"Evet," dedi Dean. "Bölgede bir askeri üs yok muydu?"</p>

  <p>"Fort Bragg. Fayetteville'in on mil kadar kuzeybatısında."</p>

  <p>"O üste kaç kişi vardır?"</p>

  <p>"Kırk bir bin kadar aktif görevli. On sekizinci Hava Kolordu, Seksen ikinci Hava Birliği, Özel Operasyon Kısmı." Dean'in bunları hiç düşünmeden söylemesi, aynı ihtimali onun da düşünmüş olduğunu gösteriyordu. Rizzoli'nin düşündükleri Dean'in dilinin uçundaydı.</p>

  <p>"Bana bu yüzden bilgi vermediniz, değil mi? Savaşçı yetenekleri olan biriyle karşı karşıyayız. Öldürmek için maaş alan biri."</p>

  <p>"Bize de bilgi verilmemişti." Dean Rizzoli'ye doğru eğildi. Öyle ki Rizzoli artık ondan başkasını göremiyordu. Conway'i ve koca odayı görmez olmuştu. "Fayetteville polisinin raporunu okuduğumda Kosova'yı tekrar yaşamış gibi oldum. Katil kimlik kartını bıraksa yeriydi. Olay yeri o kadar benziyordu yani. Erkek kurbanın bulunduğundaki pozisyonu. Son darbede kullanılan bıçağın cinsi. Kurbanın kucağına bırakılan fincan. Kadının kaçırılması. Hemen Fayetteville'e uçtum ve yerel yetkililerle birlikte çalıştım. Ama hiçbir şüpheli tespit edilemedi."</p>

  <p>"Bunu da mı söyleyemezdin bana?" dedi Rizzoli.</p>

  <p>"Failimizin kimliğini düşünmek zorundaydım."</p>

  <p>"İsterse sekiz yıldızlı bir general olsun. Fayetteville vakası hakkında bilgi edinmeye hakkım vardı."</p>

  <p>"Boston'daki şüpheliyi tespit etmende faydalı olacağını bilsem sana da söylerdim."</p>

  <p>"Fort Bragg'de kırk bir bin aktif görevli asker var demek."</p>

  <p>"Evet."</p>

  <p>"Kaç tanesi Kosova'da görev yapmış? Bunu sen de merak etmişsindir herhalde."</p>

  <p>Dean başını salladı. "Hizmet kayıtları, cinayetlerin işlenme yerlerine ve tarihlerine denk gelen askerlerin listesini istedim Pentagon'dan. Listede Dominator yoktu. New England'da yaşamakta olan sadece birkaç adam var ve onlar da aradığımız tarife uymuyorlar."</p>

  <p>"Sana güveneyim mi?"</p>

  <p>"Evet, güven."</p>

  <p>Rizzoli güldü. "Bunun için inançlarımın epey bir sarsılması gerekiyor."</p>

  <p>"Bu dediğin benim için de geçerli Jane. Ben de sana güvenmek istiyorum."</p>

  <p>"O ne diye? Şu ana kadar sır tutulması gereken herhangi bir şey söylemedin ki."</p>

  <p>Dean, Conway'e şöyle bir baktı; adam belli belirsiz kafasını salladı. Bu sessiz anlaşmayla, bulmacanın en önemli parçasını Rizzoli'ye de vermekte karar kılmışlardı.</p>

  <p>"Koyun araklama diye bir şey duydunuz mu Dedektif?" diye sordu Conway.</p>

  <p>"Gerçek koyunlarla alakası yoktur herhalde."</p>

  <p>Adam gülümsedi. "Doğru. Askeri argodur. CIA bazı görevler için ordunun özel operasyon biriminden asker ödünç alır. Buna koyun araklama derler. Nikaragua'da da böyle oldu, Afganistan'da da. CIA'in kendi özel operasyon grubunun ek insan gücüne ihtiyacı olmuştu. Nikaragua'da donanmanın adamları araklandı. Afganistan'da da mücahitlerle savaşmaları için Yeşil Bereliler istenmişti. Bu askerler CIA için çalışırlarken aslen CIA memuru gibi görünürler. Pentagon'un kayıtlarından silinirler. Orduda faaliyetleriyle ilgili kayıt tutulmaz."</p>

  <p>Rizzoli Dean'e baktı. "O halde Pentagon'un size verdiği şu liste. Kosova'da görev yapmış olan Fayetteville kadrosu..."</p>

  <p>"Liste tam değildi," dedi Dean.</p>

  <p>"Ne kadar tam değildi peki? Kaç isim eksikti'?"</p>

  <p>"Bilmiyorum."</p>

  <p>"CIA'e sormadınız mı?"</p>

  <p>"İşte orada duvara çarpıyoruz."</p>

  <p>"Hiç isim vermiyorlar mı?"</p>

  <p>"Buna mecbur değiller," dedi Conway. "Failiniz yurtdışı gizli görevlerde bulunduysa bunun ismi asla konulmaz."</p>

  <p>"Şimdi kendi memleketinde kan döküyor olsa bile mi?"</p>

  <p>"Daha kötü ya," dedi Dean. "Duyulursa tam bir rezalet olur. Ya ötmeye karar verirse? Ya basına önemli bilgiler sızdırılırsa? CIA, adamlarının evlere girip, kanunlara saygılı vatandaşlara saldırdığını bilmemizi ister mi sanıyorsun? Ölü kadınların ırzına geçtiğini bilelim ister mi hiç? Böyle bir şey manşetlerden hayatta inmez."</p>

  <p>"Peki size ne söylediler?"</p>

  <p>"Fayetteville cinayetiyle bağlantılı bir bilgilerinin olmadığını."</p>

  <p>"Standart hasıraltı gibi geldi bana."</p>

  <p>"Dahası da var," dedi Conway. "Ajan Dean CIA'den bilgi talep ettikten sonra bir güne kalmadan Fayetteville soruşturmasından alınıp Washington'a geri çağırıldı. Bu emir direkt FBI başkanlığından geldi hem de."</p>

  <p>Dominator'un kimliğinin bu kadar özenle gizlenmesine şaşırmıştı Rizzoli.</p>

  <p>"Ajan Dean bunun üzerine bana geldi," dedi Conway.</p>

  <p>"Çünkü siz Silahlı Kuvvetler Komitesi'ndesiniz."</p>

  <p>"Çünkü birbirimizi uzun zamandır tanırız. Denizciler birbirlerini bulur. Ve de birbirlerine güvenirler. Onun adına bazı şeyleri araştırmamı istedi benden. Ama maalesef ben de fazla bir ilerleme kaydedemedim."</p>

  <p>"Bir senatör bile aciz kalıyor yani."</p>

  <p>Conway alaycı bir ifadeyle gülümsedi. "Liberal bir eyaletin Demokrat bir senatörü, diyelim. Her ne kadar ben de asker olarak zamanında ülkeme hizmet etmiş olsam da Savunma Bakanlığındaki bazı birimler beni hiçbir zaman benimsemeyecektir. Ve de güvenmeyeceklerdir."</p>

  <p>Rizzoli'nin bakışları sehpanın üzerindeki fotoğraflara döndü. Bu adamların kurban seçilmelerinin nedeni ne politika, ne etnik köken, ne de inançlarıydı. Tek neden, karılarının güzel olmasıydı. "Bunu bana haftalarca önceden söyleyebilirdiniz," dedi.</p>

  <p>"Polis soruşturmalarında bilgi sızmasını engellemek imkânsızdır," dedi Dean.</p>

  <p>"Benim soruşturmalarım hariç."</p>

  <p>"Fark etmez. Bu bilgi, ekibinle paylaşılmış olsaydı eninde sonunda medyaya da sızardı. Bu da çalışmalarınızın yanlış insanların eline geçmesine neden olurdu."</p>

  <p>"Onu gerçekten korurlar mıydı dersiniz? Yaptığı onca şeyden sonra?"</p>

  <p>"Bence onu içeri tıkmak için CIA de bizim kadar isteklidir. Ama bunu sessizce, gözlerden ırak halletmek isterler. Adamın izini onların da kaybettiği açık. Kontrolden çıktı, sivilleri öldürüyor. Ayaklı bir bomba şu anda; ve de CIA böyle bir meseleyi görmezden gelemez."</p>

  <p>"Peki ya onu bizden önce yakalarlarsa?"</p>

  <p>"Bundan haberimiz olmaz, öyle değil mi? Cinayetler aniden durur. Ve biz bütün cehaletimizle kalakalırız."</p>

  <p>"Bunun beni tatmin edeceğini söyleyemem," dedi Rizzoli.</p>

  <p>"Hayır, çünkü sen adalet istiyorsun. Tutuklama, mahkeme, hüküm."</p>

  <p>"Sanki çok şey istiyormuşum gibi konuşuyorsun."</p>

  <p>"Ne yazık ki öyle."</p>

  <p>"Beni bu yüzden mi getirdiniz buraya? Onu asla yakalayamayacağımı söylemek için mi?"</p>

  <p>Dean'in yüzünde düşünceli bir ifade belirmişti şimdi. "Sen ne istiyorsan biz de onu istiyoruz Jane. Adalet. Ben Kosova'dan beri peşindeyim bu adamın. Buna razı olur muyum sanıyorsun?"</p>

  <p>"Evet, Dedektif," diye araya girdi Conway, "şimdi sizi neden buraya getirdiğimizi anladınız mı? Her şeyi neden böyle gizli tuttuğumuzu?"</p>

  <p>"Bana kalırsa her şey fazlasıyla gizli."</p>

  <p>"Ama şimdilik nihai bir sonuca varmanın tek yolu bu. Ki sanırım hepimizin istediği de bu."</p>

  <p>Rizzoli bir an Senatör Conway'e baktı. "Bu yolculuğu siz karşıladınız, değil mi? Uçak biletleri, limuzin, otel. FBI'ın kasasından tek kuruş çıkmadı, öyle değil mi?"</p>

  <p>Conway başını salladı. Kurnazca gülümsedi sonra.</p>

  <p>"Önemli meseleler," dedi, "her zaman gizli kapaklı halledilir."</p>
</body>
</html>
