<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>6</h1>

  <p>Özgürlüğü avucumun içinde tutuyorum. Bir tarafında MSD 97 yazan küçük, beyaz bir beşgen şeklinde bu özgürlük. Decadron, dört miligramlık. Diğer ilaçlar gibi sıkıcı yuvarlak ya da kapsül şeklinde değil. Böyle bir tasarım büyük bir hayal gücü, bir zekâ kıvılcımı gerektirir. Merck İlaç'taki pazarlamacıların konferans masasında oturmuş, birbirlerine şu soruyu sorduklarını görür gibi oluyorum: "Bu tabletin ilk görüşte tanınması için ne yapabiliriz?" Sonuç, elimde küçük bir mücevher gibi duran bu beşgen hap olmuş işte. Ne zamandır saklıyorum bu hapı şiltemin içinde bir yerde; zamanı geldiğinde sihirli gücünden yararlanmak için.</p>

  <p>Bir işaret bekliyorum.</p>

  <p>Hücremde yatağın üstünde oturuyorum, dizlerimin üzerinde bir kitap. Güvenlik kamerasının tek gördüğü, William Shakespeare'in Tüm Eserleri'ni okuyan kitap kurdu bir mahkûm. Kitabın içinde ne olduğunu göremez. Avucumun içinde tuttuğum şeyi de göremez.</p>

  <p>Aşağıdan, sosyal salondan televizyonun sesi geliyor bangır bangır; bir de pinpon topunun sesi. C Blok'un heyecan dolu akşamlarından biri daha. Bir saate kadar hoparlörlerden ışıkların söndürülmesi emredilecek ve herkes hücrelerine çekilecek, metal merdivenlerden tangır tangır çıkarak. Herkes itaatkâr fareler olarak kafeslerine girecek. Gardiyan kulesinden emir bilgisayara girilecek ve bütün hücre kapıları aynı anda kapanacak.</p>

  <p>Öne doğru eğilip, yazılar çok ufakmış da okuyamıyormuşum gibi kafamı yaklaştırıyorum kitaba. "On İkinci Gece, Perde Üç, Sahne Üç: Sokak. Antonio ve Sebastian yaklaşır..."</p>

  <p>Burada görecek bir şey yok dostlar. Adamın biri yatağın üzerine oturmuş, kitap okuyor işte. Aynı adamı aniden öksürük tutunca refleks olarak elini ağzına götürüyor. Kamera avucumun içindeki küçük hapı göremiyor. Dilimin kıvrılışını, ağzımın içine çekilen hapın dilimin üstünde bıraktığı acı tadı anlayamıyor. Susuz, kuru kuruya yutuyorum tableti. Zaten fazla büyük değil.</p>

  <p>Daha midemde erimeden hissetmeye başlıyorum kanımda dolaşan bu sihirli gücü. Decadron insan vücudundaki bütün organları derinden etkileyen adrenokortikal bir steroid olan deksametazonun ticari adı aslında. Decadron gibi glukokortikoidler kan şekerinden tutun da DNA sentezine kadar her şeyi etkileyebilir. Onlar olmazsa vücut iflas eder. Kan basıncımızı sabit tutmamıza, yaralanma ve enfeksiyonların yarattığı şoklarla başa çıkmamıza yardımcı olurlar. Kemik gelişimimizi ve doğurganlığımızı, kas gelişimi ve bağışıklık sistemini etkilerler.</p>

  <p>Kanımızın bileşimini değiştirirler.</p>

  <p>Nihayet kafes kapıları kapanıp ışıklar sönünce yatağıma uzanıp nabzımı dinlemeye başlıyorum. Damarlarımdan akan hücreleri hayal etmeye çalışıyorum.</p>

  <p>Kim bilir kaç kez görmüşümdür kan hücrelerini mikroskopta. Her bir hücrenin şeklini ve işlevini bilirim. Mercekten şöyle bir bakmam yeter normal olup olmadığını anlamam için. Bir kesiti gözden geçirerek farklı lökositlerin –yani bizi enfeksiyonlardan koruyan beyaz kan hücrelerinin– yüzdesini tahmin edebilirim hiç zorlanmadan. Buna beyaz kan hücresi farklılıkları testi deniyor; tıp teknisyenliği yaparken sayısız defa yaptığım için biliyorum.</p>

  <p>Damarlarımda dolaşan kendi lökositlerimi düşünüyorum. Şu anda beyaz hücre sayım değişiyor. İki saat önce yuttuğum Decadron tableti şimdiye kadar midemde çözünmüştür; hormonlar bütün sisteme yayılmış, sihirli güçlerini gösteriyorlar. Damarlarımdan bir kan örneği alınacak olsa gelişmekte olan anormallik hemen anlaşılacaktır. Artık damarlarımda inanılmaz sayıda çok çekirdekli beyaz kan hücreleri dolaşmakta. Bunlar, enfeksiyonun bastırması halinde otomatik olarak harekete geçen nötrofiller.</p>

  <p>Tıp öğrencilerine öğretildiği gibi, nal sesleri duyuyorsanız aklınıza atlar gelmeli, zebralar değil. Bir doktor şu anda kan sayımıma bakacak olsa o atlardan başka bir şey düşünmeyecektir.</p>

  <p><br /></p>

  <p>Rizzoli otopsi biriminin soyunma odasına girip önlük, galoş, eldiven ve başlık giydi. Stony Brook Koruma Alanı'nındaki koşturmacadan sonra duş almaya fırsatı olmadığı için otopsi odasının soğuk havasında teri teninin üzerinde buz kesmişti. Akşam yemeği de yememişti; başı dönüyordu. Kariyeri boyunca ilk defa, otopsi odasının kokusu rahatsız etmesin diye burnunun altına Vicks sürmeyi düşündü ama sonra vazgeçti hemen. Şimdiye kadar bunu zayıflık belirtisi gördüğü için böyle bir önleme başvurmamıştı. Bir cinayet masası dedektifi ne kadar sevimsiz olursa olsun işinin her yönüyle başa çıkabilmeliydi onun gözünde. Bu yüzden, diğer meslektaşları burunlarına mentollü mendiller bastırırken o inat edip dayanmıştı hep otopsi odasının baskın kokularına.</p>

  <p>Ciğerlerine son bir kez temiz hava çekip yandaki odaya daldı.</p>

  <p>İçeride Dr. Isles ve Korsak'ı görmesi doğaldı; ama Gabriel Dean belki de görmeyi beklediği son kişiydi. Takım gömleği ve kravatının üzerine geçirdiği ameliyat önlüğüyle masanın arkasında duruyordu. Yüzünden ve düşük omuzlarından ne kadar yorgun olduğu anlaşılan Korsak'ın aksine Ajan Dean son derece dinç ve enerjik duruyordu. Orada bulunmaktan hiç çekinmediğini açıkça ortaya koyan bir bakış attı Rizzoli'ye.</p>

  <p>Ceset otopsi masasının parlak ışıkları altında, birkaç saat önceki haline göre çok daha kötü görünüyordu. Burundan ve ağızdan sızmaya devam eden şişkinlik sıvısı kadının yüzünde kanlı izler oluşturmuştu. Karnı o kadar şişmişti ki hamileliğin ileri safhalarındaymış gibi duruyordu. Derinin altında, sıvıyla dolmuş olan kabarcıklar balon gibi olmuştu. Gövdenin çeşitli yerlerindeki deri dökülmüş, göğüslerin altında parşömen kâğıdı gibi toplanmıştı.</p>

  <p>Rizzoli cesedin parmak uçlarının mürekkepli olduğunu fark etti. "İzleri almışsınız."</p>

  <p>"Biraz önce aldık," dedi Dr. Isles, Yoshima'nın getirdiği alet tepsisinden gözünü ayırmadan. Ölüler Isles'ın ilgisini yaşayanlardan daha çok çektiği için, odadaki duygusal gerginliğin farkına varamıyordu her zamanki gibi.</p>

  <p>"Ellere baktınız, değil mi? Mürekkeplemeden önce yani."</p>

  <p>"Harici muayeneyi bitirdik," dedi Ajan Dean. "Cilt üzerindeki elyaf örnekleri için yapışkan bant uygulandı, tırnak aralarındaki parçalar toplandı."</p>

  <p>"Siz ne zaman geldiniz buraya Ajan Dean?"</p>

  <p>"Benden önce buradaydı," dedi Korsak. "Bazılarımız besin zincirinde bizden yukarıda yer alıyor demek ki."</p>

  <p>Korsak bu yorumu Rizzoli'nin öfkesini alevlendirmek için yapmıştı besbelli ve işe yaramıştı da. Kurbanın tırnaklarında saldırganın derisinden parçalar kalabilirdi. Sıkılan yumruklarda saç ya da lif parçaları kalabilirdi. Kurbanın ellerinin incelenmesi otopsinin en önemli adımlarından biriydi ve Rizzoli bunu kaçırmıştı.</p>

  <p>Ama Dean başından beri hazır bulunmuştu.</p>

  <p>"Kimlik teşhisini de bitirdik," dedi Isles. "Gail Yeager'ın diş röntgenleri ışık dolabında."</p>

  <p>Rizzoli ışık dolabına gidip mikrofilmleri karşılaştırdı. Dişler karanlık filmin ortasında mezar taşları gibi sıralanmış, parıldıyordu.</p>

  <p>"Bayan Yeager'ın dişçisi geçen yıl kaplama yapmış. Bakarsan görürsün. Alt sırada yirmi dördüncü diş. Ayrıca üç, on dört ve yirmi dokuzda da gümüş amalgam dolgu var."</p>

  <p>"Eşleşiyor mu?"</p>

  <p>Dr. Isles onaylar anlamda başını salladı. "Bu kalıntıların Gail Yeager'a ait olduğundan hiç şüphem yok."</p>

  <p>Rizzoli masadaki cesede dönüp kadının boynundaki halka halka yara izlerine baktı. "Boynun röntgeni çekildi mi?"</p>

  <p>"Evet. Çift yönlü tiroit kesesi kırılmaları var. Elle boğulmuş olduğunu doğrular nitelikte." Isles, o zamana kadar odada olmasına rağmen hep olduğu gibi kendini unutturan Yoshima'ya döndü. "Maktulü vajina muayenesine hazırlayalım."</p>

  <p>Şimdi olacaklar, Rizzoli'nin gözünde, bir kadının fani bedeninin başına gelebilecek en büyük onur kırıklığıydı. Kamın yarılıp açılmasından, kalbin ya da ciğerlerin kesilip alınmasından bile daha berbat bir şeydi bu. Yoshima kadının cansız bacaklarını kurbağa pozisyonuna getirip ayırarak kasık bölgesi muayenesine hazırladı.</p>

  <p>"Affedersiniz Dedektif," dedi Yoshima, Gail Yeager'ın sol bacağına en yakın duran Korsak'a hitaben. "Bacağı tutabilir misiniz?"</p>

  <p>Korsak dehşet içinde baktı adama. "Ben mi?"</p>

  <p>"Siz dizleri bu şekilde tutun yeter."</p>

  <p>Korsak istemeyerek de olsa cesedin baldırına uzanmıştı ki, eldivenli eliyle bir deri parçasını sıyırınca korkuyla geri çekildi. "Tanrım. Tanrım."</p>

  <p>"Ne yaparsanız yapın deri böyle sıyrılacaktır. Bacağı açık tutmanızı rica ediyorum."</p>

  <p>Korsak derin bir nefes aldı. Odadaki keskin leş kokusuna rağmen Vicks mentolün kokusu Rizzoli'nin burnuna kadar gelmişti. Demek Korsak da dayanamayacağını anlayıp bu yola başvurmuştu. Nihayet kadının baldırından tutup kenara doğru açarak üreme organını ortaya çıkardı. "Hah, bundan sonra seksten de ne zevk alırım ya!" diye homurdandı.</p>

  <p>Dr. Isles muayene için lambayı apış arasına tuttu. Sonra yavaşça dudakları ayırdı. Rizzoli her şeye dayanabilirdi ama buna asla.</p>

  <p>Arkasını dönünce Gabriel Dean'le göz göze geldi.</p>

  <p>O ana kadar olan biteni sessizce izlemişti adam. Oysa şimdi gözlerinde öfke okunuyordu. Rizzoli'nin, Gail Yeager'ı bu hale sokan adama karşı duyduğu öfkeyle aynıydı. Ortak duygularla birbirlerine bakmaları, aralarındaki rekabeti bir an olsun unutturmuştu ikisine de.</p>

  <p>Dr. Isles vajinanın içine bir pamuk bez sokup çıkardıktan sonra bezi bir mikroskop camına silerek tepsiye bıraktı. Sonra yine aynı şekilde, sperm analizi için incelenmek üzere anüsten de bir bezle örnek aldı. Dr. Isles'ın işi bitip Gail Yeager'ın bacakları eski haline getirilince Rizzoli işin en kötü kısmının bittiğini hissetti. Gerçi Isles şimdi de sağ omuzdan başlayarak göğüs kemiğine kadar diyagonal bir kesik atmakla meşguldü ama yine de Rizzoli bu kurbana az önce yapılmış olan şeyin, bir insanın başına gelebilecek en büyük utanç olduğunu düşünüyordu.</p>

  <p>Isles tam sol omuzdan başlayarak benzer bir kesik atmaya başlamıştı ki, Dean araya girdi: "Vajinal örnekler ne olacak?"</p>

  <p>"Camlar suç labına gidecek," dedi Dr. Isles.</p>

  <p>"Sıvı preparat yapmayacak mısınız?"</p>

  <p>"Lab sperm tespitini kuru camdan da yapabilir."</p>

  <p>"Taze örnekleri almak için bu son şansınız."</p>

  <p>Dr. Isles, elinde neşter, durup kafasını kaldırarak Dean'e baktı hayret içinde. Sonra Yoshima'ya dönüp, "Camın üzerine birkaç damla tuzlu çözelti damlatıp mikroskobun altına koy. Birazdan bakacağım ben."</p>

  <p>Dr. Isles'ın neşteri bu kez şişkin karnı kesip abdominal muayeneye başladı. Çürüyen organlardan yayılan koku artık Rizzoli'nin dayanamayacağı bir noktaya gelmişti. Geri kaçıp lavaboya öğürmeye başladı. Kendini ispat etmek için böyle bir aptallığa kalkıştığına pişman olmuştu. Acaba Ajan Dean onu gözleyip kendisiyle gurur duyuyor muydu? Adamın üst dudağında Vicks'in parıltısını görmemişti Rizzoli. Otopsi devam ederken masaya arkasını dönüp dinlemeye koyuldu. Havalandırmadan gelen sesi, metal aletlerin tangırtısını duyabiliyordu.</p>

  <p>Soma Yoshima'nın afallamış bir halde seslendiğini duydu. "Dr. Isles?"</p>

  <p>"Evet?"</p>

  <p>"Camı mikroskobun altına koydum ama..."</p>

  <p>"Sperm var mı?"</p>

  <p>"Şuna kendiniz baksanız iyi olacak."</p>

  <p>Bulantısı iyiden iyiye geçen Rizzoli dönüp Isles'ın eldivenlerini çıkararak mikroskobun başına oturmasını izledi. Kadın vizörden bakarken Yoshima da başında bekliyordu.</p>

  <p>"Gördünüz mü?" diye sordu Yoshima.</p>

  <p>"Evet," diye mırıldandı kadın. Sonra oturduğu yerde doğruldu, yüzünde şaşkın bir ifadeyle. Rizzoli'ye döndü.</p>

  <p>"Ceset öğleden sonra iki gibi mi bulunmuştu?"</p>

  <p>"Aşağı yukarı."</p>

  <p>"Ve şimdi saat dokuz."</p>

  <p>"Ee, sperm var mı yok mu?" diye araya girdi Korsak.</p>

  <p>"Evet, sperm var," dedi lsles. "Ve hareket halindeler."</p>

  <p>Korsak kaşlarını çattı. "Yani?"</p>

  <p>"Hareket ediyorlar işte."</p>

  <p>Odaya bir sessizlik çöktü. Bu önemli bulgu herkesi şaşırtmıştı.</p>

  <p>"Sperm ne kadar süre hareketli halde kalır ki?" diye sordu Rizzoli.</p>

  <p>"Çevre şartlarına bağlı."</p>

  <p>"Ne kadar sürer?"</p>

  <p>"Boşalmadan sonra bir iki gün hareketli kalabilirler. Bu mikroskobun altındaki spermin yarısı hâlâ hareket ediyor. Bu meni taze. Bir günden fazla olamaz."</p>

  <p>"Peki kurban ne kadar süredir ölü?" diye sordu Dean.</p>

  <p>"Yaklaşık beş saat önce aldığım camsı potasyum seviyelerine bakılırsa, kurban öleli en az altmış saat olmuş."</p>

  <p>Bir sessizlik daha. Rizzoli odadaki herkesin yüzün aynı düşünceleri okuyabiliyordu. Gövdesi yarılmış, organları ortaya çıkmış halde yatan Gail Yeager'a baktı. Sonra da eliyle ağzını tutarak lavaboya koştu. Jane Rizzoli, kariyeri boyunca ilk defa kusuyordu.</p>

  <p><br /></p>

  <p>"O biliyordu," dedi Korsak. "O orospu çocuğu biliyordu."</p>

  <p>Adli tıbbın arkasındaki otoparkta dikiliyorlardı. Korsak'ın sigarasından ara sıra dumanlar tütüyordu. Otopsi odasının soğuk havasından sonra yaz gecesinin sıcağına sarılmak ne güzeldi. Otopsi masasının keskin muayene ışıklarından kaçıp karanlıkta kaybolmak. Rizzoli zayıflığı ortaya çıktığı için utanıyordu; özellikle de bunun Ajan Dean'in gözleri önünde meydana gelmesi daha da utanç vericiydi onun için. Adam en azından düşünceli davranarak bununla ilgili bir yorum yapmamış, ne sempatik ne de alaycı bir ifadeyle yaklaşmayarak her zamanki kayıtsızlığını korumuştu.</p>

  <p>"Sperm testini Dean istedi," dedi Korsak. "Neydi adı?"</p>

  <p>"Sıvı preparat."</p>

  <p>"Hah, sıvı preparat şeyi işte. Isles henüz tazeyken bakmayacaktı bile. Önce kurumasını bekleyecekti. FBI'dan herifin teki çıkıp doktora ne yapması gerektiğini söylüyor. Sanki tam olarak ne aradığını, tam olarak ne bulacağımızı biliyor gibiydi. Peki nereden anlamış olabilir? Ve de FBI'ın bu vakada ne işi var, Tanrı aşkına?"</p>

  <p>"Yeager'ların geçmişini araştıran sensin. FBI'ı çekecek bir şey var mıydı?"</p>

  <p>"Yoktu."</p>

  <p>"Bulaşmamaları gereken bir şeye bulaşmış olabilirler mi?"</p>

  <p>"Öyle konuşuyorsun ki, Yeager'lar her şeyi planlamışlar sanki."</p>

  <p>"Adam doktordu. Belki de yasa dışı ilaç ticaretine bulaşmıştı. Ve de federal bir tanık vardı işin içinde."</p>

  <p>"Adam temiz. Karısı da öyle."</p>

  <p>"Her şey infaz töreni gibi. Belki de bunun altında böyle bir mesaj var. Boğazını keserek sessiz kalması istenmiş gibi."</p>

  <p>"Tanrı aşkına Rizzoli, 180 derece döndün resmen. Önce zevk için öldüren sapığın tekidir diye düşünüyorduk; şimdiyse komplo teorilerine başladın."</p>

  <p>"Dean'in neden bu işe karıştığını anlamaya çalışıyorum. FBI bizim işimize burnunu sokmaz genelde. Onlar ayağımızın altında dolaşmazlar, biz onların ayağının altında dolaşmayız, herkes gül gibi geçinip gider. Cerrah'ta onlardan yardım istemedik. Her şeyi kendimiz hallettik. Onların davranış bilimleri Ünitesi Hollywood'un kıçını yalamaktan bize yardım etmeye vakit bulamazdı zaten. O halde bu vakanın farkı ne? Yeager'ları bu kadar özel kılan ne yani?"</p>

  <p>"Aileyle ilgili bir şey bulamadık," dedi Korsak. "Borçları yok, iflasın eşiğinde değillerdi. Devam eden bir mahkemeleri de yoktu. Haklarında kötü bir şey söyleyecek birisi de çıkmadı."</p>

  <p>"Madem öyle FBI'ın bu ilgisi neden?"</p>

  <p>Korsak düşündü. "Belki de Yeager'ların yüksek makamlarda eşi dostu vardı. Birileri adalet için devreye girmiş olabilir."</p>

  <p>"Öyle olsa Dean gelip bize söylemez miydi?"</p>

  <p>"Federaller ne zaman bir şey söylemiş ki?"</p>

  <p>Rizzoli dönüp binaya baktı. Saat neredeyse on iki olacaktı ve Maura Isles hâlâ binadan ayrılmamıştı. Rizzoli otopsi odasından çıkarken Isles raporunu yazdırmakla meşgul olduğu için iyi geceler bile dememişti. Ölüler Alemini Kraliçesi için yaşayanlar hiçbir şey ifade etmiyordu.</p>

  <p>Ben çok mu farklıyım sanki? Gece yattığımda tek gördüğüm, öldürülenlerin yüzleri.</p>

  <p>"Bu dava sadece Yeager'lardan ibaret değil," dedi Korsak. "Elimizde başkasına ait bir ceset daha var."</p>

  <p>"Galiba Joey Valentine böylece aklanmış oldu," dedi Rizzoli. "Failimizin o ölünün saçını nereden bulduğu anlaşıldı; demek ki eski bir kurbandanmış."</p>

  <p>"Joey'yle işim bitmedi daha. Bıçağı biraz daha derine sokmak istiyorum."</p>

  <p>"Onunla ilgili bir şey buldun mu?"</p>

  <p>"Bakmaya devam."</p>

  <p>"Eskiden kalma bir röntgencilik suçundan fazlası lazım sana."</p>

  <p>"Ama bizim Joey'de var bir cinslik. Ölmüş kadınların dudaklarına ruj süren bir adamdan her şey beklenir."</p>

  <p>"Bu da yeterli değil ama." Rizzoli binaya bakıp Maura Isles'ı düşündü. "Hepimizde var biraz cinslik."</p>

  <p>"Evet ama biz normal cinsleriz. Oysa Joey'nin cinsliğinde hiçbir normallik yok."</p>

  <p>Rizzoli güldü. Bu konuşma saçma sapan bir yere doğru gitmişti ve onun bunu düzeltmeye gücü kalmamıştı artık.</p>

  <p>"Ne dedim ki güldün şimdi?" diye sordu Korsak.</p>

  <p>Rizzoli arabasına döndü. "Yoruldum. Eve gidip biraz uyumak istiyorum."</p>

  <p>"Kemikçi geldiğinde burada olacak mısın?"</p>

  <p>"Olurum."</p>

  <p>Ertesi gün öğleden sonra, ikinci kadının iskelet kalıntılarının incelenmesi için bir adli antropolog katılacaktı otopsiye. Bu korkular alemine bir kez daha girmeye can atıyor değildi ama bu, halletmesi gereken görevlerden biriydi. Arabaya binip motoru çalıştırdı.</p>

  <p>"Hey Rizzoli?" diye seslendi Korsak. "Evet?"</p>

  <p>"Akşam yemeği yedin mi sen? Gidip hamburger falan yiyelim mi?"</p>

  <p>Bu, bir polisin diğerine yapabileceği türden bir davetti. Hamburger, bira, yorucu bir günün ardından biraz gevşemek için geçirilecek birkaç saat. Bu teklifte alışılmadık bir şey yoktu, ama yine de ardında yatan yalnızlığı ve çaresizliği hissetmek rahatsız etmişti Rizzoli'yi. Ve bu adamın yapışkan ihtiyaçlar ağına yakalanmaya hiç niyeti yoktu.</p>

  <p>"Belki başka bir zaman," dedi.</p>

  <p>"Tamamdır," dedi Korsak. "Başka bir zaman." Sonra da kısaca el sallayarak kendi arabasına yöneldi.</p>

  <p><br /></p>

  <p>Rizzoli eve döndüğünde telesekreterde kardeşi Frankie'nin bıraktığı bir mesaj buldu. Gelen mektupları karıştırırken telesekreterden kardeşinin çığırtkan sesini dinledi. Sırf sesini duymak bile zorbalık taslayan, horozlanan o yüz ifadesini gözünde canlandırmaya yetmişti.</p>

  <p>"Hey Janie? Orada mısın be?" Uzun bir sessizlik. "Tüh, baksana, ben annemin doğum gününün yarın olduğunu unutmuşum. Sen bir hediye alsana. Üzerine benim adımı da koyarsın. Ben sana sonra öderim. Ne kadar borcum olduğunu söylersin yeter, olur mu? Hoşça kal. Ah, bu arada, nasılsın bakalım?"</p>

  <p>Zarfları masanın üzerine atıp homurdandı: "Tabii Frankie. Sanki son aldığımız hediyenin parasını verdin de." Yine geç kalmıştı. Hediye çoktan teslim edilmişti bile –üzerine Angela'nın isminin baş harfleri işlenmiş banyo havluları. Bu sene hediyeyi paylaşmayacaktı Janie. Çok fark ederdi ya sanki. Frankie'de bahane çoktu nasıl olsa. Annesinin gönlünü kazanmayı bilirdi her zamanki gibi. Frankie, Camp Pendleton'da eğitim çavuşuydu ve Angela, sanki oğlu California'nın çalılıklarında her an düşman ateşi altındaymış gibi, endişe etmeden duramıyordu. Öyle ki, bir keresinde Frankie doğru dürüst yemek yiyemiyor diye şikâyet bile etmişti. Ne demezsin Anne. Emin ol, Amerikan Deniz Kuvvetleri 100 kiloluk oğlunu aç bırakıyordur. Aslında yemek yiyememiş olan birisi varsa o da Jane'di. Otopsi labındaki beklenmedik bulantı midesinde ne var ne yoksa boşalttığı için kurt gibi acıkmıştı şimdi.</p>

  <p>Hemen dolaba saldırıp tembel kadının hazinesine uzandı: ton balığı konservesi. Hiç tabağa boşaltmadan, kabından yiyip bitirdi; yanında da bir avuç tuzlu kraker. Açlığı hâlâ geçmediği için dolaba dönüp dilimlenmiş şeftaliye saldırdı ve çok geçmeden onu da silip süpürdü. Çatalda kalmış nektarı yalarken duvardaki Boston haritasına bakıyordu.</p>

  <p>Stony Brook Koruma Alanı; kuzeyde Roxbury ve Clarendon Tepeleri, güneyde de Dedham ve Readville banliyöleriyle çevrili geniş bir yeşil alandı. Yaz günleri buraya bir sürü aile, koşucu ve piknikçi akın ederdi. Enneking yolundan geçen bir adamı kim fark ederdi ki? Adam arabasını servis alanına çekip ormanı gözetliyor olsa bile bunu hatırlayan çıkar mıydı acaba? Şehrin ortasında bir park, betondan ve asfalttan, inşaat ve trafik gürültülerinden bezmiş olanlar için bulunmaz bir nimetti. Ağaçların ve çimenlerin arasına huzur bulmak için gelen onca insanın arasında biri daha vardı ki, onun niyeti başkaydı. Avından kurtulmaya çalışan bir avcı. Rizzoli her şeyi bir de onun gözüyle görmeye çalıştı. Sık ağaçlar, dökülen yapraklar. Bu çöp boşaltma işlemine seve seve katılacak böceklerin ve diğer orman hayvanlarının eksik olmadığı bir dünya.</p>

  <p>Çatalı tabağa bırakırken çıkan tangırtı birden ürkütmüştü onu.</p>

  <p>Rafa uzanıp renkli raptiyelerin olduğu kutuyu aldı. Gail Yeager'ın oturduğu Newton'daki sokağın üzerine bir kırmızı raptiye, cesedinin bulunduğu Stony Brook Koruma Alanı'nın üzerine bir kırmızı raptiye sapladı. Sonra, kimliği meçhul kadının kalıntılarını göstermek üzere –bu kez mavi– bir raptiye daha sapladı Stony Brook'un üzerine. Nihayet oturup failin dünyasının coğrafyasına dikti gözlerini.</p>

  <p>Cerrah cinayetleri sırasında şehir haritasını, tıpkı bir avcının av alanının üzerinde çalıştığı gibi incelemeyi öğrenmişti. Ne de olsa, o da bir avcıydı ve avını yakalamak için, onun yaşadığı evreni anlamalı, yürüdüğü sokakları, dolaştığı muhitleri bilmeliydi. Avcıların genelde iyi bildikleri bölgelerde avlandıklarını biliyordu. Herkes gibi onların da günlük rutin işlerini haletlikleri, kendilerini rahat hissettikleri bölgeleri olurdu. Sonuçta haritadaki raptiyelere baktığında olay yerlerinden ve atılan cesetlerden fazlasını gördüğünü iyi biliyordu. Gördüğü, avcının faaliyet alanıydı aslında.</p>

  <p>Newton, profesyonellerin yaşadığı gözde ve pahalı bir mahalleydi. Stony Brook ise, beş kilometre kadar güneybatıda, Newton kadar zengin muhiti olmayan bir yerdi. Fail bu mahallelerden birinde mi yaşıyordu acaba? Evle iş arasında mekik dokurken yoluna çıkan avların peşine mi düşüyordu? Dikkat çekmeyecek biri olmalıydı. Newton'da oturuyorsa bir beyaz yakalı gibi yaşayan beyaz yakalı bir adam olmalıydı gerçekten.</p>

  <p>Ve de beyaz yakalı kurbanlar.</p>

  <p>Rizzoli, Boston sokaklarını bulanık görmeye başlamıştı artık, ama yine de yılmadan bakmaya devam etti. Yorgunluğuna aldırmadan, zihnine üşüşmüş yüzlerce ayrıntıyı değerlendirmeye çalışarak bakıyordu haritaya. Çürümekte olan bir cesette bulunan canlı spermleri düşündü. İsimsiz iskelet kalıntıları düşündü. Lacivert renkli halı liflerini. Üzerinde eski kurbanlarının saçları bulunan bir katil. Şok tabancası, avcı bıçağı ve katlanıp bırakılan gecelikler.</p>

  <p>Ve de Gabriel Dean. FBI'ın bu işteki rolü neydi? Bunca bilgi yüzünden patlamasını istemiyormuş gibi avuçlarının içine aldı başını. Bu vakada komutanın onda olmasını istemiş, hatta bunu bilhassa talep de etmişti. Oysa şimdi bu soruşturmanın ağırlığı altında ezildiğini hissediyordu. Düşünemeyecek kadar yorgun, uyuyamayacak kadar gergindi. Sinir krizi böyle mi geliyor acaba diye düşündü; sonra hemen bastırdı bu düşünceyi. Jane Rizzoli, sinir krizi geçirmeyecek kadar sağlam bir kadındı. Kariyeri boyunca apartman çatılarında adam kovalamış, kapıları tekmeleyerek baskınlar yapmış, karanlık bir kilerde ölümle baş başa kalmıştı. Hatta bir insan bile öldürmüştü.</p>

  <p>Ama şimdiye kadar hiç böyle yıprandığını hissetmemişti.</p>

  <p><br /></p>

  <p>Cezaevi hemşiresi, sağ koluma turnike yapmadan önce lastik bant takarken elini hiç sakınmıyor. Bant kıllarımı çekiyormuş, canımı acıtıyormuş umurunda değil. Onun gözünde ben, normalde olaysız geçen bir cezaevi klinik nöbetinde rahatını kaçıran, onu sıcak yatağından kaldıran belanın tekiyim. Patlak gözlü, nefesi uyku ve sigara kokan, orta yaşlı ya da en azından öyle görünen bir kadın bu. Ama bir kadın sonuçta. Damar bulmak için koluma doğru eğildiğinde gözüm, ne kadar gevşek ve sarkık da olsa boynuna takılıyor haliyle. Bembeyaz teninin altında ne olduğunu düşünüyorum. Kıpkırmızı kanının aktığı şahdamarı ve hemen yanında kirli kanla dolu boyun toplardamarı. Bir kadının boynunu avucumun içi gibi bilirim. Gözüme o kadar hoş görünmese bile, bu da onlardan biri işte.</p>

  <p>Kolumda bir damar ortaya çıkınca keyifle homurdanıyor hemşire. Alkollü bezle derimin üzerini siliyor. Profesyonel bir tıp erbabı gibi ustaca değil de; umursamaz, şapşal bir havayla yapıyor bunu, sırf alışkanlık gereği.</p>

  <p>"İğnenin battığını hissedeceksin," diyor.</p>

  <p>İğne damara girdiğinde hiç irkilmiyorum. Damarı iyi tutturduğu için tüpe kan dolmaya başlıyor. Hep başkalarının kanlarıyla çalıştığım için, koyu ve karanlık, vişne rengi kendi kanıma bakakalıyorum hayranlıkla.</p>

  <p>Tüp dolmak üzere. İğnenin ucundan çıkarıp yeni bir takıyor. Bu tüpün tepesi mor; demek ki kan sayımı için. Bu da dolduktan sonra iğneyi damardan çıkarıyor, turnike gevşetiyor ve delinen noktaya pamuk bastırıyor.</p>

  <p>"Böyle tut," dtye emrediyor.</p>

  <p>Klinikteki karyolaya tutturulmuş kelepçeli sol elimi hareket ettirmeye çalışıyorum çaresizce. "Yapamıyorum," diyorum sonunda, bezgin bir sesle.</p>

  <p>"Hadi ya," diye iç geçiriyor. Acıyarak değil, iğrenerek. Zayıflardan nefret eden insanlar vardır ya, bu kadın da onlardan işte. Eline sonsuz güç ve savunmasız bir zavallı verilecek olsa, çalışma kampında Yahudilere işkence eden canavarlardan birine dönüşmesi işten bile değil. Üzeriı R.N. harfleri yazılı beyaz üniformanın altında, derinlerde bir yerde zalimlik kol geziyor aslında.</p>

  <p>Gardiyana dönüyor: "Sen tut," diyor.</p>

  <p>Adam önce bir duraksıyor, sonra çaresiz, parmaklarıyla pamuğu bastırıyor iğnenin girdiği yere. Gönülsüzlüğünün nedeni benim bela çıkarmamdan korkması değil. Her zaman terbiyeli ve nazik, örnek bir mahkûm olduğum için gardiyanlar benden korkmazlar. Hayır, gerginliğinin asıl sebebi kanım. Pamuğa bulaşan kırmızılığı görünce, parmaklarının ucunda fınk atan çeşit çeşit mikrobu düşünüyor. Hemşire bandajı açıp pamuğun üzerine yapıştırınca derin bir oh çekiyor gardiyan. Sonrasında lavaboya gidip ellerini sabunla yıkıyor hemen. Kan gibi doğal bir şey yüzünden bu kadar dehşete kapıldığını görünce gülesim geliyor. Ama bunu bastırıp arkama yaslanıyorum yatakta. Dizlerimi karnıma kadar çekip gözlerimi kapatıyorum ve üzüntüyle inliyorum.</p>

  <p>Hemşire elinde tüplerle çıkarken, gardiyan ellerini iyice yıkadıktan sonra bir sandalyeye oturup beklemeye başlıyor.</p>

  <p>Bekliyor, bekliyor.</p>

  <p>O soğuk ve ruhsuz odada dakikalar saatlere dönüşüyor. Hemşireden haber yok; sanki bizi terk edip gitti, unuttu bizi. Gardiyan oturduğu yerde huzursuz; kadının neden bu kadar geciktiğini merak ediyor.</p>

  <p>Ama ben biliyorum.</p>

  <p>Cihaz şimdiye kadar kanımın analizini bitirmiş olmalı. Hemşire sonuçlara bakınca paniğe kapılmıştır herhalde. Sorun çıkartmış bir mahkûmdan ötesi var şimdi elinde. Cihazdan çıkan değerler, vücudumda tehlikeli bir enfeksiyonun dolaşmakta olduğunu gösteriyor. Yani karın ağrısı şikâyetim sahte değil. Karnımı muayene ederken, kaslarımın nasıl kasıldığını, dokununca nasıl inlediğimi görüyor ama belirtilere inanmıyor. Uzun süredir cezaevi hemşireliği yaptığı için mahkûmların fiziksel şikâyetlerine karşı şüpheli bir tutum takınmayı öğrenmiş olmalı. Onun gözünde hepimiz sahtekâr haydutlarız ve şikâyetlerimizin aslı astarı yok.</p>

  <p>Ama lab testleri yalan söylemez. Kan cihaza giriliyor, sonuçlar çıkıyor. Endişe verici seviyede bir beyaz kan hücresi sayımını göz ardı edemez. Şu anda telefona sarılmış, durumu doktora danışıyordur kesin. "Şiddetli karın ağrıları çeken bir mahkûm var. Bağırsaklarından ses geliyor ama karnın sağ alt bölgesinde hassasiyet var. Beni asıl endişelendiren ise beyaz kan..."</p>

  <p>Kapının açılmasıyla birlikte hemşirenin ayakkabılarının muşamba zemin üzerinde gıcırdamasını duyuyorum. Bana karşı yaklaşımında önceki küçümseyici havadan eser kalmamış. Şimdi daha medeni, daha saygılı. Karşısındaki adamın ciddi ciddi hasta olduğunu ve bana bir şey olursa bundan onu sorumlu tutacaklarını iyi biliyor. Birdenbire can sıkıcı bir vaka olmaktan çıkıp, kariyerini mahvetmek üzere olan saatli bir bombaya dönüşüyorum. Yeterince vakit kaybetti bile.</p>

  <p>"Seni hastaneye sevk edeceğiz," diyor ve sonra gardiyana dönüyor. "Hemen yola çıkmamız gerekiyor."</p>

  <p>"Shattuck'a mı?" diye soruyor gardiyan. Boston'daki Lemuel Shattuck Hastanesi Cezaevi Birimi'ni kastediyor.</p>

  <p>"Hayır orası çok uzak. O kadar dayanamaz. Fitchburg Hastanesi'ne nakli için gereken her şeyi ayarladım ben." Sesindeki endişeyi sezen gardiyan dönüp bana bakıyor.</p>

  <p>"Neyi varmış?" diye soruyor.</p>

  <p>"Apandisti patlamış olabilir. Ben gerekli evrakları hazırladım, Fitchburg Acil Servisi'ni de haberdar ettim. Ambulansla gidecek."</p>

  <p>"Kahretsin. O zaman ben de onunla gideceğim demek. Ne kadar sürer bu iş?"</p>

  <p>"Hemen alacaklardır. Bana kalırsa ameliyat şart."</p>

  <p>Gardiyan saatine bakıyor. Vardiyasının biteceği zamanı düşünüyor ve kadar birilerinin gelip onu hastaneden kurtarıp kurtaramayacağını hesap etmeye çalışıyor. Beni düşündüğü yok yani. Ben can sıkıcı bir ayrıntıyım sadece.</p>

  <p>Hemşire bir sürü kâğıdı katlayıp bir zarfa koyuyor, sonra da zarfı gardiyana uzatıyor. "Bu, Fitchburg Acil Servisi için. Muhakkak doktora ver bunu."</p>

  <p>"Ambulansla gitmek zorunda mı?"</p>

  <p>"Evet."</p>

  <p>"Güvenlik sorun olacak."</p>

  <p>Hemşire bana bakıyor. Bileğim hâlâ karyolaya kelepçeli. Dizlerim katlı, kıpırdamadan yatıyorum. Dayanılmaz karın ağrıları çeken bir hasta nasıl yatarsa öyle yatıyorum.</p>

  <p>"Ben olsam güvenliği dert etmezdim. Bu kıpırdayamayacak kadar hasta."</p>
</body>
</html>
