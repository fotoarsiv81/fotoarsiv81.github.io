<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>10</h1>

  <p>Ön verandada bir an durup bekleyen Rizzoli açık kapıdan gelen ölüm kokusunu duymuş, içeri adım atıp atmamakta kararsız kalmıştı. İçeride onu neyin beklediğini hissedebiliyordu. Kapının önünde biraz daha kalıp kendini hazırlamak isterdi ama onu içeri almak üzere kapıyı açan Darren Crowe dikilmiş ona bakıyordu. Eldivenleri ve galoşları giyip bir an önce işe koyulmaktan başka seçeneği kalmamıştı.</p>

  <p>"Frost da geldi mi?" diye sordu, eldivenleri eline geçirirken.</p>

  <p>"Yirmi dakika kadar önce geldi. O da içeride."</p>

  <p>"Ben de daha erken gelmek isterdim ama ta Revere'den geliyorum."</p>

  <p>"Revere'de ne olmuş ki?"</p>

  <p>"Annemin doğum günü vardı."</p>

  <p>Crowe güldü. "Telefonda sesin, harika vakit geçiriyormuşsun gibi geliyordu gerçekten de."</p>

  <p>"Hiç sorma." Galoşları geçirdikten sonra doğruldu. Yüzüne her zamanki otoriter ifadesi gelmişti yine. Crowe gibi adamlar güçten başka bir şeye saygı göstermezlerdi ve görüp görebileceği tek şey de güç olacaktı. İçeri girerlerken adamın bakışlarının üzerinden olduğunun vereceği her tepkiye karşı tetikte olduğunun bilincindeydi. Bir beceriksizlik yapsın, bir şeyi eline yüzüne bulaştırsın diye bekleyip duruyorlardı. Eninde sonunda olacaktı nasıl olsa.</p>

  <p>Crowe'un ön kapıyı kapatmasıyla birlikte Rizzoli temiz havadan mahrum kalmış, kendini kapana kısılmış hissetmişti aniden. Ölüm kokusu artmaya başlamış, ciğerlerini o zehirle doldurmaya koyulmuştu. Hole girerken bu hislerini belli etmemek için elinden geleni yapıyordu. Dört metre yükseklikteki tavan, çalışmayan antika saat dikkatini çekmişti. Beacon Tepesi Rizzoli'nin hayallerindeki muhit olmuştu hep. Piyangodan para kazanırsa ya da daha uçuğu. Bay Doğru'yla evlendiğinde taşınmak istediği bir yerdi burası. Ve şimdi içinde bulunduğu ev de rüyalarındaki evlere benzemiyor değildi. Buranın da Yeager olay yerine benzerliği dikkatinden kaçmamıştı. Zengin bir muhitte zengin bir ev. Havada cinayet kokusu.</p>

  <p>"Güvenlik sistemi kapalıydı," dedi Crowe.</p>

  <p>"Etkisiz hale mi getirilmiş?"</p>

  <p>"Hayır. Kurbanlar açmamışlar, hepsi bu. Burası onların evi olmadığı için, nasıl çalıştıracaklarını bilememişlerdir belki de."</p>

  <p>"Peki kimin evi burası?"</p>

  <p>Crowe not defterini çıkarıp okumaya başladı: "Ev sahibi Christopher Harm, altmış iki yaşında. Emekli borsacı. Boston Senfoni Orkestrası'nın yönetim kurulunda çalışıyor. Yazları Fransa'da geçiriyor. Turne için Boston'a gelen Ghent'lere burada kalmalarını teklif etmiş."</p>

  <p>"Turnede m dedin?"</p>

  <p>"İkisi de müzisyen. Bir hafta önce Chicago'dan gelmişler. Karenna Ghent piyanist. Kocası Alexander ise viyolonselciymiş. Bu gece Symphony Hall'da son konserlerini vereceklermiş."</p>

  <p>Crowe'un adamdan bahsederken geçmiş zamanı kullanması Rizzoli'nin dikkatinden kaçmamıştı.</p>

  <p>Birlikte holden geçip seslerin geldiği yöne doğru giderlerken galoşları ahşap zeminde hışırdıyordu. Rizzoli salona girer girmez cesedi ilk bakışta görememişti, çünkü Sleeper ve Frost sırtları ona dönük, başında duruyorlardı, ilk gördüğü şey, duvarlara yazılmış o tanıdık dehşet öyküsüydü. Gürültüyle derin bir nefes almış olmalı ki Frost ve Sleeper aynı anda dönüp ona baktılar. Onlar yana çekilince, kurbanın başında çömelmiş halde duran Dr. Isles da çıkmıştı meydana.</p>

  <p>Alexander Ghent zavallı bir kukla gibi, sırtı duvara dayalı halde oturuyordu yerde. Kafası geriye doğru yattığı için kesik boğazı apaçık görünüyordu. Sakin yüz ifadesine ve açık mavi gözlerine baktığında ilk düşündüğü, adamın ne kadar genç olduğu olmuştu. Evet, çok gençti.</p>

  <p>"Symphony Hall'un yetkililerinden biri –ki adı Evelyn Petrakas– saat altı sularında, akşamki performansları için almaya gelmiş müzisyen çifti," dedi Crowe. "Kapıyı açmamışlar. Kadın kapının kilitli olmadığını görünce kontrol etmek maksadıyla içeri girmiş."</p>

  <p>"Adamın üzerinde pijamaları duruyor," dedi Rizzoli.</p>

  <p>"Ölüm sonrası sertleşme safhasında şu an," dedi Dr. Isles ayağa kalkarken. "Soğuma da epey ilerlemiş. Camsı potasyum sonuçlarını alınca daha kesin konuşabilirim gerçi ama şimdilik tahminim ölüm zamanının on altı ila yirmi dört Saat önce olduğu yolunda. Bu da demektir ki..." Saatine baktı. "Sabaha karşı bir ile beş arasında."</p>

  <p>"Yatak dağınıktı," dedi Sleeper. "Çift en son dün gece görülmüş. Symphony Hall'den on bir sularında ayrılmışlar. Bayan Petrakas bırakmış onları."</p>

  <p>Rizzoli, Alexander Ghent'in pijamasının altına bakarak, kurbanlar uyuyorlarmış, diye düşündü. Evde birilerinin olduğundan haberleri yokmuş.</p>

  <p>"Arka taraftaki küçükçe bahçeye bakan mutfak penceresi açıktı," dedi Sleeper. "Aşağıdaki çiçek tarhında birkaç ayak izi bulduk ancak hepsi aynı boyda değiller. Bazıları bahçıvana ait olabilir. Ya da kurbanlara."</p>

  <p>Rizzoli, Alex Ghent'in ayak bileklerini bağlayan banta baktı. "Ya Bayan Ghent?" diye sordu. Cevabı biliyordu aslında.</p>

  <p>"Kayıp," dedi Sleeper.</p>

  <p>Cesedin etrafındaki geniş bir alanı dikkatlice taradı. Ama ne bir fincan, ne de kırık bir porselen parçası vardı etrafta. Bir terslik var, diye düşündü.</p>

  <p>"Dedektif Rizzoli?"</p>

  <p>Arkasına döndüğünde, ona seslenenin, kapının ağzında duran bir olay yeri teknisyeni olduğunu gördü.</p>

  <p>"Devriye memuru, dışarıda, sizi tanıdığını iddia eden bir adamın bulunduğunu söylüyor. Sizinle görüşmek için epey yaygara çıkarıyormuş. Bakmak ister misiniz?"</p>

  <p>"Kim olduğunu biliyorum," dedi Rizzoli. "Ben getiririm onu buraya."</p>

  <p>Korsak, kendisine sivil muamelesi yapılmasından öfkeye kapılmış halde, bir sigara yakmış bekliyordu dışarıda kadar kızgındı ki, kulaklarından bile duman çıkıyordu sanki Rizzoli'yi görür görmez izmariti yere atıp, iğrenç bir böcekmiş gibi ezdi ayağıyla.</p>

  <p>"Beni uzak tutmaya falan mı çalışıyorsunuz?" dedi Korsak.</p>

  <p>"Bak, affedersin, devriye memuru tanıyamamış."</p>

  <p>"Aptal çaylak. Saygıdan da nasibini almamış."</p>

  <p>"Tanıyamamış, tamam mı? Benim hatam." Olay yeri kordonunu kaldırarak Korsak'ın geçmesini sağladı. "Bunu görmeni istiyorum."</p>

  <p>Ön kapıda adam galoşlarını ve eldivenlerini takarken bekledi. Korsak tek ayağının üzerinde dengede durmaya çalışırken sendeledi. Düşmesin diye ileri atılan Rizzoli, adamın alkol kokan nefesini duyunca şaşkına dönmüştü. Korsak'ı arabasından aramış, izinli gününde evinde bulabilmişti ancak. Şimdiyse ona haber verdiğine pişman olmuştu. Adam öylesine köpürmüştü ki, şimdi onu geri çevirmeye kalksa kesin olay çıkarırdı. Kimseyi utandırmayacak kadar ayık olmasını ummaktan başka çaresi yoktu artık.</p>

  <p>"Pekâlâ," diye homurdandı Korsak. "Elimizde ne varmış görelim."</p>

  <p>Salona girer girmez tek söz etmeden Alexander Ghent'in cesedinin başına, yerdeki kan gölünün ortasına çöküverdi Korsak. Gömleğinin kollarını bile kıvırmamıştı daha. Hırıltılar çıkararak nefes alıp veriyordu. Crowe ve Sleeper'ın onlara baktığını, Crowe'un bezgin bezgin gözlerini devirdiğini fark etti Rizzoli. Bunu görür görmez Korsak'a karşı öfkesi daha da şiddetlenmişti. Onu çağırmasının nedeni, Yeager olay yerine ilk giden dedektif olması ve bununla ilgili yorumunu da merak etmesiydi. Oysa çağrısına cevap veren, vargıyla Rizzoli'yi küçük düşüren sarhoş bir polis olmuştu.</p>

  <p>"Bu bizimki olabilir," dedi Korsak.</p>

  <p>Crowe burun kıvırdı. "Ciddi olamazsın Sherlock."</p>

  <p>Korsak kan çanağına dönmüş gözlerini Crowe'a çevirdi. "Beyefendi kendini dahi sanıyor herhalde. Bilmediğin yok, değil mi?"</p>

  <p>"Elimizin altındakini görmek için dahi olmaya gerek yok ki."</p>

  <p>"Neymiş peki elimizdeki?"</p>

  <p>"Bir tekrar. Gece yarısı eve girmeler. Çifti yataklarında basmalar. Kadını kaçırıp kocayı oracıkta temizlemeler. Her şey açık."</p>

  <p>"Fincan nerede o zaman?" Korsak'ın bu haliyle, böyle bir detayı yakalamış olması Rizzoli'yi şaşırtmıştı.</p>

  <p>"Fincan falan yok," dedi Crowe.</p>

  <p>Korsak kurbanın boş kucağına baktı. "Adamı aynı pozisyona getirmiş. Geçen seferki gibi, gösteriyi izleyebilsin diye sırtını duvara dayayıp oturtmuş. Ama uyarı sistemini es geçmiş. Fincanı yani. Kadının üzerindeyken kocayı nasıl kontrol altında tutmuş olabilir?"</p>

  <p>"Ghent cılız bir adam. Büyük bir tehdit unsuru olamazmış. Ayrıca eli ayağı da bağlı. Kalkıp karısını nasıl savunabilirdi ki?"</p>

  <p>"Bu değişik bir durum işte. Onu bilir, onu söylerim."</p>

  <p>Crowe omuz silkip arkasını döndü. "Demek ki senaryoyu yeniden yazmış."</p>

  <p>"Güzel çocuk her boku biliyor."</p>

  <p>Oda sessizliğe bürünmüştü. Her an alaycı bir yoruma hazır olan Dr. Isles bile hiçbir şey söylemeden olan biteni izliyordu keyifle.</p>

  <p>Crowe ters bir bakış attı Korsak'a. Ama sözü Rizzoli'yeydi bu sefer: "Dedektif, bu adamın bizim olay yerimize girmesinin belli bir nedeni var mı acaba?"</p>

  <p>Rizzoli Korsak'ı kolundan yakaladı. Yakınlaşınca adamın ekşi ter kokusu burnuna gelmişti. "Henüz yatak odası görmedik. Hadi."</p>

  <p>"Tabii ya," diye güldü Crowe. "Aman yatak odasını kaçırmayın."</p>

  <p>Korsak kolunu kurtarıp Crowe'a doğru dengesiz bir adım attı. "Bu failin peşine senden çok önce düştüm ben, salak herif."</p>

  <p>"Hadi Korsak," dedi Rizzoli.</p>

  <p>"... ne kadar ipucu varsa takip ettim. Buraya ilk çağırılan ben olmalıydım, çünkü adamı çok iyi biliyorum. Kokusunu alıyorum."</p>

  <p>"Ah. Demek bu koku oymuş," dedi Crowe.</p>

  <p>"Hadi ama Korsak," dedi Rizzoli, sabırla. Sabretmek zorundaydı, çünkü öfkesinin fena patlamasından korkuyordu. İnatçı keçiler gibi didiştikleri için hem Korsak'a hem de Crowe'a karşıydı bu kızgınlık.</p>

  <p>Ortamı yumuşatmak için araya giren Barry Frost oldu. Rizzoli olsa kavganın ortasına balıklama atlardı, ama neyse ki Frost her zamanki gibi arabuluculuk görevini üstlenmişti. Frost bir keresinde bunun nedeninin ortanca çocuk olmaktan kaynaklandığını söylemişti. Ortamı bir an önce sakinleştirmezse arada kalıp herkesten daha çok dayak yiyeceğini iyi bilen bir ortanca çocuk. Korsak'a bir şey söylemeden Rizzoli'ye döndü: "Yatak odasında bulduklarımızı görmeniz lazım. İki vakayı birbirine bağlayan şeyler." Sonra da salonu hızla arşınlayıp koridora çıktı. Kendinden emin adımlarıyla Şunu anlatmaya çalışıyordu: Bir şeyler görmek istiyorsanız beni takip edin.</p>

  <p>Korsak hemen peşinden seğirtti.</p>

  <p>Yatak odasında Frost, Korsak ve Rizzoli, dağınık yatak ütülerine baktılar. Ve de halının üzerindeki ince çizgilere.</p>

  <p>"Yataktan sürüklenerek getirilmişler," dedi Frost. "Yeager'larda olduğu gibi."</p>

  <p>Ama Alexander Ghent, Dr. Yeager'dan daha ufak tefek ve güçsüz olduğu için, fail onu koridora çıkarıp salonda istediği pozisyonda oturturken fazla zorlanmamış olmalıydı. Saçlarından tutup kafasını arkaya yatırırken de keza.</p>

  <p>"Şifonyerin üstüne bakın," dedi Frost.</p>

  <p>Uçuk mavi renkli, düzgünce katlanmış bir gecelik duruyordu. Ve üzerinde kan lekeleri vardı. Genç bir kadının, sevgilisini baştan çıkarmak, kocasını tahrik etmek için giyeceği türden bir şeydi. Karenna Ghent bu giysinin, cereyan edecek vahşi tiyatronun baş kostümlerinden biri olacağını bilemezdi elbette. Geceliğin hemen yanında Delta Havayolları'ndan alınmış biletler duruyordu. Rizzoli zarfın içine bakıp, ajansın onlar için ayarladığı uçuş saatine göz attı.</p>

  <p>"Yarın uçacaklarmış," dedi sonra. "Sonraki durakları Memphis'miş."</p>

  <p>"Ne kötü," dedi Korsak. "Graceland'i asla göremeyecekler."</p>

  <p><br /></p>

  <p>Dışarıda Korsak'ın arabasında oturuyorlardı birlikte. Arabanın camları açıktı ve Korsak sigara içiyordu. Sigara dan derin bir nefes çekiyor, duman ciğerlerinde zehrini yayarken keyifle iç geçiriyordu. İlk geldiği zamana göre daha sakin ve aklı başında görünüyordu şimdi. Nikotin onu kendine getirmiş gibiydi. Belki de alkol etkisini yitirmek üze reydi.</p>

  <p>"Aynı adamlar olduklarına emin misin?" diye sordu.</p>

  <p>"Öyle zannediyorum."</p>

  <p>"Ama meniye rastlanmadı."</p>

  <p>"Belki bu kez daha dikkatli davranmıştır."</p>

  <p>"Belki de kadına tecavüz etmemiştir," dedi Korsak. "Bu yüzden fincana ihtiyaç duymamıştır."</p>

  <p>Dumandan rahatsız olan Rizzoli kafasını açık pencereye çevirip eliyle havayı yelledi. "Cinayette sabit bir senaryo olmaz." dedi. "Her kurban farklı şekilde tepki gösterir. Bu oyunda iki ayrı karakter var Korsak. Katil ve kurban. İkisi de sonucu etkileyebilir. Dr. Yeager, Alex Ghent'ten daha iri yarı bir adamdı. Belki de fail Yeager'ı kontrol etmekte zorlanacağını düşünüp uyarı sinyali olsun diye fincanı kullanmıştır. Ama Ghent'e karşı buna ihtiyaç hissetmemiş olabilir."</p>

  <p>"Bilemiyorum." Korsak camdan dışarı külünü silkti.</p>

  <p>"Şu fincan numarası çok garip. Adamın imzası gibi. Böyle bir şeyi ihmal etmezdi gibi geliyor bana."</p>

  <p>"Diğer her şey aynı ama," diye araya girdi Rizzoli.</p>

  <p>"Hali vakti yerinde çift. Adam bağlanıp oturtuluyor. Kadın kayıp."</p>

  <p>Aynı acı gerçek ikisinin de aklına gelmişti. Kadın kayıptı. Karenna Ghent'e ne yapmıştı acaba?</p>

  <p>Rizzoli cevabı biliyordu aslında. Karenna'nın resmi şehrin bütün televizyon kanallarında çıkacaktı, halktan bu konuda yardım etmesi istenecekti, sonra da Boston polisi her ihbarın peşine düşecekti ama Rizzoli bütün bunların sonucunun ne olacağını biliyordu. İçinde bir yerlerde soğuk bir histi bu. Karenna Ghent ölmüştü.</p>

  <p>"Gail Yeager'ın cesedi, kaçırılmasından yaklaşık iki gün sonra bulundu," dedi Korsak. "Bu ne kadar olmuştur? Saldırı gerçekleşeli yirmi saat falan geçmiştir herhalde."</p>

  <p>"Stony Brook Koruma Alanı," dedi Rizzoli.</p>

  <p>"Karenna'yı da oraya götürecek. Gözetçilere takviye yapılmasını isteyeceğim." Korsak'a baktı. "Joey Valentine'ın bu işle bağlantısını bulabildin mi?"</p>

  <p>"Hâlâ araştırıyorum. Nihayet kan örneğini almayı başardım. DNA testinin sonuçları yolda."</p>

  <p>"Adam pek suçlu birine benzemiyor. Hâlâ peşinde misin?"</p>

  <p>"Peşindeydim. Beni şikâyet edene kadar."</p>

  <p>"Şikâyet ha?"</p>

  <p>Ağzından dumanlar çıkara çıkara güldü Korsak. "Ölü kadınları pudralamaktan zevk alan bir adamın kız gibi mızmızlanması normal değil mi?"</p>

  <p>"Kızlar nasıl mızmızlanıyormuş bakalım?" diye karşı çıktı Rizzoli. "Erkekler gibi mi yoksa?"</p>

  <p>"Ah, hadi ama. Bana feminist ayakları yapma şimdi. Kızım da hep böyle. Ama sonra parası bitince soluğu şovenist, domuz babasının kapısında alıyor." Korsak aniden oturduğu yerde doğruldu. "Hey. Bak kim geliyor."</p>

  <p>Sokağın karşısındaki park yerine siyah bir Lincoln yanaştı. Rizzoli, Gabriel Dean'in arabadan inişini, erkek dergilerinden fırlamış gibi duran yakışıklı, atletik yapısını izledi. Ajan Dean sokaktaki kiremit cepheli evlere baktı bir süre. Sonra devriye memurunun yanına gidip rozetini gösterdi.</p>

  <p>Memur kordonun altından geçmesine izin verdi.</p>

  <p>"Şuraya bak," dedi Korsak. "Fıttırmamak elde değil. Aynı polis, sen gelene kadar kapıda ağaç etti beni. Sokak serserisinin tekiymişim gibi. Ama Dean sihirli rozetini gösteriyor, federal ajanım falan diyor, elini kolunu sallaya sallaya geçip gidiyor. Onun ne ayrıcalığı var ki şimdi?"</p>

  <p>"Belki de üstü başı dağınık olmadığı içindir."</p>

  <p>"Tabii canım, sanki şık bir takımla bu iş olacakmış gibi. Her şey davranışta yatıyor. Şuna baksana. Herif sanki dünyanın hakimi."</p>

  <p>Rizzoli, Dean'in dizini yukarı çekip galoşu giymesini seyrediyordu. Sonra uzun parmaklarını, ameliyata hazırlanan bir cerrah gibi eldivenlere geçirdi. Evet, her şey davranışta yatıyordu. Korsak her an dünyayla dövüşmeye hazır aksi bir boksör gibiydi.</p>

  <p>"Onu buraya kim çağırdı?" diye sordu Korsak.</p>

  <p>"Ben çağırmadım."</p>

  <p>"Ama herif geldi işte."</p>

  <p>"Hep böyle oluyor. Birileri ona haber veriyor. Benim ekibimden kimsenin ötmediğine eminim. Daha yukarıdan birileri bunlar."</p>

  <p>Tekrar ön kapıya baktı. Dean içeri girmişti. Rizzoli onu salonun ortasında durmuş, kan lekelerini incelerken canlandırdı gözünde.</p>

  <p>"Baksana, düşünüyordum da," dedi Korsak, "Dean, Yeager'ların saldırıya uğramasından üç gün sonra falan ortaya çıkmıştı. Onu ilk kez Stony Brook Koruma Alanı'nda, Bayan Yeager'ın cesedi bulunduğunda gördük, değil mi?"</p>

  <p>"Doğru."</p>

  <p>"Peki neden ortaya çıkması bu kadar uzun sürdü? Geçen gün bunun bir infaz olduğunu konuşmuştuk ya hani. Yeager'lar başlarını belaya sokmuş olabilirler demiştik. Federallerin radarına yakalanmış olsalar olay ortaya çıkar çıkmaz hemen oraya üşüşmeleri gerekmez miydi? Ama hayır, arzı endam etmek için üç gün beklediler. Sonradan fikirlerini değiştirmelerinin nedeni neydi acaba? Bu ilgi neden?"</p>

  <p>Rizzoli adama baktı. "Nihai raporu hazırladın mı?"</p>

  <p>"Evet. Bitirene kadar canım çıktı. Tamı tamına 189 soru. Acayip acayip şeyler. Yok efendim, cesedin herhangi bir parçası ısırılmış mıydı? Vücut boşluklarına ne tür cisimler girmişti? Şimdi benzer bir raporu Bayan Yeager için de çıkarmak zorundayım."</p>

  <p>"Formu gönderirken profil değerlendirme talep etmiş miydin?"</p>

  <p>"Hayır. Zaten bildiğim şeyleri bir de FBI uzmanından dinlemeye gerek duymadım. Ben sadece görevimi yapıp formu doldurdum, o kadar."</p>

  <p>FBI şiddet içeren suçlarla ilgili bir veritabanı tutuyordu. O veritabanına en büyük katkıyı da polis memurları yapıyordu aslında. Çoğu memur için o uzun anketi doldurmak ölümdü.</p>

  <p>"Raporu ne zaman gönderdin?" diye sordu Rizzoli.</p>

  <p>"Dr. Yeager'ın otopsisinden hemen sonra."</p>

  <p>"Dean de o zaman ortaya çıktı. Bir gün sonra."</p>

  <p>"Sence bu yüzden mi?" diye sordu Korsak. "Böyle mi haberi olmuştur?"</p>

  <p>"Belki de senin rapor alarm düğmesine basmıştır."</p>

  <p>"İyi de, bu kadar ilgilerini çeken ne?"</p>

  <p>"Bilmiyorum." Rizzoli Dean'in gözden kaybolduğu evin girişine baktı. "Ve bunu bize kendi isteğiyle söyleyeceğini de hiç sanmıyorum."</p>
</body>
</html>
