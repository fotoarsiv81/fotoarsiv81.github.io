<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>25</h1>

  <p>Rizzoli ağaçların arasındaki açıklıkta durmuş, toprağa çakılmış dört kazığa bakıyordu. Kolları için iki, bacakları için iki tane. Kalın sicim kazıkların etrafına sarılmış, bileklerine bağlanmayı bekliyordu. Bu kazıkların ne için dikildiğini düşünmek istemiyordu. Onun yerine, olay yerine gelmiş bir polis gibi etrafı incelemeye başladı. O kazıklara bağlanacak olan kendi uzuvlarıymış, Hoyt'un sırt çantasındaki aletler onun eti içinmiş; bunlar üzerinde durmak istemediği ayrıntılardı. Meslektaşlarının gözlerini üzerinde hissedebiliyor, yanlarından geçerken sustuklarını görür gibi oluyordu. Yaralı kafasına sarılmış olan bandajı bir damga gibi taşıyacaktı. Buna dayanmazdı; hele şimdi hiç. Kurban olmadığına her zamankinden çok şimdi inanmak zorundaydı. Duygularına hakim olabildiğini görmek istiyordu.</p>

  <p>İşte bu duygularla dolaştı, herhangi bir olay yerinde dolaşır gibi. Bölge önceki akşam Eyalet Polisi tarafından fotoğraflanmış, didik didik aranmıştı. Ama sabah Rizzoli ve ekibi son bir kez gelip bir de kendileri incelemişlerdi. Frost'la ormana gelip Eyalet Polisi'nin Warren Hoyt'un sırt çantasını bulduğu açıklık ile yol arasındaki mesafeyi ölçmüşlerdi. Bu ağaçların şimdi onun için özel bir anlamı olmasına rağmen herhangi bir açıklıkta dolaşır gibi dolaşıyordu. Sırt çantasının içinde bulunanlar not defterine kaydedilmişti: neşterler, kıskaçlar, eldivenler. Hoyt'un ayak izleri kalıplarını incelemiş, kalın sicimin konduğu kanıt torbalarına gözden geçirmişti. Kafasını kaldırıp değişmekte olan havaya bakarken bunun, gördüğü son manzara olabileceği aklına gelmemişti. Bugün buradaki kurban Jane Rizzoli olmamıştı. Meslektaşları bir işaret bekliyor olabilirdi; ama daha çok beklerlerdi.</p>

  <p>Not defterini kapatıp kafasını kaldırdığında Gabriel Dean'in ağaçların arasından ona doğru gelmekte olduğunu gördü. Onu görür görmez kalbi hoplamıştı gerçi ama kısa bir baş selamıyla, işimize bakalım, mesajı göndermişti.</p>

  <p>Dean de bunu hemen anlamış, daha iki gün önce paylaştıkları mahremiyeti belli etmemeye özen göstererek profesyonel bir tavır takınmıştı.</p>

  <p>"Şoför VIP limuzin tarafından altı ay önce işe alınmış," dedi Rizzoli. "Yeager'lar, Ghent'ler, Waite'ler –hepsini de o getirmiş. VIP'nin karşılama programına da bakabiliyormuş. İsmimi listede görmüş olmalı. Bilerek karşılama programımı iptal ettirdim ki, beni almaya gelecek asıl şoförün yerine geçebilsin."</p>

  <p>"Peki VIP referanslarını kontrol etti mi?"</p>

  <p>"Referanslar bir iki yıllık ama hepsi de kusursuz." Duraksadı. "Ama özgeçmişinde askeri hizmetin sözü geçmiyordu."</p>

  <p>"Çünkü John Stark gerçek ismi değil."</p>

  <p>Rizzoli kaşlarını çattı. "Sahte kimlik mi?"</p>

  <p>Dean ağaçlara işaret etti. Gizlice konuşabilmek için ağaçların arasına doğru yürümeye başladılar.</p>

  <p>"Gerçek John Stark Eylül 1999'da Kosova'da ölmüş," dedi Dean. "Birleşmiş Milletler görevlisi olarak orada bulunuyormuş, arabası mayının üzerinden geçerken patlamış. Texas, Corpus Christi'ye gömülmüş."</p>

  <p>"O halde adamımızın gerçek ismini bile bilmiyoruz."</p>

  <p>Dean kafasını salladı. "Parmak izleri, diş röntgenleri ve doku örnekleri hem Pentagon'a hem de CIA'e gönderilecektir."</p>

  <p>"Onlardan cevap alamayız herhalde. Öyle değil mi?"</p>

  <p>"Dominator onların adamıysa evet bilgi alamayız. Sen nasıl olsa onların sıkıntılarını çözdün. Daha fazla bir şey söylemeye ya da yapmaya gerek duymazlar."</p>

  <p>"Onların sıkıntılarını çözmüş olabilirim," dedi Rizzoli, "ama benimki hâlâ yaşıyor."</p>

  <p>"Hoyt mu? Bir daha canını sıkamayacak."</p>

  <p>"Tanrım, bir kez daha bassaydım ya tetiğe..."</p>

  <p>"Adam felç geçirmiş olabilir Jane. Daha kötü bir ceza düşünemiyorum." Ağaçların arasından çıkıp toprak yola geçtiler. Limuzin dün gece çekilmişti ama izleri hâlâ duruyordu. John Stark adıyla tanınan adamın kurumuş kan izlerine baktılar. Birkaç metre ötede de Hoyt'un daha küçük olan izleri duruyordu.</p>

  <p>Oracıkta işini bitirebilirdim ama yapmadım, yaşamasına izin verdim. Ve doğru yapıp yapmadığıma hâlâ emin değilim.</p>

  <p>"Nasılsın Jane?"</p>

  <p>Dean'in sorusundaki yakınlığı, artık sadece meslektaş olmadıklarını belli eden ifadeyi hissetmişti. Ona bakınca yüzünün berbat halini ve kafasındaki bandajı hatırladı birden. Onu bu halde görmesini istemezdi elbette ama mademki karşısında duruyordu, yaralarını gizlemenin anlamı yoktu. Gözlerini kaçırmadan dimdik durmaktan başka çaresi yoktu.</p>

  <p>"Ben iyiyim," dedi Rizzoli. "Kafa derimde birkaç dikiş ve de birkaç yorgun kas. Pek iyi göründüğüm söylenemez ya." Yüzündeki yara bereye işaret edip güldü. "Ama sen bir de öteki herifin halini görecektin."</p>

  <p>"Bence burada olman doğru değil," dedi Dean.</p>

  <p>"Ne demek istiyorsun?"</p>

  <p>"Daha taze."</p>

  <p>"Burada olması gereken biri varsa o da benim."</p>

  <p>"Kendine hiç nefes aldırmıyorsun, değil mi?"</p>

  <p>"Ne gerek var ki?"</p>

  <p>"Çünkü sen makine değilsin. Çok geçmeden etkisini gösterip çarpacaktır. Ortalıkta dolaşırken herhangi bir ol yerindeymiş gibi davranamazsın."</p>

  <p>"Bal gibi de yaparım."</p>

  <p>"Olan biten onca şeyden sonra da mı?"</p>

  <p>Olan biten onca şey.</p>

  <p>Toprağın üzerindeki kan lekelerine bakarken bir ayaklarının altındaki yol sanki kaydı. Sanki bir sarsıntı olmuştu da, kendine kalkan olarak diktiği duvarları sallamış, üzerinde durduğu sağlam temelleri yerinden sarsmıştı.</p>

  <p>Dean uzanıp elini tuttu. Bu dokunuş üzerine Rizzoli'nin gözleri dolmuştu. Bunun anlamı: Bu seferlik de olsa insan olmayı hakkettin. İnsan gibi zaafların olduğunu göstermeyi.</p>

  <p>"Washington'da olanlar için üzgünüm," dedi yumuşak bir sesle.</p>

  <p>Adamın kırıldığını fark edip sözlerini yanlış anlamış olduğunu düşündü.</p>

  <p>"Keşke hiç olmasaydı demek istiyorsun yani," dedi Dean.</p>

  <p>"Hayır. Hayır. Öyle demek istemedim..."</p>

  <p>"Peki neden üzgünsün?"</p>

  <p>Rizzoli iç çekti. "O gecenin benim için ne ifade ettiğini sana söylemeden gittiğim için üzgünün. Sana doğru düzgün bir veda bile etmediğim için üzgünüm. Ve de..." Bir an duraksadı. "Bir kereliğine de olsa bana göz kulak olmana izin vermediğim için üzgünüm. Çünkü işin doğrusu, yardımına ihtiyacım vardı. Sandığım kadar güçlü değilim."</p>

  <p>Dean gülümsedi. Elini sıktı. "Hiçbirimiz değiliz Jane."</p>

  <p>"Hey Rizzoli?" Ağaçların arasından seslenen Frost'tu.</p>

  <p>Gözlerindeki yaşları silip ona döndü. "Evet?"</p>

  <p>"On elli dört ihbarı var. Quik-Stop Marketi, Jamaika Düzlüğü. Tezgâhtar ve bir müşteri öldürülmüş. Olay yerini ablukaya almışlar."</p>

  <p>"Tanrım. Sabah sabah."</p>

  <p>"Biz oraya gidiyoruz. Sen de gelecek misin?"</p>

  <p>Derin bir nefes çekip Dean'e döndü. Adam elini çoktan bırakmıştı gerçi ama şimdi kendini daha güçlü hissediyordu. Sarsıntı geçmiş, ayaklarının altındaki toprak durulmuştu yine. Ama bu anın bitmesini istemiyordu. Washington'daki son vedaları aceleye gelmişti; bunun bir kez daha olmasına izin veremezdi. Hayatının Korsak'ınki gibi, pişmanlıklar tarihine dönüşmesine göz yummayacaktı.</p>

  <p>"Frost?" diye seslendi, Dean'den gözlerini ayırmadan.</p>

  <p>"Evet?"</p>

  <p>"Ben gelmiyorum."</p>

  <p>"Ne?"</p>

  <p>"Başka bir ekip baksın. Şu anda buna hazır değilim."</p>

  <p>Cevap yoktu. Frost'a baktığında adamın ne kadar şaşırmış olduğunu gördü.</p>

  <p>"Yani... bugün izinli misin?" diye sordu Frost.</p>

  <p>"Evet. İlk iznim. Bir sakıncası var mı sence?"</p>

  <p>Frost kafasını sallayıp güldü. "Zamanı gelmişti. Ne diyeyim ki?"</p>

  <p>Frost'un arkasından baktı. Adam ormanın içinde kaybolurken hâlâ gülüyordu. Frost gözden kaybolana kadar bekledi sonra dönüp Dean'e baktı.</p>

  <p>Ve kollarına atıldı.</p>
</body>
</html>
