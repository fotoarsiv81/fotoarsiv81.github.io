<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>2</h1>

  <p>Rizzoli köşedeki restorandan pizza alıp eve getirmişti. Sonra da buzdolabının dibinden bir parça marul bulmayı başardı. Kararmış yaprakları soyunca ortaya yenilir yutulur az bir şey çıkmıştı. Sırf karnını doyurmak içindi, zevk için değil. Zevke ayıracak vakti yoktu çünkü. Sadece kendisini bekleyen gece için depoyu dolduruyordu. Hiç hesapta olmayan bir gece için.</p>

  <p>Birkaç ısırık aldıktan sonra pizzayı bir kenara bıraktı. Tabaktaki domates sosunun artıklarına takılmıştı gözü. Kâbuslar yakanı asla bırakmaz, diye düşündü. Artık bağışıklık kazandığını, yeterince güçlü olduğunu, onlarla birlikte yaşayabilmek için onlardan sıyrılabildiğini sanırsın. Rolünü nasıl oynaman gerektiğini bilir, hepsini atlatmayı öğrenirsin. Ama o yüzler hep sende kalır. Ölülerin gözleri.</p>

  <p>Gail Yeager da onlara katılacak mıydı?</p>

  <p>Ellerine baktı; avuç içlerindeki ikiz yara izlerine. Sanki Çarmıha gerilmişti de yaraları yeni kapanmaya başlamıştı. Havanın soğuk ve nemli olduğu günlerde elleri sızlar; Warren Hoyt'un bir yıl önce ona yaptıklarını unutmasına izin vermezdi bu sızı. Hoyt'un bıçaklarının etine saplandığı o günü, son anlarını yaşadığını sandığı o geceyi unutması mümkün değildi. Eski yaralar yine sızlamaya başlamıştı şimdi; ama bu sefer nedeni hava değildi. Hayır, Newton'da gördükleri neden oluyordu buna. Katlanmış gecelik. Duvara sıçramış kan izleri. Havasının, hâlâ etkisini yitirmemiş bir korkuyla ağırlaşmış olduğu odalara girip çıkmış, Warren Hoyt'un nefesini ensesinde hissetmişti yine.</p>

  <p>Bu mümkün değildi elbette. Hoyt hapisteydi; ait olduğu yerdeydi. Ancak şimdi evinde oturmuş, Newton'da gördüklerinin etkisiyle içi ürpermişti. Sırf orada hissettiği dehşet duygusu tanıdık geldiği için.</p>

  <p>Hoyt vakasında birlikte çalıştıkları Thomas Moore'u aramak geçti aklından. Şu anda hissettiklerini anlasa anlasa o anlardı bir tek. Warren Hoyt etraflarındaki çemberi daraltırken yaşadıkları korkuyu ondan iyi kimse bilemezdi. Ama Moore evlendikten sonra Rizzoli ile enikonu ayrı düşmüşlerdi. Bu yeni mutluluk birbirlerine yabancılaşmalarına neden olmuştu. Mutlu insanlar kendilerini de severler; adeta farklı bir hava solur, farklı yerçekim yasalarına maruz kalırlar. Moore aralarındaki bu değişikliği fark etmemişti gerçi. Rizzoli'ydi bunu hisseden, mutluluğunu kıskandığı için utanç duyan, kaybının arkasından yas tutan. Sadece bununla kalsa iyi; Moore'un kalbini çalan kadını kıskandığı için de utanmıştı kendinden. Birkaç gün önce, karısı Catherine Londra'da tatilde olduklarını belirten bir kartpostal atmıştı Moore. Üstünde Scotland Yard Müzesi'nin resmi olan kartın arkasına tatillerinin ne kadar zevkli geçtiğini ve hayatın kadar güzel olduğunu anlatan birkaç cümle çiziktirmişti. Rizzoli o notu ve nottaki neşeli iyimserliği düşününce Moore'un rahatını bozmamaya karar verdi. Warren Hoyt'un gölgesinin en azından onların hayatını karartmasına izin vermeyecekti.</p>

  <p>Sokaktan gelen trafik gürültüsünü dinlemek kendi dairesindeki derin sessizliği daha çok fark etmesine neden olmuştu. Etrafına bakındı; sade döşenmiş salona, tek bir resmin bile asılı olmadığı çıplak duvarlara göz gezdirdi. Süs namına tek şey, tabii ona da süs denebilirse, yemek masasının arkasındaki duvara tutturulmuş bir şehir haritasıydı. Çok değil, daha bir yıl önce, haritanın üzeri Cerrah'ın cinayetlerini izleyen renkli raptiyelerle doluydu. İnsanlar onu kabullensin diye, meslektaşları, evet onlardan eksik olmadığını anlasın diye, bir soruşturma sırasında nasıl işiyle yatıp işiyle kalktığını görsünler diye öyle dayanılmaz bir istek duyuyordu ki, evde yemeğini yerken bile katilin ayak izlerini gözünün önünden ayırmıyordu.</p>

  <p>Artık Cerrah'ın raptiyeleri yoktu ama harita yerli yerindeydi hâlâ. Başka bir katilin hareketlerini takip etmek için batırılacak yeni raptiyeleri bekliyordu. Bütün bunların ne anlama geldiğini düşündü. İki yıldır bu dairede oturuyordu ve duvarlarındaki tek süs bu Boston haritasıydı. Görenler bundan nasıl bir sonuç çıkarırlardı acaba? Benim hayatım bu, diye düşündü.</p>

  <p>Benim evrenim.</p>

  <p>Rizzoli akşam saat dokuzu on geçe Yeager'ların evinin önüne geldiğinde içerisi karanlıktı. İlk gelen o olmuştu, ancak içeri girmeye yetkisi olmadığı için arabada oturup camları açmış, diğerlerinin gelmesini beklemeye koyulmuştu. Sessiz sakin çıkmaz sokakta komşu evler de karanlıktı. Çevreden yabancı ışık gelmemesi onların da işlerini kolaylaştıracaktı. Ama şu anda, yalnız başına oturmuş, evde yaşanan dehşet dolu anları düşünürken etrafında parlak ışıklar ve başka insanlar da olsun istedi. Yeager'ların evinin pencereler bir cesedin camlaşmış gözleri gibi bakıyordu ona. Etrafında ki gölgeler, her biri birbirinden habis binlerce şekle bürünüyordu. Silahını çıkardı, emniyeti açtı ve sonra kucağına bıraktı. Ancak böyle rahatlayabiliyordu.</p>

  <p>Dikiz aynasına far ışığı vurdu. Dönüp baktığında ol yeri inceleme ekibinin geldiğini görmek rahatlattı Rizzoli'yi. Silahını gerisin geri çantasına tıkıştırdı hemen.</p>

  <p>Geniş omuzlu genç bir adam kamyonetten inip ona doğru yürümeye başlamıştı. Genç pencereden içeri bakmak için eğilince altın küpesinin pırıltısını gördü dedektif.</p>

  <p>"Selam Rizzoli," dedi adam.</p>

  <p>"Selam Mick. Geldiğin için sağ ol."</p>

  <p>"Güzel muhitmiş."</p>

  <p>"Evi görmedin daha."</p>

  <p>Çıkmaz sokağın başka misafirleri de vardı. Korsak gelmişti. "Çete tamam," dedi Rizzoli. "Hadi iş başına."</p>

  <p>Korsak ve Mick tanışmıyorlardı. Rizzoli adamları kamyonetin ışıkları altında tanıştırırken Korsak'ın bakışlarının Mick'in küpesine takıldığını ve Mick'in elini sıkmakta nasıl tereddüt ettiğini fark etmişti. Korsak'ın aklından neler geçtiğini tahmin edebiliyordu. Küpe. Kas yığını. Kesin gay.</p>

  <p>Mick cihazlarını indirmeye başlamıştı. "Yeni oyuncaklarım var," dedi. "Dört yüz vatlık ark lambası. Eski GE'den üç kat daha parlak. Daha önce hiç bu kadar yoğun bir ışık kaynağıyla çalışmamıştık. Bu alet beş yüz vatlık Xenon'dan bile daha parlak." Mick Korsak'a baktı. "Kameraları taşımama yardım eder misin?" Korsak karşılık vermeye kalmadan Mick alüminyum bir kasayı dedektifin kollarına bırakmış, sonra diğer aletleri çıkarmak için kamyonete dönmüştü bile. Korsak kucağında kamera kutusu, yüzünde şaşkın bir ifadeyle kalakalmıştı bir süre. Sonra toparlanıp evin yolunu tuttu.</p>

  <p>Rizzoli ve Mick muhtelif cihazlar, elektrik kabloları ve koruyucu gözlüklerle ön kapıya vardıklarında Korsak evin ışıklarını yakmış, kapıyı da aralık bırakmıştı. Ayaklarına galoşları geçirip içeri girdiler.</p>

  <p>Gündüz Rizzoli'nin yaptığı gibi Mick de bir an için girişte durup yukarı doğru kıvrılarak yükselen merdivenlere bakakalmıştı hayran hayran.</p>

  <p>"Tepede de buzlu cam var," dedi Rizzoli. "Güneş ışığında görmen lazım."</p>

  <p>Korsak salondan seslendi kızgın bir sesle: "Artık çalışmaya başlasak diyorum."</p>

  <p>Mick, Rizzoli'ye salağın teki bu bakışı attı, Rizzoli de omuz silkti. Sonra salona yöneldiler.</p>

  <p>"Söz konusu oda burası," dedi Korsak. Üzerinde gündüzki gömleği yoktu ama bu gömlek de terden sırılsıklam olmuştu. Çenesi öne doğru fırlamış, ayaklarını genişçe açmış, bir korsan gemisinin huysuz kaptanı gibi duruyordu güvertede. "Buraya, zeminin bu kısmına yoğunlaşmamız gerekiyor."</p>

  <p>Kanın yarattığı duygusal etki henüz hafiflememişti. Mick elektrik kablolarını takıp kamerayı ve tripodu ayarlarken Rizzoli bakışlarının duvara çevrildiğini fark etti. Ne kadar ovalanırsa ovalansın bu sessiz tanığı tamamen silmek imkânsızdı. Biyokimyasal izler kalacaktı sonsuza kadar, hayalet izler olarak.</p>

  <p>Ama bu gece aradıkları şey kan değildi. Gözle görülmesi çok daha zor olan bir şeyin peşindeydiler. Çıplak gözün görmekte zorlandığı yerde alternatif bir ışık kaynağı gerekiyordu.</p>

  <p>Rizzoli ışığın dalgalar halinde hareket eden elektromanyetik enerji olduğunu biliyordu. İnsan gözünün tespit edebildiği görülebilir ışığın dalga boyu 400 ile 700 nanometre arasında kalıyordu. Daha kısa dalga boyları, yani ultraviyole aralık görülemiyordu. Ama bazı doğal ya da insan yapımı cisimler üzerine UV ışınları gönderildiğinde bazen o cisimlerden elektronlar kopartılabiliyor, böylece görülebilir ışık yaratılabiliyordu ki buna floresans deniyordu. UV ışınları sayesinde vücut sıvıları, kemik parçacıkları, saç ve kıllar ortaya çıkarılabiliyordu. Böylece yeni delilleri tespit etmekte zorlanmıyorlardı.</p>

  <p>"Her şey hazır," dedi Mick. "Şimdi odayı olabildiğince karartmamız gerekiyor." Korsak'a baktı. "Koridordaki ışıkları söndürerek başlayalım mı Dedektif Korsak?"</p>

  <p>"Dur bakalım. Koruyucu gözlük yok mu?" dedi Korsak. "Şu UV ışınları gözleri kör etmesin sonra."</p>

  <p>"Kullanacağım dalga boyları için gözlüğe ihtiyaç yok."</p>

  <p>"Ben yine de gözlük istiyorum."</p>

  <p>"Şu kutunun içindeler. Herkese yetecek kadar var."</p>

  <p>"Koridordaki ışıkları ben hallederim," dedi Rizzoli. Odadan çıkıp ışıkları kapattı. Geri döndüğünde Korsak ve Mick'in, sanki hastalık kapmaktan korkarmış gibi birbirlerinden uzak durmaya gayret ettiklerini fark etti.</p>

  <p>"Pekâlâ, hangi bölgeye yoğunlaşıyorduk?" diye sordu Mick.</p>

  <p>"Kurbanın bulunduğu şu uçtan başlayalım," dedi Rizzoli. "Oradan başlayarak bütün odayı tararız."</p>

  <p>Mick etrafına baktı. "Şurada bej renkli bir halı var. Floresans yapacaktır. Ayrıca şu beyaz kanepe de UV altında parlar. Böyle bir fon ışığı altında bir şeyler yakalamanız zor olabilir. Ben baştan uyarayım da."</p>

  <p>Korsak da bu arada koruyucu gözlükleri takmış, havalı güneş gözlüklerine rağmen gariban görünmekten kurtulamayan orta yaşlı zavallı bir adam gibi dolanıyordu ortalıkta.</p>

  <p>"Odanın ışıklarını da kapatalım," dedi Mick. "Bakalım burayı ne kadar karartabileceğiz."</p>

  <p>Korsak'ın düğmeye dokunmasıyla birlikte oda karanlığa gömüldü. Devasa, perdesiz camlardan içeri gökyüzünün ışığı giriyordu biraz ama bu gece ay yoktu ve bahçedeki geniş ağaçlar da komşu evlerin ışıklarını engelliyordu.</p>

  <p>"Fena değil," dedi Mick. "Bu şekilde çalışılabilir. Bazı olay yerlerinde battaniyenin altına girmek zorunda olduğumuz düşünülürse, bundan iyisi can sağlığı. Gün ışığında bile kullanılabilen görüntüleme sistemleri geliştirmeye çalışıyorlar, biliyor muydunuz? Yakında karanlıkta kör topal debelenmek zorunda kalmayacağız."</p>

  <p>"Uzatmayıp işe koyulsak?" diye çıkıştı Korsak.</p>

  <p>"İşin teknoloji kısmı ilgini çeker sanmıştım."</p>

  <p>"Başka bir zaman, olur mu?"</p>

  <p>"Öyle olsun," dedi Mick sakince.</p>

  <p>Rizzoli gözlüklerini takar takmaz yansıyan ışıkla birlikte karanlık odada hayaletler gibi parıldayan şekiller görmeye başladı. Mick'in tahmin ettiği gibi halı ve kanepe arka planda ışıldıyordu. Mavi ışık karşı duvarda hareketine devam ederken nihayet Dr. Yeager'ın cesedinin oturduğu yerde durunca parlak ince çizgiler çıkmıştı ortaya.</p>

  <p>"Fena değil ha?" dedi Mick.</p>

  <p>"Neymiş o?" diye sordu Korsak.</p>

  <p>"Kanla yapışmış saç telleri."</p>

  <p>"Ah evet. Hiç fena değilmiş."</p>

  <p>"Işığı yere tut," dedi Rizzoli. "Burada bir yerde olmalı."</p>

  <p>Mick UV merceğini aşağı çevirince ayaklarının altında liflerden ve kıllardan oluşan yeni bir evren belirmişti birdenbire.</p>

  <p>Olay yeri teknisyenlerinin ön çalışma gereği temizlediği bölgenin gizli delilleriydi bunlar.</p>

  <p>"Işık kaynağı ne kadar kuvvetli olursa floresans da o kadar şiddetli oluyor," dedi Mick, yeri tarafken. "Bu aletin becerisi de burada. Dört yüz vat olmasına rağmen her şeyi ortaya çıkarabilecek kadar parlak bir ışık yayıyor. FBI bu bebeklerden yetmiş bir tane sipariş vermiş. Fazla yer de kaplamadığı için çok kullanışlı."</p>

  <p>"Teknoloji manyağı falan mısın sen?" dedi Korsak.</p>

  <p>"Böyle esaslı zımbırtıları seviyorum. Mühendislik okumuşluğum var."</p>

  <p>"Sahiden mi?"</p>

  <p>"Neden bu kadar şaşırdın?"</p>

  <p>"Senin gibiler böyle şeylere takılmaz sanıyordum."</p>

  <p>"Benim gibiler mi?"</p>

  <p>"Yani küpe falan. Anlarsın ya."</p>

  <p>Rizzoli iç geçirdi. "Uzatmayın."</p>

  <p>"Ne var ki?" diye çıkıştı Korsak. "Önyargı falan değil ki bu. Bu tiplerin mühendislikle alakaları olmadığını bildiğimden söylüyorum. Daha çok tiyatroyla, sanatla, manatla ilgilenirler. Yani aslında o da iyi bir şey. Sanatçı da lazım neticede."</p>

  <p>"Massachusetts Üniversitesi'ne gittim ben," dedi Mick hiç gücenme belirtisi göstermeden. Bir yandan da yeri taramaya devam ediyordu. "Elektrik mühendisliği okudum."</p>

  <p>"Ee, elektrikçiler iyi kazanır."</p>

  <p>"Aynı şeyden bahsettiğimizi sanmıyorum."</p>

  <p>Gittikçe daha çok genişleyen çemberler çizerek sağa sola dağılmış saç, lif ve diğer tanımlanamayan parçacıkları tespit ediyorlardı. Aniden çarpıcı derecede parlak bir alana gelmişlerdi.</p>

  <p>"Halı," dedi Mick. "Bu lifler neyin nesi bilmiyorum ama çok fena floresans gösteriyorlar. Bu arka ışık olduğu sürece fazla bir şey görebileceğimizi sanmıyorum."</p>

  <p>"Sen yine de taramaya devam et," dedi Rizzoli.</p>

  <p>"Yolumuzun üzerinde sehpa var, çekebilir misiniz?"</p>

  <p>Rizzoli halının parıldayan beyazlığının önünde geometrik bir gölge olarak seçebildiği sehpaya doğru eğildi. "Korsak, öteki ucunu tut," dedi.</p>

  <p>Sehpayı kenara çektiklerinde ortaya çıkan halı parçası mavimsi beyaz bir ışıkla parlayan oval bir havuza dönüşmüştü.</p>

  <p>"Bu fon ışığı varken neyin ne olduğunu nasıl anlayacağız?" diye sordu Korsak. "Suda yüzen bir cam parçasını bulmak gibi bir şey."</p>

  <p>"Cam yüzmez," dedi Mick.</p>

  <p>"Doğru ya. Mühendis olan sensin. Mick neyin kısaltması bu arada? Mickey falan mı?"</p>

  <p>"Kanepeye de bakalım," diye araya girdi Rizzoli.</p>

  <p>Mick merceği söylenen yere doğrulttu. Kanepenin döşemesi de parlıyordu UV ışınları altında ama halıdan daha yumuşak bir ışığı vardı; ay ışığında karlı bir zemin gibiydi. Mick önce kanepenin çerçevesini, sonra da yastıkları taradı ama birkaç tel saç ve toz zerrecikleri dışında şüphe uyandıracak herhangi bir şey bulamamışlardı.</p>

  <p>"Titiz insanlarmış," dedi Mick. "Leke yok, fazla toz bile yok. Eminim bu kanepeyi yeni almışlardır."</p>

  <p>Korsak homurdandı. "Aman ne güzel. En son yeni evlendiğimde almıştım bir kanepe."</p>

  <p>"Pekâlâ, arka tarafta bakmamız gereken bir bölge daha var. Hadi oraya gidelim."</p>

  <p>Rizzoli Korsak'la çarpışınca adamın hamura benzeyen ter kokusunu duymuştu. Gürültüyle nefes alıp verişine bakılırsa sinüslerinde sorun olduğuna kanaat getirdi. Sanki karanlıkta daha bir gürültüyle nefes alıp veriyordu. Bütün bunlardan rahatsız olup geri çekilmeye kalktığında dizini sehpaya vurdu.</p>

  <p>"Hay aksi."</p>

  <p>"Hey, yürüdüğün yere dikkat et," dedi Korsak.</p>

  <p>Rizzoli adama cevabını vermemek için kendini zor tuttu; ortam zaten yeterince gergindi. Eğilip dizini ovuşturdu. Karanlıktan ve aniden hareket ettiği için başı dönmüştü. Dengesini kaybedip düşmemek için çömelmek zorunda kalmıştı. Karanlıkta öylece dururken Korsak takılıp üzerine düşer de yerde dümdüz eder diye korkuyordu. İki adamın birkaç metre ötesinden geçtiklerini duyabiliyordu.</p>

  <p>"Kablolar karışmış," dedi Mick. Sonra elektrik kablosunu açmaya yönelince UV kaynağı dosdoğru Rizzoli'nin üzerine çevrildi.</p>

  <p>Işık Rizzoli'nin arkasından uzanıp tam da çömeldiği yeri aydınlattı. Halı elyafının fonda yarattığı floresansın ortasında, bozuk para büyüklüğünde, sıra dışı bir nokta dikkatini çekmişti.</p>

  <p>"Mick," dedi.</p>

  <p>"Sehpanın ucundan tutabilir misiniz? Galiba kablo sehpanın ayağına dolanmış."</p>

  <p>"Mick."</p>

  <p>"Ne var?"</p>

  <p>"Işığı buraya getirir misin? Halıya tut. Benim durduğum yere."</p>

  <p>Mick ona doğru geldi. Arkasından da Korsak. Rizzoli dedektifin nefesini duyabiliyordu.</p>

  <p>"Elime tut," dedi Rizzoli. "Parmağımla işaret ettiğim yere."</p>

  <p>Mavimsi ışık halıyı aydınlatırken Rizzoli'nin eli de parıldayan fonda karanlık bir siluete dönüşmüştü.</p>

  <p>"Şurada işte," dedi. "Ne bu?"</p>

  <p>Mick Rizzoli'nin yanında çömeldi. "Bir çeşit leke. Fotoğrafını çeksem iyi olacak."</p>

  <p>"Ama karanlık bir leke," dedi Korsak. "Işıldayan bir şey aradığımızı sanıyordum."</p>

  <p>"Arka plan ışık, aynı bu halı liflerinde olduğu gibi şiddetli floresans gösteriyorsa, onun kadar şiddetli parlamadıkları için vücut sıvıları karanlık görünebilir. Bu lekenin ne olduğuna ancak lab karar verir."</p>

  <p>"Peki şimdi ne yapacağız? Eski bir kahve lekesi falan bulduk diye güzelim halıyı kesecek miyiz?"</p>

  <p>Mick durdu. "Başka bir numara deneyebiliriz."</p>

  <p>"Neymiş o?"</p>

  <p>"Bu ışığın dalga boyunu değiştireceğim. UV kısa dalgaya indireceğim şimdi."</p>

  <p>"Peki bu ne işe yarayacak?"</p>

  <p>"Düşündüğüm olursa yaşadık." Mick ayarları değiştirdikten sonra ışığı karanlık lekenin olduğu bölgeye odakladı. "Dikkatli izleyin," dedi sonra, aletin voltajını düşürürken.</p>

  <p>Oda bir anda zifiri karanlık olmuştu. Ayaklarının dibinde parlayan leke dışında her yer karanlığa bürünmüştü.</p>

  <p>"Bu da ne böyle?" dedi Korsak.</p>

  <p>Rizzoli halüsinasyon görür gibi olmuştu. Yerde yeşil yeşil yanan hayalet resme bakakalmıştı. O gözlerini ayırmadan bakarken ışık da sönmeye başlamıştı. Birkaç saniyeye kalmadan oda zifiri karanlığa geri döndü.</p>

  <p>"Fosforesans," dedi Mick. "Geciktirilmiş floresans yani. UV ışığı bazı maddelerdeki elektronları uyardığında olur. Elektronlar denge enerji seviyelerine inene kadar fazladan bir süre ışırlar. Bu esnada da ışık fotonları yayarlar. Az önce gördüğümüz gibi. Kısa dalga UV ışığa maruz kaldıktan sonra yeşil renkte fosforesans gösteren bir lekemiz var. Hiç fena değil aslında." Mick çömeldiği yerden kalkıp odanın ışıklarını açtı.</p>

  <p>Oda aniden aydınlanınca, az önce hayranlıkla baktıkları halı eski sıradan haline geri dönmüştü. Ama Rizzoli, orada neler olduğunu bildiği için halıya aynı gözle bakamıyordu. Gail Yeager'ın çektiği acının kanıtları o bej renkli liflerde saklıydı.</p>

  <p>"Meni olmalı," dedi Rizzoli.</p>

  <p>"Mümkündür," dedi Mick, fotoğraf makinesinin üç ayağını ayarlarken. Sonra vakit kaybetmeden UV fotoğrafı için Kodak Wratten filtresini taktı objektife. "Fotoğrafını çektikten sonra halının o kısmını keseriz. Labın asit fosfataz ve diğer mikroskobik testleri tamamlanmadan bulduğumuzun ne olduğuna kesin emin olamayız."</p>

  <p>Ama Rizzoli'nin onaya ihtiyacı yoktu. Kan lekeli duvara döndü. Dr. Yeager'ın cesedinin ne şekilde durduğunu, kucağından düşen çay fincanının ahşap zeminde nasıl kırıldığını hatırlıyordu. Halıda gördükleri yeşil ışıklı leke korktuğunu doğrular nitelikteydi. Sahne sanki aynen gözlerinin önünde cereyan ediyormuş gibi emindi olanlardan.</p>

  <p>Bu insanları yatak odalarından bu ahşap zeminli odaya getirdin sürükleye sürükleye. Doktorun el ve ayak bileklerini bağladın, ağzına da bant yapıştırdın ki dikkatini dağıtmasın. Sonra da sırtını duvara dayayıp buraya oturttun. Böylece bu tek kişilik seyircin sesini çıkaramadan seni izleyebilecekti. Richard Yeager hayatta ve neyin peşinde olduğunu çok iyi biliyor. Ama sana karşı koyamaz. Karısını koruyamaz. Olur da bir yolunu bulup ayağa kalkarsa bundan haberdar olmak için kucağına bir fincan ve tabak koyuyorsun. Ayağa kalkmayı başarırsa fincan yere düşüp kırılacak ve ses çıkaracak. Çok geçmeden kendini bu zevke öyle bir kaptıracaksın ki bir yandan Dr. Yeager'a göz kulak olmak ya da beklenmedik bir saldırıyla karşı karşıya kalmak keyfini kaçıracak.</p>

  <p>Ama adamın seni izlemesini de istiyorsun.</p>

  <p>Dedektif Rizzoli yeşil yeşil parlayan noktaya baktı. Sehpayı kaldırmasalardı, bu izlerle karşılaşacaklarını tahmin etmeselerdi belki de hiçbir zaman bulamayacaklardı.</p>

  <p>Kadına burada, bu halının üzerinde sahip oldun. Hem de kocasının gözlerinin önünde. Karısını, hatta kendini bile kurtarmaktan aciz zavallı kocanın gözlerinin önünde. Ve işini bitirdiğinde, hain zevkin sona erdiğinde, halının üzerinde küçük bir damla meni bıraktın.</p>

  <p>Kocayı öldürmek gösterinin bir parçası mıydı? Fail elinde bıçakla bir an durup anın tadını çıkarmak istemiş miydi? Yoksa ondan önceki olayların doğal bir sonucu olarak mı işlenmişti bu cinayet? Richard Yeager'ı saçlarından yakalayıp bıçağı gırtlağına bastırırken bir şeyler hissetmiş miydi?</p>

  <p>Odanın ışıkları yine söndü. Mick'in fotoğraf makinesi, halının şiddetli ışığının ortasındaki karanlık lekeyi görüntüledi defalarca.</p>

  <p>Ve görevin sona erdiğinde. Dr. Yeager başı önünde oturmuş, kanı duvarda süzülürken, başka bir katilin hile kitabından ödünç aldığın bir ritüeli uygulamaya koyuldun. Bayan Yeager'ın kan lekeli geceliğini düzgünce katlayıp, tıpkı Warren Hoyt'un yaptığı gibi, yatak odasında görülür bir yere bıraktın.</p>

  <p>Ama bu iş burada bitmiş değil. Bu daha ilk sahneydi. Başka zevkler, başka korkunç hazlar seni bekliyor.</p>

  <p>Odanın ışıkları geri geldiğinde parıltı Rizzoli'nin gözlerini acıttı. Aylardır hissetmediği bu korkularla sarsılmış, eli ayağı titremeye başlamıştı. Odadaki iki adamın bembeyaz kesmiş yüzüne bakıp her şeyi anlayacaklarını düşünerek utandı. Nefes alamıyordu.</p>

  <p>Odadan çıktı, sonra da evden. Ön bahçede durup nefes almaya çalıştı. Arkasında ayak sesleri duydu. Dönüp kim olduğuna bakmadı Rizzoli. Konuşunca anladı gelenin Korsak olduğunu.</p>

  <p>"İyi misin Rizzoli?"</p>

  <p>"İyiyim ben."</p>

  <p>"Pek öyle görünmüyordun."</p>

  <p>"Biraz başım döndü de."</p>

  <p>"Hoyt vakası gözünün önüne geldi değil mi? Az önce gördüklerin de sarsmış olmalı."</p>

  <p>"Siz nereden bileceksiniz ki?"</p>

  <p>Bir anlık sessizlik. Sonra konuştu Korsak: "Evet haklısın. Ben nereden bilebilirim ki?" Sonra da dönüp eve yöneldi.</p>

  <p>Rizzoli arkasından seslendi: "Korsak?"</p>

  <p>"Ne var?"</p>

  <p>Bir an göz göze gelmişlerdi. Gece hava hiç de fena sayılmazdı. Çimenler harika kokuyordu. Ama işte, korku midesinde düğümlenip kalmıştı.</p>

  <p>"Kadının neler hissettiğini biliyorum," dedi Rizzoli yumuşakça. "Başından geçenleri çok iyi biliyorum."</p>

  <p>"Bayan Yeager'ın mı?"</p>

  <p>"Onu bulmak zorundasınız. Bütün ihbarları değerlendirin."</p>

  <p>"Fotoğrafını bütün haber kanallarına verdik. Ayrıca merak etme, her bir ihbar titizlikle takip ediliyor." Korsak başını sallayıp iç geçirdi. "Ama bana kalırsa, şu noktada, kadının halen hayatta olduğuna dair bir umut beslemek doğru olmaz."</p>

  <p>"O yaşıyor. Buna eminim."</p>

  <p>"Nasıl bu kadar emin olabiliyorsun?"</p>

  <p>Titremesine biraz olsun engel olabilmek için kollarını göğsünde kavuşturdu. "Warren Hoyt olsa böyle yapardı."</p>
</body>
</html>
