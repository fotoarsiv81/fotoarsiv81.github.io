<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>1</h1>

  <p>Sinekler üşüşmüştü bile. Güney Boston'ın sıcak kaldırımında geçen dört saat içinde et iyice pişmiş, etrafa yaydığı kimyasallar havadaki sinekler için yemek çanına benzer bir etki yaratmıştı. Vücuttan kalanlar şimdi bir örtüyle örtülmüş olmasına rağmen, açıkta kalan ufacık bir doku parçası bile yeterliydi çöpçülerin mesajı alması için. Sokak boyunca on metre çapındaki bir alana beyin ve et parçaları yayılmıştı. Kafatasının bir parçası ikinci kattaki bir saksıya düşmüş, doku parçaları park etmiş arabalara yapışmıştı.</p>

  <p>Aslında Dedektif Jane Rizzoli'nin midesi hep sağlam olmuştu ama şimdi o bile bir an duraksamış, gözlerini kapatıp yumruklarını sıkmış, gösterdiği bu zayıflıktan dolayı kendine kızmıştı. Kendini kaybetme. Kendini kaybetme. Boston Emniyet Teşkilatı'nda cinayet masasının tek kadın dedektifi olarak spotların her zaman üzerinde olduğunu iyi bilirdi. Kazandığı her başarı kadar yaptığı her hatanın da bir kenara not edildiğini öğrenmişti. Mesela ortağı Barry Frost kahvaltıyı çoktan çıkarmış, arabaya sığınıp klimayı da açarak bulantısının geçmesini beklemeye başlamıştı. Ama Rizzoli'nin bulantıya yenik düşmeye hakkı yoktu. Sahnedeki en dikkat çekici kanun kuvveti olduğu için, güvenlik kordonunun arkasındaki kalabalık durmuş, onun yaptığı her hareketi, onunla ilgili her detayı izliyordu merakla. Hiç otuz dört yaşındaymış gibi durmadığını biliyor, bu yüzden de otoriter bir tutum sergilemeye büyük özen gösteriyordu. Boydan kaybettiklerini ise korkusuz bakışları ve dik duruşuyla kapatmaya çalışıyordu. Bir olay yerinde hâkimiyeti elden bırakmama sanatını yıllar içinde öğrenmişti.</p>

  <p>Ama bu sıcak onun kararlılığını bile zorluyordu. İlk geldiğinde üstünde her zamanki gibi ceket ve pantolon vardı; saçları da taranmış ve düzgündü. Oysa şimdi ceket gitmiş, bluzu kırışmış, havanın nemi koyu renk saçlarının dağılmasına neden olmuştu. Kokuların, sineklerin ve delici güneş ışınlarının saldırısı altındaydı sürekli. Aynı anda dikkat etmesi gereken bir sürü ayrıntı vardı. Ve bütün gözler üzerindeydi.</p>

  <p>Arkadan gelen gürültüler dikkatini çekmişti. Gömlekli kravatlı bir adam, bir devriye memuruyla tartışıyordu.</p>

  <p>"Bak, toplantıya yetişmem gerekiyor, tamam mı? Zaten bir saat geciktim. Sense güvenlik kordonunu arabamın etrafından çevirmen yetmiyormuş gibi, kalkmış bir de arabama binemeyeceğimi söylüyorsun. Bu benim arabam be adam!"</p>

  <p>"Olay mahalline giremezsiniz beyefendi."</p>

  <p>"Kaza olmuş işte!"</p>

  <p>"Buna henüz karar verilmedi."</p>

  <p>"Siz bunu anlayacaksınız diye biz koca gün bekleyecek miyiz burada? Laftan da anlamıyorsunuz. Etrafta duymayan kalmadı ki!"</p>

  <p>Rizzoli yüzü terden sırılsıklam olmuş adama döndü. Saat on bir buçuktu ve güneş tepeye çıkmış, bütün şiddetiyle yakmaya başlamıştı.</p>

  <p>"Tam olarak ne duydunuz beyefendi?" diye sordu Rizzoli.</p>

  <p>Adam suratını astı. "Herkes ne duyduysa onu."</p>

  <p>"Büyük bir gürültü."</p>

  <p>"Evet. Saat yedi otuz falandı. Tam duştan çıkıyordum. Pencereden dışarı baktığımda adamın kaldırımda yatmakta olduğunu gördüm. Burası zaten belalı bir kavşaktır. Beyinsiz sürücüler tam gaz geçerler buradan. Herhalde adama da bir kamyon falan çarpmıştır."</p>

  <p>"Peki kamyon gördünüz mü siz?"</p>

  <p>"Yoo."</p>

  <p>"Kamyon sesi duydunuz mu peki?"</p>

  <p>"Yoo."</p>

  <p>"Araba falan da görmediniz, değil mi?"</p>

  <p>"Araba, kamyon..." Adam omuz silkti. "Vurup kaçmışlar işte."</p>

  <p>Bütün komşuların anlattığı hikâye aynıydı. Yedi on beş ile yedi otuz arasında sokaktan büyük bir gürültü gelmişti. Olayı gören yoktu aslında. Sadece gürültüyü duymuşlar, sonra da adamın cesedini görmüşlerdi. Rizzoli adamın çatıdan atlama ihtimalini düşünmüş, ancak hemen vazgeçmişti bu varsayımdan. Bu muhitte evler hep iki katlıydı; ikinci kattan atlayan birinin vücudunun bu hale gelmesi imkânsızdı. Ayrıca bu kadar büyük bir anatomik parçalanmaya yol açabilecek bir patlamanın izlerini de görememişti etrafta.</p>

  <p>"Hey, artık arabamı çıkarabilir miyim?" diye sordu adam. "Şuradaki yeşil Ford benimki."</p>

  <p>"Kaputuna beyin parçalarının yapışmış olduğu araba mı?"</p>

  <p>"Evet."</p>

  <p>"Umudun var mı hiç?" diye çıkıştı Rizzoli. Sonra oradan uzaklaşıp yolun ortasında incelemelerde bulunan adli tıp görevlisine doğru yöneldi. "Bu sokağın sakinleri tam birer geri zekâlı," dedi Rizzoli. "Kimsenin kurbanı düşündüğü yok. Kim olduğunu dahi bilmiyorlar zaten."</p>

  <p>Dr. Ashford Tierney ona bakmadan yolu incelemeye devam etti. Kafasında kalmış üç beş beyaz saçın altından derisi parlıyordu terden. Dr. Tierney her zamankinden daha yaşlı ve yorgun görünmüştü gözüne. Ayağa kalkmaya çalışırken elini uzatıp yardım istedi. Rizzoli elini uzatıp adama yardım ederken yorgun kemiklerin ve eklem iltihabının gıcırtısını hissetmişti. Aslen Georgia'lı olan bu ihtiyar beyefendi, Rizzoli'nin Boston'lı patavatsızlığına hiç ısınamamış, Rizzoli de adamın resmiyetine alışamamıştı bir türlü. Aralarındaki tek ortak nokta. Dr. Tierney'nin otopsi masasından geçen insan kalıntıları oluyordu. Ama şimdi ayağa kalkmasına yardım ederken adamın ihtiyarlığına acımış, kendi büyükbabasını hatırlamıştı birden. Büyükbabasının en sevdiği torunu olmuştu hep. Belki de yaşlı adam eski mağrurluğunu ve inatçılığını görmüştü onda. İşte ona da koltuğundan kalkmasında yardım eder, felçli elinin kendi elinde hareketsiz yatışını hissederdi her seferinde. Aldo Rizzoli gibi sıkı adamlar bile zamana yenik düşüp kırılgan kemiklere ve ağrılı eklemlere dönüşüyorlardı. Rizzoli şimdi aynı ruh halini, mendilini çıkartıp terli alnını silmeye çalışan Dr. Tierney'de de görüyordu.</p>

  <p>"Kariyerimi sonlandırmak için ne de güzel bir vaka," dedi adam. "Söyleyin bakalım, emeklilik partime geliyor musunuz Dedektif?"</p>

  <p>"Ee... ne partisi dedin?"</p>

  <p>"Hani bana sürpriz yapmayı planladığınız şu parti var ya." Rizzoli iç geçirdi. "Evet, geliyorum," dedi sonunda dayanamayıp.</p>

  <p>"Hah. Bunu ancak sizden öğrenebileceğimi biliyordum zaten. Önümüzdeki hafta mı olacak?"</p>

  <p>"İki hafta sonra. Ama benden duymadın, tamam mı?"</p>

  <p>"Söylemeniz iyi oldu." Dönüp asfalta baktı. "Sürprizleri sevmem."</p>

  <p>"Pekâlâ, neyle karşı karşıyayız Doktor? Vur kaç mı?"</p>

  <p>"Çarpma noktası burası galiba."</p>

  <p>Rizzoli yoldaki genişçe kan izlerine baktı.</p>

  <p>Sonra da kafasını kaldırıp üç dört metre ötede, kaldırımda yatmakta olan cesede baktı.</p>

  <p>"Çarpma ilk burada olmuş, sonra da ta oraya kadar sıçramış, öyle mi?" diye sordu Rizzoli.</p>

  <p>"Öyle görünüyor."</p>

  <p>"Bu kadar etkili olduğuna göre epey büyük bir kamyonmuş herhalde."</p>

  <p>"Kamyon değil," dedi Tierney. Sonra başka bir şey söylemeden, gözleri yolda, yürümeye başladı.</p>

  <p>Rizzoli de peşinden gitti, eliyle sinekleri kovarak. Tierney on metre kadar ötede durup kaldırımın üzerindeki koyu renkli bir lekeye işaret etti. "Burada da beyin parçaları var," dedi.</p>

  <p>"Bunu bir kamyon yapamaz mı yani?" diye sordu Rizzoli.</p>

  <p>"Hayır. Ne bir kamyon, ne de bir araba."</p>

  <p>"Peki kurbanın gömleğinin üzerindeki tekerlek izleri?"</p>

  <p>Tierney ayakta doğruldu. Gözleriyle sokağı, kaldırımları, binaları taradı. "Bu olay yeriyle ilgili olarak dikkatinizi çeken bir şey oldu mu Dedektif?"</p>

  <p>"Beyni etrafa dağılmış ölü bir adamdan başka mı?"</p>

  <p>"Çarpışma yerine bakın." Az önce çömelmiş incelemekte olduğu noktaya işaret etti. "Vücut parçalarının etrafa nasıl dağıldığını görüyor musunuz?"</p>

  <p>"Evet. Dört yöne dağılmış. Çarpışma noktası tam ortada."</p>

  <p>"Doğru."</p>

  <p>"Burası hareketli bir sokak," dedi Rizzoli. "Araçlar bu köşeyi çok hızlı dönüyorlarmış. Kaldı ki, kurbanın üzerinde tekerlek izleri de var."</p>

  <p>"Hadi gidip şu izlere bir kez daha bakalım o halde."</p>

  <p>Cesedin başına döndüklerinde onlara Barry Frost da katıldı. Adam nihayet arabadan çıkmaya karar vermişti. Solgun ve mahcup duruyordu.</p>

  <p>"Vay canına," diye homurdandı Frost.</p>

  <p>"Sen iyi misin?" diye sordu Rizzoli.</p>

  <p>"Herhalde mideyi üşüttüm. Ya da öyle bir şey işte."</p>

  <p>"Ya da öyle bir şey." Rizzoli Frost'u severdi. Her zaman neşeli ve mızmızlanmayan bir adam olduğu için gururunun böyle incinmesine üzülmüştü. Sırtını sıvazlayıp şefkatle gülümsedi anaç bir tavırla. Frost çocuk gibi bir adamdı ve Rizzoli gibi bir kadında bile anaç duygular uyandırıyordu. "Bir dahaki sefere sana bir torba falan ayarlayalım," dedi Rizzoli.</p>

  <p>"Aslında," dedi Frost, arkasından yürürken, "herhalde mideyi falan üşüttüm ben."</p>

  <p>Cesedin başına gelmişlerdi. Tierney homurdanarak yere çömelip cesedin üzerindeki örtüyü kaldırdı. Frost bembeyaz kesilip bir adım geri çekildi. Rizzoli de aynı şeyi yapmamak için kendini zor tuttu.</p>

  <p>Gövde tam göbek kısmından ikiye ayrılmıştı. Üzerinde bej renkli keten bir gömlek olan üst kısım doğu batı çizgisi üzerinde uzanıyordu. Kot pantolonlu alt kısım ise kuzey güney çizgisi üzerinde. İki yarıyı bir arada tutan birkaç kas ve deri parçasıydı sadece. İç organlar dışarı fırlamış, bir yığın halinde duruyordu. Kafatasının arka kısmı da çatlayıp açıldığı için beyin dışarı fırlamıştı.</p>

  <p>"Genç erkek, iyi beslenmiş, Latin ya da Akdenizli, yirmili otuzlu yaşlarda," dedi Tierney. "Ayrıca omurgada, kaburgalarda ve kafatasında da belirgin kırıklar görülüyor."</p>

  <p>"Bunu bir kamyon yapmış olamaz mı?" diye sordu Rizzoli.</p>

  <p>"Böyle büyük bir hasarı bir kamyon da yapmış olabilir elbette." Mavi gözleriyle meydan okur gibi baktı Rizzoli'ye.</p>

  <p>"Ama kimse böyle bir aracı ne duymuş ne de görmüş. Öyle değil mi?"</p>

  <p>"Maalesef öyle," dedi Rizzoli.</p>

  <p>Frost nihayet bir yorum yapacak kadar toparlanmıştı.</p>

  <p>"Gömleğindekilerin tekerlek izi olduğunu sanmıyorum."</p>

  <p>Rizzoli kurbanın gömleğinin üzerindeki siyah lekeleri inceledi. Eldivenli eliyle lekelerden birine dokunup sonra parmağına baktı. Lastik eldivene siyah bir şey bulaşmıştı. Bir süre bu kara lekeye bakıp ne olduğunu anlamaya çalıştı.</p>

  <p>"Haklısın," dedi Rizzoli. "Bu tekerlek izi değil. Yağ bu."</p>

  <p>Doğrulup yola baktı. Ne kanlı tekerlek izleri, ne de motor yağı izi vardı. Çarpışmanın etkisiyle kırılıp saçılmış olabilecek cam ya da plastik parçaları da yoktu görünürde.</p>

  <p>Bir süre hiçbiri konuşmadı. Bunun tek bir açıklaması vardı. Sanki bu teorilerini onaylamak ister gibi l)ir jet geçti tepelerinden. Rizzoli kafasını kaldırıp üstlerinden geçen 747'ye baktı. Uçak beş kilometre ötedeki Logan Uluslar arası Havaalanı'na doğru inişe geçmişti.</p>

  <p>"Tanrım," dedi Frost, ellerini güneşe siper ederek. "Çok yüksek. Lütfen düşmeden önce ölmüş olduğunu söyleyin bana."</p>

  <p>"Böyle bir ihtimal var," dedi Tierney. "Benim tahminim, iniş takımları açıldığında kayıp düşmüş olduğu yönünde. Tabii yabancı bir seferse."</p>

  <p>"Tabii," dedi Rizzoli. "Kaç kişi bu ülkeden kaçmaya çalışıyor ki?" Ölü adamın esmer tenine baktı. "Diyelim ki Güney Amerika'da bir yerlerden geliyordu..."</p>

  <p>"O halde en az on bin metre irtifada gitmiş olmalı," dedi Tierney. "İniş takımlarında basınç ayarı yoktur. Orada saklanan bir kaçak çok geçmeden basınçtan etkilenecektir. Ya da donacaktır. Yazın ortasında olmamıza rağmen, o yükseklikte sıcaklık donma noktasına iner. O şartlar altında birkaç saat gidecek olsa donar ve oksijensizlik yüzünden kendinden geçer. Ya da iniş takımları kaldırıldığında arada kalıp ezilmiş de olabilir. Tekerlek katında uzun bir yolculuk işini bitirmiş olmalı."</p>

  <p>Rizzoli'nin çağrı cihazı doktorun nutkunu yarıda kesmişti. Dr. Tierney tam da havaya girmişti oysa. Rizzoli çağrı cihazının üzerindeki numaraya baktı ama tanıyamamıştı. Newton'dandı arama. Cep telefonunu çıkarıp numarayı çevirdi.</p>

  <p>"Dedektif Korsak," diye açtı karşı taraf.</p>

  <p>"Ben Rizzoli. Çağrı bırakmışsınız."</p>

  <p>"Cepten mi arıyorsunuz Dedektif?"</p>

  <p>"Evet."</p>

  <p>"Sabit hattan arayabilir misiniz acaba?"</p>

  <p>"Şu anda olmaz." Bu Dedektif Korsak'ın kim olduğunu bilmiyordu ve görüşmeyi kısa kesmek istiyordu. "Konunun ne olduğunu söyleseniz?"</p>

  <p>Bir sessizlik. Arkadan konuşmalar ve bir polis telsizinin cızırtıları geliyordu. "Burada, Newton'da bir olay yerindeyim," dedi adam. "Bence gelip bunu sizin de görmeniz gerekiyor."</p>

  <p>"Boston polisinden yardım mı talep ediyorsunuz? Yani niyetiniz buysa birimimizden bir başkasını da önerebilirim size."</p>

  <p>"Dedektif Moore'a da ulaşmak istedim ama izinli olduğunu söylediler. Bu yüzden sizi aradım ben de." Adam yine sustu. Sonra önemle ekledi: "Geçen yaz Moore'la birlikte baktığınız vakayla ilgili olarak arıyorum. Neyi kastettiğimi anladınız."</p>

  <p>Rizzoli sessizdi. Hangi vakadan bahsettiğini anlamıştı. O soruşturmanın hatıraları hâlâ peşini bırakmıyor, kâbuslarda su yüzüne çıkıyordu.</p>

  <p>"Devam edin," dedi Rizzoli yumuşak bir sesle.</p>

  <p>"Adresi almak ister misiniz?" diye sordu adam.</p>

  <p>Rizzoli not defterini çıkardı.</p>

  <p>Adresi aldıktan sonra telefonu kapatıp tekrar Dr. Tierney'ye döndü.</p>

  <p>"Benzer vakaları, atladıktan sonra paraşütleri açılmayanlarda da görmüştüm," dedi Tierney. "O yükseklikten düşen biri yere indiğinde maksimum hıza ulaşmış olur. Ki bu da saniyede yaklaşık yetmiş metre demektir. Yani burada gördüğümüz parçalanmaya yetecek kadar büyük bir hız."</p>

  <p>"Bu ülkeye kaçmak için ödenen büyük bir bedel bu," dedi Frost.</p>

  <p>Üstlerinden bir jet daha geçti.</p>

  <p>Rizzoli kafasını kaldırıp göğe baktı. O yükseklikten düşen birini kafasında canlandırmaya çalıştı. Soğuk havayı yararak inişini, yere yaklaştıkça havanın ısındığını düşündü.</p>

  <p>Yeni bir dünyanın, daha parlak bir geleceğin hayalini kurmuş olan bu adamdan geri kalanlara baktı.</p>

  <p>Amerika'ya hoş geldin.</p>

  <p>Evin önüne bırakılan Newton'lu devriye memuru tam bir acemiydi. Rizzoli'yi tanımamıştı. Onu polis kordonunun tam önünde durdurup, yeni giydiği üniformaya yakışır şekilde, nezaketten uzak bir tavırla hitap etti. Göğsünde adının Ridge olduğu yazıyordu.</p>

  <p>"Burası olay yeri hanımefendi."</p>

  <p>"Ben Boston polisinden Dedektif Rizzoli'yim. Buraya Dedektif Korsak'ı görmeye geldim."</p>

  <p>"Kimlik lütfen."</p>

  <p>Böyle bir şeyle karşılaşacağını tahmin etmemişti; rozetini bulmak için çantasını karıştırmaya başladı. Oysa Boston şehrinde bütün devriye memurları tanırdı onu. Kendi çöplüğünden biraz uzaklaşmış, rozeti olmadan bir hiç olmuştu işte. Rozeti kaldırıp memurun burnuna soktu.</p>

  <p>Genç adam şöyle bir bakınca yüzü kızardı. "Gerçekten çok özür dilerim efendim. Daha birkaç dakika önce gazetecinin biri beni kandırıp kordonu geçti de. Böyle bir şey bir daha olmasın diye dikkatli olmak istemiştim."</p>

  <p>"Korsak içeride mi?"</p>

  <p>"Evet efendim."</p>

  <p>Rizzoli sokak boyunca park etmiş arabaların arasında, üzerinde MASSACHUSETTS EYALETİ ADLİ TIP yazan beyaz bir kamyonet de görmüştü.</p>

  <p>"Kaç kurban var?" diye sordu.</p>

  <p>"Bir tane. Onu da çıkarmaya hazırlanıyorlardı şimdi."</p>

  <p>Devriye memuru kordonu kaldırıp Rizzoli'nin ön bahçeye girmesine yardım etti. Kuşlar cıvıldaşıyor, hava tatlı tatlı çimen kokuyordu. Artık Güney Boston'da değilsin, diye düşündü. Düzgün kırpılmış fundalıklar ve pırıl pırıl çimenlerle kusursuz bir manzara vardı şimdi karşısında. Kapının önünde durup Tudor zamanından kalma gibi duran dış cepheye baktı. Ne bu ev ne de bu muhit, namuslu bir polis maaşıyla geçinilebilecek gibi değildi.</p>

  <p>"Güzel ev, ha?" diye seslendi devriye memuru Ridge arkasından.</p>

  <p>"Adam ne iş yapıyormuş?"</p>

  <p>"Cerrah falanmış diye duydum."</p>

  <p>Cerrah. Onun için bu sözcüğün özel bir anlamı vardı. Şimdi de buzlu bir iğne gibi batmış, bu sıcak günde bile ürpermesine neden olmuştu. Ön kapıya baktığında tokmağın üzerine parmak izi tozu sürülmüş olduğunu gördü. Derin bir nefes alıp ellerine lastik eldivenler, ayakkabılarının üzerine de galoşlar geçirdi.</p>

  <p>İçeride parlak cilalı ahşap döşeme ve bir katedraldeymiş gibi yükselen merdivenler bekliyordu onu. Mozaikli buzlu camlardan içeri renk renk ışık süzülüyordu.</p>

  <p>Yerde hışırdayan galoşların ardından koridora çam yarması gibi bir adam çıkıverdi. Adam düzgünce bağlanmış kravatıyla profesyonel bir görüntü sunmaya çalışsa bile koltuk altlarından yayılan genişçe ter lekeleri her şeyi bozuyordu. Gömleğinin kollarını kıvırınca tombul ve kıllı kolları da ortaya çıkmıştı. "Rizzoli?" diye sordu.</p>

  <p>"Ta kendisi."</p>

  <p>Tokalaşmak üzere elini uzatarak ona doğru birkaç adım attı ama sonra elindeki eldiveni hatırlayıp indirdi. "Vince Korsak. Telefonda fazla konuşamadım kusura bakmayın, ama bu günlerde herkes korsan olmuş. Az önce gazetecinin biri buraya kadar girmişti. Kaltağın tekiydi."</p>

  <p>"Öyleymiş."</p>

  <p>"Bakın, muhtemelen burada ne işim var diyorsunuzdur kendi kendinize. Geçen seneki çalışmalarınızı inceledim. Şu Cerrah cinayetlerini yani. Bunu bir de siz görün istedim."</p>

  <p>Rizzoli'nin ağzı kurumuştu. "Elinizde ne var?"</p>

  <p>"Kurban salonda. Dr. Richard Yeager, otuz altı yaşında. Ortopedi cerrahı. Bu ev de onun."</p>

  <p>Rizzoli kafasını kaldırıp buzlu cama baktı. "Bütün kodaman cinayetleri de sizde."</p>

  <p>"Alın hepsi sizin olsun. Burada böyle şeyler olmaz aslında. Özellikle de böyle tuhaf vakalar."</p>

  <p>Korsak önden gidip salona kadar eşlik etti. Rizzoli içeri girer girmez dikkatini ilk çeken, yerden tavana kadar uzanan iki kat yüksekliğindeki pencereler oldu. Harıl harıl çalışmakta olan bir sürü olay yeri teknisyenine rağmen içerisi hâlâ ferah ve temiz görünüyordu. Beyaz duvarlar ve cilalı parke zemin pırıl pırıl parlıyordu.</p>

  <p>Ve kan. Ne kadar olay yerine girip çıkmış olursa olsun kanı ilk gördüğünde hep irkilirdi. Atardamardan fışkıran kan duvara sıçramış, oradan da lekeler bırakarak aşağı süzülmüştü. Kanın sahibi Dr. Richard Yeager, kolları arkasında, sırtı duvara dayalı, oturmuş haldeydi. Üzerinde sadece bir boxer, bacakları önünde uzanmış, ayak bilekleri de bantla bağlanmıştı. Başı öne düştüğü için yaranın nerede olduğu görünmüyordu ama yaranın ne kadar derine indiğini, şahdamarını da geçip nefes borusuna kadar ulaştığını anlamak için ille de görmek gerekmiyordu. Dedektif Rizzoli bu tip yaraların sonuçlarına aşina olduğu için kanın bıraktığı izleri okumakla güçlük çekmemişti. Son anlarında akciğerleri dolmuş, kesik nefes borusundan solumak zorunda kalmış olmalıydı. Yani kendi kanında boğulmuştu. Geniş omuzlarına ve kas yapısına bakıldığında kurbanın fiziksel olarak formda olduğu anlaşılıyordu. Yani saldırgana karşı koyabilecek güçte görünüyordu ama şu anki boyun eğmiş hali buna ciddi bir tezat oluşturuyordu.</p>

  <p>Morg görevlileri sedyeyle birlikte gelmiş, cesedin yanında duruyor, kaskatı kesilmiş kurbanı nasıl götüreceklerini düşünüyorlardı.</p>

  <p>"İlk olarak sabah onda tespit edilmiş," dedi Korsak. "Ve o saatte çoktan kaskatı hale gelmiş. Ölüm saatinin gece yarısı ile sabah üç arasında olduğu tahmin ediliyor."</p>

  <p>"Onu bulan kim?"</p>

  <p>"Muayenehanesinde çalışan hemşire. Sabah kliniğe gelmeyip telefonlara da cevap vermeyince kadın atlayıp buraya gelmiş. Saat dokuz sularında bulmuş cesedi. Adamın karısı ortalıkta yok."</p>

  <p>Rizzoli, Korsak'a baktı. "Karısı mı?"</p>

  <p>"Gail Yeager, otuz bir yaşında. Kayıp."</p>

  <p>Eve girerken hissettiği ürperti geri gelmişti yine.</p>

  <p>"Kaçırılma vakası mı?"</p>

  <p>"Şimdilik sadece kayıp diyebiliyoruz."</p>

  <p>Rizzoli Richard Yeager'a baktığında ölüme kolay yenik düşmeyecek, yapılı bir adam görüyordu. "Bana bu insanlardan bahsetsenize biraz. Evlilik hayatları falan."</p>

  <p>"Mutlu bir çift. Herkes öyle diyor."</p>

  <p>"Hep öyle derler zaten."</p>

  <p>"Ama bu sefer doğru gibi. Evleneli iki yıl olmuş. Bu evi de bir yıl önce almışlar. Kadın da hastanede ameliyat hemşiresi olduğu için aynı arkadaş çevresine, aynı çalışma temposuna sahiptiler herhalde."</p>

  <p>"Bu da fazlasıyla beraber olduklarını gösterir."</p>

  <p>"Doğru. Karımla bütün gün bir arada olsam ben kafayı yerdim. Ama bunlar iyi anlaşıyorlarmış. Geçen ay, kadının annesi ölünce adam da yanında olabilmek için iki hafta izin almış. Bir ortopedi cerrahı iki haftada ne kadar kazanıyordur dersiniz? On beş, yirmi bin vardır herhalde. Kadın için gösterdiği fedakârlığı hesap edin işte."</p>

  <p>"Kadın buna ihtiyaç duymuştur."</p>

  <p>Korsak omuz silkti. "Fedakârlık fedakârlıktır."</p>

  <p>"Yani kadının onu terk etmesi için bir neden bulamadınız."</p>

  <p>"Öyle görünüyor."</p>

  <p>Rizzoli salon pencerelerine baktı. Ağaçlardan ve çalılıklardan komşu evler görünmüyordu. "Ölüm saatinin gece yarısı ile üç arası olduğunu söylemiştiniz."</p>

  <p>"Doğru."</p>

  <p>"Komşular bir şey duymuş mu?"</p>

  <p>"Sol taraftakiler Paris'te. O la la. Sağdakiler de bütün gece horul horul uyumuşlar."</p>

  <p>"Kapı zorlanmış mı?"</p>

  <p>"Kapı değil mutfak penceresi. Cam kesilmiş. Pencerenin önündeki çiçeklikte 43 numara ayak izi bulduk. Aynı izler bu odada da var." Korsak cebinden mendilini çıkarıp alnını sildi. Hiçbir antiperspiranın fayda etmediği şanssız insanlardan biriydi dedektif. Konuşmaya başlayalı birkaç dakika olmuştu ve adamın gömleğindeki ter izi daha da büyümüştü.</p>

  <p>"Tamam, duvardan sıyırarak alalım," dedi morg görevlilerinden biri. "Örtüye yatırın."</p>

  <p>"Kafaya dikkat! Kayıyor!"</p>

  <p>"Hay aksi."</p>

  <p>Dr. Yeager yanlamasına yatırılırken Rizzoli ve Korsak susup olanları izlemeye koyulmuştu. Ölüm katılaşması sonucu ceset doksan derecelik bir açıyla kaldığı için morgcular adamı sedyeye yerleştirmekte zorlanıyorlardı.</p>

  <p>Rizzoli o esnada, cesedin hemen dibinde beyaz bir cisim gördü. Eğilip baktığında bir porselen kırığı olduğunu fark etti.</p>

  <p>"Kırık çay fincanı," dedi Korsak.</p>

  <p>"Ne?"</p>

  <p>"Kurbanın yanında bir çay fincanı ve tabağı vardı. Kucağından düşmüş gibi duruyordu. Parmak izi için ayırdık." Korsak dedektifin şaşırmış halini görünce omuz silkti. "Hiç bana sormayın."</p>

  <p>"Sembolik bir parça mı acaba?"</p>

  <p>"Evet. Ölen adam için ayinsel bir çay partisi."</p>

  <p>Rizzoli eldivenli elinde duran porselen parçasına bakıp ne anlama geldiğini düşündü. Boğazı düğümlendi. Benzerlik korkutucuydu. Kesilmiş bir gırtlak. Bantla bağlanmış bilekler. Gece pencereden giriş. Kurbanı ya da kurbanları uykudayken yakalama.</p>

  <p>Ve de kayıp bir kadın.</p>

  <p>"Yatak odası nerede?" diye sordu Rizzoli. Görmek istemiyordu aslında. Görmekten korkuyordu.</p>

  <p>"Görmenizi istediğim şey de orada zaten."</p>

  <p>Yatak odasına giden koridorun duvarlarında çerçeveli, siyah-beyaz fotoğraflar asılıydı. Ancak bunlar çoğu evde rastlanan mutlu aile resimleri değil, çıplak kadınların, yüzleri bulanık ya da kameraya arkalarını dönmüş, isimsiz vücutların fotoğraflarıydı. Ağaca sarılan bir kadının düzgün teni. Oturmuş, öne doğru eğilmiş bir kadın, uzun saçları çıplak vücudunu örten. Bedeni terden sırılsıklam, elini gökyüzüne uzatmış bir kadın. Rizzoli durup hepsinden ayrı asılmış bir resmi incelemeye koyuldu.</p>

  <p>"Bunların hepsi aynı kadın," dedi Rizzoli.</p>

  <p>"Ta kendisi."</p>

  <p>"Bayan Yeager mı?"</p>

  <p>"Aralarında tuhaf bir ilişki varmış herhalde."</p>

  <p>Gail Yeager'ın düzgün vücuduna baktı Rizzoli. "Bence hiç de tuhaf değil. Bunlar çok güzel fotoğraflar."</p>

  <p>"Neyse ne. Yatak odası burası." Korsak kapıyı işaret etti.</p>

  <p>Rizzoli eşikte durdu. İçerideki kocaman yatağın örtüsü, içindekiler aniden uykudan kalkmışlar gibi dağınıktı. Yerdeki pembe halı da iki tarafından büzülmüş, yataktan kapıya doğru orta kısmı toplanmıştı.</p>

  <p>"İkisi de yataktan kaldırılıp sürüklenmiş," dedi Rizzoli alçak sesle.</p>

  <p>Korsak başını salladı. "Zanlı yatakta hazırlıksız yakalanmış. Bir şekilde etkisiz hale gelmiş. El ve ayak bileklerini bağlamış. Halının üzerinden koridora sürüklemiş. Oradan sonra ahşap döşeme başlıyor zaten."</p>

  <p>Rizzoli katilin hareketlerini gözünde canlandırmaya çalışıyordu şimdi. Şu anda durduğu yerde dikilip uyuyan çifte bakmış olmalıydı. İçerisi karanlık da olsa, perdesiz pencereden giren ışık sayesinde adamla kadını ayırt etmekte zorlanmamıştı. Önce Dr. Yeager'dan başlamıştı. Mantıklı olan da buydu. Kadını sonraya da bırakabilirdi. Rizzoli buraya kadarki kısmını görebiliyordu. Yaklaşım, ilk saldırı. Asıl anlayamadığı, bundan sonrasıydı.</p>

  <p>"Neden yerlerinden kaldırmış?" dedi. "Neden Dr. Yeager'ı hemen oracıkta öldürmemiş? Yatak odasından çıkarmasına ne gerek var?"</p>

  <p>"Bilmiyorum." Korsak içeriye işaret etti. "Her şeyin fotoğrafı çekildi. İçeri girebilirsiniz."</p>

  <p>Rizzoli istemeye istemeye de olsa odaya girdi, halıdaki sürüklenme izlerine basmamaya dikkat ederek yatağın dibine geldi. Çarşafta kan izi görememişti. Yastıklardan birinin üzerinde uzun ve sarı tek bir tel saç vardı. Bayan Yeager'ın tarafı burası olmalı, diye düşündü. Hemen yanındaki komodinin üzerindeki çerçeveli bir fotoğraf Gail Yeager'ın sarışın olduğunu doğruluyordu. Açık mavi gözlü, güneş yanığı teni çilli, güzel bir kadındı. Dr. Yeager kolunu karısının omzuna dolamış, fiziksel olarak zinde olduğunun bilincinde olan bir erkek gibi güvenli bakıyordu objektife. Bir gün üstünde iç çamaşırları, elleri ve ayakları bağlı halde can verecek biri gibi durmuyordu.</p>

  <p>"Sandalye," dedi Korsak.</p>

  <p>"Ne?"</p>

  <p>"Sandalyeye bakın."</p>

  <p>Korsak'ın işaret ettiği yere baktığında antika, deri sırtlıklı bir sandalye gördü. Sandalyenin üzerinde de katlanmış halde bir gecelik duruyordu. Biraz daha yaklaştığında, krem rengi saten kumaşın üzerindeki kırmızı lekeleri gördü Rizzoli.</p>

  <p>Tüyleri diken diken olmuş, bir an nefes almayı unutmuştu.</p>

  <p>Eğilip geceliği bir köşesinden tuttu. Altta kalan kısımda da vardı aynı lekeler.</p>

  <p>"Kimin kanı olduğunu bilmiyoruz," dedi Korsak. "Dr. Yeager'a da ait olabilir, karısına da."</p>

  <p>"Katlanıp buraya bırakılmadan önce de lekeliymiş."</p>

  <p>"Ama bu odada başka kan lekesi yok. Demek ki diğer odada lekelenmiş. Sonra da buraya, yatak odasına getirmiş. Düzgünce de katlayıp koymuş. Küçük bir veda hediyesi gibi bırakmış sandalyenin üzerine." Korsak bir an durdu. "Bu size birisini hatırlatıyor mu?"</p>

  <p>Rizzoli yutkundu. "Hatırlattığını siz de biliyorsunuz."</p>

  <p>"Bu katil sizinkinin imzasını taklit ediyor."</p>

  <p>"Hayır, bu farklı. Hem de çok farklı. Cerrah, çiftlere saldırmazdı."</p>

  <p>"Katlanmış gecelik. Bilekleri bağlamak için bant. Yataklarında baskına uğrayan kurbanlar."</p>

  <p>"Warren Hoyt bekâr kadınları seçiyordu. Kolaylıkla etkisiz hale getirebileceği kurbanları yeğlemişti her zaman."</p>

  <p>"Ama şu benzerliklere baksanıza! İnanın bana, bu da taklit cinayetlerden biri. Cerrah'la ilgili haberlerden etkilenen kaçığın teki."</p>

  <p>Rizzoli gecelikten gözünü ayıramıyor, diğer yatak odaları, diğer ölüm sahneleri canlanıyordu gözünde yeniden. Bugünkü gibi sıcağın dayanılmaz olduğu bir yaz günü olmuştu o da. Yalnız kadınlar sıcaktan bunalıp pencere açık yatarken Warren Hoyt da sessizce girmişti evlerine. Hoyt içeri karanlık fantezileri, neşterleri ve diğer aletleriyle giriyordu. Sonra da kurbanları uyanıkken kanlı ayinlerini uyguluyor, bıçağın her darbesini hissetmelerini istiyordu. Geceliğe bakarken Hoyt'un o sıradan yüzü geldi yine gözlerinin önüne. Geceleri uykusunda rahat bırakmayan o yüz.</p>

  <p>"Ama bu, onun eseri değil. Warren Hoyt kaçamayacağı bir yerde, parmaklıkların arkasında şimdi. Biliyorum çünkü orospu çocuğunu kendi ellerimle tıktım içeri."</p>

  <p>"Boston Globe bütün ayrıntıları vermişti," dedi Korsak.</p>

  <p>"Hatta New York Times'da bile çıkmıştı. Bu taklitçi de aynı yolu izliyor."</p>

  <p>"Hayır, sizin katil, Hoyt'un asla yapmayacağı şeyler yapıyor. Bu çifti yatak odalarından çıkarıp başka bir odaya alıyor. Adamı oturur vaziyette bağlayıp gırtlağını kesiyor. Bu bir çeşit idam gibi. Ya da bir ayinin parçası. Hem sonra kadın da var. Tamam kocayı öldürmüş, ama kadına ne yapmış?" Rizzoli yerdeki porselen parçasını hatırladı. Kırık çay fincanı. Ne anlama geldiğini bulmuştu.</p>

  <p>Tek bir söz etmeden yatak odasından çıkıp salona geri döndü. Dr. Yeager'ın cesedinin yaslandığı duvara baktı. Gözünü yerden ayırmadan, her seferinde daha geniş daireler çizerek ahşap zemindeki kan lekelerini inceledi.</p>

  <p>"Rizzoli?" diye seslendi Korsak.</p>

  <p>Kafasını kaldırıp pencereye baktığında gözlerini kısmak zorunda kaldı. "Burası çok aydınlık. Ve de çok fazla cam var. Her şeyi aynı anda yapamayız. Gece gelip tekrar bakmamız gerekecek."</p>

  <p>"Ne kullanmayı düşünüyorsunuz?"</p>

  <p>"Ultraviyole ışın yeterli olacaktır."</p>

  <p>"Ne arıyorsunuz peki?"</p>

  <p>Rizzoli tekrar duvara döndü. "Dr. Yeager ölmeden önce burada oturuyormuş. Meçhul zanlımız onu yatak odasından buraya kadar sürüklemiş. Sonra da sırtını duvara dayayıp yüzünü odanın ortasına çevirmiş."</p>

  <p>"Tamam."</p>

  <p>"Peki neden buraya yerleştirmiş? Kurban hâlâ hayattayken bu kadar zahmete neden katlanmış? Bir nedeni olmalı."</p>

  <p>"Ne gibi?"</p>

  <p>"Kurbanın bir şeyleri seyretmesini istemiş. Bu odada olanlara tanık olsun diye."</p>

  <p>Korsak nihayet anlamış ve dehşete düşmüştü. Dr. Yeager'ın sırtını dayadığı duvara baktı. Bir korku tiyatrosunun tek seyircisi olmuştu.</p>
</body>
</html>
