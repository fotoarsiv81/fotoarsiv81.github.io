<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>3</h1>

  <p>Boston'da bir cinayet masası dedektifi olarak yerine getirmek zorunda olduğu bütün görevleri arasında Rizzoli'nin en sevmediği iş Albany Caddesi'ndeki o kasvetli binaya yapması gereken ziyaretler olmuştu hep. Gerçi erkek meslektaşlarının da bu konuda ondan aşağı kalmadıklarından şüpheleniyordu ama teşkilatta yalnız bir kadın olarak böyle bir zaaf göstermeye hakkı olmadığına inanıyordu. Erkekler birinin zayıf bir noktasını görmesin, hayatta affetmezler, her türlü espri ve eşek şakasıyla uğraşır dururlardı. Bu yüzden otopsi masasının sunduğu en berbat görüntülere bile gözünü kırpmadan bakmayı öğrenmek zorunda kalmıştı Rizzoli. O binaya böyle rahat girip çıkabilmek için her seferinde nasıl bir sinir harbi yaşadığını kimse anlayamamıştı şimdiye dek. Erkeklerin onu erkek fatma, korkusuz Jane Rizzoli olarak gördüklerini biliyordu. Ama şimdi, arabanın içinde oturmuş, dışarı çıkmaya hazırlanırken hiç de cesur hissetmiyordu kendini.</p>

  <p>Dün gece doğru düzgün uyuyamamıştı. Uzun zamandan beri ilk defa Warren Hoyt'u görmüştü rüyasında. Sonrasında da ter içinde uyanmış, eski yaraları sızlamaya başlamıştı yeniden.</p>

  <p>Ellerini çevirip avuç içlerindeki yaralara baktı. O anda arabayı çalıştırıp oradan uzaklaşmak, binada onu bekleyen çileden kaçmak istedi bütün şiddetiyle. Buraya gelmesine gerek yoktu aslında; Newton cinayet masasının işiydi bu ne de olsa. Ama Jane Rizzoli hiçbir zaman korkak olmamıştı ve şimdi de kaçıp gitmeyi gururuna yediremiyordu işte.</p>

  <p>Arabadan indi, kapıyı var gücüyle çarptı ve binaya doğru yöneldi.</p>

  <p>Otopsi laboratuarına son gelen o olmuştu. Odadaki diğer üç kişi bakışlarıyla kısaca selamladılar onu. Korsak'ın üzerinde battal boy bir ameliyathane önlüğü ve kocaman bir başlık vardı. Bu haliyle tombul ev kadınlarına benziyordu.</p>

  <p>"Ne kaçırdım?" diye sordu, bir yandan önlüğü üzerine geçirirken.</p>

  <p>"Bir şey kaçırmadın. Ağza yapıştırılmış bant hakkında konuşuyorduk biz de."</p>

  <p>Dr. Maura Isles yürütüyordu otopsiyi. Bir yıl önce, Massachusetts adli tıp teşkilatına katıldığında Ölüler Aleminin Kraliçesi adını takmışlardı ona. San Francisco Tıp Fakültesi'ndeki rahat görevini bırakıp Boston'a gelmesi için ikna eden bizzat Dr. Tierney'nin kendisi olmuştu. Kadının lakabını yerel basın da sevmiş, Ölüler Aleminin Kraliçesi olarak kalmıştı. Boston mahkemelerine ilk kez arzı endam ettiğinde simsiyah giyinmişti Dr. Isles. Kendinden emin adımlarla mahkeme basamaklarını çıkan bu soluk benizli, kuzguni siyah saçlı asil kadın televizyon kameralarından da kaçmamıştı. Kürsüye çıktığında da sükûnetini kaybetmemişti bir an olsun. Savunma avukatı önce sırnaşıp kur yapmaya çalışmış, kadının aklını çelemeyeceğini anlayınca da düpedüz zorbalığa kalkışmıştı. Ancak Dr. Isles bütün sorulara sarsılmaz bir mantıkla cevap verirken yüzünden Mona Lisa gülümseyişini eksik etmemişti. Basın bayılmıştı bu kadına. Ama savunma avukatları korkuyorlardı ondan. Cinayet masası polisleri ise vaktinin çoğunu ölülerle geçiren bu kadından hem korkuyor hem de hayranlık duyuyorlardı ona.</p>

  <p>Dr. Isles her zamanki soğukkanlılığıyla devam ediyordu otopsiye. Keza asistanı Yoshima da aletleri hazırlayıp ışığı ayarlarken aynı sükûnet içindeydi. İkisi de Richard Yeager'ın cesedine bilimin soğuk gözleriyle bakıyorlardı.</p>

  <p>Dünden beri cesedin sertliği kalmamış, gevşemeye başlamıştı Rizzoli'nin gördüğü kadarıyla. Dr. Yeager'ın ağzındaki bant ve boxer şortu çıkarılmış, cildindeki kan silinmişti. Kolları yanlarında, sırt üstü yatırılmıştı. Ellerinin şişip morardığı Rizzoli'nin gözünden kaçmamıştı. Ama şimdi asıl ilgi adamın boynundaki yara izindeydi.</p>

  <p>"Tahmin ettiğim gibi." dedi Isles. Cetvelle yaranın boyunu ölçtü. "On dört santimetre."</p>

  <p>"O kadar da derin görünmüyor aslında," dedi Korsak.</p>

  <p>"Çünkü Langer çizgileri boyunca açılmış bu yara. Derinin kendi gerginliği köşeleri bir arada tuttuğu için fazla yarılmamış. Aslında göründüğünden daha derin. Pekâlâ, bir bakalım..."</p>

  <p>"Ne buldunuz?" diye sordu Korsak.</p>

  <p>"Yaranın derinliğini ölçüyorum. Beş santimetre kadar."</p>

  <p>Isles yaranın üzerine bir büyüteç koyup kızıl yaraya dikkatlice baktı. "Hem sol atardamar hem de boyun kökü kesilmiş. Soluk borusu da kesik. Soluk borusundaki kesiğin derinliğine bakılırsa, ki tiroit kıkırdağın tam altına kadar iniyor, gırtlak kesilmeden önce boyun öne uzatılmış gibi geliyor bana." Kafasını kaldırıp iki dedektife baktı "Failiniz önce kurbanın kafasını geriye yatırmış, sonra da dikkatlice kesmiş gırtlağı."</p>

  <p>"Tam bir idam gibi," dedi Korsak.</p>

  <p>Rizzoli evde yaptıkları araştırmada kan lekeli duvarda gördükleri kıl parçalarını hatırladı. Bıçak derinin altına girerken kafa derisinden kopan kıllar olmalıydı.</p>

  <p>"Nasıl bir bıçakmış?" diye sordu Rizzoli.</p>

  <p>Isles bu soruya hemen cevap vermedi. Onun yerine, önce Yoshima'ya dönüp, "Yapışkan bant," dedi.</p>

  <p>"Ben onları hazırladım zaten."</p>

  <p>"Ben köşeleri birleştirirken sen bantla yapıştır."</p>

  <p>Korsak ne yaptıklarını anladığında dayanamayıp güldü. "Bantlayıp kapatıyor musunuz yoksa?"</p>

  <p>Isles kuru bir bakış attı. "Uhu'yla mı yapıştırsaydık?"</p>

  <p>"Kafası arkaya düşmesin diye falan mı?"</p>

  <p>"Yapmayın Dedektif, yapışkan bantla olacak iş mi o?" Büyüteçle bakıp başını salladı. "Tamamdır Yoshima. Şimdi görebiliyorum."</p>

  <p>"Neyi görebiliyorsunuz?" diye sordu Korsak.</p>

  <p>"Yapışkan bantın yarattığı mucizeleri. Dedektif Rizzoli, nasıl bir bıçak kullanıldığını sormuştunuz ya..."</p>

  <p>"Neşter demeyin sakın."</p>

  <p>"Hayır, neşter değil. Şuna bir baksanıza."</p>

  <p>Rizzoli büyütecin üstünden yaraya baktı. Kesilen uçl şeffaf bantla yapıştırılmış olduğu için kullanılan silahın yan kesit şekli çıkmıştı ortaya. Kesiğin bir yanında paralel şeritler oluşmuştu.</p>

  <p>"Testere dişli bir bıçak," dedi Rizzoli.</p>

  <p>"İlk bakışta öyle görünüyor."</p>

  <p>Rizzoli kafasını kaldırır kaldırmaz Isles'ın meydan okuyan bakışlarıyla karşılaştı. "Peki ne?"</p>

  <p>"Kesiğin diğer yanı dümdüz olduğu için kesen kısmın testere dişli olduğunu söyleyemeyiz. Bu paralel çiziklerin, kesiğin sadece üçte biri boyunca yer aldığına dikkat ettiniz mi? Bütün kesik boyunca değil yani. Bu çizikler bıçak geri çıkarılırken oluşmuş. Katil kesmeye sol çenenin altından başlamış, gırtlağın önüne doğru devam etmiş, soluk borusunun arkasında da bırakmış. Çiziklerse kesmeye son verdiği kısımda yer alıyor. Bıçağı çıkarırken de hafifçe kıvırmış."</p>

  <p>"Peki bu çizikleri yapan ne?"</p>

  <p>"Bıçağın keskin tarafı değil. Bu silahın arkası tırtıklı, paralel izler de bıçak çıkarılırken olmuş." Isles tekrar Rizzoli'ye baktı. "Tipik bir Rambo bıçağı. Avcıların kullandığı cinsten bir bıçak."</p>

  <p>Bir avcı demek. Rizzoli, Richard Yeager'ın kaslı omuzlarına bakıp düşündü: Bu adam, avcılara kolay yem olacak türden biri değildi.</p>

  <p>"Hadi şu işi bir açıklığa kavuşturalım," diye araya girdi Korsak. "Bizim kas yığını doktor, serserinin kocaman bir Rambo bıçağını çıkardığını görüyor ve herif gırtlağını keserken öylece oturup bekliyor, öyle mi?"</p>

  <p>"El ve ayak bilekleri bağlıymış," dedi Isles.</p>

  <p>"Tutankhamon gibi mumyalamış olsa bile fark etmez. Kim olsa deli gibi debelenip dururdu."</p>

  <p>"Korsak haklı," dedi Rizzoli. "Bilekleri bağlı olsa bile en azından tekmeleyebilirdi. Hatta kafa bile atabilirdi. Oysa onu bulduğumuzda sırtı duvara dayalı halde oturuyordu."</p>

  <p>Dr. Isles doğruldu. Bir süre bir şey söylemeden, üzerindeki cerrah önlüğüyle bir rahibe gibi durdu. Sonra Yoshima'ya baktı. "Bana ıslak bir havlu getir. Işığı da buraya tut. İyice temizleyip üzerinden geçelim bir daha."</p>

  <p>"Ne arıyoruz peki?" diye sordu Korsak.</p>

  <p>"Bulunca söylerim."</p>

  <p>Çok geçmeden. Isles sağ kolu kaldırdığında göğsün o tarafındaki izleri fark etti. Büyüteçle bakıldığında belli belir siz iki kızıl şişkinlik seçilebiliyordu. Isles eldivenli elini derinin üzerinde gezdirdi. "Kırbaç," dedi sonra. "Tipik bir Lewis Üç Kademeli tepki örneği."</p>

  <p>"Lewis neyi?" diye sordu Rizzoli.</p>

  <p>"Lewis Üç Kademeli tepkisi. Deri üzerinde meydana gelen önemli bir belirteçtir. Önce eritem oluşur –yani kızıl benekler– sonra da derideki damar genişlemesinden kaynaklanan bir kızarma. Son olarak, üçüncü aşamada ise da marsal geçirgenlikteki artış yüzünden kırbaç izleri çıkar ortaya."</p>

  <p>"Bana şok tabancasının yol açtığı izler gibi geldi," dedi Rizzoli.</p>

  <p>Isles onaylar anlamda başını salladı. "Aynen. Şok tabancası gibi bir aletin yarattığı elektroşoktan meydana gelen tipik bir deri tepkisi bu. Adamı etkisiz hale getirmeye yetmiştir. Bir kez uygulandı mı, bütün sinir ve kas sisteminin kontrolünü kaybeder. Bu da, ellerini ve ayaklarını bağlamak için yeterince süre kazandırmıştır."</p>

  <p>"Bu izler ne kadar süre kalır?"</p>

  <p>"Canlı vücutta normalde iki saatten sonra geçmeye başlar."</p>

  <p>"Peki ya ölü vücutta?"</p>

  <p>"Ölümle birlikte derideki normal süreç de durur. Bu yüzden hâlâ görebiliyoruz. Gerçi epey bir zayıflamış."</p>

  <p>"Bu şoku yedikten sonra iki saat içinde ölmüş yani öyle mi?"</p>

  <p>"Doğru."</p>

  <p>"Ama şok tabancası insanı sadece bir iki dakikalığına etkisiz hale getirir," dedi Korsak. "Taş çatlasın on dakika. Adamı o halde tutabilmek için birkaç kez şok vermiş olmalı."</p>

  <p>"Biz de bu yüzden bakmaya devam edeceğiz şimdi," dedi lsles. Sonra da ışığı biraz daha aşağı çevirdi.</p>

  <p>Aşağı çevrilen ışık dosdoğru Richard Yeager'ın cinsel organını aydınlatmıştı. Rizzoli o ana kadar adamın orasına bakmaktan kaçınmıştı. Bir cesedin cinsel organlarına bakmayı Rizzoli her zaman acımasız bir saldırı olarak görmüştü. Işık bu sefer de kurban olarak Richard Yeager'ı seçmiş, adamın penisini ve testislerini gözler önüne sermişti.</p>

  <p>"Aynı izlerden daha da var," dedi lsles, deriyi ortaya çıkarmak üzere kurumuş bir kan lekesini silerken. "İşte burada, karın bölgesinin altında."</p>

  <p>"Baldırında da var," dedi Rizzoli. lsles kafasını kaldırıp baktı. "Nerede?"</p>

  <p>Rizzoli kurbanın sol testisinin altındaki ize işaret etti. Demek Richard Yeager korkunç sonla bu şekilde yüz yüze gelmiş diye düşündü Rizzoli. Tamamen uyanık ve kendinde; ancak kılını bile kıpırdatamadan. Kendini koruyamamıştı. Spor salonunda geçirilen onca zaman, şişirilen kaslar, vücudunuz size itaat etmediği sürece hiçbir işe yaramıyordu işte. Sinir sistemini alt üst eden elektrik şoku yüzünden bütün kasları kısa devre olmuş, bütün güçlerini kaybetmişlerdi. Kesilmeden önce bayıltılan bir inek gibi çaresiz, yatak odasından salona sürüklenmişti belki de. Sonra da olan biteni görsün diye sırtını duvara verip oturtulmuştu.</p>

  <p>Ama şok tabancasının etkisi kısa sürerdi. Çok geçmeden kasları oynamaya, ellerini yumruk yapıp sıkmaya başlamış olmalıydı. Karısının yaşadığı dehşet dolu anları izlerken duyduğu öfkeyle birlikte vücudu adrenalin hücumuna uğramıştı. Ve bu kez kasları beyninin emirlerine itaat etmeye başlamıştı tabii. Ayağa kalkmaya çalışmış, ancak kucağındaki fincan düşünce kendini ele vermişti.</p>

  <p>Şok tabancasıyla bir atış daha ve bir kez daha, tepeden aşağı yuvarlanan Sisyphos gibi çaresiz, yere yığılmıştı.</p>

  <p>Richard Yeager'ın yüzüne baktı son defa, kapalı gözlerine ve beyninin kaydettiği son görüntüleri hayal etmeye çalıştı. Kendi bacakları, hareketsiz uzanıyordu önünde. Karısı bej halının üzerinde bağlı, yatıyordu. Ve avcının elinde sıkı sıkıya tuttuğu bıçak sonunu hazırlamak üzere yaklaşıyordu.</p>

  <p><br /></p>

  <p>Adamların kafese tıkılmış hayvanlar gibi bir aşağı bir yukarı gezindiği sosyal oda hep gürültülü olur. Televizyon bangır bangır bağırır, yukarıdaki hücrelere çıkan metal merdivenin basamakları, inen çıkanlar yüzünden tangırdayıp durur. Her zaman göz önündeyizdir. Güvenlik kameraları her yerdedir; duşlarda, hatta tuvalette bile. Biz burada, kör bir kuyunun içinde debelenip dururken gözler hep üzerimizdedir. Yaptığımız her hareketi görebilirler. Souza-Baranowski Islah Merkezi altıncı seviyede bir tesis, Massachusetts Islah Enstitüleri sisteminin en yeni ürünü ve teknolojik olarak tam bir şaheserdir. Kapılar kilitsiz; güvenlik kulesindeki bilgisayar terminalleri vasıtasıyla idare ediliyor. Emirler de dâhili hoparlörlerle iletiliyor. Hücrelerin kapıları uzaktan, insana ihtiyaç duymadan açılıp kapatılabiliyor. Bazen gardiyanlarımızın gerçekten etten kandan insanlar olup olmadıklarından şüpheleniyorum. Belki de camların arkasından bizi izleyen robotlar var sadece. İnsan ya da makine, bir şekilde izleniyorum, ama bu beni biraz olsun rahatsız etmiyor; çünkü aklımdan geçenleri göremezler, hayallerimi süsleyen karanlık coğrafyalara giremezler. Orası sadece bana ait. Sosyal odada oturmuş, saat başı haberleri izlerken aslında zihnimin karanlıklarında geziniyor oluyorum. Gezintimde bana eşlik eden de, televizyon ekranından gülümseyen haberci kadın oluyor bu kez. Siyah saçlarının yastığın üzerinde dağıldığını hayal ediyorum. Teninin ter içinde parladığını canlandırıyorum zihnimde. Ve benim dünyamda bu kadın gülümsemiyor hiçbir zaman; evet gülümsemiyor, çünkü gözleri faltaşı gibi açılmış, gözbebekleri dipsiz kuyular gibi kocaman, dudakları dehşet içinde gerilmiş. Yeşil elbiseli haberci kadını seyrederken hayal ettiklerim bunlar işte. Gülümseyişine bakıyorum, hoş sesini dinliyorum ve tek merak ettiğim nasıl çığlık atacağı oluyor.</p>

  <p>Sonra televizyona yeni bir görüntü çıkıyor ve haberci kadınla ilgili düşüncelerim kayboluyor. Erkek bir muhabir var. Dr. Richard Yeager'ın Newton'daki evinin önünde. Doktorun öldürülmesi ve karısının kaçırılmasının üzerinden iki gün geçmesine rağmen henüz kimsenin tutuklanmadığını bildiriyor üzgün bir sesle. Dr. Yeager ve karısıyla ilgili vakayı başından beri takip ediyordum zaten. Arkama yaslanıp dikkatle ekrana bakıyorum, tanıdık birilerini görme umuduyla.</p>

  <p>Ve sonunda onu görüyorum.</p>

  <p>Kamera eve dönüyor ve ön kapıdan çıkarken onu alıyor yakın çekim. Ardından da iri kıyım bir adam çıkıyor. O anda televizyon kameralarının onları çektiklerinden habersiz, ön bahçede durmuş konuşuyorlar. Adam kaba saba, domuz gibi bir şey. Gıdısı sarkmış, kafasında kalan üç beş tel saçı da uzatıp yana taramış. O, yanında ufak tefek kalmış. Onu görmeyeli uzun zaman oldu, çok değişmiş. Ama saçları hâlâ eskisi gibi kıvır kıvır, dağınık. Üstünde de her zamanki lacivert takımlarından biri var. Ama yüzü değişmiş işte. Eskiden köşeli yüz hatlarıyla kendinden emin bir hava uyandırırdı insanda. Tamam, çok güzel bir kadın değildi belki, ama gözlerindeki keskin zekâda büyüleyici bir şeyler vardı. Oysa şimdi bitkin ve endişeli görünüyor. Biraz zayıflamış da. Avurtları çökmüş, gözlerinin altına karanlık gölgeler inmiş.</p>

  <p>Birden televizyon kamerasını fark ediyor ve dosdoğru bana bakıyor. Sanki beni görüyor, benim de onu gördüğümü anlıyor. Kanlı canlı karşımda duruyormuş gibi. Ne de olsa aramızda bir hukuk var; öyle yoğun paylaşılmış bir geçmiş ki bu, âşıklar gibi bağlanmışız sonsuza kadar ayrılmamacasına.</p>

  <p>Oturduğum yerden kalkıp televizyona doğru yürüyorum. Elimi ekrana bastırıyorum. Muhabirin anlattıklarını dinlediğim yok; gözüm ondan başkasını görmüyor. Küçük Janie'ciğim benim. Ellerin hâlâ rahatsız ediyor mu seni? Mahkemedeki gibi ovuşturup duruyor musun avuç içlerini? Yara izlerini sen de benim gibi aşkımızın nişanı olarak görüyor musun? Sana duyduğum derin hürmetin küçük hatıraları onlar.</p>

  <p>"Çekil şu televizyonun önünden be adam! Göremiyoruz!" diye bağırıyor biri.</p>

  <p>Bense kıpırdamıyorum. Ekranın önünde durup yüzünü ellemeye devam ediyorum. Kömür karası gözleriyle tam bir teslimiyet içinde bana baktığı o anları hatırlıyorum özlemle. Pürüzsüz cildi geliyor gözlerimin önüne. Makyajla kirletilmemiş kusursuz cildi.</p>

  <p>"Çekilsene surdan geri zekâlı!"</p>

  <p>Birden kayboluyor ekrandan. Yeşil ceketli spiker kadın geri dönüyor. Daha demin süslemiyor muydu hayallerimi bu mankenden bozma kadın? Oysa şimdi nasıl da sıradan, güzelliğinden başka, o narin boynundan başka bir anlamı olmayan bir yaratığa dönüştü. Jane Rizzoli'yi şöyle bir görmem yetti, gerçek avın ne olduğunu anlamak için.</p>

  <p>Dönüp oturuyorum yerime. Lexus otomobillerinin reklamı çıkıyor. Ama artık televizyonu seyrettiğim yok. Şimdi özgürce dolaşmanın nasıl bir şey olduğunu hatırlıyorum. Şehirdeki sokaklarda dolaşmak, yanımdan geçen kadınların kokulanın içime çekmek. Ama kimyacıların şişeledikleri şu yapay çiçek kokuları değil benim peşinde olduğum; bir kadının terinin gerçek parfüm kokusu ya da güneşle ısınan saçlarının kokusu, hoşuma giden. Yaz günleri, karşıya geçmek için yeşil yanmasını bekleyen yayaların arasına karışırdım. O kalabalığın içinde, arkandaki adamın saçım koklamak için dibine kadar girdiğini nasıl anlayabilirsin ki? Arkandaki adamın, boynuna baktığını, teninin en güzel kokan yerini bulmaya çalıştığını nasıl fark edeceksin ki?</p>

  <p>Zaten farkına yaramıyorlardı da. Yeşil yanar, kalabalık yürümeye başlar. Ve kadın, avcının kokuyu yakaladığını bilmeden, anlamadan yürümeye devam eder.</p>

  <p><br /></p>

  <p>"Geceliğin katlanarak bırakılmış olması taklitçi bir katille karşı karşıya olduğumuzu göstermez," dedi Lawrence Zucker. "Bu sadece katilin, kontrolü elinde tuttuğunu, kurbanlarının üzerinde tam bir hüküm sürdüğünü gösterme çabasından ibaret. Olay yerinde bunun dikkat çekmesini istiyor."</p>

  <p>"Aynı Warren Hoyt'un yaptığı gibi," dedi Rizzoli.</p>

  <p>"Böyle yapan başka katiller de var. Bu, sadece Cerrah'a özgü bir şey değil."</p>

  <p>Dr. Zucker dedektife tuhaf, gözlerinde vahşi denebilecek bir pırıltıyla bakıyordu. Northeastern Üniversitesi'nin kriminal psikologlarından biriydi ve Boston Emniyet Teşkilatı için sık sık danışmanlık yapardı. Cinayet masasıyla, bir yıl önceki Cerrah davasında da çalışmış, faille ilgili çizdiği profilin ürkütücü derecedeki doğruluğu sonradan anlaşılmıştı. Rizzoli bazı zamanlar Zucker'in nasıl normal biri gibi davranabildiğini merak ediyordu. Warren Hoyt gibi bir adamın zihnine bu kadar derinden nüfuz edebilen birinin, kendinin de ruhun şeytani yanına aşina olması gerekmez miydi? Bu adamın yanında hiçbir zaman rahat edemiyor; kurnaz, fısıltılı konuşmalarından ve keskin bakışlarından huzursuz oluyordu her zaman. Ancak Hoyt'u gerçekten anlayan az sayıda insandan biri olduğu için bir taklitçiyi de tespit etmekte yardımcı olabilirdi.</p>

  <p>"Sadece katlanan gecelik değil ki," dedi Rizzoli.</p>

  <p>"Başka benzerlikler de var. Kurbanı bağlamak için bant da kullanılmış."</p>

  <p>"Bu da özgün bir tarz değil. MacGyver'ı hiç seyretmedin mi? Bantın bin bir çeşit kullanımını bize o öğretmiştir."</p>

  <p>"Gece vakti pencereden girmeler. Kurbanları beklemediği bir anda yakalamalar..."</p>

  <p>"En savunmasız oldukları zamanlar bunlar. Saldırıya geçmek için en mantıklı zamandır aslında."</p>

  <p>"Peki kurbanın boğazını bir kerede kesmesi?"</p>

  <p>Zucker omuz silkti. "Öldürmek için sessiz ve etkili bir yöntem."</p>

  <p>"Ama hepsini bir arada düşünürsen. Katlanıp bırakılan gecelik. Bant. Eve girme yöntemi. Saldırıya geçişi..."</p>

  <p>"Oldukça yaygın stratejilere başvuran bir faille karşı karşıyayız demektir. Kurbanın kucağına bıraktığı fincan bile... o bile daha önce seri tecavüzcüler tarafından kullanılmış olan bir yöntem. Kocanın üzerine tabak falan bırakırlar. Hareket ederse porselen tabak yere düşüp kırılır ve adamı ele verir. Bunlar yaygın stratejiler çünkü işe yarıyorlar."</p>

  <p>Rizzoli çaresiz, Newton'daki olay yeri fotoğraflarını çıkarıp Zucker'in masasına koydu. "Kayıp bir kadını bulmaya çalışıyoruz Dr. Zucker. Şu ana kadar hiçbir ipucu bulamadık. Şu anda neler yaşadığını düşünmek bile istemiyorum –halen hayattaysa tabii. Bu yüzden şunlara iyice bir bakın. Bana bu faille ilgili ipucu vermenizi istiyorum. Onu nasıl bulabileceğimizi söyleyin lütfen."</p>

  <p>Dr. Zucker gözlüklerini takıp ilk fotoğrafı eline aldı. Hiçbir şey söylemeden, bir süre resme baktıktan sonra diğerlerine geçti. Odada çıt çıkmıyordu. Tek duyulan, doktorun deri koltuğunun gıcırtısı ve ara sıra ilgi duyduğunu belli eden homurtularıydı. Rizzoli doktorun odasından dışarı baktığında Northeastern Üniversitesi kampusunun bu yaz gününde nasıl boş olduğunu görebiliyordu. Sırt çantaları ve kitaplarıyla çimenlerin üzerine yayılmış birkaç öğrenciden başka kimse yoktu. O öğrencilere, gamsız hayatlarına ve masumiyetlerine nasıl da gıpta ediyordu. Gelecekleriyle ilgili besledikleri kör umutlarına. Ve karanlık rüyalarla bölünmeyen gecelerine.</p>

  <p>"Meni bulduğunuzu söylemiştin," dedi Dr. Zucker.</p>

  <p>Rizzoli gözlerini güneşlenen öğrencilerden ayırıp doktora döndürdü. "Evet. Fotoğrafta gördüğünüz şu oval halının üzerinde. Lab kocanınkinden farklı bir kan grubuna ait olduğunu belirtiyor. DNA'lar da CODİS veritabanına girildi."</p>

  <p>"İçimde bir ses, bu faili ulusal bir veritabanından yakalayamayacağınızı söylüyor. Hatta, onun DNA'sını CODIS'te bulamayacağınıza bahse bile girerim." Zucker fotoğrafın üzerinden Rizzoli'ye baktı. "Ve eminim hiç parmak izi bırakmamıştır da."</p>

  <p>"Evet, AFIS'te eşleştirebileceğimiz bir örnek bulamadık. Ne yazık ki, Bayan Yeager'ın annesinin cenazesinde evde en az elli ziyaretçi varmış. Bu da demektir ki, tanımlanmamış bir sürü parmak iziyle uğraşmak zorundayız."</p>

  <p>Zucker, Dr. Yeager'ın, kanlı duvara sırtı dayanmış resmine bakıyordu şimdi. "Bu cinayet Newton'da işlenmiş."</p>

  <p>"Evet."</p>

  <p>"Normalde senin bu soruşturmaya katılmaman gerekirdi. Neden buradasın peki?" Zucker kafasını kaldırıp o rahatsız edici keskinlikle baktı Rizzoli'nin gözlerine.</p>

  <p>"Dedektif Korsak çağırdı beni."</p>

  <p>"Davayı asıl yürüten kişi o, değil mi?"</p>

  <p>"Evet. Ama..."</p>

  <p>"Boston'daki cinayetler size yetmiyor mu Dedektif? Neden buna da bulaşma gereği duydunuz?"</p>

  <p>Doktor sanki beyninin içine sızmış, eziyet edebileceği hassas bir nokta aramaya çalışıyor gibiydi. "Size söyledim," dedi Rizzoli, "kadın hâlâ hayatta olabilir."</p>

  <p>"Ve siz de onu kurtarmak istiyorsunuz."</p>

  <p>"Siz istemez miydiniz?" diye karşılık verdi dedektif.</p>

  <p>"Sadece merakımdan soruyorum Dedektif," dedi Zucker, kadının öfkesini umursamayarak. "Hoyt vakasıyla ilgili olarak kimseyle konuştunuz mu? Şahsen üzerinizde bıraktığı etkiyi kast ediyorum."</p>

  <p>"Ne demek istediğinizi anlamadım."</p>

  <p>"Hiç yardım aldınız mı?"</p>

  <p>"Psikologa gidip gitmediğimi mi soruyorsunuz?"</p>

  <p>"O bodrumda başınızdan geçenler, üzerinizde korkunç bir etki bırakmış olmalı. Warren Hoyt'un yaptıkları, kimi olsa derinden sarsardı. Hem duygusal hem de fiziksel izler bıraktı üzerinizde. Çoğu insan böyle bir travmadan kolay kolay kurtulamaz. Geçmişe dönüşler, kâbuslar. Depresyon."</p>

  <p>"Hatıralar pek eğlenceli değil, evet, ama başa çıkabiliyorum."</p>

  <p>"Sizin tarzınız bu, öyle değil mi? Sağlam görünmek. Asla şikâyet etmemek."</p>

  <p>"Benim de herkes gibi mızmızlandığım oluyor canım."</p>

  <p>"Ama bunların sizi zayıf göstermesine izin vermiyorsunuz. Savunmasız görünmek istemiyorsunuz çünkü."</p>

  <p>"Her şeyden şikâyet eden insanlara katlanamıyorum. Dolayısıyla ben de onlardan biri gibi davranmayı reddediyorum."</p>

  <p>"Benim kast ettiğim, mızmızlanmak değil. Sorunlar yaşadığınızı kabullenecek kadar dürüst olup olmadığınızı merak ediyorum."</p>

  <p>"Ne tür sorunlar bunlar?"</p>

  <p>"Siz söyleyin Dedektif."</p>

  <p>"Hayır, siz söyleyin. Hapı yuttuğumu düşünen sizsiniz."</p>

  <p>"Ben öyle demedim."</p>

  <p>"Ama öyle düşünüyorsunuz."</p>

  <p>"Hapı yutmak deyişi size ait. Böyle mi hissediyorsunuz gerçekten?"</p>

  <p>"Bakın, buraya geliş nedenim belli." Yeager cinayetinin olay yeri fotoğraflarını gösterdi. "Neden benim hakkımda konuşmaya başladık şimdi?"</p>

  <p>"Çünkü bu fotoğraflara baktığınızda tek gördüğünüz Warren Hoyt oluyor. Ben de bunun nedenini merak ediyorum."</p>

  <p>"O dosya kapandı. Ben artık önüme bakıyorum."</p>

  <p>"Gerçekten mi?"</p>

  <p>Doktor öyle yumuşak sormuştu ki bu soruyu, Rizzoli sessizliğe büründü. Doktorun burnunu sokmasına kızmıştı. Daha da çok, kendisinin kabul edemediği bir gerçeğin farkına varmasına kızmıştı. Warren Hoyt izler bırakmıştı. Üzerinde bıraktığı acıları hatırlaması için ellerine bakması yeterliydi. Ama en büyük acı fiziksel olan değildi. Geçen yaz o bodrumda kaybettiği şey, yenilmez olduğuna dair inancıydı. Kendine güveniydi. Warren Hoyt gerçekte ne kadar savunmasız olduğunu öğretmişti Rizzoli'ye.</p>

  <p>"Buraya Warren Hoyt'u konuşmaya gelmedim," dedi sonra.</p>

  <p>"Ancak burada olmanızın nedeni o aslında."</p>

  <p>"Hayır. Buraya geldim çünkü bu iki katilin arasında paralellikler görüyorum. Ayrıca bu konuda yalnız da değilim Dedektif Korsak da görüyor bunu. Bu yüzden, asıl konumuza dönelim, olur mu?"</p>

  <p>Doktor anlamsız bir tebessümle baktı ona. "Olur."</p>

  <p>"Şu faile dönecek olursak?" Rizzoli fotoğraflara işaret etti. "Bana onun hakkında ne söyleyebilirsiniz?"</p>

  <p>Zucker bir kez daha Dr. Yeager'ın fotoğrafına dönmüştü. "Failinizin işini muntazam yaptığı açık. Ama bunu siz de biliyorsunuz zaten. Olay yerine tam anlamıyla hazırlıklı gelmiş. Cam kesici, şok tabancası, bant. Bu çifti o kadar hız bir şekilde etkisiz hale getirmiş ki, insan merak ediyor. Doktor Rizzoli'ye bir bakış attı. "İkinci bir fail olamaz mı? Bir suç ortağı?"</p>

  <p>"Ayak izleri tek bir kişiye ait."</p>

  <p>"O halde adamınız çok başarılı. Çok da titiz."</p>

  <p>"Ama halının üzerine menisini bırakmış. Bu büyük bir hata."</p>

  <p>"Evet öyle. Ve bunun o da farkında."</p>

  <p>"Peki ama neden kadına hemen oracıkta, evin ortasında saldırmış? Neden daha sonra, daha güvenli bir yerde yapmayı tercih etmemiş? Mademki böyle bir şeyi organize etmekte bu kadar başarılı..."</p>

  <p>"Belki de her şeyin nedeni budur."</p>

  <p>"Nasıl?"</p>

  <p>"Düşünsenize. Dr. Yeager eli kolu bağlı, çaresiz oturuyor. Başka bir adamın, kendi malına sahip olmasını seyretmek zorunda kalıyor."</p>

  <p>"Mal," diye tekrar etti Rizzoli.</p>

  <p>"Bu failin zihniyetine göre kadın bir mal. Başka bir adamın malı. Cinsel tacizciler çoğu zaman bir çifte saldırmayı göze alamazlar. Yalnız kadını, yani kolay hedefi seçerler. Resme bir de adam girmesi işi daha tehlikeli kılacaktır. Ama bu failin, resimde bir koca olduğundan haberdar olması gerekir. Zaten onunla başa çıkabilmek için hazırlıklı da gelmiş. Asıl zevkin, asıl heyecanın bir parçası olamaz mı bu? Seyirci önünde yapmaktan söz ediyorum."</p>

  <p>Tek bir seyirci. Rizzoli, Richard Yeager'ın, duvarın dibinde yığılmış fotoğrafına baktı. Evet, salona ilk girdiğinde onun da aklına gelen bu olmuştu.</p>

  <p>Zucker'in bakışları pencereye yöneldi. Kısa bir an geçti. Tekrar konuşmaya başladığında sesi rüyalar âleminden geliyormuş gibi yumuşak ve mahmur çıkıyordu.</p>

  <p>"Her şey güç meselesi. Ve kontrol. Bir insanın, bir diğeri üzerindeki hâkimiyeti. Sadece kadının üzerinde değil, adamın da. Belki de faili en çok heyecanlandıran aslında adam olmuştu; belki de fantezisinin en önemli kısmı buydu. Failimiz risklerin bilincinde ama hayallerini gerçekleştirmek için dayanılmaz bir dürtü duyuyor içinde. Onu kontrol eden şey fantezileri; buna karşılık o da kurbanlarını kontrol ediyor. Her şeye gücü yeten bir adam o. Tek hâkim. Düşmanı hareketsiz ve çaresiz otururken, failimiz de tarih boyunca muzaffer ordular ne yaparsa onu yapıyor. Ganimetine sahip oluyor. Kadına tecavüz ediyor. Zevkinin en büyük nedeni ise Dr. Yeager'ın kesin yenilgisi. Bu saldırı cinsel şiddetten Çok daha öte; bir erkeğin gücünü göstermesiyle ilgili bir şey. Bir erkeğin bir diğeri üzerindeki zaferi. Ve muzaffer ordu ödülünü alıyor."</p>

  <p>Dışarıda, çimenlerin üzerindeki öğrenciler sırt çantalarını almış, üstlerine yapışan çimenleri silkeliyorlardı. Akşamüzeri güneş üzerinden geçtiği her şeyi altın rengine boyuyordu. Gün bu öğrenciler için nelere gebeydi acaba? Rizzoli merak ediyordu. Belki neşeli bir muhabbet, pizza ve bira. Ve kâbussuz sağlam bir uyku. Masum insanlara özgü gerçek bir uyku.</p>

  <p>Bir daha asla sahip olamayacağım bir lüks.</p>

  <p>Rizzoli'nin cep telefonu çaldı. "Affedersiniz," dedi ve açtı telefonunu.</p>

  <p>Kıl, elyaf ve iz kanıt labından Erin Volchko'ydu arayan.</p>

  <p>"Dr. Yeager'ın cesedinden çıkarılan bant parçalarını inceledim." dedi Erin. "Raporu Dedektif Korsak'a da faksladım gerçi ama senin de bilmek isteyeceğini düşündüm."</p>

  <p>"Ne buldun?"</p>

  <p>"Yapışkan kısımda bir dizi kısa, kahverengi kıl kalmış. Vücuttan çıkarılırken yapışıp kalmış uzun kıllar."</p>

  <p>"Ya elyaf?"</p>

  <p>"Onlar da var. Ama asıl ilginç şey şu. Kurbanın ayak bileğinden çıkarılan bantta yirmi bir santimetre uzunluğunda, koyu kahverengi tek bir saç teli bulduk."</p>

  <p>"Adamın karısı sarışın."</p>

  <p>"Biliyorum. İlginç olan da bu ya."</p>

  <p>Fail, diye düşündü Rizzoli. Bizim katilin bu. "Epitel hücreler de var mı?"</p>

  <p>"O halde o saç telinin DNA'sını da tespit edebiliriz. Bir de meniyle eşleştirebilirsek..."</p>

  <p>"Meniyle eşleşemez."</p>

  <p>"Nereden biliyorsun?"</p>

  <p>"Çünkü bu saçın katile ait olması imkânsız." Erin bir an duraksadı. "Zombi değilse tabii."</p>
</body>
</html>
