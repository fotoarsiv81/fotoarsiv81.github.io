<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>13</h1>

  <p>Korsak'ın yatağının yanında oturan kadının uzun, kahverengi saçları günlerdir yıkanmamış, taranmamış gibiydi. Elleri kucağında, bir manken gibi cansız, boş gözlerle bakıyordu yataktan tarafa. Rizzoli ise kapıda durmuş, içeri girip girmemek konusunda kendiyle mücadele ediyordu. Nihayet kadınla göz göze gelince çekip gitmek için geç kaldığını anladı.</p>

  <p>Yatağın yanına gitti. "Bayan Korsak?" dedi.</p>

  <p>"Evet?"</p>

  <p>"Ben Dedektif Rizzoli. Jane. Lütfen bana Jane deyin."</p>

  <p>Kadının yüzündeki boş ifadeden bu ismi ilk defa duyduğu anlaşılıyordu.</p>

  <p>"Ben sizin isminizi bilmiyorum yalnız," dedi Rizzoli.</p>

  <p>"Diane." Kadın bir süre sessiz kaldıktan sonra kaşlarını çatıp: "Affedersiniz. Kimim demiştiniz?"</p>

  <p>"Jane Rizzoli. Boston Emniyet Teşkilatı'ndanım. Bir vakada kocanızla birlikte çalışıyorduk. Belki sözü geçmiştir."</p>

  <p>Diane belli belirsiz omuz silkip kocasına baktı. Bakışlarda ne acı ne de korku vardı. Yalnızca uyuşuk bir yorgunluk.</p>

  <p>Rizzoli bir süre sessizce durdu yatağın başında. Ne çok tüp var, diye düşündü. Bir sürü cihaz. Ve hepsinin ortasında, hissiz bir et yığını halinde yatan Korsak. Doktorlar adamın kalp krizi geçirdiğini onaylamıştı. Şimdi kalp ritmi normale dönmüştü ama bilinci hâlâ yerine gelmemişti. Açık ağzına plastik bir yılan gibi nefes tüpü yerleştirilmişti. Yatağın başındaki askıda sidik torbası duruyordu. Adamın üzerindeki örtü bir tek ayıp yerlerini örtüyordu. Göğsü ve karnı ortada kalmış, açıkta kalan kıllı ayaklarının sararmış tırnakları görünüyordu. Rizzoli bu ayrıntıları ister istemez kaydederken, bir yandan da adamı en savunmasız anında görüp mahremiyetine saldırmış gibi utanıyordu kendinden. Ama yine de bakmadan edemiyordu. Gözleri her gizli ayrıntıya, Korsak'ın uyanık olsa görmesini istemeyeceği her şeye takılı kalmıştı.</p>

  <p>"Tıraş olması gerekiyor," dedi Diane.</p>

  <p>Ne kadar eften püften bir dert olsa da Diane'in o ana kadar söylediği en dişe dokunur şey de bu olmuştu. Elleri hareketsiz kucağında, tek bir kasını bile kıpırdatmadan oturup duruyordu.</p>

  <p>Rizzoli kadını rahatlatacak doğru sözleri bulmak için uğraşıyordu başından beri. Nihayet klişe bir şey bulmuştu.</p>

  <p>"O mücadeleci bir insan. Kolay kolay pes etmeyecektir."</p>

  <p>Sözleri dipsiz bir kuyuya düşmüştü sanki. En ufak bir kıpırtı yoktu. Uzun bir sessizlikten sonra Diane'in mavi gözleri Rizzoli'ye döndü tekrar.</p>

  <p>"Affedersiniz, ismim ne demiştiniz?"</p>

  <p>"Jane Rizzoli. Kocanızla birlikte bir vakaya bakıyorduk.</p>

  <p>"Ah. Siz osunuz demek."</p>

  <p>Rizzoli suçluluk duymuştu. Ben oyum. Onu terk eden benim. Kendi berbat gecemi kurtarabilmek için onu karanlıkta tek başına bırakan benim, evet.</p>

  <p>"Teşekkür ederim," dedi Diane.</p>

  <p>Rizzoli kaşlarını çattı. "Ne için?"</p>

  <p>"Yaptıklarınız için. Ona yardım ettiğiniz için." Rizzoli kadının mahmur gözlerine baktığında göz bebeklerinin ne kadar küçülmüş olduklarını fark etti ilk defa. Anesteziden çıkmış gibi, diye düşündü. Diane Korsak narkozun etkisinden hâlâ kurtulamamıştı sanki.</p>

  <p>Rizzoli Korsak'a baktı. Ghent'lerin cinayet mahalline çağırdığı gece nasıl sarhoş geldiğini hatırladı. O gece adli tıbbın otoparkında konuşurlarken adamın eve gitmek istemediğini hissetmişti. Her akşam karşılaştığı manzara bu mu oluyordu acaba? Boş bakışlı, robot sesli bu kadın.</p>

  <p>Bana hiç anlatmadın. Ben de sorma zahmetinde bulunmamıştım zaten.</p>

  <p>Yatağın dibine gidip adamın elini sıktı. Terli ellerinden nasıl iğrendiğini hatırladı. Bugün hariç; şimdi Korsak da onun elini sıksa nasıl sevinecekti. Ama adamın eli hareketsizdi.</p>

  <p>Nihayet eve girdiğinde saat sabah on birdi. İki kilidi özenle kilitledikten sonra zinciri de taktı. Eskiden olsa bütün bu kilitlerin paranoyanın eh belirgin işareti olduğunu düşünürdü; eskiden olsa tek bir kilit ve yatağının başında duran silahı yeterli olurdu. Ama bir yıl önce Warren Hoyt hayatını değiştirmişti işte. Kapının üstündeki onca kilide ve zincire bakınca, kendini korumak için hayattan kopan şiddet kurbanlarına ne kadar benzediğini fark etti birden.</p>

  <p>Bunu ona Cerrah yapmıştı.</p>

  <p>Şimdi de bu yeni fail, Dominator, Rizzoli'nin kapısının arkasında bekleyen diğer canavarların arasına katılmıştı. Gabriel Dean, Karenna Ghent'in cesedinin bırakıldığı mezarın tesadüfen seçilmediğini hemen anlamıştı. Gerçi mezarın sahibi olan Anthony Rizzoli akrabası değildi ama fail istediği mesajı iletmeyi başarmıştı.</p>

  <p>Dominator adımı biliyor.</p>

  <p>Evi tamamen kolaçan edene kadar çıkarmadı silahının kılıfını. Fazla büyük bir ev olmadığı için, mutfağa ve salona bir göz attıktan sonra kısa koridorun sonundaki yatak odasına girip dolaba, yatağın altına bakması bir dakika sürmemişti bile. Bütün bunlar bittikten sonra kılıfı çıkarıp silahını yatağın başındaki etajerin çekmecesine koydu. Sonra da soyunup banyoya girdi. İçeri girdikten sonra kapıyı kilitledi –yine otomatik ve tamamen gereksiz bir refleks. Ama bunu yapmadan duşa girip perdeyi kapatma cesaretini bulamıyordu içinde. Birden içeride yalnız olmadığını hissedip ürperdi. Perdeyi hızla açıp boş banyoya baktı. Su omuzlarından aşağı akıyor, kalbi küt küt atıyordu.</p>

  <p>Musluğu kapattı. Sırtını duşun duvarına dayayıp derin derin nefes alarak nabzının normale dönmesini bekledi. Bunca panik sırasında bile olsa havalandırma fanının sesini duyabiliyordu. Normalde kulak kabartmayacağı bu sesler şimdi her şeyin yolunda gittiğini söylüyordu sanki.</p>

  <p>Kalbinin atışı normale döndüğünde üşümeye başladı. Duştan çıkıp kurulandıktan sonra eğilip ıslanmış yeri sildi. İş başındayken sergilediği sıkı polis görüntüsü bir yana, şimdi tir tir titreyen bir et parçasından farkı kalmamıştı. Aynada, korkunun onu nasıl değiştirdiğine baktı. Karşısında duran bu kadın iyiden iyiye zayıflamış; zayıftan sıskaya doğru değişmeye başlamıştı. Bir zamanlar köşeli ve güçlü hatlara sahip olan yüzü şimdi enikonu incelmiş, gözleri çökük yuvalarında kocaman kalmıştı.</p>

  <p>Aynadan kaçıp yatak odasına gitti. Saçları ıslak ıslak yatağa gömülüp gözleri açık, uzandı. Birkaç saat uyuması gerektiğini biliyordu. Ama panjurlardan içeri gün ışığı sızıyor, aşağıdan trafik gürültüleri geliyordu. Neredeyse otuz saattir uyumamış, on iki saattir hiçbir şey yememişti. Ama yine de uyumaya ne isteği ne de gücü vardı. Sabahki olaylar sinir sistemine üşüşmüş, hatıralar tekrar tekrar su yüzüne çıkar olmuştu. Güvenlik görevlisinin kesik boğazı canlandı gözünde. Saçları yapraklara karışmış halde Karenna Ghent'i hatırladı.</p>

  <p>Ve de Korsak, vücuduna tüpler ve kablolar bağlanmış haliyle.</p>

  <p>Bu üç görüntü gözünün önünde dönüp duruyor, bir türlü kurtulamıyordu onlardan. Kafasındaki uğultuyu da susturamıyordu. Delilik böyle bir şey miydi acaba?</p>

  <p>Dr. Zucker birkaç hafta önce terapi görmesini tavsiye etmiş, Rizzoli de kızıp terslemişti adamı. Şimdiyse adamın; sözlerinde, bakışlarında, onun bile farkında olmadığı bir şeyler tespit etmiş olabileceğinden şüphelenmeye başlamıştı. Cerrah'ın, hayatını sarsmasından bu yana, akıl sağlığında oluşan çatlaklar daha da derinleşiyor ve genişliyordu.</p>

  <p><br /></p>

  <p>Telefonun sesiyle uyandı. Gözlerini daha yeni kapamıştı sanki. Telefona uzanırken hissettiği tek şey, biraz olsun dinlenmesine izin verilmediği için öfke olmuştu. Kısa ve sert açtı telefonu: "Rizzoli."</p>

  <p>"Ee... Dedektif Rizzoli, ben adli tıptan Yoshima. Dr. Isles, Ghent otopsisine gelmenizi bekliyordu da."</p>

  <p>"Geleceğim."</p>

  <p>"Şey, ama başladık biz..."</p>

  <p>"Saat kaç?"</p>

  <p>"Dörde geliyor. Size çağrı da attık ama cevap vermediniz."</p>

  <p>Aniden kalkınca başı dönmüştü. Yatağın başındaki saate baktı: 3:52. Hem alarmı hem de çağrı cihazını duymamıştı. "Affedersiniz," dedi. "Hemen geliyorum."</p>

  <p>"Durun bir saniye. Dr. Isles sizinle konuşmak istiyor." Önce metal tepsiye bırakılan aletlerin tangırtısını duydu; sonra Dr. Isles'ın sesi geldi. "Dedektif Rizzoli, geliyorsunuz değil mi?"</p>

  <p>"Yarım saat içinde oradayım."</p>

  <p>"O halde sizi bekleriz."</p>

  <p>"Sizi işinizden alıkoymak istemem."</p>

  <p>"Dr. Tierney de gelecekmiş. Bunu ikiniz de görün istiyorum."</p>

  <p>Bu çok sıra dışı bir durumdu. Elinin altındaki onca patologa rağmen neden emekli olmuş bir adamı istemişti ki?</p>

  <p>"Bir sorun mu var?" diye sordu Rizzoli.</p>

  <p>"Kurbanın karnındaki yara," dedi Dr. Isles. "Basit bir kesik değil. Cerrahi bir işlem uygulanmış."</p>

  <p><br /></p>

  <p>Rizzoli geldiğinde Dr. Tierney giyinmiş, otopsi odasında bekliyordu. Yüzüne taktığı plastik maskenin altından üzgün ifadesi okunabiliyordu. Odadaki herkeste kasvetli bir hava vardı aslında. Rizzoli'nin geldiğini görünce sessizce dönüp bakmakla yetindiler. Rizzoli artık Ajan Dean'i gördüğüne şaşırmıyordu. Adama sessizce baş selamı verirken birkaç saat uyumayı başarıp başaramadığını merak etti. Gözlerinde ilk kez yorgunluğun izleri okunuyordu. Bu soruşturmanın ağırlığının altında Gabriel Dean bile ezilmeye başlamıştı demek.</p>

  <p>"Ne kaçırdım?" diye sordu Rizzoli. Henüz cesede bak bakmaya cesaret edemediği için bakışları Isles'ın üzerindeydi.</p>

  <p>"Harici muayeneyi bitirdik. Lif örnekleri, tırnak araları, saç ve kıl taraması tamamlandı."</p>

  <p>"Vajina muayenesi?"</p>

  <p>Isles başını salladı. "Hareketli sperme rastlandı." Rizzoli nihayet bir nefes alıp Karenna Ghent'in cesedine döndü. Kötü koku o kadar güçlüydü ki, burnunun altına hayatında ilk kez sürdüğü Vicks'in mentolünü bile bastırıyordu. Artık midesine güvenemiyordu. Son birkaç haftadır işler o kadar kötü gitmişti ki, meslek hayatı boyunca onu başarılara taşıyan yeteneklerine ve gücüne inancı sarsılmıştı. Odaya girerken korktuğu şey otopsinin kendisi değil, ona vereceği tepkiydi. Nasıl tepki vereceğini tahmin edemiyor, hatta bunu kontrol etmekten aciz hissediyordu kendini. Onu en çok korkutan da buydu zaten.</p>

  <p>Neyse ki, evde bir şeyler atıştırıp geldiği için bu eziyete boş mideyle katlanmayacaktı. Kötü kokulara rağmen, cesedin görüntüsüne rağmen en ufak bir mide bulantısı hissetmemesi içini rahatlatmıştı. Kadının iyice yeşermiş kamına bakarken kendini bırakmamaya kararlıydı. Ama yine de bütün dikkatiyle bakmaya cesaret edemiyordu henüz. Onun yerine öncelikle kadının boynuna, ölüm sonrası ciltte oluşan renk değişimlerine rağmen hâlâ kolaylıkla görülebilen halka şeklindeki izlere baktı. Bunlar, katilin parmaklarının bıraktığı izlerdi.</p>

  <p>"Elle boğulmuş," dedi Isles. "Gail Yeager gibi."</p>

  <p>Birini öldürmenin en mahrem yolu, demişti Dr. Zucker. Burun buruna. Elleriniz onun etine saplanmış, boğazını sıkarken canının çekildiğini hissediyorsunuz.</p>

  <p>"Peki röntgen çekimleri?"</p>

  <p>"Soldaki tiroit bezinde çatlak var."</p>

  <p>Dr. Tierney araya girdi: "Bizi endişelendiren, boynu değil. Bu yara. Eldiven takmanızı tavsiye ederim Dedektif. Kendiniz bakmak zorunda kalacaksınız." Rizzoli doktor gösterdiği dolaba gidip eldivenleri takarken hiç acele etmemiş, bu fırsattan yararlanarak kendini toparlamaya çalışmıştı. Nihayet eldivenleri taktıktan sonra masaya döndü.</p>

  <p>Dr. lsles tepedeki ışığı karnın alt kısmına çevirmişt. Yaranın uçları, açılmış dudaklar gibi duruyordu.</p>

  <p>"Deri katmanı düzgün, tek bir hamlede kesilmiş," dedi Dr. lsles. "Tırtıksız bir bıçakla. Deri yarıldıktan sonra kesik daha da derine inmiş. Önce yüzeydeki bağdokusu, sonra kaslar ve son olarak da leğen kemiği üzerindeki karın zarı."</p>

  <p>Rizzoli ağız gibi açılmış kesiğe bakarken bıçağıtan tu eli, kesiği tek bir seferde bitirecek kadar kendine güvenen o eli düşündü.</p>

  <p>Alçak sesle sordu: "Bu yapılırken kurban yaşıyormuş?"</p>

  <p>"Hayır. Hiç kanama olmamış. Bu, ölüm sonrası, hastanın kalbi durduktan, kan dolaşımı bittikten sonra yapılmış. Bu işlemin yapılış şekline bakıldığında, failin cerrahi deneyimi olduğu anlaşılıyor. Bunu daha önce de yapmış olmalı."</p>

  <p>"Buyurun Dedektif, kesiği bir de siz inceleyin," dedi Dr. Tierney.</p>

  <p>Lastik eldivenlerinin altındaki elleri buz kesmişti birden. Elini yavaşça kesikten aşağı, Karenna Ghent'in leğen kemiğine doğru soktu. Orada ne bulacağını biliyordu aslında ama yine de sarsılmıştı. Dr. Tierney'ye baktığında adamın gözlerinde onaylar bir bakış gördü. "Rahim alınmış," dedi Tierney.</p>

  <p>Rizzoli elini çekti hemen. "Bu o," dedi sessizce. "Warren Hoyt yapmış bunu."</p>

  <p>"Ancak diğer bütün belirtiler Dominator'un tarzına uyuyor," dedi Gabriel Dean. "Kadını kaçırması, sonra boğması. Ölüm sonrası ilişkiye girmesi..."</p>

  <p>"Bu hariç," dedi Rizzoli, kesiğe bakarken. "Bu, Hoyt'un fantezisi. Onu tahrik eden şey bu. Karnı yarması, kadını kadın yapan ve ona, bir erkeğin asla sahip olamayacağı bir güç veren organı alması Hoyt'a özgü." Dosdoğru Dean'e baktı. "Bunu daha önce de yapmıştı."</p>

  <p>"Buna ikimiz de şahit olduk," dedi Dr. Tierney, Dean'e. "Geçen yıl Hoyt'un kurbanlarının otopsilerini ben yaptım. Bu onun tekniği."</p>

  <p>Dean şüpheli bir ifadeyle kafasını salladı. "İki farklı katil mi var şimdi? Benzer teknikler."</p>

  <p>"Dominator ve Cerrah," dedi Rizzoli. "Birbirlerini bulmuşlar."</p>
</body>
</html>
