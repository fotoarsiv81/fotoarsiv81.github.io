<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>26</h1>

  <p>İki saatte bir gelip yatış şeklimi değiştiriyorlar, vücudum yara olmasın diye. Günde üç vardiya, üç farklı kişi: Gündüz Armina, akşamları Bela ve gece vardiyasında sessiz ve utangaç Corazon. ABC kızları diyorum ben onlara. Dikkatli bakmazsanız hepsi birbirine benziyormuş gibi görünür. Düz, esmer suratlı, melodik sesli kızlar. Beyaz üniformalı bıcır bıcır Filipinli bir koro. Ama aralarındaki farkı ben görebiliyorum. Yatağıma geliş şekillerinden, beni kavrayıp bir yana ya da öteki yana çevirişlerinden anlıyorum. Bunun gündüz gece yapılması lazım çünkü ben kendi başıma yapamıyorum bunu. Başka yapan olmazsa vücudumun ağırlığı yattığım yerdeki derimin yıpranmasına neden olur. Ağırlığım kılcal damarlara baskı yapar, besleyici kanın akışı durur, dokular aç kalır, solgun ve hassas olurlar, kolaylıkla aşınabilirler. Küçük bir yara bile hızla büyüyüp, bir fare gibi kemirebilir bütün vücudumu.</p>

  <p>ABC kızları sayesinde yara olmuyor neyse ki –en azından bana öyle söylüyorlar. Kendi sırtımı ya da kalçamı göremediğim için bunu onaylayamıyorum da. Zaten omuzlarımdan aşağısında his yok. Sağlıklı olmam için Armina, Bella ve Corazon'a muhtacım. Bir bebek gibi itaat ediyorum onlara. Yüzlerini inceliyor, kokularını içime çekiyor, seslerini hafızama kazıyorum. Armina'nın burnunun kemerli olduğunu, Bella'nın nefesinin sarımsak koktuğunu ve Corazon'un ara sıra kekelediğini biliyorum.</p>

  <p>Ayrıca benden korktuklarını da biliyorum.</p>

  <p>Neden burada olduğumu biliyorlar tabii. Omurilik biriminde çalışan herkes tanıyor beni. Diğer hastalara gösterdikleri nezaketi bana da gösteriyorlar gerçi ama gözlerime bakmaktan çekindiklerini, tenime dokunurkenki tereddütlerini fark edebiliyorum. Koridorda hastabakıcıların bana bakıp fısıldaştıklarını görüyorum. Diğer hastalarla laklak yapıyorlar, dostları ve aileleri hakkında sorular sorup duruyorlar ama benimle konuşan yok. Ah hayır, haksızlık etmeyeyim, kendimi nasıl hissettiğimi, iyi uyuyup uyumadığımı da soruyorlar ama hepsi bu.</p>

  <p>Ama ne kadar meraklı olduklarının farkındayım. Herkes merak ediyor, herkes Cerrah'ı görmek istiyor ama hepsi de korkuyor, sanki birden fırlayıp üzerlerine atılabilirmişim gibi. Hep kapı aralarından kaçamak bakışlar atıyorlar ama işleri olmadığı sürece içeri girdikleri yok. ABC kızları derimle, mesanemle, bağırsaklarımla ilgileniyorlar ama sonra hemen kaçıp yatağa mahkûm bu canavarı mağarasında yalnız bırakıyorlar.</p>

  <p>Haliyle Dr. O'Donnell'ın ziyaretlerini dört gözle bekliyorum.</p>

  <p>Haftada bir geliyor. Gelirken yanında ses kaydedicisini, not defterini ve bir sürü tükenmez kalem getiriyor. Bir de merakını getiriyor yanında; korkusuz ve utanmazca giydiği kırmızı bir pelerin gibi. Merakı tamamen profesyonelce ya da o öyle olduğuna inanıyor. Sandalyesini yatağımın dibine çekip mikrofonu sehpaya koyuyor. Sonra da öne doğru eğiliyor, boynunu uzatıyor bana şımarmış gibi. Çok güzel bir boynu var. Doğal bir sarışın o, teni soluk. Öyle ki, bembeyaz teninin altından akan damarları belli oluyor. Korkmadan bakıyor bana, sorularını yöneltiyor.</p>

  <p>"John Stark'ı özlüyor musun?"</p>

  <p>"Özlediğimi siz de biliyorsunuz. Bir kardeşimi kaybettim."</p>

  <p>"Kardeş mi? Gerçek ismini bile bilmiyorsun daha."</p>

  <p>"Polis de bunu sorup duruyor. Ama onlara yardımcı olamayacağım; çünkü bana da söylemedi."</p>

  <p>"Ama hapisteyken sürekli yazıştınız onunla."</p>

  <p>"İsimlerin önemi yoktu bizim için."</p>

  <p>"Birlikte cinayet işleyecek kadar iyi tanıyordunuz birbirinizi."</p>

  <p>"Sadece bir kez, o da Beacon Tepesi'nde. Sevişmek gibi bir şeydi. İlk seferinde birbirine güvenmeyi öğreniyorsun."</p>

  <p>"Yani birlikte cinayet işlemek onu tanımana yardımcı oldu."</p>

  <p>"Daha iyi bir yolu olabilir mi?" Ciddi olup olmadığımı anlamak ister gibi bakıyor bana, tek kaşını havaya kaldırarak. Ben ciddiyim oysa.</p>

  <p>"Ona kardeşim diyorsun," diyor. "Bununla kast ettiğin ne?"</p>

  <p>"İkimizin arasında bir bağ vardı. Kutsal bir bağ. Beni onun kadar anlayan insanlar bulmak o kadar zor ki."</p>

  <p>"Tahmin edebiliyorum."</p>

  <p>Ufacık bir alaycılığı bile sezerim hemen; ama doktorun sesinde ya da gözlerinde göremiyorum bunu.</p>

  <p>"Bizim gibi başkaları da vardır muhakkak," diyorum. "İşin zor kısmı onları bulmakta. Bağlantı kurmakta. Bizler hep kendimiz gibi olanlarla birlikte olmak istiyoruz."</p>

  <p>"Farklı bir türmüşsünüz gibi konuşuyorsun."</p>

  <p>"Homo sapiens reptilis," diyorum.</p>

  <p>"Efendim?"</p>

  <p>"Beynimizde, sürüngen orijinlerine kadar uzanan bir kısım olduğunu okumuştum bir keresinde. En ilkel fonksiyonlarımızı kontrol eden bir kısımmış. Dövüşme ve kaçma. Çiftleşme. Şiddet."</p>

  <p>"Ah. Archipallium'u kast ediyorsun."</p>

  <p>"Evet. Medeni insanlar olmadan önce sahip olduğumuz beyin. Hiçbir duygusu ve vicdanı yok. Ahlaki değerleri yok. Bir kobranın gözlerine baktığında ne görüyorsanız o. Beynimizdeki, kokusal uyarılmalara doğrudan tepki veren kısım da orası. Sürüngenlerin koku alma duyuları bu yüzden çok gelişmiştir."</p>

  <p>"Doğru. Nörolojik anlamda koku alma sistemimizin Archipallium'la yakın bağlantısını bilinmektedir."</p>

  <p>"Koku alma duyumun her zaman çok kuvvetli olduğunu söylemiş miydim?"</p>

  <p>Bir an bana bakıyor. Bir kez daha emin olamıyor ciddi olup olmadığımdan. Bir nöropsikiyatristin ilgisini çekmek için uydurduğum bir teori olabileceğini düşünüyor.</p>

  <p>Bir sonraki sorusu, beni ciddiye almaya karar verdiğini gösteriyor: "John Stark'ın da koku alma duyusu kuvvetli miydi?"</p>

  <p>"Bilmiyorum." Ciddileşiyorum. "Öldüğüne göre bunu asla bilemeyeceğiz."</p>

  <p>Atılmak üzere hazırlanan bir kedi gibi inceliyor beni.</p>

  <p>"Öfkeli görünüyorsun Warren."</p>

  <p>"Bunun için haklı nedenlerim yok mu?" Yatakta hareketsiz yatan işe yaramaz vücuduma kayıyor bakışlarım. Bunu artık kendi vücudum bile saymıyorum. Bir anlamı yok ki. Nasıl olsa hissedemiyorum. Yabancı bir et yığını sadece.</p>

  <p>"Şu kadına kızgınsın," diyor doktor.</p>

  <p>Böyle açık bir ifadeye cevap vermeye gerek yok. Bir şey söylemiyorum.</p>

  <p>Ama duyguların sıfır noktasına inmek, yaralı dokuyu sıyırıp altında yatan kaba, kanlı yaraya ulaşmak Dr. O'Donnell'ın işi. İltihaplı duyguların kokusunu almış olmalı ki, yarayı daha da fazla kazımak için ileri atılıyor.</p>

  <p>"Dedektif Rizzoli'yi hâlâ düşünüyor musun?" diye soruyor.</p>

  <p>"Her gün."</p>

  <p>"Nasıl düşünceler bunlar?"</p>

  <p>"Gerçekten öğrenmek istiyor musunuz?"</p>

  <p>"Seni anlamaya çalışıyorum Warren. Neler düşündüğünü, neler hissettiğini. Seni öldürmeye iten nedenleri."</p>

  <p>"Demek hâlâ küçük laboratuar farenizim. Arkadaş değiliz yani."</p>

  <p>Bir sessizlik. "Arkadaş olabiliriz..."</p>

  <p>"Ama buraya gelmenizin nedeni bu değil."</p>

  <p>"Açıkçası, bana öğretebileceğin şeyler için geliyorum buraya. İnsanların neden cinayet işlediklerini herkes öğrensin istiyorum." Biraz daha yaklaşıyor. "Söyle bana. Ne kadar rahatsız edici olursa olsun öğrenmek istiyorum."</p>

  <p>Uzun bir sessizlik oluyor. Neden sonra konuşuyorum:</p>

  <p>"Fantezilerim var..."</p>

  <p>"Ne fantezisi?"</p>

  <p>"Jane Rizzoli hakkında. Ona yapmak istediğim şeyler hakkında."</p>

  <p>"Anlat bana."</p>

  <p>"Pek hoş fanteziler değil bunlar. İğrenç bulacağınıza eminim."</p>

  <p>"Önemli değil, duymak istiyorum."</p>

  <p>Gözleri içeriden yanıyormuş gibi parıldıyor. Yüzünün kasları merakla geriliyor. Nefesini tutuyor.</p>

  <p>Ona bakıp düşünüyorum: Evet, gerçekten de duymak istiyor. Herkes gibi o da bütün karanlık ayrıntıları duymak istiyor. Merakının sadece akademik olduğunu, ona anlattıklarımın sadece araştırma amaçlı olduğunu iddia ediyor. Ama ben gözlerindeki hevesin ışıltısını görebiliyorum. Heyecandan saldığı feromonların kokusunu alabiliyorum.</p>

  <p>Kafesinde kıpırdanan sürüngeni görüyorum. Benim bildiğim her şeyi bilmek istiyor. Benim dünyamda dolaşmak istiyor. Nihayet hazır bu yolculuğa.</p>

  <p>Onu içeri davet etmenin zamanı geldi.</p>
</body>
</html>
