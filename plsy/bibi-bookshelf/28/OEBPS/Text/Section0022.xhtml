<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>17</h1>

  <p>Sevgili Doktorum O'Donnell,</p>

  <p>Çocukluk anılarımı sormuştunuz. Henüz olgunlaşmamış olan beyin dili kullanma yetisini kazanmadığı için ve de çocukluğumuz sırasında görüp duyduklarımızı yorumlamak için dile ihtiyacımız olduğu için, üç yaşından öncesini hatırlayamadığımızı okumuştum bir yerde. Bu çocukluk unutkanlığının nedeni tam olarak nedir bilemiyorum ama benim için geçerli değil; çünkü çocukluğumun bazı ayrıntılarını çok iyi hatırlayabiliyorum. Bazı anılar var ki, on bir aylık olduğum zamana denk geldiğini tahmin ediyorum. Şüphesiz bunların ailemden duyduklarım üzerine türettiğim hatıralar olduğunu düşünebilirsiniz. Ama emin olun bu hatıralar oldukça gerçek; annem babam hayatta olsaydı onlar da söylerdi ne kadar doğru olduklarını ve duyduğum hikâyelerden kurmaca olmadıklarını.</p>

  <p>Yatağımı hatırlıyorum mesela; beyaza boyalı ahşap parmaklıkların üzerinde benim diş izlerim vardı. Üzerinde küçük yaratıkların olduğu mavi bir yorgan. Kuşlar, arılar, ayıcıklar falandı herhalde. Yatağın üzerinde dönüp duran şu oyuncak şeylerden vardı. Tabii o zamanlar bunun ne olduğunu anlamadığım için bana sihirli bir şeymiş gibi gelirdi. Parıldayarak dönüp dururdu. Sonradan babamın anlattığına göre yıldızlar, ay, gezegenler falanmış. Tam da babam gibi bir adamın, oğlunun yatağına asacağı türden bir şey. Havacılık mühendisi olarak, bir çocuğun gelişmekte olan beynini uyararak bir dahi yaratılabileceğine inanıyordu. Bunun için tepenize güneş sistemini asabilir, başucunuza kendi sesiyle çarpım tablosunu kaydettiği bir teyp koyabilirdi.</p>

  <p>Matematiğim hep iyi oldu.</p>

  <p>Ama bunun gibi hatıraların ilginizi çektiğini sanmıyorum. Hayır, siz içinde beyaz yatak ya da şirin oyuncaklar olmayan, daha karanlık temalı şeyler arıyor olmalısınız. Niye böyle olduğumu öğrenmek istiyorsunuz.</p>

  <p>O halde size Mairead Donohue'dan bahsedeyim.</p>

  <p>İsmini yıllar sonra, teyzelerden birine eski hatıralarımdan bahsederken öğrendim aslında. "Aman Tanrım, Mairead'i hatırlıyor musun gerçekten?" demişti teyzem. Evet, hatırlıyordum elbette. Çocuk odasıyla ilgili bütün resimlerde, yatağımın başında bana bakmakta olan yüz anneminki değil, Mairead'in yüzü. Bembeyaz bir ten, yanağına konmuş kara bir sinek gibi duran kocaman bir ben. Güzel olduğu kadar soğuk da bakan yeşil gözler. Ve de gülümseyişi –büyüklerin göremediğini küçücük bir çocuk olarak ben bile görebiliyordum: o gülümseyişte nefret vardı. Çalıştığı evden nefret ediyor. Bebek bezlerinin kötü kokusundan nefret ediyor. Uykusunu bölen ağlayışlarımdan nefret ediyor. Onu, asıl memleketi İrlanda'dan bu sıcak Texas şehrine getiren şartlardan nefret ediyor.</p>

  <p>En çok da benden nefret ediyor.</p>

  <p>Bunu sessizce ve ince nüanslarla gösterdiğinden biliyorum. Yaptığı kötü muamelelerden iz bırakmayacak kadar zeki. Zaten bu nefreti, yatağıma doğru eğildiğinde bir yılanın tıslaması gibi öfkeli fısıldayışlara dönüşüyor sadece. Sözlerini anlamıyorum ama ağzından akan zehri duyabiliyor, kısılmış gözlerindeki hiddeti görüyorum. Fiziksel ihtiyaçlarımı hiç ihmal etmiyor; bezim her zaman temiz, sütüm hep sıcak. Ama gizli çimdikler, etimi sıkmalar, popoma alkollü bez sürmeler hiç eksik olmuyor. Haliyle ağlıyorum bunları yaptığında ama hiç yara bere izi kalmıyor ki. Böyle doğuştan asabi, aksi bir çocuk olduğumu söylüyor annemlere. Zavallı Mairead! Annem sosyal görevlerini yerine getirirken bu çığırtkan veletle uğraşmak ona düşüyor.</p>

  <p>İşte hatırladıklarım bunlar. Ani acı patlamaları. Kendi çığlıklarımı duyuyorum. Ve de hassas tenime çimdik falan atmak için yatağın üzerine eğilen Mairead'in bembeyaz boynu.</p>

  <p>O yaştaki bir çocuğun nefret etmesi mümkün müdür bilemiyorum. Bence böyle beklenmedik bir cezalandırma karşısında sadece şaşırıyoruz o kadar. Henüz akıl yürütme kapasitemiz olmadığı için yapabildiğimiz tek şey nedenlerle sonuçları birleştirmek oluyor herhalde. Neticede yaşadığım işkencenin kaynağının buz gibi bakışlı, süt beyaz boyunlu bir kadın olduğunu o zaman bile anlamış olmalıyım.</p>

  <p><br /></p>

  <p>Rizzoli masasında oturmuş. Warren Hoyt'un düzgün el yazısına, iki uçtan bozulmayan girintilere, sayfa boyunca hiç eğrilmeden akıp giden küçük sözcüklere bakıyordu. Mektubu mürekkepli kalemle yazmış olmasına rağmen hiçbir düzeltme, üzeri çizilen herhangi bir kelime yoktu. Her bir cümle, kalem kâğıda değmeden çok önce tasarlanıp düzenlenmişti. Adamın kâğıdın üzerine doğru eğildiğini, tükenmez kalemi kavrayan uzun ve ince parmaklarını, yazarken kâğıda sürten tenini düşündü; ve aniden gidip ellerini yıkama ihtiyacı duydu.</p>

  <p>Kadınlar tuvaletinde ondan hiç iz kalmasın diye ellerini sabunla ovuşturup durdu; ama ellerini yıkayıp kuruladıktan sonra bile hâlâ mikrop kapmış gibi, adamın sözlerinin zehir gibi derisinin altına girdiğini hissediyordu. Ve bu mektuplardan daha da vardı, haşır neşir olunacak daha da fazla zehir.</p>

  <p>Tuvaletin kapısının tıklatılmasıyla irkildi.</p>

  <p>"Jane? Orada mısın?" Dean'di.</p>

  <p>"Evet," diye seslendi Rizzoli.</p>

  <p>"Toplantı odasındaki videoyu ayarladım."</p>

  <p>"Hemen geliyorum."</p>

  <p>Aynaya baktığında gördüklerinden memnun olmamıştı Yorgun gözler, sarsılmış özgüven. Seni böyle görmesine izi verme, diye düşündü.</p>

  <p>Musluğu açıp yüzüne soğuk su çarptı, sonra da iyice kurulandı. Sonra doğrulup derin bir nefes aldı. Aynadaki görüntüsü şimdi daha iyiydi. Seni terlerken görmesinler.</p>

  <p>Toplantı odasına girince Dean'e kısa bir baş selamı verdi. "Pekâlâ. Hazır mıyız?"</p>

  <p>Dean televizyonu ve videoyu hazırlamıştı. O'Donnell'dan getirdikleri sarı zarfı alıp kaseti çıkardı. "Tarih 7 Ağustos," dedi.</p>

  <p>Sadece üç hafta olmuş, diye düşündü Rizzoli. Görüntülerin ve sözlerin ne kadar taze olduklarını düşünmek rahatsız etmişti onu.</p>

  <p>Masaya oturup kalemini kâğıdını hazırladı. "Başlat."</p>

  <p>Dean kaseti takıp PLAY'e bastı.</p>

  <p>İlk görüntü beyaz bir duvarın önünde durmuş, üzerinde ortama hiç yakışmayacak şıklıkta mavi bir elbise, kuaförden yeni çıkmış haliyle O'Donnell'dı. "Bugün 7 Ağustos. Şu anda Massachusetts, Shirley'deki Souza-Baranowski cezaevindeyim. Bu da denek Warren D. Hoyt."</p>

  <p>Görüntü bir an karardı; sonra da ortaya yeni bir resim çıktı. Gördüğü yüz Rizzoli için o kadar iğrençti ki oturduğu yerde sıçradı. Oysa Hoyt çoğu insan için son derece sıradan, akılda kalmayacak bir tipti. Kumral saçları tıraşlı, yüzü ise hapishanede uzun süre kalmış olmaktan dolayı beyazdı. Üzerindeki cezaevi üniforması zayıf vücuduna bir numara bol geliyordu. Onu gündelik hayattan tanıyanlar sevimli ve nazik bir insan olarak tarif ediyorlardı; şimdi bu kasette de böyle bir görüntü çiziyordu işte. Zararsız, hoş bir genç adam.</p>

  <p>Bakışları kameradan kayıp kadraj dışındaki bir şeye yöneldi. Önce bir sandalye gıcırtısı duyuldu; ardından da O'Donnell'ın sesi duyuldu.</p>

  <p>"Rahat mısın Warren?"</p>

  <p>"Evet."</p>

  <p>"Başlayalım mı?"</p>

  <p>"Siz ne zaman isterseniz Dr. O'Donnell." Hoyt gülümsedi. "Benim bir yere gittiğim yok."</p>

  <p>"Pekâlâ." O'Donnell'ın sandalyesi bir daha gıcırdadı, sonra boğazını temizledi. "Yazdığın mektuplarda ailenden ve çocukluğundan epey bir bahsetmişsin."</p>

  <p>"Hiçbir şey eksik kalmasın istedim. Beni her yönümle anlamanızın önemli olduğunu düşünüyorum."</p>

  <p>"Evet, teşekkür ederim. Senin gibi konuşkan insanlarla görüşme fırsatım olmuyor her zaman. Hatta kendi davranışlarını kendi analiz edebilen başka biriyle hiç çalışmadım desem yeridir."</p>

  <p>Hoyt omuz silkti. "Ne derler bilirsiniz. İncelenmeyen bir hayat, yaşamaya değmez."</p>

  <p>"Ancak bazen kendimizi analiz ederken fazla ileri gidebiliyoruz. Bu, zamanla bir savunma mekanizmasına dönüşebiliyor. Ham duygularımızdan yabancılaşmak için zihinsel bir çabaya girişebiliyoruz."</p>

  <p>Hoyt bir an durdu. "Duygulardan bahsetmemi istiyorsunuz demek," dedi sonra, belli belirsiz bir alaycılıkla.</p>

  <p>"Evet."</p>

  <p>"Özellikle merak ettiğiniz bir duygu var mı?"</p>

  <p>"İnsanları katil olmaya iten şeyin ne olduğunu öğrenmek istiyorum. Onları şiddete yönelten şeyi. Kafanızdan neler geçtiğini merak ediyorum. Bir insanı öldürürken neler hissettiğinizi."</p>

  <p>Hoyt bir süre bir şey söylemeden bekledi. Cevabı düşündüğü belli oluyordu. "Bunu tarif etmek kolay değil."</p>

  <p>"Dene."</p>

  <p>"Bilim adına mı?" Eski alaycılığı geri dönmüştü.</p>

  <p>"Evet. Bilim adına. Neler hissediyorsun?"</p>

  <p>Uzun bir sessizlik. "Zevk."</p>

  <p>"Yani hoşuna gidiyor."</p>

  <p>"Evet."</p>

  <p>"Biraz daha açabilir misin?"</p>

  <p>"Gerçekten öğrenmek istiyor musunuz?"</p>

  <p>"Araştırmamın ana amacı bu Warren. Öldürürken neler yaşadığını bilmek istiyorum. Bu habis bir merak değil. Nörolojik anormalliklere delalet edebilecek belirtiler olup olmadığını öğrenmek zorundayım. Mesela baş ağrısı oluyor mu? Ağzında garip bir tat ya da bir koku beliriyor mu?'</p>

  <p>"Kan kokusu iyidir." Durdu. "Tüh. Şok oldunuz galiba"</p>

  <p>"Devam et. Bana kandan bahset."</p>

  <p>"Eskiden işim buydu, biliyorsunuz."</p>

  <p>"Evet, biliyorum. Laboratuar teknisyeniydin."</p>

  <p>"İnsanlar kanı, sadece damarlarımızda dolaşan kırmızı bir sıvı olarak görüyorlar. Motor yağı sanki. Oysa çok karmaşık ve benzersiz bir maddedir. Kimsenin kanı kimseninkine benzemez. İşlenen her bir cinayet gibi benzersizdir. Tarif edilebilecek ortak bir yönleri yok."</p>

  <p>"Ama hepsi de sana zevk verdi."</p>

  <p>"Bazıları diğerlerinden daha zevkliydi."</p>

  <p>"Bilhassa aklında kalan bir tanesini anlatabilir misin? Ya da öyle biri oldu mu?"</p>

  <p>Hoyt başını salladı. "Sürekli düşünüp durduğum bir tane var."</p>

  <p>"Diğerlerinden daha mı çok?"</p>

  <p>"Evet. Hep aklımda."</p>

  <p>"Neden?"</p>

  <p>"Çünkü bitiremedim. Çünkü tadını çıkaramadım. Kaşıyamadığın bir yara gibi."</p>

  <p>"Çok sıradan bir şeymiş gibi konuşuyorsun."</p>

  <p>"Öyle mi? Ama zamanla sıradan bir kaşıntı bile hayatınızın merkezine oturabiliyor. Sürekli derinizin üzerinde gıcık yapıp duruyor. İşkence olsun diye ayaklarınızı gıdıklarlar, bilirsiniz. İlk bakışta önemsiz gibi duruyor. Ama bunun günlerce sürdüğünü düşünün bir de. Daha korkunç bir işkence olabilir mi? Daha önce mektuplarımda da anlatmıştım; insanın insana yaptığı insanlık dışı şeylerin tarihiyle ilgili birkaç şey okumuşluğum vardır. Acı verme sanatından söz ediyorum."</p>

  <p>"Evet. O konudaki, ee, merakından bahsetmiştin."</p>

  <p>"Tarih boyunca gelip geçmiş bütün işkenceciler, en sıradan rahatsızlıkların zamanla en dayanılmaz acılara dönüştüğünü biliyorlardı."</p>

  <p>"Peki sözünü ettiğin bu kaşıntı zamanla dayanılmaz bir hal mi aldı?"</p>

  <p>"Geceleri bu yüzden uyuyamıyorum. Kaçırdığım şeyleri düşünüp duruyorum. Elimden alınan o zevki. Hayatım boyunca, başladığım bir işi bitirmek konusunda titiz olmuşumdur. Yani bu mesele bana rahat vermiyor. Sürekli bunu düşünüyorum. Görüntüler aklımdan bir türlü çıkmıyor."</p>

  <p>"Tarif edebilir misin? Gördüklerin, hissettiklerin."</p>

  <p>"Onu görüyorum. Farklı o; diğer hiç kimseye benzemiyor."</p>

  <p>"Ne açıdan?"</p>

  <p>"O benden nefret ediyor."</p>

  <p>"Diğerleri nefret etmiyorlar mıydı?"</p>

  <p>"Diğerleri çıplaktı ve korkmuşlardı. Teslim olmuşlardı yani. Ama bu, hâlâ karşı koymaya çalışıyor. Ona dokunduğumda bile hissediyorum bunu. Artık elimde olduğunu bilmesine rağmen teni öfkeyle elektriklenmiş gibi." Hoyt en mahrem düşüncelerini paylaşmaya hazırlanıyormuş gibi öne doğru eğildi. Gözlerini O'Donnell'dan ayırıp kameraya çevirmişti şimdi. Merceğin arkasından dosdoğru Rizzoli'ye bakıyordu sanki. "Öfkesini hissedebiliyorum," dedi. "Tenine dokunduğumda öfkesini yutuyorum. Akkor gibi. Akıcı ve tehlikeli bir şey. Saf enerji. Kendimi hiç bu kadar güçlü hissetmemiştim. Aynı şeyi bir daha hissetmek istiyorum."</p>

  <p>"Bu seni tahrik ediyor mu?"</p>

  <p>"Evet. Boynunu düşünüyorum. Çok narin. Güzel, beyaz bir boynu var."</p>

  <p>"Peki başka neler düşünüyorsun?"</p>

  <p>"Elbiselerini çıkarmak istiyorum. Göğüslerinin ne kadar sıkı olduklarını düşünüyorum. Göbeğini düşünüyorum. Dümdüz karnını..."</p>

  <p>"Demek ki Dr. Cordell'le ilgili hayallerin... cinsel içerikli."</p>

  <p>Hoyt durdu. Derin bir uykudan uyanmış gibi kırpıştırdı gözlerini. "Dr. Cordell mi?"</p>

  <p>"Ondan söz etmiyor muydun? Şu öldürmeyi başaramadığın kurban, Catherine Cordell."</p>

  <p>"Ah, onu da düşünüyorum tabii. Ama sözünü ettiğim kişi o değil."</p>

  <p>"Kimden söz ediyorsun o halde?"</p>

  <p>"Diğerinden." Kameraya bakışı öyle yoğundu ki Rizzoli sıcaklığını hissedebiliyordu. "Şu polis."</p>

  <p>"Seni yakalayan polis mi? Hayalini kurduğun o mu?"</p>

  <p>"Evet. Adı Jane Rizzoli."</p>
</body>
</html>
