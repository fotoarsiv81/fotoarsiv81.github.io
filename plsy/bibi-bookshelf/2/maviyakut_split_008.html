<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>maviyakut</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal">Lord St. Simon’ın evliliği ve ardından garip şekilde boşanması, talihsiz damadın içinde bulunduğu yüksek çevrelerde epey zamandır konuşulmaz olmuştu. Yeni skandallar ve onların nahoş ayrıntıları, bu dört yıllık dramla ilgili dedikoduları gölgelemişti. Bütün gerçekler halka anlatılmadığı ve dostum Sherlock Holmes’un bu meselenin çözümünde büyük bir payı olduğu için, bu çarpıcı hikâyeyi olduğu gibi anlatmam gerektiğini düşünüyorum.</p>
				<p class="normal">Ben evlenmeden birkaç hafta önce, Holmes’le birlikte Baker Sokağı’ndaki evi paylaşıyorduk. Dostum bir öğleden sonra gezintisinden döndüğünde masanın üzerinde onu bekleyen bir mektup buldu. O gün, aniden çıkan sonbahar rüzgârlarıyla birlikte yağmur yağmaya başlayınca ben de bütün gün evde kalmıştım. Afganistan seferinden kalan bacağımdaki Jezail kurşunu da bütün gün zonklayıp durmuştu. Rahat bir koltuğa oturmuş, bacaklarımı da birbirinin üzerine uzatmış halde bir sürü gazete okudum. Sonunda günün haberlerine doyunca gazeteleri bir kenara attım ve uyuşuk bir halde öylece uzandım. Derken masanın üzerinde duran, büyük bir taçla süslenmiş zarfa bakıp dostumun bu asil müşterisinin kim olduğunu tembel tembel merak ettim.</p>
				<p class="normal">Holmes içeri girdiğinde, ona “Önemli bir mektubun var,” dedim. “Yanlış hatırlamıyorsam, genelde sabahları balıkçılardan ve gelgit gözcülerinden başka kimseden mektup almazdın.” “Evet, çok çeşitli insanlardan mektup aldığım doğru,” diye cevap verdi gülümseyerek. “Sıradan vakalar genelde daha ilginç olurlar. Bu mektup ise, gittiği yerde insanın canını sıkan veya bol bol yalan söylemesini gerektiren, münasebetsiz bir davetiyeye benziyor.” Mührü kopartarak zarfın içindekilere baktı.</p>
				<p class="normal">“Yok canım! İlgi çekici bir şey olabilir.”</p>
				<p class="normal">“Bir davetiye değil herhalde.”</p>
				<p class="normal">“Hayır, tam bir iş mevzusu.”</p>
				<p class="normal">“Asil bir müşteriden mi?”</p>
				<p class="normal">“İngiltere’nin en asillerinden.”</p>
				<p class="normal">“Aziz dostum, kutlarım seni.”</p>
				<p class="normal">“Seni temin ederim Watson, müşterimin mevkisinden ziyade davası ilgilendiriyor beni. Son zamanlarda gazeteleri okuyorsun, değil mi?” “E, tabii,” dedim iç çekip köşedeki gazete yığınını işaret ederek. “Yapacak başka bir şeyim yoktu.” </p>
				<p class="normal">“Bak bu iyi; belki de bana bu vakada yardımcı olabilirsin. Ben suç haberleri ve kayıp ilanları dışında başka bir şey okumam da. Hele şu ikincisi her zaman bilgilendirici olmuştur benim için. Son haberleri yakından takip ettiysen, Lord St. Simon ve evliliği hakkında da bir şeyler okumuşsundur herhalde.” “Oo tabii, hem de büyük bir ilgiyle.” “Şahane! Elimdeki mektup Lord St. Simon’dan geliyor. Şimdi sana bu mektubu okuyacağım, sen de gazetelere bakıp bu meseleyle ilgili yazılanları aktaracaksın. Okuyorum: </p>
				<p class="normal">“Sevgili Bay Sherlock Holmes,</p>
				<p class="normal">Lord Backwater, fikirlerinize ve sırdaşlığınıza sonuna kadar güvenebileceğimi söyledi. Bu nedenle, evliliğimle ilgili çok acı verici bir olay hakkında size danışmaya karar verdim. Scotland Yard’dan Bay Lestrade de bu meseleyle ilgileniyor ve kendisi sizinle işbirliği yapmaya karşı çıkmayacağını, hatta bunun yararlı olacağınıza inandığını beyan etti. Öğleden sonra saat dörtte geleceğim. Eğer o vakitte başka bir randevunuz varsa ertelemenizi rica ediyorum, çünkü bu mesele çok ciddi. </p>
  <p class="normal">Görüşmek üzere;</p>
				<p class="sagnormal"><span class="ideitalik">Robert St. Simon</span></p>
				<p class="normal">Holmes mektubu katlarken, “Grosvenor Malikâne-sinden gönderilmiş, tüy kalemle yazılmış ve asil lordumuzun sağ elinin serçe parmağına mürekkep sıçramış,” dedi. “Saat dörtte demiş. Şimdi saat üç. Bir saat içinde burada olur.” “O halde senin de yardımınla meseleyi açıklığa kavuşturmak için vaktimiz var. Sen gazetelerdeki haberleri zaman sırasına göre diz. Ben de müşterimizin kim olduğuna bir bakayım.” Şöminenin yanındaki raftan kırmızı kaplı bir kitap aldı. “İşte buldum,” dedi, oturup, kitabı dizlerinin üstüne koyarak. “Lord Robert Walsingham de Vere St. Simon, Balmoral Dükü’nün ikinci oğlu. 1846’da doğmuş. Şu anda kırk bir yaşında ve yaşı evliliğe uygun. Bir dönem, Kolonilerin sekreterliğini yapmış. Babası Dük, bir zamanlar Dışişleri Bakanlığı yapmış. Plantagenet soyuyla yakın akrabalığı, Tudor soyuyla da uzak akrabalığı var. Burada çok aydınlatıcı bilgiler yokmuş. Sana dönsem iyi olur Watson, asıl bilgiler sende.” “Aradığımı kolayca buldum,” dedim, “çünkü bilgiler çok yeni, hem mesele de çok çarpıcı. Fakat bir araştırma yaparken başka meselelerle rahatsız edilmekten hoşlanmadığını bildiğim için bu bilgileri sana aktarmaya çekindim.” “Şu Grosvenor’daki taşıma arabası meselesinden mi bahsediyorsun? O küçük mesele halloldu bile; zaten ilk andan belliydi ne olduğu! Zahmet olmazsa, gazetelerden derlediklerini okuyabilir misin?” “İşte ilk gözüme çarpan haber. Birkaç hafta önce Morning Post gazetesinin dedikodu köşesinde yayınlanmış. Şöyle yazıyor: ‘Söylentiler doğruysa Balmoral Dükü’nün ikinci oğlu Lord Robert St. Simon ile San Francisco’lu toprak sahibi Aloysius Doran’ın tek kızı Ivan Hatty Doran arasında bir evlilik ayarlandı.”<br class="chapter"/> 
  “Kısa ve öz,” diye araya girdi Holmes, uzun ve zayıf bacaklarını şömineye doğru uzatarak.</p>
				<p class="normal">“Aynı haftanın sosyete gazetelerinden birinde konuya daha geniş yer veren bir haber var. Şöyle diyor: ‘Çok yakında evlilik piyasasında da koruma çağrısı yapılacak, çünkü şimdiki serbest piyasa ilkesi, kendi iç piyasamızın aleyhine gelişiyor. Büyük Britanya’nın soylu zatlarını teker teker Atlantik’in karşı yakasındaki kuzenlerimize kaptırıyoruz. Bu albenili istilacılar, geçen hafta yeni bir ganimet daha ele geçirdiler. Aşk tanrısının oklarına yirmi yıldır direnen Lord St. Simon, sonunda pes etti ve Kaliforniya’lı bir milyonerin büyüleyici kızı Hatty Doran’la yakında evleneceklerini açıkladı. Westbury House kutlamalarında zarif bedeni ve etkileyici yüzüyle dikkatleri üzerine çeken Bayan Doran evin tek çocuğu ve çeyizinin altı haneli rakamlara ulaşacağı söyleniyor. Balmoral Dükü’nün son birkaç yıldır tablolarını satmak zorunda kaldığı ve Lord St. Simon’ın Birchmoor’da küçük bir arazi dışında kendine ait hiçbir serveti olmadığı için, bu evlilikten kârlı çıkacak olanın sadece Kaliforniyalı bayan olmadığı kesin.’”</p>
				<p class="normal">“Başka bir şey var mı?” diye sordu Holmes esneyerek.</p>
				<p class="normal">“Evet, haber bol. Sabah gazetesinde habere Hannover Meydanı’ndaki St. George Kilisesi’nde sade bir tören yapılacağı, törene sadece birkaç yakın dostun çağrılacağı ve kutlamanın, Bay Aloysius Doran’ın yeni satın aldığı Lancaster’deki evinde düzenleneceği de eklenmiş. İki gün sonra ise, yani geçen Çarşamba, kısa bir ilanla düğünün yapılmış olduğu ve balayının Lord Backwater’in Petersfield’daki evinde geçirileceği bildiriliyor. Gelin kaybolmadan önceki bütün haberler bunlar.”</p>
				<p class="normal">“Neyden önceki?” diye sordu Holmes irkilerek.</p>
				<p class="normal">“Gelin kaybolmadan önceki.”</p>
				<p class="normal">“Ne zaman kaybolmuş?”</p>
				<p class="normal">“Düğünden sonraki ilk sabah.”</p>
				<p class="normal">“Gerçekten mi? Bak şimdi olay ilginç bir hal almaya başladı; e biraz da dramatik.”</p>
				<p class="normal">“Evet, biraz sıra dışı olması beni de etkiledi.”</p>
				<p class="normal">“Genellikle ya törenden önce ya da balayı sırasında kaybolurlar. Böylesine ilk kez rastlıyorum. Rica etsem, ayrıntıları anlatır mısın?”</p>
				<p class="normal">“Ama çok eksik olduklarını söylemeliyim.”</p>
				<p class="normal">“Belki gerisini biz tamamlarız.”</p>
				<p class="normal">“Dünkü sabah gazetelerinden birinde çıkan bir haber, hadiseyi çok iyi aktarıyor. Başlığı şöyle:</p>
				<p class="normal">“ ‘Meşhur Düğünde Tuhaf Hadise’:</p>
				<p class="normal">“ ‘Lord St. Simon’ın ailesi, evliliğiyle ilgili olarak meydana gelen garip ve üzücü olaylar yüzünden zor günler geçiriyor. Dün gazetelerde de ilan edilen tören, evvelsi sabah yapıldı; ama bir süredir ortalıkta dolaşan dedikoduların iç yüzü daha yeni yeni ortaya çıkıyor. Yakınları olayı gizlemeye çalışsa da, hadise halkın dikkatini o kadar çekti ki artık olanları örtbas etmek imkânsız.</p>
				<p class="normal">“ ‘Hanover Meydanı’nda bulunan St. George Kilisesi’nde yapılan çok sade törene, gelinin babası Bay Aloysius Doran, Balmoral Düşesi, Lord Backwater, Lord Eustace ve Leydi Clara St. Simon (damadın erkek ve kız kardeşleri) ve Leydi Alicia Whittington dışında kimse katılmadı. Törenden sonra, herkes Bay Aloysius Doran’ın Lancaster’daki evinde hazırlanan kahvaltıya gitti. İsmi bilinmeyen bir kadının, Lord St. Simon’la ilgili bazı iddiaları olduğunu söyleyerek eve girmeye çalışması üzerine küçük bir kargaşa çıktığı söyleniyor. Kadın uzun ve zorlu çabalardan sonra uşaklar tarafından uzaklaştırılmış. Şans eseri eve bu münasebetsiz olaydan önce giren gelin konuklarla kahvaltıya oturmuş ama aniden rahatsızlandığını söyleyerek odasına çıkmış. Uzun süre dönmeyince çıkan homurtular üzerine babası ona bakmaya gitmiş. Fakat hizmetçiler, kızın odaya kısa bir süreliğine uğradığını, bir ceket ve bir bone alarak acele aşağı indiğini söylemişler. </p>
				<p class="normal">Kapıcılardan biri, bir kadının evden ayrıldığını gördüğünü ama diğerleriyle birlikte olduğunu düşündüğü için onun gelin olmasına ihtimal vermediğini belirtmiş. Bay Aloysius Doran, kızının kaybolduğuna emin olunca damatla birlikte hemen durumu polise bildirmiş. Bu garip hadiseyi aydınlatmak için derhal soruşturma açılmış. Ne var ki geçen geceye kadar kayıp bayanın nerede olduğuna dair hiçbir bilgi alınamamış. Olayda bir bit yeniği olduğuna dair söylentiler var. Polis evin girişinde kargaşa yaratan kadını tutuklamış. Bu kadının, kıskançlık veya başka bir nedenle gelinin garip kayboluşunda parmağının olabileceğinden şüpheleniliyor.’”</p>
				<p class="normal">“Hepsi bu kadar mı?”</p>
				<p class="normal">“Bir başka sabah gazetesinde küçük bir haber daha var.” </p>
				<p class="normal">“Oku bakalım.”</p>
				<p class="normal">“Olay çıkaran Bayan Flora Miller’ın tutuklandığı yazıyor. Eskiden Allegro’da dansözlük yaptığı ve damadı birkaç yıldır tanıdığı öğrenilmiş. Gazetelerde daha fazla ayrıntı yok. Gerisi sana kalıyor artık.”</p>
				<p class="normal">“Son derece ilginç bir vaka gibi görünüyor. Dünyada kaçırmam bunu. Ama kapı mı çalınıyor ne? Saat dördü biraz geçtiğine göre bu gelen asil müşterimiz olmalı. Gitmeyi aklından bile geçirme Watson, en azından hafızamı sınamak için bir tanığa ihtiyacım var.”</p>
				<p class="normal">Hizmetçi çocuk kapıyı açarak; misafirimizi “Lord Robert St. Simon,” diye takdim etti. Dik burunlu solgun yüzünde hoş ve kültürlü bir ifade vardı. İnsanları yönetmeyi ve emrine amade kılmayı iyi bildiğini gösteren kararlı iri gözleriyle bir beyefendi girdi içeri. Hareketleri canlıydı. Hafif kamburu ve yürürken bükülen dizleriyle genel görünüşü vaktinden önce yaşlanmış bir adam gibi gösteriyordu onu. Şapkasını çıkarınca, saçlarının uçlardan beyazladığı ve keli belli oldu. Geniş yakaları, siyah frakı, beyaz ceketi, sarı eldivenleri, deri ayakkabıları ve açık renk tozluklarıyla havai denecek kadar özenli bir giyim tarzı vardı. Yavaşça odaya girdi ve kafasını soldan sağa çevirdi. Bir yandan da sağ elindeki sarı renkli gözlük zincirini sallıyordu.</p>
				<p class="normal">“İyi günler Lord St. Simon,” dedi Holmes, ayağa kalkıp misafirin önünde eğilerek. “Lütfen hasır sandalyeye oturunuz. Dostum ve meslektaşım Dr. Watson’ı takdim edeyim. Şömineye biraz yaklaşın da bu meseleyi konuşalım.”</p>
				<p class="normal">“Sizin de tahmin edebileceğiniz gibi, benim için çok üzücü bir hadise bu Bay Holmes. Fena haldeyim. Daha önce de buna benzer hassas vakaları çözmüş olduğunuzu duydum, fakat herhalde hiçbiri bu vaka gibi asil bir topluluğu ilgilendirmiyordu.”</p>
				<p class="normal">“Aksine.”</p>
				<p class="normal">“Efendim?”</p>
				<p class="normal">“Böyle bir topluluktan son müşterim bir kraldı.”</p>
				<p class="normal">“Aa, gerçekten mi? Bilmiyordum. Hangi kral?”</p>
				<p class="normal">“İskandinavya Kralı.”</p>
				<p class="normal">“Olamaz! O da mı karısını kaybetti?”</p>
				<p class="normal">“Takdir edersiniz ki,” dedi Holmes yumuşak bir tonla, “müşterilerimin vakalarında gizlilik prensibim vardır. Sizin için de geçerli bu.”</p>
				<p class="normal">“Elbette! Çok doğru! Çok doğru! Özür dilerim. Benim meseleme gelince; bir fikir oluşturabilmeniz için her türlü bilgiyi vermeye hazırım.”</p>
				<p class="normal">“Teşekkür ederim. Şimdiye kadar basına yansıyanları öğrendim. Sanırım gelinin kaybolmasıyla ilgili şu haber doğru.”</p>
				<p class="normal">Lord St. Simon gazeteye şöyle bir göz attı. “Evet, buraya kadar hepsi doğru.”</p>
				<p class="normal">“Ama bir varmak için bundan fazlası gerekiyor. Size yönelteceğim sorulara vereceğiniz cevaplarla bir sonuca ulaşmayı umuyorum.”</p>
				<p class="normal">“Lütfen buyurun.”</p>
				<p class="normal">“Bayan Hatty Doran ile ilk kez nerede tanıştınız?”</p>
				<p class="normal">“Bir yıl önce San Francisco’da.”</p>
				<p class="normal">“Amerika’da seyahatte miydiniz?”</p>
				<p class="normal">“Evet.”</p>
				<p class="normal">“O zaman mı nişanlandınız?”</p>
				<p class="normal">“Hayır.”</p>
				<p class="normal">“Öyleyse ilişkiniz arkadaşçaydı.”</p>
				<p class="normal">“Onunla birlikteyken çok eğleniyordum, o da bunu görüyordu.”</p>
				<p class="normal">“Babası çok mu zengin?”</p>
				<p class="normal">“Pasifik’in en zengin adamı olduğu söyleniyor.”</p>
				<p class="normal">“Servetini nasıl yapmış?”</p>
				<p class="normal">“Madencilikten! Birkaç yıl öncesine kadar hiçbir şeyi yokmuş. Sonra altın bulunca, yatırım yapmış ve çuvallar dolusu para kazanmış.”</p>
				<p class="normal">“Peki, genç hanımefendinin, yani karınızın karakteri hakkındaki izleniminiz nedir?”</p>
				<p class="normal">Asil misafirimiz gözlüklerini daha hızlı sallamaya başlamıştı. Sonra gözlerini ateşe çevirdi. “Bakın Bay Holmes,” dedi, “babası zengin olmadan önce karım yirmili yaşlarındaymış. O dönem boyunca maden kamplarında, ormanlarda, dağlarda dolaşarak büyümüş; dolayısıyla eğitimini okuldan değil, doğadan almış. Hani erkek Fatma denilen cinsten, sağlam yapılı, yabani ve özgür, geleneklere aldırmayan biri; çok coşkulu ve sabırsız bir mizacı var. Çabucak karar verir ve kararlarını korkusuzca hayata geçirir. Ne var ki, özünde soylu bir kadın olduğunu bilmesem,”- hafifçe öksürdü - “ona şerefle taşıdığım soy ismimi vermezdim. Kendini kahramanca feda edebilecek onuruna düşkün bir kadın o.”</p>
				<p class="normal">“Yanınızda bir fotoğrafı var mı?”</p>
				<p class="normal">“Evet, bir tane getirdim.” Bir madalyonu açıp kadının çok sevimli yüzünü gösterdi. Bir fotoğraf değil, fildişinden bir minyatürdü. Ressam, kadının parlak siyah saçlarını, kocaman siyah gözlerini ve ağzını güzelce ortaya çıkarmıştı. Holmes minyatürü uzun uzun dikkatlice inceledi, sonra madalyonu kapatıp Lord St. Simon’a geri uzattı.</p>
				<p class="normal">“O zaman, genç hanımefendi Londra’ya geldiğinde ilişkinizi tazelediniz, öyle mi?”</p>
				<p class="normal">“Evet. Babası en son Londra’ya gelirken onu da getirmişti. Birkaç kez buluştuk, nişanlandık ve şimdi de evliyiz.”</p>
				<p class="normal">“Hatırı sayılır pahada bir çeyiz de getirdi sanırım.”</p>
				<p class="normal">“Evet, ama ailem için alışılmadık bir miktar değil.”</p>
				<p class="normal">“Ve tabii, evlilik fiilen gerçekleştiği için bu size kalıyor.”</p>
				<p class="normal">“Aslında bunu hiç araştırmadım.”</p>
				<p class="normal">“Kesin öyledir. Bayan Doran’ı törenden önce gördünüz mü?”</p>
				<p class="normal">“Evet.”</p>
				<p class="normal">“Neşeli miydi?”</p>
				<p class="normal">“Hem de nasıl. Geleceğimiz hakkında konuşup duruyordu.”</p>
				<p class="normal">“Gerçekten mi? Bakın bu çok ilginç. Peki, ya düğün sabahı?”</p>
				<p class="normal">“Olabildiğince neşeliydi, en azından tören sonrasına kadar.”</p>
				<p class="normal">“Onda bir değişiklik fark ettiniz mi?”</p>
				<p class="normal">“Aslına bakarsanız, onu ilk kez bu kadar huysuz görüyordum. Ama bu, konumuzla ilgisi olmayan önemsiz bir husus. “</p>
				<p class="normal">“Rica ederim devam edin, her şeyi anlatın bize.”</p>
				<p class="normal">“Ah, yaptığı çocukça idi. Koridordan geçerken elindeki buketini düşürdü, tam ön sıradaydı ve buket sıraya düştü. Haliyle anlık bir gecikme oldu ama sırada oturan bir beyefendi buketi alarak hemen karıma uzattı. Yani önemsiz bir olaydı ama ona bu mevzuyu açtığımda beni tersledi ve eve giderken yol boyunca anlaşılmaz bir şekilde surat asıp durdu.”</p>
				<p class="normal">“Gerçekten mi? Sıradan bir beyefendi olduğunu söylemiştiniz. Demek ki halktan birileri de vardı orada.”</p>
				<p class="normal">“Evet. Kilise açıkken onları dışarı çıkarmak imkânsızdır.”</p>
				<p class="normal">“Bu beyefendi karınızın arkadaşlarından biri miydi?”</p>
				<p class="normal">“Hayır, hayır; nezaket gereği beyefendi diyorum, yoksa oldukça sıradan görünüyordu. Orada olduğunu fark etmemiştim bile. Ama konudan biraz uzaklaşmıyor muyuz?”</p>
				<p class="normal">“Leydi St. Simon törenden çıktığında eski neşesini kaybetmişti demek. Babasının evine gittiğinizde ne yaptı?”</p>
				<p class="normal">“Hizmetçiyle konuştuğunu gördüm.”</p>
				<p class="normal">“Hizmetçisi kim?”</p>
				<p class="normal">“Adı Alice. O da Amerikalı. Kaliforniya’dan gelirken onu da getirmişler.”</p>
				<p class="normal">“Özel bir hizmetçi mi?”</p>
				<p class="normal">“Sayılır. Karım ona fazla serbestlik tanıyormuş gibi geldi bana. Zaten Amerika’da bu tip şeylere daha farklı gözle bakıyorlar.”</p>
				<p class="normal">“Bu Alice ile ne kadar konuştu?”</p>
				<p class="normal">“Sadece birkaç herhalde. Ben o anda başka şeylerle ilgileniyordum.”</p>
				<p class="normal">“Ne konuştuklarını duymadınız mı?”</p>
				<p class="normal">“Leydi St. Simon ‘bir damar kapmak’ tabirini sarf ediyordu. Argo konuşmaya alışıktır. Ne demek istediğini anlamamıştım.”</p>
				<p class="normal">“Amerikan argosu bazen çok şey anlatabilir. Peki, karınız hizmetçisiyle konuşması bittikten sonra ne yaptı?”</p>
				<p class="normal">“Kahvaltı odasına gitti.”</p>
				<p class="normal">“Kolunuza girmiş miydi?”</p>
				<p class="normal">“Hayır, tek başınaydı. Böyle küçük meselelerde başına buyruk hareket eder. Derken masaya oturalı daha on dakika bile olmamıştı ki, aceleyle ayağa kalktı, ağzında birkaç özür geveledi ve odadan çıkıp gitti. Bir daha da geri dönmedi.”</p>
				<p class="normal">“Fakat anladığım kadarıyla şu hizmetçi Alice, hanımefendinin odasına çıktığını, gelin elbisesini değiştirdiğini ve bir bone takarak dışarı çıktığını söylüyor, değil mi?”</p>
				<p class="normal">“Aynen öyle. Sonrasında da karım, o sabah Bay Doran’ın evinde olay çıkaran, şimdi de gözaltında bulunan Bayan Flora Müler’la birlikte Hyde Park’ta yürürken görülmüş.”</p>
				<p class="normal">“Aa, evet. Ben de size bu genç kadın ve onunla ilişkiniz hakkında birkaç soru soracaktım.”</p>
				<p class="normal">Lord St. Simon omuzlarım silkip kaşlarını kaldırdı. “Birkaç yıldır dostça bir ilişkimiz vardı onunla, hem de çok dostça olduğunu söyleyebilirim. Allegro’da çalışırdı. Ben ona cömertçe davranmıştım, o da benden hiç şikâyetçi olmamıştı ama kadınları bilirsiniz işte Bay Holmes. Flora küçük sevimli bir hanımdı ve bana çok sadıktı ama aşırı derecede dik kafalıydı. Evlenmek üzere olduğumu öğrenince bana korkunç mektuplar yazmaya başladı. Doğrusu töreni o kadar sade yapmamızın bir nedeni de kilisede bir skandal çıkmasından endişelenmemdi. Biz törenden geri döndükten sonra, evin kapısına geldi ve içeri girmeye çalıştı. Çok kaba bir dille konuşmaya, hatta karıma tehditler savurmaya başladı; ama ben bunların olacağını tahmin ettiğim için hazırlıklıydım. Önceden çağırdığım</p>
				<p class="normal">iki sivil polis onu dışarı çıkardı. Olay çıkarmanın bir işe yaramayacağını görünce sesini</p>
				<p class="normal">kesti.”</p>
				<p class="normal">“Karınız bütün bunları duydu mu?” </p>
				<p class="normal">“Hayır, neyse ki duymadı.”</p>
				<p class="normal">“Sonra da bu aynı kadınla yürürken mi görüldü?”</p>
				<p class="normal">“Evet. Scotland Yard’dan Bay Lestrade’in de ciddi bulduğu nokta burası. Flora’nın karımı kandırarak dışarı çıkarttığını ve ona korkunç bir tuzak kurduğunu düşünüyorlar.”</p>
				<p class="normal">“Bu olabilir.”</p>
				<p class="normal">“Siz de mi öyle düşünüyorsunuz?”</p>
				<p class="normal">“Ben öyle bir şey söylemedim. Ama sizce de bu mümkün değil mi?” </p>
				<p class="normal">“Flora karıncayı bile incitemez.”</p>
				<p class="normal">“Ama kıskançlık insanın karakterini garip bir şekilde değiştirebilir. Lütfen söyleyin, siz ne düşünüyorsunuz?” </p>
				<p class="normal">“Ben buraya çözüm bulmaya geldim, teorilerimi anlatmaya değil. Size bildiğim bütün gerçekleri anlattım. Ama yine de fikrimi soruyorsanız, düğün heyecanı ve çok seçkin bir topluluğa girmiş olduğunu fark etmesi, karımda sinirsel bir rahatsızlık yaratmış olabilir.”</p>
				<p class="normal">“Kısacası aklını oynattı mı diyorsunuz?”</p>
				<p class="normal">“Sırt çevirdiği şeyleri hesaba katınca, başka bir açıklama gelmiyor aklıma.”</p>
				<p class="normal">“Tabii, sizinki de makul bir hipotez,” dedi Holmes, gülümseyerek. “Pekâlâ, Lord St. Simon, ben öğreneceklerimi öğrendim sanırım. Son bir sorum olacak: Kahvaltı masasında oturduğunuz yerden, pencereden dışarıyı görebiliyor muydunuz?”</p>
				<p class="normal">“Yolun diğer ucunu ve parkı görebiliyorduk.”</p>
				<p class="normal">“Demek öyle. O zaman sizi daha fazla alıkoymayalım. Sizinle daha sonra yine haberleşeceğiz.”</p>
				<p class="normal">“Umarım şansınız yaver gider de bu sorunu çözersiniz,” dedi misafirimiz ayağa kalkarak.</p>
				<p class="normal">“Çözdüm bile.”</p>
				<p class="normal">“Ne? Ne dediniz?”</p>
				<p class="normal">“Çözdüğümü söyledim.”</p>
				<p class="normal">“Karım nerede o zaman?”</p>
				<p class="normal">“Yakında öğreneceğim bir ayrıntı bu.”</p>
				<p class="normal">Lord St. Simon kafasını salladı. “Ne yazık ki bu vaka sizinkinden veya benimkinden daha zeki bir zihni gerektiriyor,” dedi ve önümüzde görkemli bir şekilde eğilerek odadan çıktı.</p>
				<p class="normal">“Lord St. Simon kendini benimle aynı kefeye koyarak onurlandırdı beni. Bütün bu sorgulamadan sonra bir viski soda ve bir puroyu hak ettim herhalde. Misafirimiz buraya gelmeden önce meseleyi kafamda çözmüştüm zaten.”</p>
				<p class="normal">“Azizim Holmes!”</p>
				<p class="normal">“Daha önce de benzer vakalarla karşılaşmıştım, ama hiçbiri bunun kadar ani gelişmemişti. Bütün incelemelerim sonunda tahminim kesinlik kazandı.”</p>
				<p class="normal">“E, senin duyduklarını ben de duydum.”</p>
				<p class="normal">“Fakat bana çok yardımı dokunan önceki vakalardan haberdar değilsin sen. Birkaç yıl önce Aberdeen’de ve Fransa-Prusya savaşından sonra da Münih’te buna benzer şeyler olmuştu. Bu da o tip vakalardan biri. Dur, bak kim gelmiş. İyi günler Lestrade! Masanın üzerinde boş bir bardak ve puro seni bekliyor.”</p>
				<p class="normal">Resmi dedektif kendisine denizci havası veren geniş yakalı kısa paltosu ve kravatıyla çıkagelmişti. Elinde siyah keten bir torba vardı. Kısa bir selamdan sonra oturdu ve kendisine sunulan puroyu yaktı.</p>
				<p class="normal">“Nasıl gidiyor hayat?” diye sordu Holmes, gözleri parlayarak. “Keyifsiz görünüyorsun.”</p>
				<p class="normal">“Evet, pek keyfim yok. Şu lanet St. Simon vakası. Bir türlü işin içinden çıkamıyorum.”</p>
				<p class="normal">“Sahiden mi? Beni şaşırtıyorsun.”</p>
				<p class="normal">“Böylesine karmaşık bir vakaya hiç rastlamamıştım? Sanki bütün ipuçları parmaklarımın arasından kayıp gidiyor. Bütün gün üzerinde çalışıp durdum.”</p>
				<p class="normal">“Ve bu yüzden ıslanmışsın,” dedi Holmes, elini müfettişin omzuna koyarak.</p>
				<p class="normal">“Evet, parkı araştırıyorduk.”</p>
				<p class="normal">“Tanrı aşkına, neden?”</p>
				<p class="normal">“Leydi St. Simon’ın cesedini aradık.”</p>
				<p class="normal">Sherlock Holmes, sandalyesine yaslanarak kahkahalarla güldü.</p>
				<p class="normal">“Trafalgar Meydanı’ndaki çeşmenin altını da kazdınız mı?” dedi.</p>
				<p class="normal">“Neden ki? Ne demek istiyorsun?”</p>
				<p class="normal">“İki durumda da bu hanımefendiyi bulma ihtimaliniz aynı da ondan.”</p>
				<p class="normal">Lestrade dostuma kızgın bir bakış attı. “Galiba her şeyi biliyorsunuz!” dedi.</p>
				<p class="normal">“Ah, sadece gerekli bilgileri duyunca son kararımı verdim.”</p>
				<p class="normal">“Sahiden mi? Peki, parkı araştırmak boşuna mıydı?”</p>
				<p class="normal">“Sanırım.”</p>
				<p class="normal">“Peki, o zaman nasıl oldu da bunları orada bulabildik?” Konuşurken çantasını açıp içinden beyaz ipekten bir gelinlik, bir çift saten ayakkabı, bir buket ve bir duvak çıkardı. Hepsi de suda durmaktan sırılsıklam olmuş ve solmuştu. “Ha, bir de bu var,” dedi, hepsinin üstüne bir düğün yüzüğü koyarak. “İşte size çözmeniz gereken bir bilmece Bay Holmes.”</p>
				<p class="normal">“Evet, öyle!” dedi dostum mavi yüzüğü havaya fırlatarak. “Bunları kanalizasyonda mı buldunuz?”</p>
				<p class="normal">“Hayır. Parkın bir köşesinde bulduk. Onun elbiseleri olduğunu anlayınca da cesedin uzakta olamayacağını düşündüm.”</p>
				<p class="normal">“Aynı parlak akıl yürütmeyle, her insanın cesedi gardırobunun yakınlarında bulunur diyebiliriz. Rica etsem söyler misiniz, bununla nereye varmak istiyorsun?”</p>
				<p class="normal">“Şu kaybolma hadisesinde Flora Miller’ın payını ortaya çıkarmak istiyorum.”</p>
				<p class="normal">“Ne yazık ki bu çok zor.”</p>
				<p class="normal">“Sahiden öyle mi düşünüyorsun?” diye atıldı Lestrade, biraz imalı bir şekilde. “Holmes, ne yazık ki çıkarımlarım yapmakta pek iyi değilsin. Şu kısacık süre içinde bile iki gafın oldu. Bu elbisenin Flora Miller’la ilişkisi var.”</p>
				<p class="normal">“Nasıl bir ilişkiymiş?”</p>
				<p class="normal">“Elbisenin cebinde bir paket var. Paketin içinde de bir kart kutusu var. Kart kutusunda da bir not.” Notu önündeki masaya açtı. “Şunu dinle: ‘Her şey hazır olduğunda beni görürsün. Hemen gel. F.H.M.’ Şimdi, bana kalırsa Flora Miller, Leydi St. Simon’ı kandırarak dışarı çıkarttı ve işbirlikçileriyle onu kaçırdılar. İsminin baş harfleriyle imzaladığı bu notu kapıda usulca cebine sıkıştırdı ve dışarı çıkmasını sağladı.”</p>
				<p class="normal">“Harika, Lestrade,” dedi Holmes gülerek. “Gerçekten çok iyisin. Şuna bir de ben bakayım.” Notu umursamaz bir tavırla aldı ama sonra dikkatle incelemeye başladı. Sonunda neşeyle bağırdı. “Sahiden çok önemli bu,” dedi.</p>
				<p class="normal">“Öyle mi dersin?”</p>
				<p class="normal">“Kesinlikle. Kutlarım seni.”’</p>
				<p class="normal">Lestrade kazandığı zaferin coşkusuyla ayağa kalkıp Holmes’un yanına gitti. Başını eğip nota baktı. “Ama,” diye bağırdı, “yanlış tarafına bakıyorsun!”</p>
				<p class="normal">“Tam tersine, doğru tarafı bu.”</p>
				<p class="normal">“Doğru tarafı mı? Delirdin mi? Not öbür tarafa yazılmış işte.”</p>
				<p class="normal">“Ama bu tarafında da bir otel faturasının bir parçası görülüyor. Dikkat çekici.”</p>
				<p class="normal">“Önemli bir şey yok ki. Ben de gördüm,” dedi Lestrade. “4 Ekim, oda 8 şilin, kahvaltı 2 şilin 6 peni, kokteyl 1 şilin, öğle yemeği 2 şilin 6 peni, bir bardak şarap 8 peni.’ Başka da bir şey yok.”</p>
				<p class="normal">“Olabilir. Ama yine de önemli. Nota gelince, o da önemli elbette, en azından ismin baş harfleri. Tekrar kutlarım seni.”</p>
				<p class="normal">“Yeterince zaman kaybettim,” dedi Lestrade ayağa kalkarken. “Ben sıkı çalışırım; öyle, şöminenin başında oturup teori geliştirmem. İyi günler Bay Holmes. Bakalım bu meseleyi önce kim çözecek.” Elbiseleri toplayıp çantaya tıkıştırarak kapıya yöneldi.</p>
				<p class="normal">“Son bir ipucu vereyim sana Lestrade,” dedi Holmes, rakibi kapıdan çıkarken. “Vakanın asıl çözümünü söyleyeyim sana. Leydi St. Simon hikâye. Öyle biri yok; hiç de olmadı.”</p>
				<p class="normal">Lestrade dostuma üzgün bir ifadeyle baktı. Sonra bana döndü, eliyle alnına vurdu, başını üç kez salladı ve çıkıp gitti. Dış kapıyı henüz kapatmıştı ki Holmes da ayağa kalkarak paltosunu giydi. “Bay Lestrade çalışma konusunda haklı,” dedi, “o nedenle Watson, seni bir süre daha gazetelerinle baş başa bırakacağım.”</p>
				<p class="normal">Sherlock Holmes gittiğinde saat beşi geçiyordu ama benim yalnız kalacak vaktim olmamıştı pek, çünkü aradan bir saat geçmeden elinde büyük bir kutuyla bir adam çıkageldi. Yanında getirdiği gençle birlikte kutuyu açarak odamızın sade maun masasının üstüne nefis bir sofra kurmaya başladılar. Şaşıp kalmıştım.</p>
				<p class="normal">Sülün, kaz ciğeri ezmesi, çulluk ve antika şişeler içinde şaraplardan oluşan şatafatlı mönü krallara layıktı. Ziyaretçilerim, masayı donattıktan sonra, ziyafetin parasının ödendiğini ve bu adrese ısmarlandığını söyleyip başka tek laf etmeden, Bin Bir Gece Masallarındaki cinler misali geldikleri gibi gittiler.</p>
				<p class="normal">Sherlock Holmes dokuzdan önce çevik adımlarla odaya girdi. Ciddi görünüyordu ama gözlerinde gördüğüm ışık, vardığı sonuçlarda yanılmamış olduğunu gösteriyordu.</p>
				<p class="normal">“Demek sofrayı hazırlamışlar,” dedi ellerini ovuşturarak.</p>
				<p class="normal">“Misafirlerin var galiba. Sofra beş kişilik de.”</p>
				<p class="normal">“Evet, bazı misafirlerimiz olacak galiba,” dedi. “Lord St. Simon’ın henüz gelmemiş olmasına da şaşırdım aslında. O da nesi? Bu duyduklarım onun ayak sesleri olmalı.”</p>
				<p class="normal">Gerçekten de öğlende gelen müşterimiz aceleyle içeri daldı. Gözlüklerini her zamankinden daha hızlı sallıyordu ve aristokrat yüzünde rahatsız bir ifade vardı.</p>
				<p class="normal">“Mesajımı aldınız demek,” dedi Holmes. “Evet ve itiraf etmeliyim ki yazdıklarınız beni çok şaşırttı. Bütün bunların doğru olduğuna emin misiniz?”</p>
				<p class="normal">“Evet.”</p>
				<p class="normal">Lord St. Simon bir sandalyeye çöktü ve elini alnına götürdü.</p>
				<p class="normal">“Aile fertlerinden birinin böyle küçük düşürüldüğünü duyunca, dük ne diyecek acaba?” diye söylendi kendi kendine.</p>
				<p class="normal">“Tam bir talihsizlik. Küçük düşme konusunda da pek emin değilim.”</p>
				<p class="normal">“Ama siz farklı bir açıdan bakıyorsunuz.”</p>
				<p class="normal">“Kimseyi suçlu bulamıyorum. Yöntemi utanç verici olsa da hanımefendinin başka şansı yoktu bence. Ona akıl verecek birisi olsaydı...”</p>
				<p class="normal">“Küçük düşürüldüm, bayım, alenin küçük düşürüldüm,” dedi Lord St. Simon, parmaklarıyla masaya vurarak.</p>
				<p class="normal">“Bu zavallı kızı bağışlamalısınız. Başına gelenler pişmiş tavuğun başına gelmez.”</p>
				<p class="normal">“Kesinlikle affetmem. Çok kızgınım. Utanç verici bir şekilde kullanıldım.”</p>
				<p class="normal">“Galiba kapı çalıyor,” dedi Holmes. “Evet, yukarı çıkanlar var. Sizi tek başıma ikna etmekte zorlanırım diye bir iki destekçi çağırmıştım Lord St. Simon.” Dostum kapıyı açtı ve içeriye bir hanım ile bir beyefendiyi buyur etti. “Lord St. Simon,” dedi, “tanıştırayım; Bay ve Bayan Francis Hay Moulton. Hanımefendiyi zaten tanıyor olmalısınız.”</p>
				<p class="normal">Müşterimiz, gelenleri görünce koltuğundan fırladı ve ayakta dimdik dikildi. Gözlerini yere dikti, elini redingotunun göğsüne götürdü. Onuru zedelenmiş adam portresi çiziyordu. Kadın ileri doğru çevik bir adım atarak elini Lorda uzattıysa da o, başını kaldırmamakta ısrar etti. Kadının yalvaran yüz ifadesine karşı koymak zordu.</p>
				<p class="normal">“Bana kızgınsın Robert,” dedi. “Bu konuda haklısın da.”</p>
				<p class="normal">“Rica ederim, özür dileme,” dedi Lord St. Simon acıyla.</p>
				<p class="normal">“Ah, evet, sana gerçekten çok kötü davrandığımı biliyorum. Gitmeden önce seninle konuşmalıydım ama öylesine sersemlemiştim ki, Frank’i burada tekrar görünce ne yapacağımı ve ne diyeceğimi bilemedim. Kilisede düşüp bayılmışım.”</p>
				<p class="normal">“Belki de bu meseleyi baş başa konuşmak istersiniz Bayan Moulton?”</p>
				<p class="normal">“Bana sorarsanız,” diye söze girdi garip beyefendi, “bu meselede zaten gizli saklı bir şey kalmadı artık. Ben kendi adıma, herkesin bunları duymasını istiyorum.” Kısa boylu, ince yapılı, esmer bir adamdı. Tıraşlı ve keskin hatlı yüzünde uyanık bir ifade vardı.</p>
				<p class="normal">“Öyleyse tüm hikâyemizi dosdoğru anlatalım,” dedi hanımefendi. “Frank ile ben, 1884’te Rockies yakınlarında, babamın çalıştığı McQuire madeninde tanıştık. Sonra da nişanlandık. Derken babam zengin bir damar bulup çok para kazanmaya başlarken zavallı Frank bir şey çıkaramamıştı. Babam zenginleştikçe Frank de yoksullaşıyordu; babam sonunda bu nişan meselesini bir daha duymak istemediğini söyleyerek beni Frisco’ya götürdü. Fakat Frank hemen pes etmedi; beni oraya kadar takip etti ve biz, babamdan gizli gizli görüşmeye devam ettik. Babam duysaydı deliye dönerdi herhalde; bu nedenle her şeyi aramızda halletmeye karar verdik. Frank, geri dönüp altın bulacağını ve babam kadar zengin olmadan geri dönmeyeceğini söyledi. Buna karşılık ben de onu ölene kadar bekleyeceğime ve o hayatta olduğu sürece başka biriyle asla evlenmeyeceğime söz verdim. ‘Öyleyse neden hemen şimdi evlenmiyoruz,’ dedi, ‘böylece ben de senden emin olurum ve buraya dönene kadar da senin kocan olduğunu iddia etmem.’ Böylece konuşup anlaştık ve bir rahibin huzurunda evlendik; sonra da Frank altın aramaya gitti, ben de babamın yanına döndüm.</p>
				<p class="normal">“Sonra Frank’in Montana’da olduğunu, oradan Arizona’ya geçtiğini öğrendim. Derken New Mexico’dan yazdı bana. Bir gün, gazetede yer alan uzun bir haberde bir madenci kampının Apaçiler tarafından basıldığını ve öldürülenlerin arasında Frank’in de olduğunu okudum. Bu haberi okur okumaz bayılmışım. Sonraki aylarda da hastalıktan yatağa düştüm. Babam iyi olmadığımı düşünerek Frisco’nun bütün doktorlarına gösterdi beni. Bir yıldan fazla bir süre hiç haber alamayınca Frank’in gerçekten öldüğüne inandım. Sonra Lord St. Simon, Frisco’ya geldi, biz Londra’ya gittik, sonunda da bir evlilik ayarlandı. Babam her şeyden gayet memnundu ama ben hep zavallı Frank’in kalbimdeki yerini yeryüzündeki hiç kimsenin dolduramayacağını hissediyordum.</p>
				<p class="normal">“Her şeye rağmen Lord St. Simon’la evlenseydim evlilik görevlerimi kesinlikle yerine getirirdim. Aşkımıza söz geçiremiyoruz ama hiç değilse davranışlarımızı kontrol edebiliriz. Ona iyi bir eş olma niyetiyle kiliseye gittim. Kilisede Frank’i gördüğümde neler hissettiğimi tahmin edebilirsiniz. Ön sırada durmuş bana bakıyordu. Başlangıçta onu hayalet sandım, ama dönüp tekrar baktığımda hâlâ orada durduğunu gördüm. Gözlerinde, onu gördüğüme sevinip sevinmediğimi soran meraklı bir bakış vardı. O anda nasıl oldu da düşüp bayılmadım hayret ediyorum. Çevremdeki her şey dönüp durmaya başladı. Rahibin sözleri kulağımda vızıldıyordu. Ne yapacağımı bilemiyordum. Töreni durdurup bir olay mı çıkarmalıydım? Ona yeniden baktım; ne düşündüğümü anlamış gibiydi, çünkü parmağını dudaklarına götürmüş susmamı işaret ediyordu. Sonra onun bir kâğıt parçasına bir şeyler karaladığını gördüm ve bana bir not yazdığını anladım. Onun oturduğu sıranın önünden geçerken elimdeki buketi ona doğru düşürdüm ve o, çiçekleri bana geri uzatırken notu da elime sıkıştırıverdi. Bana işaret verdiği zaman onunla gidip gitmeyeceğimi soran kısacık bir nottu. Ona karşı sorumluluğumdan hiç şüphe duymadığım için istediği her şeyi yapmaya hazırdım.</p>
				<p class="normal">“Eve döndüğüm zaman, Frank’i Kaliforniya’dan tanıyan hizmetçime olanları anlattım ve ağzını sıkı tutmasını, sadece birkaç eşya ve elbise hazırlamasını söyledim. Lord St. Simon’la konuşmam gerekirdi biliyorum ama annesi ve diğer o seçkin insanların önünde bunları konuşmaktan çekindim. Önce kaçmaya, daha sonra da her şeyi anlatmaya karar verdim. Masaya oturalı daha on dakika geçmemişti ki pencereden yolun öbür yanında duran Frank’i gördüm. Bana işaret etti ve parkın içine doğru yürümeye başladı. Masadan sıvıştım, yukarı çıkıp eşyalarımı aldım ve onun peşinden gittim. Karşıma çıkan kadın Lord St. Simon’la ilgili bir şeyler anlatmaya çalışıyordu; az da olsa duyduklarımdan anladığım kadarıyla eski evliliğiyle ilgili bir sırdan bahsediyordu. Neyse ki ondan kurtulmayı başardım ve kısa bir süre sonra Frank’le buluştum. Beraber bir faytona binerek Gordon Meydanı’ndaki bir eve gittik. Onca yıl bekledikten sonra gerçek evliliğimi yapmıştım işte. Frank her şeyi anlattı. Apaçilere esir düşüp kaçmış; Frisco’ya gelmiş, hayatından umudumu kestiğimi öğrenmiş, İngiltere’ye gitmiş ve beni sürekli takip etmiş. Sonunda ikinci düğünümün sabahında da beni bulmuş.</p>
				<p class="normal">“Bir gazetede görmüştüm,” diye açıkladı Amerikalı. “Kendisinin ve kilisenin ismi verilmişti ama hanımefendinin nerede yaşadığı belirtilmemişti.”</p>
				<p class="normal">“Sonra ne yapacağımızı konuşmaya başladık. Frank her şeyin açık seçik olmasından yanaydı ama ben o kadar utanıyordum ki, ortalıktan kaybolup onları bir daha görmemenin en iyisi olacağını düşündüm. Babama, hayatta olduğumu bildiren bir telgraf çekmem yeterdi. O kahvaltı masasında oturmuş dönmemi bekleyen lortları ve leydileri düşünmek tüylerimi ürpertiyordu. Bunun üzerine Frank, izime bir daha rastlanılmasın diye düğün giysilerimden bir bohça yapıp kimsenin bulamayacağı bir yere attı. Bay Holmes, akşama doğru gelmeseydi -ki bizi nasıl bulabildiğini hâlâ anlamış değilim - biz yarın Paris’e gitmiş olacaktık. Kendisi benim yanıldığımı, Frank’in haklı olduğunu ve eğer her şeyi gizli tutarsak büyük bir hata yapacağımızı anlattı. Sonra Lord St. Simon’la baş başa bir görüşme yapmamızı teklif edince, biz de hemen buraya geldik. İşte gerçekleri öğrendin Robert. Sana acı verdiğim için çok üzgünüm. Umarım hakkımda çok kötü şeyler düşünmezsin.”</p>
				<p class="normal">Lord St. Simon bu uzun hikâyeyi sert tavrını yumuşatmadan, kaşları çatık, dudakları sımsıkı kapalı bir halde dinlemişti.</p>
				<p class="normal">“Affedersiniz,” dedi, “ama özel ilişkilerimi böyle toplum önünde tartışmak hiç âdetim değildir.”</p>
				<p class="normal">“Peki, beni affedecek misin? Ayrılmadan önce elimi sıkacak mısın?”</p>
				<p class="normal">“Ah tabii, eğer seni mutlu edecekse.” Elini uzattı ve kendisine uzatılan eli soğukça sıktı.</p>
				<p class="normal">“Keşke,” dedi Holmes, “dostane bir akşam yemeğinde bize eşlik etseniz.”</p>
				<p class="normal">“Benden çok şey istiyorsunuz,” diye yanıtladı Lord. “Bu son gelişmeleri kabullenmek zorunda kalmış olabilirim ama olanlardan sonra oturup eğlenmemi beklemeyin benden. Hepinize iyi geceler dileyip gitsem iyi olacak.” Önümüzde saygıyla eğilerek odadan çıktı.</p>
				<p class="normal">“Hiç değilse siz bize eşlik edin,” dedi Sherlock Holmes. “Bir Amerikalıyla tanışmaktan her zaman zevk duymuşumdur, Bay Moulton. Vaktiyle bir monarşinin yaptığı ahmaklıkların ve birkaç bakanın yaptığı hataların, gelecekte çocuklarımızın aynı dünya ülkesinin vatandaşları olarak ortak bir bayrak altında yaşamalarını engelleyemeyeceğine inanıyorum.”</p>
				<p class="normal">Misafirlerimiz gittikten sonra “Çok ilginç bir vaka oldu,” diye söze girdi Holmes. “Zira ilk bakışta anlaşılmaz görünen bir meselenin ne kadar basit bir açıklamasının olabileceğini apaçık gösteren örnek bir vaka bu. Genç kadının anlattığı olaylar zinciri ne kadar doğalsa, Scotland Yard’dan Bay Lestrade’in vardığı sonuçlar da o kadar tuhaf.”</p>
				<p class="normal">“Demek ki sen aslında başından beri hiç yanılmadın, öyle mi?”</p>
				<p class="normal">“En başta iki husus açıktı; birincisi, genç kadının evlenmeye hevesli olması, diğeri de eve döndükten birkaç dakika sonra bundan pişmanlık duyması. Anlaşılan o sabah fikrini değiştirmesine sebep olan bir şey olmuştu. Peki, ne olmuştu? Dışarıdayken kimseyle konuşmuş olamazdı, çünkü damatla birlikteydi. Peki, birisini mi görmüştü? O her kimse Amerika’dan gelmiş olmalıydı, çünkü burada çok uzun süredir kalmadığı için, bir bakışla tüm planlarını değiştirmesine sebep olacak kadar derin bir etki yaratacak kişiyi burada tanımış olamazdı. Gördüğün gibi, eleme yoluyla o kişinin Amerikalı olabileceği sonucuna varıyoruz. Peki, kadının üzerinde nasıl böyle büyük bir etki yaratabilirdi? Bir sevgili veya bir koca olabilirdi. Genç kadının kızlığını garip yerlerde ve koşullarda geçirmiş olduğunu biliyordum. Lord St. Simon’ı dinlemeden önce bu noktaya varmıştım. Kilisedeki adamdan, gelinin tavırlarındaki ani değişiklikten, bir not iletmek için planlandığı açıkça belli olan buketi düşürme olayından, kadının özel hizmetçisiyle konuştuğundan bahsetmesiyle her şey açıklığa kavuşmuş oldu. Ayrıca hizmetçiyle konuşurken duyduğunu söylediği “bir damar kapma” deyiminin madenci argosunda, birinin özel damarını ele geçirme anlamına bildiğimden bu nokta da açıklık kazandı. Bir adamla kaçmıştı ve bu adam ya bir sevgili ya da eski bir kocaydı; bu ikincisinin olma ihtimali daha yüksekti.”</p>
				<p class="normal">“Peki, onları nasıl buldun?”</p>
				<p class="normal">“Bunda zorlanabilirdim, ama dostumuz Lestrade değerini bilmediği önemli bir bilgiye sahipti. Nottaki baş harfler de önemliydi ama daha önemlisi, bu hafta içinde Londra’nın en seçkin otellerinden birinde kalınmış olmasıydı.”</p>
				<p class="normal">“Peki, kaldıkları otelin seçkin bir otel olduğunu nasıl anladın?”</p>
				<p class="normal">“Yüksek fiyatlarından. Bir yatak için sekiz şilin, bir bardak şarap içinse sekiz peni, otelin ne kadar pahalı olduğunu gösteriyordu. Londra’da bu kadar pahalı otellerin sayısı çok değildir. Northumberland Caddesi’ndeki ikinci otelin kayıtları incelettim ve otelde Francis H. Moulton adında bir Amerikalının kaldığını, önceki gün ayrıldığını ve notun arkasındaki faturanın aynısını kestiğini öğrendim. Mektupların 226 Gordon Meydanı’ndaki adresine gönderilmesini istemişti; bunun üzerine ben de o adrese gittim ve sevgili çifti orada buldum. Durumlarını gerek halka, gerekse Lord St. Simon’a açıkça anlatmalarının daha iyi olacağı söyledim ve onlara burada buluşmaya teklif ettim. Senin de gördüğün gibi, sözlerinde durdular.”</p>
				<p class="normal">“Ama pek de iyi bir sonuç vermedi,” dedim. “Lord çok katı davrandı.”</p>
				<p class="normal">“Fakat Watson,” dedi Holmes gülümseyerek, “bütün olan bitenlerden ve düğünden sonra bir anda hem karını, hem de yüklü bir serveti kaybetseydin sen de zil takıp oynamazdın herhalde. Sonuçta Lord St. Simon’ı anlayışla karşılamalıyız ve onun durumuna düşmediğimiz için şükretmeliyiz. Şimdi sandalyeni yaklaştırıp kemanımı uzat; artık önümüzde çözülmeyi bekleyen tek mesele, bu soğuk sonbahar akşamlarını nasıl geçireceğimiz.”</p>
				</div></body>
</html>