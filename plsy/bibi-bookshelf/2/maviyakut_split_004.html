<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>maviyakut</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal">Dostum Sherlock Holmes’un ev sahibesi Bayan Hudson dünyanın en sabırlı kadınıdır. Her Allahın günü evini acayip ve şüpheli kişilerin doldurması yetmiyormuş gibi, bir de ilginç kiracısının tuhaf alışkanlıklarına ve düzensiz hayatına katlanmak zorunda kalıyordu. Holmes’un inanılmaz dağınıklığı, en olmadık zamanlarda keman çalma tutkusu, evin içerisini berbat kokulara boğan kimya deneyleri ve hayatından eksik olmayan şiddet ve tehlikeler belki de onu Londra’nın en çekilmez kiracısı durumuna getirmişti. Ne var ki kira ödemede cömertti. Yıllarca oturduğu evin, orasına burasına harcadığı parayla koca evi rahatlıkla satın alabilirdi.</p>
				<p class="normal">Ev sahibesi ondan çok çekinir, işine burnunu sokmaya cesaret edemezdi; çünkü onun ne şekilde karşılık vereceğini pek iyi bilirdi. Öte yandan ondan hoşlanırdı da; çünkü dostum kadınlara nazik davranırdı. Aslında Holmes kadın milletini sevmezdi, onlara asla güvenmezdi ama bir beyefendi gibi davranmaktan da geri durmazdı. Yaşlı kadının, kiracısını ne denli önemsediğini bildiğim için, evlenmemden bu yana ikinci kez evime gelip, zavallı dostumun kötü giden sağlık durumunu anlatırken, can kulağıyla dinledim onu.</p>
				<p class="normal">“Ölmek üzere, Dr. Watson,” dedi. “Son üç gündür iyice çöktü; bilmem, bugünü sağ çıkarır mı bilmiyorum. Doktor çağırmama izin vermiyor. Ama bu sabah avurtlarının nasıl çöktüğünü ve çaresizce bakan kocaman gözlerini görünce daha fazla dayanamadım. ‘İzin verseniz de vermeseniz de, Bay Holmes, hemen gidip bir doktor çağıracağım,’ dedim. ‘O zaman Dr. Watson’ı çağır,’ dedi. Sizin yerinizde olsam acele ederdim efendim, yoksa maalesef bir daha sağ göremeyebilirsiniz.”</p>
				<p class="normal">Hastalığından haberim olmadığı için dehşet içinde kalmıştım. Nasıl alelacele şapkamla paltomu kapıp yola koyulduğumu tahmin edemezsiniz. Yolda Bayan Hudson’a diğer ayrıntıları da sordum.</p>
				<p class="normal">“Anlatabileceğim fazla bir şey yok, efendim” dedi. “Nehir kenarındaki Rotherhithe Caddesi’nde bir vaka üzerine çalışıyordu; bu hastalığı da orada kaptı galiba. Perşembe günü öğle üzeri yatağa düştü ve o günden beri de hiç ayağa kalkmadı. Üç gündür boğazından ne bir lokma yemek ne de bir yudum su geçiyor.”</p>
				<p class="normal">“Aman Tanrım! Neden daha önce bir doktor çağırmadınız?”</p>
				<p class="normal">“İzin vermedi, efendim. Ne kadar inatçı olduğunu bilirsiniz. İsteğine karşılık gelmeye cesaret edemedim doğrusu. Ama artık son saatlerini yaşıyor, siz de göreceksiniz ya!”</p>
				<p class="normal">Dostum gerçekten de acınacak haldeydi. O sisli Kasım gününün solgun ışığında, hasta odası kasvete bürünmüştü. Fakat yüreğimi asıl sızlatan husus, yatağından bana bakan o zayıf solgun yüzdü. Gözleri yüksek ateşten parlamış, yanaklarında kızıl humma lekesi çıkmış, dudakları çatlamıştı. Durmadan yorganı çekiştiren ince elleri titreyip duruyordu. Sesi boğuk, soluması düzensizdi. Odaya girdiğimde yerinden kıpırdamadı ama gözlerindeki ışıldamadan beni tanıdığını anlamıştım.</p>
				<p class="normal">“Görüyorsun ya Watson, bu kez nalları dikiyoruz galiba,” dedi cılız bir sesle. Ama bu sesin altında her zamanki kayıtsızlığı yatıyordu.</p>
				<p class="normal">“Sevgili dostum!” diye haykırdım yatağa yaklaşırken.</p>
				<p class="normal">“Dur orda! Sakın yaklaşma!” dedi. Sesi keskin bir bıçağı andırıyordu. Ne zaman önemli bir kararın eşiğinde olsa, sesi böyle çıkardı. “Watson bana yaklaşırsan seni evden çıkartmak zorunda kalırım.”</p>
				<p class="normal">“Tanrı aşkına, neden?”</p>
				<p class="normal">“Çünkü ben böyle istiyorum. Yetmez mi?”</p>
				<p class="normal">Evet, Bayan Hudson haklıydı. Onu hiç böyle inatçı görmemiştim. Ama göz göre göre eriyip gittiğine tanık olmak insana acı veriyordu.</p>
				<p class="normal">“Sadece yardım etmek istedim,” dedim.</p>
				<p class="normal">“Tamam. Yardım etmek istiyorsan, sana söyleneni yap.”</p>
				<p class="normal">“Tabii, Holmes.”</p>
				<p class="normal">Sesindeki sertlik kaybolmuştu şimdi.</p>
				<p class="normal">“Gücenmedin, değil mi?” diye sordu. Zorlukla nefes alıyordu. Zavallı dostum, onu bu halde görürken nasıl gücenebilirdim ki?</p>
				<p class="normal">“Sadece senin sağlığını düşünüyorum, Watson.” dedi boğuk bir sesle.</p>
				<p class="normal">“Benim sağlığımı mı?”</p>
				<p class="normal">“Ben derdimin ne olduğunu biliyorum. Bu hastalığı Sumatra’da kaptım. Hollandalılar bu konuda bizden daha bilgililer ama onlar da şimdiye kadar bu konuda hiçbir tedbir almamışlar. Fakat kesin olan bir şey var ki; o da çaresi olmayan ölümcül bir hastalık bu ve çok da bulaşıcı.”</p>
				<p class="normal">Ateşin etkisinde sayıklıyordu, titreyen zayıf uzun elleriyle dışarı çıkmamı işaret etti.</p>
				<p class="normal">“Allah aşkına Holmes! Bu umurumda mı sanıyorsun? Hiç tanımadığım biri bile önümde böyle yatsa, çekinmem. Bunun, beni eski bir dostuma yardım etmekten alıkoyabileceğini mi düşünüyorsun yoksa?”</p>
				<p class="normal">Birkaç adım daha atarak yatağa yaklaştım ama öfkeli bakışıyla durdurdu beni.</p>
				<p class="normal">“Orada durursan seninle konuşurum, yoksa odadan çıkman gerekecek.”</p>
				<p class="normal">Şimdiye kadar Holmes’un olağanüstü yeteneklerine o kadar saygı duymuşumdur ki, isteklerini daima yerine getirmişimdir, hatta bazen nedenini bilmeden... Ama şimdi içimdeki mesleki içgüdüler ayaklanmıştı. Başka zaman başka yerde bana emir verebilirdi ama burada, hasta odasında rollerimiz değişmişti, o hastaydı, ben ise doktor.</p>
				<p class="normal">“Holmes,” dedim, “sen kendinde değilsin. Hasta bir adam çocuk gibidir, onun için ben de sana çocuk muamelesi yapacağım. Hoşuna gitsin ya da gitmesin seni muayene edeceğim ve gerekli tedaviyi uygulayacağım.”</p>
				<p class="normal">Bana kötü kötü baktı.</p>
				<p class="normal">“Mutlaka doktor gerekiyorsa, bırak beni de, hiç değilse güvenebileceğim birini seçeyim,” dedi.</p>
				<p class="normal">“Demek bana güvenmiyorsun?”</p>
				<p class="normal">“Dostluğuna güvenim tam ama gerçek şu ki Watson, sen ne de olsa pratisyen hekimsin, tecrübelerin ve yeteneklerin sınırlı. Böyle şeyleri söylemek zoruma gidiyor ama başka çare bırakmadın.”</p>
				<p class="normal">Kalbim derinden incinmişti.</p>
				<p class="normal">“Normalde böyle sözler çıkmaz ağzından Holmes. Bu da sinirlerinin ne derece bozulduğunu gösteriyor. Madem ki bana güvenmiyorsun, daha fazla üstelemeyeceğim. İstersen Londra’dan Sir Jasper Meek’i, Penrose Fisher’i ya da başka birini getireyim. Kimi istiyorsan söyle. Buraya doktor gelmesi şart, son sözüm bu. Benim burada eli kolu bağlı senin ölmeni seyredeceğimi sanıyorsan, çok yanılıyorsun.”</p>
				<p class="normal">“Nasıl istersen,” dedi hasta dostum, hıçkırıkla inleme arası bir sesle. “Sana bilmediklerini ben mi anlatayım? Söylesene, Tapanuli humması hakkında ne biliyorsun? Kara Formosa kangreni hakkında ne biliyorsun?”</p>
				<p class="normal">“Hiçbirini duymadım.”</p>
				<p class="normal">“Uzak Doğu’da bir sürü hastalık, bir yığın hastalık faktörü vardır, Watson...” Her cümlenin sonunda durup gücünü toparlamaya çalışıyordu. “Son zamanlarda adli tıp araştırmalarından birkaçına ben de katılmıştım; bu konuda bir hayli bilgi edindim. Bu arada da hastalığa yakalandım. Çaresi yok bu illetin!”</p>
				<p class="normal">“Belki de vardır. Tesadüfen öğrendim, tropik hastalıklar konusunda uzman olan Dr. Ainstree şu anda Londra’daymış. İtiraz istemiyorum Holmes; hemen şimdi gidip onu getireceğim.” Bunu söyledikten sonra kararlı adımlarla kapıya yöneldim.</p>
				<p class="normal">Hayatımda hiç böyle bir şok yaşamamıştım. Aynı anda ölüm döşeğindeki adam aniden bir kaplan gibi yataktan sıçradı ve beni kapıdan çevirdi. Kilitte dönen anahtarın çıkardığı sesi duydum. Ama göz açıp kapayıncaya dek yatağına dönmüştü. Harcadığı olağanüstü enerji yüzünden nefes nefese kalmıştı.</p>
				<p class="normal">“Anahtarı benden zorla alamazsın Watson. Şimdi sen benim elimdesin. Ben izin vermedikçe hiçbir yere kıpırdayamazsın, dostum. Ama ben seni eğlendiririm merak etme.” Bütün bunları kesik kesik söylüyor ara ara nefes almaya çalışıyordu. “Sadece benim iyiliğimi düşündüğünü biliyorum. Doğru bildiğini yapacaksın ama bana biraz zaman tanı, gücümü toplamam için. Şimdi değil, Watson, şimdi değil. Şu anda saat dört, saat altıda gidebilirsin.”</p>
				<p class="normal">“Bu senin yaptığın delilik, Holmes.”</p>
				<p class="normal">“Sadece iki saat, Watson. Sana söz veriyorum, saat altıda gideceksin. Bu kadarcık bekleyemez misin?”</p>
				<p class="normal">“Başka çarem yok.”</p>
				<p class="normal">“Hem de hiç yok. Teşekkür ederim, ben kendi yatağımı düzeltirim. Lütfen, aramızda mesafe kalsın. Şimdi Watson, bir şartım var. Yardım getirebilirsin ama o ismini andığın adamı istemiyorum, benim seçeceğim doktoru getireceksin.”</p>
				<p class="normal">“Kabul.”</p>
				<p class="normal">“Odaya girdiğinden beri ettiğin tek akıllıca laf bu oldu, Watson. Şurada birkaç kitap duruyor. Ben biraz yorgunum. Cereyan vermeyen bir pile benziyorum. Saat altıda herhalde konuşmamıza devam edebiliriz.”</p>
				<p class="normal">Holmes’un durumu şimdi beni daha da korkutmuştu. Aslında bu işi daha önce yapmamız gerekirdi. Birkaç dakika öylece durup bekledim, yataktaki hareketsiz bedene baktım. Yorganı yüzüne kadar çekmiş, uykuya dalmış gibiydi. Orada oturup sakin sakin kitap okuyamayacağımı anlayınca, odanın içinde yavaş yavaş dolaşmaya, duvarları süsleyen meşhur suçluların resimlerine bakmaya başladım. Sonunda şöminenin önüne gelip durdum. Pipolar, tütün paketleri, şırıngalar, kalemtıraşlar, kurşunlar ve daha bir sürü ıvır zıvır şöminenin korkuluğu üzerine serpiştirilmişti. Aralarında bir de sürme kapaklı, siyah-beyaz, küçük, fildişi bir tabaka vardı. Çok hoş bir şeye benziyordu. Tam yakından incelemek için elimi uzatmıştım ki...</p>
				<p class="normal">Korkunç bir çığlık, acı bir feryat işittim; aşağıdan, sokaktan geliyor sandım ama yataktan geliyordu. Vücudumu soğuk terler bastı, tüylerim diken diken oldu. Geri dönüp baktım; sara nöbeti geçirircesine titreyen bir yüz ve kocaman iki göz! Elimde küçük tabaka ile öylece kalakalmıştım.</p>
				<p class="normal">“Bırak onu yerine! Çabuk bırak onu oraya, Watson! Hemen diyorum!” Tabakayı şöminenin kenarına koyduğumu görünce başını yastığa attı ve rahat bir nefes aldı. “Eşyalarıma dokunulmasından nefret ederim, Watson. Bunu sen de biliyorsun. Tahammülümü zorluyorsun. Sen... Bir doktor olarak hastanı tımarhanelik edersin. Otur oturduğun yerde be adam, bırak da biraz dinleneyim!”</p>
				<p class="normal">Bu azarlanmaya çok içerlemiştim. Bu sebepsiz yere galeyan ve haykırış, alıştığım o nezaketten eser olmayan terbiyesiz laflar, zihninin ne kadar sarsılmış olduğunu gösteriyordu. Özellikle asil bir ruhun çöküşünü görmek insana acı veriyordu. Sessizce oturup zamanın geçmesini bekledim; kendimi yenik hissediyordum. Herhalde o da benim gibi saate bakmış olmalıydı ki saat tam altıya yaklaşırken yine ateşler içinde yerinden doğrularak konuşmaya başladı:</p>
				<p class="normal">“Pekâlâ Watson, yanında hiç bozuk para var mı?”</p>
				<p class="normal">“Var.”</p>
				<p class="normal">“Çok mu?”</p>
				<p class="normal">“Yeterince.”</p>
				<p class="normal">“Kaç tane yarım kron var?”</p>
				<p class="normal">“Beş tane.”</p>
				<p class="normal">“Ah çok az! Çok az. Ne şanssızlık Watson! Neyse, şimdi onları saat cebine koyuver. Kalan paraları da pantolonunun sol cebine. Teşekkür ederim. Böylece dengeni sağlayabilirsin.”</p>
				<p class="normal">Bunlar tam bir deli saçmasıydı. Önce bütün vücudu titredi, sonra yine hıçkırıkla öksürük arası bir ses çıkardı.</p>
				<p class="normal">Şimdi gaz lambasını yakabilirsin, Watson. Ama dikkat et, filtreyi yarım aç. Yalvarırım dikkatli ol, Watson. Teşekkür ederim, mükemmel oldu. Hayır, perdeleri çekmene gerek yok. Şimdi sana zahmet olmazsa, masanın üzerinde elimin yetişebileceği yere birkaç mektupla kâğıt koy. Teşekkür ederim. Şöminenin üzerindekilerden de birkaçını getir. Harika, Watson. Şurada bir şeker maşası var, gördün mü? Şimdi o ufak fildişi tabakayı maşayla kaldır. Buraya, şu kâğıtların arasına koy. Güzel, şimdi gidip Bay Culverton Smith’i buraya getirebilirsin; kendisi Lower Burke Sokağı 13 numarada oturur.” </p>
				<p class="normal">Doğrusunu söylemek gerekirse, doktor getirme isteğim azalır gibi olmuştu. Zavallı Holmes öylesine hezeyanlar geçiriyordu ki, onu yalnız bırakmam tehlikeli olabilirdi. Az önce her türlü yardımı nasıl şiddetle reddetmişse, şimdi de sözünü ettiği kişiyi getirmem için can atıyordu.</p>
				<p class="normal"> “Daha önce bu ismi hiç duymadım,” dedim.</p>
				<p class="normal"> “Buna hiç şaşırmadım, sevgili Watson. Bu hastalıkta dünyanın en ünlü uzmanının bir doktor değil de bir ziraatçı olduğunu nereden bileceksin. Bay Culverton Smith, Sumatra’nın tanınmış kişilerinden biridir ama şu sıralar Londra’da. Çiftliklerinin birinde bu hastalık baş göstermiş; doktor yardımı mümkün olmadığı için kendini bu işe vermiş ve sonunda oldukça etkili yöntemler geliştirmiş. O düzenli ve dakik bir adamdır; o yüzden oraya saat altıdan önce gitmeni istemedim; çünkü gitsen yerinde bulamazdın onu. Eğer onu gelmeye ikna edebilirsen, zamanla en büyük merakı haline gelmiş bu hastalıkla ilgili eşsiz tecrübelerinden faydalanma şansına erişiriz. Bana yardım edebileceğinden hiç kuşkum yok.”</p>
				<p class="normal">Holmes’un sözlerini olduğu gibi aktarmakla birlikte, aralarda nasıl güçlükle nefes almaya çalıştığını, elleriyle kaç kez havayı dövdüğünü –ki bunlar, onun ne kadar acı çektiğini gösteriyordu- belirtmeme gerek yok. Yanında bulunduğum son bir iki saat içinde durumu kötüleşmişti. Yanaklarındaki kırmızı lekeler iyice koyulaşmış, yuvalarına çökmüş gözleri daha da hummalı bakmaya başlamış ve alnı terden sırılsıklam olmuştu. Ama konuşması hâlâ eskisi gibi canlıydı, cesaretini kaybetmemişti. Ömrünün son saniyesine kadar sadece karşısındakine değil, kendi nefsine de galebe çalacaktı.</p>
				<p class="normal">“Beni hangi halde bıraktığını ona olduğu gibi anlat,” dedi. “Üzerinde bıraktığım izlenimi aynen anlat; ölmek üzere olan, sayıklama ve hezeyan içinde bir adam. Ama anlamıyorum, neden denizin dibi istiridyelerle kaplı değil? Bu yaratıklar müthiş olmalı. Ah, saçmalıyorum. İlginç doğrusu, beyin kendi kendini kontrol ediyor... Ne diyordum Watson?”</p>
				<p class="normal">“Bay Culverton Smith’e nasıl davranmam gerektiğini anlatıyordun.”</p>
				<p class="normal">“Ha, tamam, hatırladım şimdi. Hayatım buna bağlı. Elinden geleni yap, Watson. Çünkü bu adamla aram pek iyi değil. Yeğenini kumarda hile yapıyor diye gözaltına almıştım. Genç adam fena can verdi. Herif bana karşı kin güdüyor. Onu yumuşatmalısın, Watson. Rica et, yalvar, ne yapıp edip onu buraya getir. Beni bir tek o kurtarabilir.”</p>
				<p class="normal">“Arabaya atar getiririm; istersen buraya kadar da kucağımda taşırım dostum.”</p>
				<p class="normal">“Hayır, öyle yapma. Sadece ikna etmeye bak ve ondan önce buraya gelmeye çalış. Birlikte gelmemek için bir bahane uydur işte. Unutma bunu, Watson. Beni yüzüstü bırakma sakın. Sen beni şimdiye kadar hiç hayal kırıklığına uğratmadın. Elbette hayvanların çiftleşmesini önleyen düşmanları vardır doğada. Watson, biz elimizden geleni yaptık. Sence istiridyeler bütün dünyayı kaplayabilir mi? Hayır, hayır! Bunu düşünmek bile korkunç. Sen ona bildiğin her şeyi anlatırsın.”</p>
				<p class="normal">Holmes’den ayrıldım; böylesine muhteşem bir zekâya sahip birinin aptal bir çocuk gibi saçmalaması beni çok etkilemişti. Kapının anahtarını bana verdi; seve seve aldım onu. Holmes bundan böyle odasını içeriden kilitleyemezdi. Bayan Hudson koridorda yaşlı gözlerle bekliyordu. Evden çıkarken Holmes’un sesini duydum; bağıra bağıra söylenmeye devam ediyordu. Aşağıya indiğimde, tam bir arabaya ıslık çalıyordum ki, sislerin arasından bir adam çıkageldi.</p>
				<p class="normal">“Bay Holmes nasıllar, efendim?” diye sordu. Eski bir ahbabımızdı. Bu kez sivil kıyafetler içinde de olsa Scotland Yard’dan Müfettiş Morton’ı tanımakta zorluk çekmedim.</p>
				<p class="normal">“Çok hasta,” diye cevap verdim. Bana tuhaf tuhaf baktı. Emin olmasam da, koridor penceresinden sızan ışığın vurduğu yüzünde bir sevinç ifadesi sezer gibi oldum.</p>
				<p class="normal">“Bazı dedikodular işittim de...”</p>
				<p class="normal">Onu orada bırakıp, önümde duran arabaya atladım alelacele. Lower Burke Sokağı, Notting Hill ile Kensington arasında bulunan, güzel sıra evlerin süslediği bir sokaktır. Faytonun önünde durduğu ev ise, eski moda demir parmaklıkların çevrelediği, iki kanatlı devasa kapısıyla biraz kendini beğenmişliği, biraz da tevazuu yansıtıyordu. İçeriden gelen gül rengi ışığın altında, kapıyı somurtkan bir uşak açtı:</p>
				<p class="normal">“Evet, Bay Culverton Smith evdeler, Dr. Watson! Hay hay, efendim, geldiğinizi haber vereyim.”</p>
				<p class="normal">Naçizane ismim ve unvanım Bay Culverton Smith’i pek etkilemişe benzemiyordu. Yarı açık kapıdan yüksek tonda öfkeli bir ses işitildi:</p>
				<p class="normal">“Kimmiş bu adam? Ne istiyormuş? Allah aşkına Staples, sana kaç kez söyledim, çalışma saatlerinde rahatsız edilmek istemiyorum diye!”</p>
				<p class="normal">Uşak yumuşak ses tonuyla bir açıklamaya girişti.</p>
				<p class="normal">“Yeter, onu görmek istemiyorum, Staples. İşimi şu anda yarıda kesemem. Ben evde yokum. Ona öyle söyle. O kadar önemliyse söyle ona, yarın gelsin.”</p>
				<p class="normal">Yine yumuşak tonda mırıldanmalar...</p>
				<p class="normal">“Diyeceklerim bu kadar. Söyle ona, ya yarın gelsin, ya da hiç gelmesin. Çalışırken rahatsız edilmek istemiyorum.”</p>
				<p class="normal">Holmes’u hasta yatağında kıvranırken, yardım getirmem için dakikaları sayarken hayal ettim. Nezaketin sırası değildi artık. Dostumun hayatı pamuk ipliğine bağlıydı. Ezik uşak özürler dileyerek yanıma yaklaşırken, ben onu şöyle bir kenara iterek odaya daldım. Şöminenin yanındaki koltuğuna kurulmuş adam cırtlak ve öfkeli bir sesle yerinden fırladı. Kocaman bir kafası, sapsarı bir yüzü, yağlı bir teni vardı; çenesi şişmanlıktan ikiye katlanmıştı. Gür, kırçıl ve kızıl kaşları altındaki gri renkli gözleriyle bana kızgın kızgın bakıyordu. Yüksek alnının tepesinde, gösterişli bir şekilde yana sarkıtılmış küçük kadife bir kep duruyordu. Böylece başı, olduğundan daha büyük görünüyordu; ama daha dikkatli baktığımda vücudunun ne kadar küçük ve narin olduğunu hayretle gördüm. Omuzları ve sırtı, kemik hastalığı geçiren çocuklar gibi kamburlaşmıştı.</p>
				<p class="normal">“Bu da ne demek oluyor?” diye ciyak ciyak bağırdı. “Evime nasıl böyle zorla girebiliyorsunuz? Size yarın gelmenizi söylemediler mi?</p>
				<p class="normal">“Özür dilerim,” dedim. “Fakat durum sahiden acil! Bay Sherlock Holmes...”</p>
				<p class="normal">Dostumun ismini duyan bu ufak tefek adamda tuhaf değişimler olmaya başladı. Bir saniye içinde yüzündeki o kızgın ifade kayboldu ama yüz hatları gerildi, tetikte bekliyor gibiydi. </p>
				<p class="normal">“Sizi Holmes mü gönderdi?”</p>
				<p class="normal">“Az önce yanından ayrıldım.”</p>
				<p class="normal">“Başına bir şey mi geldi? Sağlığı nasıl?”</p>
				<p class="normal">“Ağır hasta. Buraya gelmemin nedeni de bu.”</p>
				<p class="normal">Adam oturmam için bir iskemle gösterdi ve geri dönerek koltuğuna yaslandı. Bu arada şöminenin üzerindeki aynadan onun yüzüne bir göz attım. Sinsi ve hain bir gülümseme gördüğüme yemin edebilirdim. Ama hemen sonra bunun, sinirsel bir adale kasılması olduğuna karar verdim, çünkü başını tekrar çevirdiğinde yüzündeki ciddi ifadenin samimi olduğunu anladım.</p>
				<p class="normal">“Bunu duyduğuma çok üzüldüm,” dedi. “Bay Holmes’le sadece birkaç kez ortak işimiz olmuştur; onu şahsen pek tanımam ama yeteneğini ve kişiliğini her zaman takdir etmişimdir. Ben hastalıklara ne kadar meraklıysam o da suçlara o kadar meraklıdır. Onun için bir katil, benim için bir mikrop demektir. İşte benim hapishanelerim bunlar!” diyerek yan taraftaki bir masanın üzerinde sıralanmış şişeleri ve deney tüplerini gösterdi. “Bu hayvan kültürlerinden bazıları insanlığın en büyük düşmanıdır; ama cezalarını burada dolduruyorlar.”</p>
				<p class="normal">“İşte Bay Holmes sizi bu alandaki olağanüstü bilginiz nedeniyle görmek istiyor. Sizi çok takdir ediyor ve Londra’da hayatını kurtaracak tek kişinin siz olduğuna inanıyor.”</p>
				<p class="normal">Küçük adam bir anda irkilince kafasındaki kep yere düştü.</p>
				<p class="normal">“Neden?” diye sordu. “Neden Bay Holmes kendisine sadece benim yardım edebileceğimi düşünüyor ki?”</p>
				<p class="normal">“Sizin Doğu hastalıkları hakkında çok tecrübeniz varmış...”</p>
				<p class="normal">“Ama yakalandığı hastalığın Doğu’dan geldiğini nereden biliyor?”</p>
				<p class="normal">Çünkü kendisi bu sıralar meslek icabı, rıhtımda çalışan Çinli gemicilerle haşır neşir olmak zorunda kalmış.”</p>
				<p class="normal">Bay Culverton Smith hoş bir şekilde gülümseyip eğilerek kepini yerden aldı.</p>
				<p class="normal">“Demek öyle ha?” dedi. “Umarım durumu söylediğiniz kadar ağır değildir. Ne kadar zamandır hasta?”</p>
				<p class="normal">“Üç gündür.”</p>
				<p class="normal">“Sayıklama var mı?”</p>
				<p class="normal">“Ara sıra.”</p>
				<p class="normal">“Hay Allah! Endişe verici. Bu yardım feryadına cevap vermemek insanlığa sığmaz. Her ne şekilde olursa olsun işimin yarıda kesilmesinden nefret ederim ama Dr. Watson, bu sefer çok ilginç bir vakayla karşı karşıyayız. Hemen sizinle geliyorum.”</p>
				<p class="normal">O anda, Holmes’un bana tembih ettiği şeyi hatırlayıp cevap verdim:</p>
				<p class="normal">“O! Benim başka bir randevum var.”</p>
				<p class="normal">“Öyle olsun, o zaman ben yalnız giderim. Bay Holmes’un adresi bende olacaktı. Merak etmeyin, kesinlikle geleceğim. Size söz veriyorum, en geç yarım saat içinde orada olacağım.”</p>
				<p class="normal">Holmes’un odasına geri döndüğümde içeri girmeye cesaret edemedim. Ben yokken korktuğum başıma gelmiş olabilirdi. Ama içeri girdiğimde, genel durumunun düzeldiğini görünce öylesine rahatladım ki... Kendisi oldukça süzülmüştü ama ateşi düşmüştü; konuşurken sesi cılız çıksa da cümleleri apaçık ve mantıklıydı.</p>
				<p class="normal">“Ee, onunla görüşebildin mi Watson?”</p>
				<p class="normal">“Evet, geliyor.”</p>
				<p class="normal">“Yaşa Watson! Yaşa! Sen elçilerin kralısın.”</p>
				<p class="normal">“Benimle birlikte gelmek istedi.”</p>
				<p class="normal">“Bu hayatta olmaz Watson. Olmaması gerekiyordu. Peki, nesi var diye sordu mu?”</p>
				<p class="normal">“Kendisine Çin denizcilerinden bahsettim.”</p>
				<p class="normal">“Aferin, Watson; sen iyi bir dost olarak elinden geleni yaptın. Ama şimdi toz ol bakalım.”</p>
				<p class="normal">“Affedersin ama Holmes, onu bekleyip hastalık hakkındaki teşhisini duymak istiyorum.”</p>
				<p class="normal">“Tabii ki istersin ama beyefendi odada başka kimsenin olmadığını düşünürse teşhisi de daha gerçekçi ve dürüst olur. Sen şöyle yatağın başucuna geç de orada saklan, Watson.”</p>
				<p class="normal">“Ama Holmes...”</p>
				<p class="normal">“Ne yazık ki başka çaremiz yok dostum. Bu odada doğru dürüst saklanacak bir yer yok; en iyisi şüphe uyandırmamak. Sanırım Watson, bu işi başaracağız.” Sonra birden oturduğu yerden doğrularak kulak kabarttı. “Şişt... Araba tekerleklerini duyuyor musun Watson? Beni seviyorsan elini çabuk tut dostum! Ve ne olursa olsun yerinden kıpırdama, anladın mı? Tek kelime etme, kımıldama! Sadece can kulağıyla dinle.”</p>
				<p class="normal">Bunları söyledikten sonra birden takati tükendi; kendinden emin konuşmaları yerini anlaşılmaz bir mırıldanışa bıraktı; yarı komaya girmiş birinin kekelemesini duyuyordum.</p>
				<p class="normal">Hemen gidip saklandım, merdivendeki yaklaşan ayak seslerini, derken kapının açılıp kapanışını duyabiliyordum. Önce beni şaşırtan uzun bir sessizlik oldu; bu sessizliği hasta adamın ara sıra zorla aldığı nefesler ve hırıltılar bozmaktaydı. Ziyaretçimizin, yatağın kenarında durup, ıstırap çekene dikkatle baktığını gözümde canlandırabiliyordum. Ve nihayet bu garip sessizlik sona erdi.</p>
				<p class="normal">“Holmes!” diye seslendi adam. Uyuyan bir insanı zorla uyandırmak isteyen tonda bir sesti bu. “Beni duyabiliyor musun Holmes?” Sonra hastayı omuzlarından tutup sarsmaya başladı.</p>
				<p class="normal">“Siz misiniz Bay Smith?” diye fısıldadı Holmes. “Gelme nezaketinde bulunacağınızı hiç ummuyordum.”</p>
				<p class="normal">Adam güldü.</p>
				<p class="normal">“İnanırım. Ama gördüğün gibi buradayım. Demir tavında dövülür.”</p>
				<p class="normal">“Çok naziksiniz, gerçekten çok asilsiniz. Olağanüstü yeteneklerinizi hep takdir etmişimdir.”</p>
				<p class="normal">Konuğumuz kıs kıs gülüyordu.</p>
				<p class="normal">“Çok şükür ki Londra’da bu yeteneklerimi takdir eden tek kişi sizsiniz. Hastalığınızın ne olduğunu biliyor musunuz?”</p>
				<p class="normal">“Evet, Victor’unkinin aynı.”</p>
				<p class="normal">“Ah! Demek belirtileri teşhis ettiniz.”</p>
				<p class="normal">“Elimden geldiğince.”</p>
				<p class="normal">“Buna hiç şaşırmadım Holmes. Öyleyse işin çok zor. Zavallı Victor dördüncü günü ölmüştü. Oysa nasıl da güçlü kuvvetli, sapasağlam bir adamdı. Londra’nın göbeğinde böylesine ender görülen bir Asya hastalığına yakalanışı çok garip. Hem de benim özel uzmanlık alanım olan bir hastalık. Tuhaf bir rastlantı Holmes. Başınıza ne gelecek, biraz sonra göreceğiz. Öte yandan bunun nedeni ile etkilerini bilmeniz hiç de hoş olmayacak.”</p>
				<p class="normal">“Biliyorum, bu sizin başınızın altından çıktı.”</p>
				<p class="normal">“Oo, demek biliyorsunuz? Ama ispat edemezsiniz ki! Ya şuna ne demeli? Önce hakkımda asılsız söylentiler yayıyorsunuz, sonra da başınız sıkışınca benden yardım istiyorsunuz. Bu nasıl bir iş, ha?”</p>
				<p class="normal">Hastanın güçlükle çıkan hırıltılı nefesini duyabiliyordum.</p>
				<p class="normal">“Bana su verin!” diye inledi.</p>
				<p class="normal">“Sonunuz yaklaştı dostum; ama nalları dikmeden önce sizinle konuşmalıyım. Sırf bu yüzden size şimdi su vereceğim. Alın bakalım, dikkat edin, bardağı düşürmeyin. Beni duyuyor musunuz?”</p>
				<p class="normal">Holmes inledi. “Geçmişi unuttum, yardım edin bana,” diye fısıldadı. “Aklımdaki her şeyi unutup gideceğim, yemin ederim size. Yeter ki beni tedavi edin. Her şeyi unutacağım.”</p>
				<p class="normal">“Neyi unutacaksınız?”</p>
				<p class="normal">“Victor Savage’ın ölümü hakkında her şeyi. Onu sizin öldürdüğünüzü demin itiraf ettiniz. Ama hepsini unutacağım.”</p>
				<p class="normal">“Canınız ne isterse onu yapın. Nasılsa sizi tanık sandalyesinde görecek değilim. Onun yerine sizi başka bir odacığın içinde göreceğim; o odacığı bilirsiniz, dar mı dardır Holmes. Hiç şüpheniz olmasın. Yeğenimin nasıl öldüğünü bilmeniz umurumda değil. Şu anda konuştuğumuz mesele o değil, sizsiniz.”</p>
				<p class="normal">“Evet, evet.”</p>
				<p class="normal">“Bana haber saldığınız adam, ismi neydi unuttum, hastalığı Doğu Yakası’ndaki gemicilerden kaptığınızı söylemişti.”</p>
				<p class="normal">“Başka nereden olabilir ki?”</p>
				<p class="normal">“Bir de zekânızla gurur duyarsınız Holmes, değil mi? Kendinizi çok kurnaz sanırsınız. Ama bu kez sizden daha zeki birine çattınız. Hafızanızı zorlayın bakalım Holmes. İyi düşünün. Bu hastalığı başka bir yerden kapmış olamaz mısınız?”</p>
				<p class="normal">“Düşünemiyorum. Zihnim dağıldı. Allah aşkına, bana yardım edin, n’olur!”</p>
				<p class="normal">“Tabii ki yardım edeceğim. İçine düştüğünüz durumu ve bu noktaya nasıl geldiğinizi anlayabilmeniz için size yardım edeceğim. Ölmeden önce gerçeği öğrenmenizi istiyorum.”</p>
				<p class="normal">“N’olur, bana ağrılarımı dindirecek bir şey verin!”</p>
				<p class="normal">“Acı veriyor değil mi? Asyalılar da ölüm yaklaştığında uluyup dururlardı. Her tarafınıza kramp girmiş gibi oluyor, değil mi?”</p>
				<p class="normal">“Evet, evet her yanım kasılıyor.”</p>
				<p class="normal">“Ama dediklerimi duyabiliyorsunuz. Şimdi iyi dinleyin. Hastalığın belirtileri başlamadan önce hayatınızda başınızdan sıra dışı bir şey geçti mi?”</p>
				<p class="normal">“Yo, geçmedi.”</p>
				<p class="normal">“İyi düşünün.”</p>
				<p class="normal">“Çok hastayım, düşünemiyorum.”</p>
				<p class="normal">“Peki öyleyse, ben size yardım edeyim. Size postayla bir paket göndermişler miydi?”</p>
				<p class="normal">“Postayla mı?”</p>
				<p class="normal">“Evet, postayla. Şöyle ufak bir tabaka.”</p>
				<p class="normal">“Ba... Bayılmak üzereyim... Ölüyorum!”</p>
				<p class="normal">“Dinleyin Holmes!” Biri ölüm döşeğindeki adamı omuzlarından tutup sarsıyormuş gibi bir ses geliyordu; bense saklandığım yerde kımıldamadan bekliyordum. “Beni dinlemek zorundasınız. Şimdi beni iyi dinleyin! O tabakayı hatırlamıyor musunuz? Fildişinden yapılmış tabakayı? Perşembe günü elinize geçmişti. Ve siz de onu açmıştınız... Hatırlıyor musunuz?</p>
				<p class="normal">“Evet, evet açmıştım. İçi deri kaplıydı. Mücevher kutusu gibi bir şeydi...”</p>
				<p class="normal">“Mücevher kutusu falan değildi sersem herif! Bunu sen istedin! Yoluma çıkmanı söyleyen oldu mu sana? Beni rahat bıraksaydın başına bunlar gelmezdi.”</p>
				<p class="normal">“Şimdi hatırladım,” diye inledi Holmes. “Kapağını açar açmaz içinden bir yay fırlamıştı! Parmağımı kanatmıştı. Şurada, masanın üzerindeki tabaka...”</p>
				<p class="normal">“Ta kendisi sersem! Buradan ayrılırken yanımda onu da götüreceğim. Böylece son delil umudun da suya düşmüş olacak. Şimdi gerçeği öğrendin, Holmes; seni benim öldürdüğümü bilerek gebereceksin. Victor Savage hakkında çok şey bildiğin için bu tabakayı sana yolladım; aynı akıbet seni de bekliyor. Artık sonun geldi Holmes. Şimdi yanı başında oturacağım ve nasıl can çekiştiğini seyredeceğim.”</p>
				<p class="normal">Holmes anlamsız bir şeyler mırıldandı ama sesi öyle derinden geliyordu ki...</p>
				<p class="normal">“Anlamadım,” dedi Smith. “Işığı daha mı açayım? Aa, gözlerine perde inmeye başladı demek? Peki açayım, böylece suratını daha iyi görürüm.”</p>
				<p class="normal">Ayağa kalktı, odanın öteki ucuna gidip gaz lambasının filtresini iyice yükseltti. Ortalık bir hayli aydınlandı.</p>
				<p class="normal">“Senin için yapabileceğim başka bir şey var mı dostum?”</p>
				<p class="normal">“Bir sigara, bir de kibrit verir misin?”</p>
				<p class="normal">Sevinçten bağırmamak için kendimi zor tuttum. Holmes her zamanki güçlü sesiyle konuşmaya başlamıştı; belki biraz kısıktı ama bu sesi iyi tanıyordum. Uzun bir sessizlik olmuştu. Culverton Smith şaşkınlık içinde Holmes’e bakıyor olmalıydı.</p>
				<p class="normal">“Bu da ne demek oluyor?” diye sordu cırtlak bir sesle.</p>
				<p class="normal">“Bir rolü en iyi şekilde oynamanın yolu,” diye cevap verdi Holmes, “o rolün içine girmek, o rolü yaşamaktır. İnanın, şu son üç gün içinde ne yedim ne de içtim. Ta ki siz zahmet edip o suyu verene kadar. En zoru da sigarayı bırakmak oldu. Neyse ki artık içebilirim. Aa, şurada bir iki sigara kalmış!” Kibriti çaktığını duydum. “Ooh, dünya varmış! O da nesi. Dostumun ayak sesleri değil mi bunlar?”</p>
				<p class="normal">Dışarıdan ayak sesleri geliyordu, kapı açıldı ve içeri Müfettiş Morton girdi.</p>
				<p class="normal">“Her şey halledildi; işte aradığınız adam,” dedi Holmes. Müfettiş her suçluya söylenen, yani o andan itibaren söyleyeceği her şeyin aleyhte delil olarak kullanılabileceği yolundaki sözünü tekrarladı ve “Sizi Victor Savage’ı bilerek ve isteyerek öldürmekten dolayı tutukluyorum,” dedi.</p>
				<p class="normal">“Ayrıca Sherlock Holmes’u öldürmeye teşebbüsten diye de ekleyebilirsiniz,” diye araya girdi dostum gülerek. “Neyse ki ağır bir hastaya zahmet vermemek için Bay Smith gaz lambasının ışığını açma nezaketini gösterdi. Böylece önceden kararlaştırdığımız tehlike sinyalini kendi elleriyle vermiş oldu. Unutmadan söyleyeyim, tutuklunun paltosunun sağ cebinde bir tabaka bulacaksınız. Kendisini bu yükten kurtarmanızı öneririm. Çok teşekkürler. Elinizle tutarken çok dikkat edin. En iyisi onu şuraya bırakıverin. Mahkemede önemli bir delil olarak kullanılacak.”</p>
				<p class="normal">İtiş kakıştan sonra madeni bir şakırtı duyuldu, birisi acılı bir çığlık attı.</p>
				<p class="normal">“Sonunda siz zararlı çıkarsınız,” dedi müfettiş. “Rahat durun şimdi!” Kilitlenen kelepçenin sesini işittim.</p>
				<p class="normal">“Ne güzel bir tuzak!” diye atıldı Smith, tiz çığırtkan bir sesle. “Ama sonunda topun ucunda siz olacaksınız Holmes, ben değil. Buraya gelip kendisini tedavi etmemi istedi. Ben de ona acıdım ve geldim. Şüphesiz şimdi de tutup o deli saçması iddialarını destekleyen şeyler söylediğimi uyduracaktır. İstediğin kadar yalan söyle Holmes. Senin söylediklerine ne kadar inanılırsa benimkiler de o kadar inanılır olacaktır.”</p>
				<p class="normal">“Hay Allah!” diye bağırıp birden yerinden sıçradı Holmes. “Tamamen unutmuşum. Sevgili Watson senden bin kez özür dilerim. Nasıl da unutmuşum! Seni Bay Culverton Smith ile tanıştırmama gerek yok herhalde, bu akşam görüşmüştünüz. Araba hâlâ aşağıda mı? Giyinir giyinmez ben de peşinizden geleceğim, Morton. Karakolda bana ihtiyacınız olabilir.”</p>
				<p class="normal">Holmes bir yandan giyinirken diğer yandan da bir bardak kırmızı şarapla biraz bisküvi atıştırdı. “Amma acıkmışım!” dedi. “Sen de iyi bilirsin ya, öyle düzensiz bir hayatım var ki, birkaç gün aç kalmak beni başkaları kadar etkilemiyor. Önemli olan, içine düştüğüm sefil duruma Bayan Hudson’ı inandırmaktı; o her şeyi sana anlatacaktı, sen de Culverton Smith’e... Bana gücendin mi yoksa Watson? Ama itiraf etmelisin ki, birçok alanda olağanüstü yeteneklere sahip olmana rağmen yalan söylemekte çuvallıyorsun. Gerçeği bilmiş olsaydın, hiçbir zaman Smith’i durumun ciddiyeti konusunda ikna edemezdin. Oysa bütün planın en can alıcı kısmı buydu; Adamın ne kadar kindar olduğunu bildiğim için, gelip şaheserini görmek isteyeceğinden emindim.”</p>
				<p class="normal">“Peki ya o suratın Holmes, o hayalet gibi görünüşün...”</p>
				<p class="normal">“Üç gün ağzına bir lokma koymazsan sen de benden farklı olmazsın Watson. Geri kalanı çocuk oyuncağı; Bir süngerin temizleyemeyeceği şey yok. Alnına biraz vazelin, gözlere güzelavratotu, yanaklara birazcık allık, dudakların etrafına da balmumu sürdün mü, herkesi kandırabilirsin. Hasta numarası yapmaya gelince... Oldum olası bu konu hakkında bir kitap yazmayı düşünmüşümdür. Tabii ara sıra istiridyelerden, paralardan ya da başka tuhaf şeylerden bahsederek delirmiş olduğum izlenimi vermek de zor olmadı.”</p>
				<p class="normal">“Peki, beni niye yanına yaklaştırmadın? Aslında hastalık falan yoktu.”</p>
				<p class="normal">“Bunu nasıl sorarsın azizim Watson? Senin doktorluğuna saygım ve inancım yok mu sanıyorsun? Ölüm döşeğindeki bir adamın ateşinin olmaması, tansiyonunun yükselmemesi senin o keskin teşhis yeteneğinden ve gözünden kaçar mıydı? Seni ancak üç metre mesafeden kandırabilirdim. Bunu yapmasaydım kim benim ölüm döşeğime Culverton Smith’i getirebilirdi? Unutmadan söyleyeyim Watson, senin yerinde olsam şimdi bile o tabakaya dokunmam. Yandan şöyle bir bak, kapağını açar açmaz içinden yılan dili gibi bir yay fırlayacak. Bana kalırsa büyük bir servete konmuş olan zavallı Savage da buna benzer bir aletle öldürüldü. Biliyorsun, bana postadan bazen tuhaf paketler gelir, bu nedenle onları açarken hep dikkat ederim. Planının başarıyla sonuçlandığı izlenimini kendisine verdiğimde, işlediği suçu apaçık itiraf edeceğini tahmin etmiştim. Ve bunun için de bir sanatçının eserine verdiği özeni ben de kendime vererek yüzümü değiştirdim ve hasta numarası yaptım. Şu paltomu giymeme yardım eder misin, Watson? Teşekkür ederim. Karakolda işimiz biter bitmez Simpson’ın lokantasında bir ziyafet çekmeye ne dersin?” </p>
				</div></body>
</html>