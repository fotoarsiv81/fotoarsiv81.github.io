<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>maviyakut</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal">Deney tüpleri üzerine eğilmekten kamburu çıkan Sherlock Holmes saatlerce hiç konuşmadan berbat kokulu bir eriyikle uğraşıp duruyordu. Başını göğsüne doğru eğmiş, ince ve uzun gövdesiyle yaptığı işe kaptırmıştı kendini. Onu bu halde gören biri, siyah ibikli, tüyleri yolunmuş tuhaf bir kuşa benzetirdi.</p>
				<p class="normal">“Ee, Watson,” diye konuştu birden, “demek Güney Afrika hisselerinde hayır yok diyorsun, öyle mi?”</p>
				<p class="normal">Şaşkınlıktan donakaldım. Holmes’un inanılmaz yeteneklerini bilmeme rağmen, kimselere açmadığım bu düşüncelerimi nasıl okuduğunu gördükçe hayrete düşmekten kendimi alamadım.</p>
				<p class="normal">“Allah aşkına, bunu nereden anladın?” diye sordum.</p>
				<p class="normal">Elinde buharları tüten bir tüple taburesinden ayağa kalktı; derinlere dalmış gözlerinde neşeli bir pırıltı vardı.</p>
				<p class="normal">“İtiraf et, bunu hiç beklemiyordun değil mi Watson?” dedi.</p>
				<p class="normal">“Hem de hiç.”</p>
				<p class="normal">“Ama bunu bana yazılı olarak vermeni istemeliydim senden.”</p>
				<p class="normal">“Nedenmiş?”</p>
				<p class="normal">“Çünkü beş dakika sonra, ‘Aa, ne kolaymış; çocuk oyuncağı...’ diyeceksin.”</p>
				<p class="normal">“Böyle bir şey söylemeyeceğime eminim.”</p>
				<p class="normal">“Görüyorsun ya sevgili Watson,” diyerek elindeki tüpü rafına yerleştirdi; sınıfa hitap eden bir profesör edasıyla konuşmaya başladı; “Aslında kendi başına basit bir düşünceden bir başkasını çıkararak bunları bir düşünce zinciri haline sokmak hiç de zor değil. Tabii eğer ortadaki süreci atlayıp sadece başlangıç ve bitiş noktalarını insanlara anlatırsan gereksiz yere abartılı bir tepkiyle karşılaşman da doğaldır. Az önceki tahminime gelince, sol elinin işaret parmağıyla başparmağının hareketine bakarak, birikimlerini şu altın madenine yatırım için kullanmaktan vazgeçtiğini anlamak hiç zor olmadı.”</p>
				<p class="normal">“Ben hâlâ bir bağlantı göremiyorum.”</p>
				<p class="normal">“Tahmin etmiştim, ama hemen şimdi yakın bir bağlantı göstereceğim sana. Öncelikle bu basit zincirin kayıp halkalarını anlatayım: 1; Dün gece Şehir Kulübü’nden eve döndüğünde sol elinin işaret parmağıyla başparmağı arasında tebeşir izi vardı. 2; Bilardo oynarken istekanı düzgün tutabilmek için tebeşiri tam oraya sürersin. 3; Thurston’dan başka kimseyle bilardo oynamazsın. 4; Dört hafta önce bana sen anlatmıştın; Thurston’a Güney Afrika’ da toprak satın alması teklifinde bulunmuşlar, o da bir aylık kaparo vermiş, bu arada parası çıkışmadığı için sana ortaklık teklif etmiş. 5; Senin çek defterin yazıhanemin çekmecesinde kilitli durur ve bugüne kadar benden anahtarı istemedin. 6; Demek ki paranı bu projeye yatırmak istemiyorsun.”</p>
				<p class="normal">“Gerçekten de son derece basitmiş!” diye atıldım.</p>
				<p class="normal">“Şöyle ki, yetişkinler için çocuk oyuncağı,” dedi, biraz da imayla. “Bir kez çözüldükten sonra her sorun sana çocuk oyuncağı gibi geliyor. Ama bir de şu çözülmeyen sorunu dinle. Bakalım, bundan ne çıkaracaksın dostum Watson.”</p>
				<p class="normal">Masanın üzerine bir tabaka kâğıt fırlattı ve kimya deneylerine geri döndü.</p>
				<p class="normal">Kâğıdın üzerindeki garip şekillere şaşkın şaşkın baktım.</p>
				<p class="normal">“İyi ama bunlar bir çocuğun çizimlerinden başka bir şey olamaz Holmes,” diye atıldım.</p>
				<p class="normal">“Bu senin fikrin!”</p>
				<p class="normal">“Başka ne olabilir ki?”</p>
				<p class="normal">“Evet, ne olabilir ki? Bu sorunun cevabını, Norfolk’taki Riding Thorpe malikânesinin sahibi Bay Hilton Cubitt de çok merak ediyor. Şu resimli bilmece bu sabahki postadan çıktı. Beyefendi trenle gelecekti. Anlaşılan treni rötar yaptı. İşte kapı da çalıyor Watson. Bu gelen kendisiyse hiç şaşırmam.”</p>
				<p class="normal">Merdivenlerde ağır ayak sesleri duyuldu ve biraz sonra da içeri uzun boylu, iri yapılı, sinekkaydı tıraş olmuş bir beyefendi girdi. Parlak gözlerine ve kırmızı yanaklarına bakılırsa, Baker Sokağı’nın sisli havasından uzaklarda bir yaşam sürdüğü kesindi. İçeri girerken yanında doğu sahillerinin sert ve taze havasını da getirmiş gibiydi. Tokalaştıktan sonra tam oturuyordu ki gözü az önce incelediğim ve masanın üzerinde bıraktığım o garip çizimlerin olduğu kâğıda takıldı.</p>
				<p class="normal">“Ee, Bay Holmes, bunlardan ne çıkardınız?” diye sordu. “Bana esrarlı meseleleri çözmekten hoşlandığınızı söylemişlerdi. Bence bundan daha esrarlı bir mesele bulamazsınız. İncelemeye vaktiniz olsun diye gelmeden önce gönderdim.”</p>
				<p class="normal">“Evet, gerçekten de son derece ilginç.” dedi Holmes. “İlk bakışta bir çocuğun elinden çıkmış gibi görünüyor. Çizildikleri sayfa boyunca dans eden bir dizi çöp adam. Ama bütün bunların bir anlamı olduğunu nereden çıkarıyorsunuz?”</p>
				<p class="normal">“Aslında benim aklıma hiçbir şey gelmedi Bay Holmes ama bunları gören karımın tepkisi bambaşka oldu. Müthiş korktu. Bir şey söylemiyor ama gözlerindeki dehşeti görebiliyorum. Bu yüzden meseleyi enine boyuna bilmek istiyorum.”</p>
				<p class="normal">Holmes kâğıdı havaya kaldırıp güneşe tuttu. Bir defterden koparılmış bir sayfaydı bu. Çizimler kurşun kalemle yapılmıştı. Holmes çizimleri bir süre inceledikten sonra kâğıdı özenle katlayarak not defterinin arasına sıkıştırdı.</p>
				<p class="normal">“Bu son derece ilginç ve sıra dışı bir vaka olacağa benzer,” dedi. “Mektubunuzda bazı şeylerden bahsetmişsiniz Bay Hilton Cubitt, ama bütün olanları lütfen başından anlatır mısınız? Böylece dostum Dr. Watson da bu mesele hakkında bir fikir sahibi olur.”</p>
				<p class="normal">“Ne yazık ki hikâye anlatmasını pek beceremem,” dedi ziyaretçimiz; kocaman, güçlü ellerini sinirli bir şekilde kavuşturarak sözlerine devam etti: “Eğer takıldığınız bir nokta olursa sormaya çekinmeyin. En iyisi, hikâyeme geçen yıl evlendiğim zamandan başlayayım; ama öncelikle şunu söylemek istiyorum ki zengin bir adam sayılmasam da ailem, Norfolk’un en ileri gelenlerindendir. Yaklaşık beş yüz yıldır Riding Thorpe’da yaşamaktayız. Geçen yıl resmi bayram nedeniyle Londra’ ya geldim ve Russel Meydanı’ndaki pansiyonda mobilyalı bir oda kiraladım. Bizim kilisenin rahibi Bay Parker da orada konaklıyordu. Ayrıca pansiyonda Amerikalı genç bir bayan da vardı. Adı Patrick’ti, Elsie Patrick. Bir şekilde tanışıp arkadaş olduk. Bir aya kalmadan ona deliler gibi âşık olmuştum ve bu seferki, benim için geçici bir heves değildi. Uzun süre beklemedik, Londra’da sessizce nikâhlanıp Norfolk’a döndük.</p>
				<p class="normal">“Benim gibi iyi bir aileden gelen bir adamın, geçmişini ve ailesini tanımadan bir bayanla evlenmesi size çılgınca gelebilir Bay Holmes, ama onu görüp tanımış olsaydınız bana hak verirdiniz. Evet, doğrusunu isterseniz kendisi bana çok dürüst davrandı. İstediğim anda nikâhtan vazgeçme şansını verdi bana. Başımın belaya girmemesi için her türlü skandaldan kaçmak amacıyla her türlü özgürlüğü tanıdı bana. ‘Geçmişimde hoş olmayan bazı şeyler yaşadım,’ dedi bana; ‘Bütün bunları tamamen unutmak istiyorum. Ama her şeyden önce bu hususta benimle konuşmamanı rica edeceğim; çünkü geçmişim hakkında konuşmak bana acı veriyor. Benimle evlenirsen Hilton, özel hayatı seni hiçbir zaman lekelemeyecek bir kadına sahip olacaksın. Bu durum seni memnun etmeli ve bana inanmalısın; geçmişim hakkında hiçbir şey sormamalısın bana. Senin eşin olduktan sonra benim için mazi ölmüş demektir. İşte benim şartım bu; eğer bu durum canını sıkarsa Norfolk’a dön ve beni, içinde bulduğum yalnız yaşamımla baş başa bırak.’ Bu sözleri evleneceğimiz günün arifesinde söylemişti. Ben kendisine her türlü şartı kabul ettiğimi ve evlenmek istediğimi bildirdim. Sözüme güvenebileceğini ifade ettim ve şimdiye kadar da hep sözümde durdum.</p>
				<p class="normal">“Neyse, evleneli bir yıl oldu ve çok da mutlu olduğumuzu söyleyebilirim. Fakat bir ay önce, Haziran’ın sonlarına doğru sıkıntılar başladı. Karım bir gün Amerika’dan bir mektup aldı. Zarfın üzerindeki Amerikan pulunu kendi gözlerimle gördüm. Beti benzi atmış halde mektubu okudu ve sonra şöminede yaktı. Bir daha da bu konudan hiç bahsetmedi. Ben de sözümde durarak hiçbir şey sormadım ama inanın bana, karım o andan itibaren rahat yüzü görmedi. Yüzünde her zaman bir korku ifadesi vardı; sanki hep kötü bir şeylerin olmasını bekliyormuş gibi bir bakış. Keşke bana güvenip anlatsaydı! Onun en iyi dostu olduğumu anlamasını istiyordum, ama yine de kendisi istemeden bu işe burnumu sokamazdım. İnanın bana, çok temiz ve namuslu bir kadın, Bay Holmes. Geçmiş yaşamında başına nasıl bir bela geldi bilmiyorum ama bunun onun hatası olmadığına eminim. Bana gelince, Norfolklu basit bir malikâne ve toprak sahibi olmama rağmen, bütün İngiltere’de ailesinin onuruna benim kadar önem veren bir başka adam daha yoktur. Bunu karım da iyi biliyor ve evlenmeden önce de farkındaydı. Onuruma en ufak bir leke sürmeyeceğine eminim.</p>
				<p class="normal">“Neyse, şimdi hikâyemin en tuhaf bölümüne geliyorum. Yaklaşık bir hafta önce salı günüydü. Pencerelerin birinin pervazında bir sıra dizilmiş küçük, tuhaf, dans eden adam şekilleri buldum; işte şu kâğıda aynen geçirdim. Tebeşirle çizilmişlerdi. Önce bu çocukça çizimleri seyis yamağının yaptığını sandım ama çocuk hiçbir şeyden haberi olmadığına yemin etti. Herhalde gece çizilmişlerdi. Her neyse, ben o şekilleri silip temizledim. Ancak birkaç gün sonra olanlardan karıma söz ettim. Şaşırarak gördüm ki eşim bunu çok ciddiye almıştı. Tekrar buna benzer şekiller görecek olursam onları kendisine göstermemi rica etti. Sonraki hafta boyunca hiçbir şey olmadı; ama dün sabah bu kâğıdı bahçedeki güneş saatinin altında buldum. Onu Elsie’ye gösterdim ve o anda bayılıp düştü. O andan itibaren rüyalar âleminde yaşayan bir kadın gibi, hep yarı şaşkın ve korku dolu gözlerle dolaşıyor. Bunun üzerine ben de böylece kâğıdı size göndermeye karar verdim Bay Holmes. Polise götüremezdim, buna gülüp geçerlerdi herhalde. Ama en azından umuyorum ki siz ne yapmam gerektiğini söylersiniz! Dediğim gibi, zengin bir adam değilsem de, sevgili karımı tehdit eden bir şeyler varsa onu korumak için son meteliğime kadar her şeyimi feda etmeye hazırım.” Karşımızda oturan bu köklü İngiliz beyefendisi halis bir insandı. İçtenlikle dolu mavi gözlerinin süslediği geniş, biçimli yüzüyle, açık kalpli, alçakgönüllü ve dostane bir kişiliği vardı. Karısına duyduğu sevgi ve güven yüzünden okunuyordu.</p>
				<p class="normal">Holmes adamın hikâyesini büyük bir dikkatle dinledi, bitince de bir süre sessizce oturup düşündü.</p>
				<p class="normal">“Bay Cubitt,” dedi sonunda, “eşinize doğrudan ne olup bittiğini sorsanız daha iyi olmaz mı sizce?”</p>
				<p class="normal">Hilton Cubitt koca kafasını iki yana salladı.</p>
				<p class="normal">“Size söylemiştim ya, Bay Holmes: Sözüm sözdür. Eğer Elsie anlatmak isteseydi anlatırdı zaten. İstemiyorsa kendisini zorlayamam. Ama olanları bilmek benim de hakkım ve öğreneceğim de.”</p>
				<p class="normal">“O halde sizin için elimden geleni yapacağım. Öncelikle şunu sormak istiyorum: Çevrede herhangi bir yabancıya rastladınız mı?”</p>
				<p class="normal">“Hayır.”</p>
				<p class="normal">“Yaşadığınız yer oldukça sakin ve tenha bir yöre olmalı. Yeni bir yüz olsa hemen duyulurdu, değil mi?”</p>
				<p class="normal">“Evin hemen civarında görülürse, evet. Ama civarımızda kaplıcalar var, orada kiralık oda tutan çok.”</p>
				<p class="normal">“Bu şekillerin bir anlamı olsa gerek. Eğer başlı başına bir anlamları varsa mesajı çözmemiz neredeyse imkânsız. Ama şekillerin her birinin arasında sistematik bir bağlantı varsa çözebileceğimize hiç şüphem yok. Fakat bana vermiş olduğunuz tek bir kâğıt parçasıyla işin içinden çıkamam. Tüm anlattıklarınızsa resmi bir soruşturmanın başlatılması için yeterli değil. Şu anda yapabileceğiniz en iyi şey Norfolk’a dönmek, olan biteni dikkatle takip etmek. Her şeyden önce şu ‘Dans Eden Adamlar’ın tam bir kopyasını isterim; pencere pervazına tebeşirle çizilenlerinin bir kopyasının olmaması büyük şanssızlık. Bu arada, adamlarınıza bir şey belli etmeden soruverin, son zamanlarda çevrede bir yabancı görmüşler mi? Yeni kanıtlar bulursanız hemen bana gelin. Evet, şu an için size verebileceğim en iyi tavsiye bunlardır Bay Hilton Cubitt. Hesapta olmayan acil gelişmeler olursa her zaman Norfolk’taki evinize gelip olanları yakından incelemeye de hazırım.”</p>
				<p class="normal">Bu konuşmadan sonraki günlerde Sherlock Holmes’u çok düşünceli görmeye başladım. Ara sıra not defterinin arasındaki kâğıdı çıkarıp “Dans Eden Adamlar”ı dikkatle inceliyordu. Ne var ki olay hakkında hiç laf etmiyordu. İki üç hafta sonra, bir akşamüstü tam evden çıkıyordum ki bana seslendi:</p>
				<p class="normal">“Burada kalsan iyi olur Watson.”</p>
				<p class="normal">“Neden?”</p>
				<p class="normal">“Çünkü bu sabah Hilton Cubitt’ten bir telgraf aldım. Bay Cubitt’i hatırlıyorsun değil mi? Hani şu ‘Dans Eden Adamlar’ı getiren adam. Saat biri yirmi geçe Liverpool Sokağı’nda olacakmış. Her an buraya gelebilir. Telgrafından anladığım kadarıyla önemli bazı gelişmeler olmuş.”</p>
				<p class="normal">Çok geçmeden Norfolk’lu müşterimiz çıkageldi. Vakit kaybetmemek için istasyondan faytonla gelmişti. Kıpkırmızı gözleri ve kırışmış alnıyla endişeli ve üzgün görünüyordu.</p>
				<p class="normal">“Bu iş sinirlerimi bozmaya başladı Bay Holmes,” dedi, bitkin halde bir koltuğa çöktükten sonra. “Sizinle ilgili planları olan görünmez insanların çevrenizde dolaştığını bilmek yetmezmiş gibi, karınızın günden güne eriyip bittiğini izlemek de dayanılacak gibi değil. Size tekrar söylüyorum karım, günbegün gözlerimin önünde ölüyor.”</p>
				<p class="normal">“Bu arada kendisi size herhangi bir şey söylemedi mi?”</p>
				<p class="normal">“Hayır Bay Holmes, tek kelime söylemedi. Zavallıcığın konuşmak istediği zamanlar oldu ama gerekli cesareti toplayamadı sanırım. Ona yardım etmeye çalıştıysam da galiba biraz beceriksizce davranarak korkuttum onu. Yine köklü ailemi, bölgede sahip olduğumuz ünü ve leke sürülmemiş onurumuzu anlatıp durdu ama bütün umutlarıma rağmen sonunda lafı bir yere bağlamaktan vazgeçti.”</p>
				<p class="normal">“Siz kendi gayretinizle bir şeyler buldunuz mu?”</p>
				<p class="normal">“Epeyce Bay Holmes. Önce şu ‘Dans Eden Adamlar’dan birkaç resim gördüm ama daha önemlisi bunları çizen adamı gördüm.”</p>
				<p class="normal">“Kimi? Şu şekilleri çizen adamı mı?”</p>
				<p class="normal">“Evet bu şekilleri çizerken gördüm onu. İzin verin de her şeyi sırasıyla anlatayım. İlk kez sizi ziyaret ettiğim sabah, eve döner dönmez yeni resimlerle karşılaştım. Ön pencerelere bakan samanlığın ahşap kapısına tebeşirle çizilmişlerdi. Bunların bir kopyasını çıkardım, işte buyurun.”</p>
				<p class="normal">Bir kâğıdı açarak masaya yaydı.</p>
				<p class="normal">“Mükemmel,” dedi Holmes. “Gerçekten tam çizmişsiniz. Lütfen devam edin.” </p>
				<p class="normal">“Kopyasını çıkardıktan sonra kapıdaki şekilleri sildim ama ertesi sabah yeni şekiller gördüm. Onların da kopyasını çıkardım.”</p>
				<p class="normal">Holmes ellerini ovuşturarak keyifle kıkırdadı.</p>
				<p class="normal">“İpuçları artıyor; ilerliyoruz, Bay Cubitt; epey ilerliyoruz,” dedi.</p>
				<p class="normal">“Aradan üç gün geçti; güneş saatinin üstünde, rüzgârdan uçmasın diye bir taşın altına sıkıştırılmış şu kâğıdı buldum. İşte o da burada. Gördüğünüz gibi karakterler öncekilerle aynı. Neyse, ondan sonra pusu kurmaya karar verdim. Tabancamı çıkardım ve hem bahçeyi hem de bahçeyi çeviren parmaklığı görebilen çalışma odamda beklemeye koyuldum. Sabah saat iki civarında pencereden, ay ışığıyla aydınlanmış bahçeyi izliyordum ki arkamda ayak sesleri duydum. Dönüp baktığımda geceliğiyle karımı gördüm. Yatağa gelmem için yalvarıp yakardı. Bunun üzerine ben bu anlamsız oyuna son vermek amacıyla bu saçma resimleri çizenin kim olduğunu öğrenmek niyetinde olduğumu söyledim ona. Karım bunun aptalca bir eşek şakası olduğunu ve üzerinde durmaya değmeyeceğini ileri sürdü.</p>
				<p class="normal">“ ‘Ama eğer bu iş seni rahatsız ediyorsa Hilton, bundan kurtulmak için bir süreliğine uzaklara gidebiliriz,’ dedi.</p>
				<p class="normal">“ ‘Ne?’ diye bağırdım. ‘Bir eşek şakası için evimizden mi ayrılalım yani? Olacak şey değil, bütün kasaba arkamızdan güler.’</p>
				<p class="normal">“ ‘Nasıl istersen, ama şimdi artık yatağa gel,’ dedi usulca. ‘Bunları yarın sabah konuşuruz.’”</p>
				<p class="normal">“Birdenbire, o konuşurken ay ışığında, zaten beyaz olan yüzünün bembeyaz kesildiğini gördüm; omzumdaki eli de kasılmıştı. Bahçedeki samanlığın önünde bir gölge kımıldamıştı. İri cüsseli karanlık bir siluetin köşeyi dönerek samanlığın kapısının önünde durduğunu gördüm. Tam silahıma sarılmış dışarı atılıyordum ki karım kollarıyla boynuma sarılarak kendinden beklenmeyen bir güçle bana engel oldu. Ondan kurtulmak için çabalamama rağmen beni var gücüyle kendine çekti. Sonunda bu mengeneden sıyrılmayı başardım ama kapıyı açıp dışarı çıkana kadar o herif de sıvışıvermişti. Ama arkasında izini yine bırakmıştı tabii. Kapının üstünde, daha önce de iki kez gördüğüm ‘Dans Eden Adamlar’ı görebiliyordum. Her yere bakmama rağmen adamdan eser yoktu. İşin ilginç yanı, bütün bu zaman boyunca yakın bir yerde saklanmış olmalıydı çünkü ertesi sabah yine samanlığa gittiğimde kapıya bazı yeni şekilleri daha çizmiş olduğunu fark ettim.”</p>
				<p class="normal">“Onların da kopyasını çıkardınız mı?”</p>
				<p class="normal">“Evet, bu defaki çok kısaydı. İşte burada.”</p>
				<p class="normal">Bir kâğıt daha çıkardı. Yeni şekilleri gösterdi.</p>
				<p class="normal">“Söyleyin bana,” dedi Holmes, gözlerinden ne kadar heyecanlandığı anlaşılıyordu. “Bu, ilk çizilen resimlerin devamı mıydı, yoksa ayrı bir yazı gibi mi gözüküyordu?”</p>
				<p class="normal">“Düşüneyim biraz... Bu işaretlerin aynısının öbür kapıda da olduğundan eminim.”</p>
				<p class="normal">“Mükemmel! Sanırım şimdiye kadar edindiğimiz en önemli bilgi bu. Şimdi umutlanmaya başladım işte. Pekâlâ Bay Hilton Cubitt, lütfen bu ilginç hikâyenize devam edin.”</p>
				<p class="normal">“Söyleyeceğim başka bir şey yok Bay Holmes. Yani gece o alçağı yakalamama engel olduğu için karıma ne kadar sinirlendiğimi saymazsak. Başıma bir şey gelmesinden korktuğunu söyledi. Ama ben bir an için bana değil de o adama zarar gelmesinden korktuğunu düşündüm. Herhalde bu adamın kim olduğunu ve bu garip ‘Dans Eden Adamlar’ın ne anlama geldiğini biliyordu. Ne var ki, karımın ses tonuyla gözlerindeki bakış bütün şüphelerimi alıp götürdü Bay Holmes. Asıl düşündüğünün benim güvenliğim olduğuna eminim şimdi. İşte hepsi bu. Şimdi ne yapmalıyım? Bana kalırsa, çalılıklara bir sürü adamımı yerleştirip o alçak geldiğinde dersini vermelerini isteyebilirim. Sonra sonsuza kadar huzura kavuşmak en iyisi olacak.”</p>
				<p class="normal">“Korkarım, öyle basit çarelere başvurulmayacak kadar ciddi bir vaka bu,” dedi Holmes. “Londra’da daha ne kadar kalabilirsiniz?”</p>
				<p class="normal">“Bugün dönmem gerekiyor. Karımı gece asla yalnız bırakamam. Sinirleri çok bozuk ve hemen geri gelmem için yalvardı.”</p>
				<p class="normal">“Sanırım haklısınız. Biraz bekleyebilseydiniz bir iki gün içinde birlikte de dönebilirdik. Neyse, bu kâğıtları burada bırakın; sanırım çok geçmeden ziyaretinize gelip şu üzücü meseleyi açıklığa kavuşturabilirim.”</p>
				<p class="normal">Sherlock Holmes ziyaretçimiz gidene kadar meslek icabı sessizliğini korudu ama onu çok iyi tanıdığım için ne kadar heyecanlı olduğunu görebiliyordum. Hilton Cubitt, iri yarı gövdesiyle kapıdan çıkar çıkmaz Holmes masaya koştu, dans eden adamların olduğu bütün kâğıtları önüne dizdi ve kendince hararetli bir incelemeye girişti.</p>
				<p class="normal">İki saat boyunca sayfalar dolusu şekiller ve harfler çizip durdu. Kendini o kadar kaptırmıştı ki benim odadaki varlığımı tamamıyla unuttuğundan eminim. Arada bir fırsat buldu mu, ya keyifle ıslık çalıyor ya bir şarkı mırıldanıyor ya da alnını kırıştırıp kaşlarını çatarak, boş gözlerle uzun bir derin düşüncelere dalıp gidiyordu. Sonunda bir zafer çığlığıyla sandalyeden fırladı ve ellerini ovuşturarak odada bir ileri bir geri yürümeye başladı. Uzun bir telgraf yazmaya koyuldu.</p>
				<p class="normal">“Eğer beklediğim cevap gelirse koleksiyonuna güzel bir vaka daha ekleyebilirsin Watson,” dedi. “Sanırım yarın Norfolk’a gidip birkaç kesin delil sunabiliriz dostumuza.”</p>
				<p class="normal">Açıkçası meraktan çatlamaya başlamıştım ama Holmes’u iyi tanıdığım için şimdi soracağım soruların canını sıkacağını biliyordum; ayrıca bir meselenin akıl almaz çözümünü açıklamak için beklemesini severdi. Bu yüzden sabrını taşırmamaya karar verdim.</p>
				<p class="normal">Ne var ki cevabın gelmesi gecikti ve sabırsızlıkla dolu iki gün geçti. Holmes bu süre zarfında kapının her çalışına kulak kabarttı. Nihayet ikinci günün akşamı Hilton Cubitt’ten bir mektup geldi. O sabah, her şey sakin geçmiş, sadece güneş saatinin dibine tebeşirle yeni figürler çizilmiş. Holmes şekillerin kopyasını içeren kâğıdı açtı ve bu tuhaf çizimleri birkaç dakika dikkatle inceledi. Derken şaşkınlık ve telaş ifade eden bir homurtuyla ayağa fırladı. Yüzü endişeyle gerilmişti.</p>
				<p class="normal">“Bu mesele fazla uzadı,” dedi. “Bu gece North Walsham’a giden bir tren var mı?”</p>
				<p class="normal">Tarifeye baktım. Son tren az önce gitmişti.</p>
				<p class="normal">“O zaman yarın sabah kahvaltımızı erkenden edip ilk trene atlarız,” dedi Holmes. “Acilen orada bulunmamız şart. Ah! İşte beklediğimiz telgraf da geldi. Bir dakika Bayan Hudson; bir cevap gelebilir. Hayır, tam beklediğim gibi. Hilton Cubitt’i bir saat bile yalnız bırakamayız. Artık onun da gerçeği öğrenmesi lazım. Norfolk’lu basit beyefendi benzersiz ve tehlikeli bir tuzağa düşmüş durumda.”</p>
				<p class="normal">Gerçekten de öyle olduğu ortaya çıkacaktı. Başlangıçta gözüme çocukça ve komik görünen bu hikâyenin karanlık sonunu ne zaman aklımdan geçirsem, hep aynı korku ve heyecanı hissetmişimdir. Keşke okurlarıma mutlu bir son müjdeleyebilseydim, ama ne yazık ki gerçekleri bütün çıplaklığıyla gözler önüne sermek ve sonraki günlerde Riding Thorpe malikânesini bütün İngiltere’nin diline düşüren bu garip olaylar zincirini ayrıntılarına kadar olduğu gibi anlatmam şart.</p>
				<p class="normal">North Walsham’a varır varmaz trenden indik, gideceğimiz yeri bir arabacıya sorarken istasyon memuru koşarak yanımıza yaklaştı.</p>
				<p class="normal">“Londra’dan gelen dedektif sizsiniz değil mi?” diye sordu.</p>
				<p class="normal">Holmes bu sorudan hoşlanmamışa benziyordu.</p>
				<p class="normal">“Bunu da nereden çıkardınız?”</p>
				<p class="normal">“Çünkü Norwich’li Müfettiş Martin de az önce buraya geldi. Yoksa siz beklenen adli doktor musunuz? Fakat kadın ölmemiş, yani en son haber aldığımda ölmemişti. Acele ederseniz onu hâlâ kurtarabilirsiniz; sonunda darağacını boylayacak olsa bile.”</p>
				<p class="normal">Holmes endişeyle kaşlarını çatmıştı.</p>
				<p class="normal">“Biz Riding Thorpe malikânesine gitmek istiyorduk,” dedi, “ama olanlardan haberimiz yok.”</p>
				<p class="normal">“Korkunç bir olay,” diye haykırdı görevli. “Vurulmuşlar; hem Bay Hilton Cubitt hem de karısı. Hizmetçilerin söylediğine göre, kadın önce kocasını sonra kendisini vurmuş. Adam ölmüş, kadın da her an ölebilir. Norfolk ilçesinin öyle eski ailelerinden biri... En eski ve en onurlu.”</p>
				<p class="normal">Holmes tek kelime söylemeden hemen bir fayton buldu ve yedi millik uzun yol boyunca ağzını bıçak açmadı. Onu nadiren böylesine çaresiz ve şaşkın görmüşümdür. Yolculuk boyunca huzursuzdu; sabah gazetelerini endişeyle karıştırdıktan sonra en kötü korkularının gerçekleştiğini görerek derin bir hüzne kapılmıştı. Koltuğunda arkasına yaslanıp acı veren düşüncelere daldı. Oysa çevremizde ilgi çekici çok şey vardı; İngiltere’ye özgü sakin ve benzersiz güzellikte bir araziden geçiyorduk. Seyrek olarak etrafa dağılmış birkaç küçük çiftlik evi bölgenin nüfusunu yansıtırken; yemyeşil, düzlük arazide nereye baksan gözüne çarpan kiliselerin sivri kuleleri, Doğu İngiltere’nin bütün görkemini ve refah seviyesini sergilemekteydi. Derken Norfolk sahilinin yeşil ucundan Alman Okyanusu’nun menekşe rengi kıyıları göründü. Sürücü, bir koruluktan yükselen kiremit ve ahşaptan iki eski çatıyı kırbacıyla göstererek, “İşte, burası Riding Thorpe malikânesi,” dedi.</p>
				<p class="normal">Sütunların desteklediği giriş kapısına vardığımızda, evin önündeki çimlerin hemen yanında duran samanlığın siyah kapısını ve kaideye oturtulmuş güneş saatini gördüm. O an yeniden üzüntüye kapıldım.</p>
				<p class="normal">Tek atlı bir faytondan ufak tefek bir adam hızla atlayarak yanımıza geldi; hareketleri canlı ve çevikti, bakışları cin gibiydi. Kendini Norfolk Emniyeti’nden Müfettiş Martin olarak tanıttı. Dostumun ismini duyduğunda hayretle irkildi.</p>
				<p class="normal">“Akıl almaz bir şey, Bay Holmes, cinayet daha bu sabah saat üçte işlendi. Nasıl oluyor da siz Londra’dayken bunu duyup benimle aynı zamanda buraya geldiniz?”</p>
				<p class="normal">“Böyle bir şeyin olacağını tahmin etmiştim ve bunu önleme umuduyla geldim.”</p>
				<p class="normal">“O halde bu hususta bizim bilmediğimiz önemli kanıtlarınız olmalı, zira herkes birbirlerine çok bağlı bir çift olduklarını söylüyor.”</p>
				<p class="normal">“Benim tek bildiğim ‘Dans Eden Adamlar’ olayı,” dedi Holmes. “Fakat meseleyi size sonra anlatırım. Bu arada bu trajediyi önlemek için çok geç kaldığımıza göre, hiç değilse şu meseleyi çözmek için elimden geleni yapmak istiyorum. Soruşturmanıza beni de dahil ediyor musunuz, yoksa kendi başıma mı çalışayım?”</p>
				<p class="normal">“Sizinle birlikte çalışmak benim için gurur kaynağı olur Bay Holmes,” dedi müfettiş samimiyetle.</p>
				<p class="normal">“O halde önce ifade almak, ardından da daha fazla vakit kaybetmeden olay yerini incelemek isterim.”</p>
				<p class="normal">Müfettiş Martin, dostumun kendi yöntemleriyle çalışmasına izin vermekle akıllılık etmişti; bu, Holmes için yeterliydi; tüm yapacağı, o ana kadar kanıtlanmış ipuçlarını not etmek olacaktı. Bu arada köy doktoru da çıkageldi; kır saçlı ihtiyar doktor, Bayan Hilton Cubitt’in yaralarının ağır olduğunu ama şimdilik hayati bir tehlikenin bulunmadığını belirtti. Kurşun beyninin ön kısmından geçmiş; kadının bilinci yerine gelinceye kadar uzun bir süre geçmesi gerekirmiş. Doktor, kadının kendi tarafından mı yoksa başkası tarafından mı vurulmuş olduğu sorusunu cevaplayamadı. Fakat merminin çok yakından ateşlendiğinin kesin olduğunu söyledi. Odada tek bir tabanca bulunmuştu ve onun da iki mermisi ateşlenmişti. Bay Hilton Cubitt kalbinden vurulmuştu. Silah yerde tam aralarında bulunmuştu ve şu ana kadar açıklanamayan bir nokta vardı: Adam karısını yaraladıktan sonra mı kendini vurmuştu yoksa kadın kocasını ölü bulduktan sonra mı intihara teşebbüs etmişti?</p>
				<p class="normal">“Bay Cubitt yerinden oynatıldı mı?” diye sordu Holmes.</p>
				<p class="normal">“Hanımefendi dışında hiçbir şeye dokunmadık. Kan kaybederken yerde yatmasına izin veremezdik.”</p>
				<p class="normal">“Ne kadar zaman beri buradasınız, doktor?”</p>
				<p class="normal">“Sabahın dördünden beri.”</p>
				<p class="normal">“Sizden başka gelen oldu mu?”</p>
				<p class="normal">“Evet, Müfettiş bey geldi.”</p>
				<p class="normal">“Herhangi bir şeye dokundunuz mu?”</p>
				<p class="normal">“Hayır.”</p>
				<p class="normal">“Akıllıca hareket etmişsiniz. Peki, sizi kim çağırdı?”</p>
				<p class="normal">“Hizmetçi kız Saunders.”</p>
				<p class="normal">“İmdat isteyen sadece o muydu?”</p>
				<p class="normal">“O ve aşçı Bayan King.”</p>
				<p class="normal">“Onlar nerede şimdi?”</p>
				<p class="normal">“Yanılmıyorsam mutfaktalar. “</p>
				<p class="normal">“O halde onların ifadelerini dinleyelim hemen.”</p>
				<p class="normal">Duvarları antika meşeyle kaplı, yüksek pencereli eski salon, bir soruşturma mahkemesine dönüştürülmüştü. Holmes eski ve ağır koltuklardan birine oturdu; ince yüzünde tarif edilmez ifadelerle dolu gözleri alev alev yanıyordu. Gözlerinden, hayatını kurtaramadığı müşterisinin intikamını almak için her şeyini ortaya koymaya hazır olduğu okunuyordu. Çevik Müfettiş Martin, yaşlı köy doktoru, ben ve asık suratlı polis memuru, Holmes’un etrafında garip bir topluluk oluşturuyorduk.</p>
				<p class="normal">İki kadın ifadelerini açıkça anlattı. Bir patlama sesiyle uyanmışlar, hemen ardından bir patlama sesi daha duymuşlardı. Odaları yan yana olduğu için Bayan King hemen Saunders’in yanına koşmuştu. Birlikte merdivenden aşağı koştuklarında çalışma odasının kapısının açık olduğunu ve içeride bir mumun yandığını görmüşler. Efendileri odanın ortasında yerde yüzükoyun yatıyormuş ölü olarak. Karısı ise başını duvara dayamış, pencerenin yanında yığılıp kalmış. Ağır yaralıymış ve yüzünün bir yanı kan içindeymiş. Hırıltılı nefes alıyormuş, fakat hiçbir şey söyleyemeyecek durumdaymış. Koridorla odada duman ve barut kokusu varmış. Tabii pencere içerden sürgülü olduğu için kapalıymış. Her iki kadın da bu noktada hemfikirdi. Hemen gidip doktor çağırıp polise haber vermişler, ardından da seyis ve yamağın yardımıyla yaralı hanımefendiyi odasına taşımışlar.</p>
				<p class="normal">Karı koca o akşam her zamanki gibi yataklarındaymış; hanımın üzerinde bir sabahlık, kocasında da pijamasının üzerine giymiş olduğu robdöşambrı varmış. Çalışma odasında hiçbir şeye dokunmamışlar. Bildikleri kadarıyla karı koca arasında o güne kadar bir kez bile ne bir anlaşmazlık ne de kavga yaşanmış. Her zaman birbirlerine son derece bağlı bir çift olarak tanınırlarmış.</p>
				<p class="normal">Hizmetçilerin ifadeleri ana hatlarıyla böyleydi. Müfettiş Martin’in sorusu üzerine, bütün kapıların içeriden kilitlenmiş olduğunu, dolayısıyla evden hiç kimsenin çıkamayacağını belirttiler. Holmes’un sorusuna karşılık olarak da üst kattaki odalarından çıktıkları anda keskin bir barut kokusu aldıklarını söylediler.</p>
				<p class="normal">“Bu noktaya dikkatinizi çekmek istiyorum,” dedi Holmes meslektaşına dönerek. “Şimdi sanırım odayı iyice bir gözden geçirmenin zamanı geldi.”</p>
				<p class="normal">Çalışma odası oldukça küçüktü, üç duvarı kitap dolu raflarla kaplıydı; dışarıdaki bahçeye bakan tek pencerenin önüne bir yazı masası konulmuştu. İçeri girer girmez gözümüze çarpan şey, iri cüssesiyle odanın ortasında yatmakta olan talihsiz ev sahibi oldu. Dağınık kıyafetlerinden, yataktan aceleyle fırlamış olduğu anlaşılıyordu. Kurşun önden ateşlenmiş ve kalbine girdikten sonra da içeride kalmıştı. En azından acı çekmeden anında ölüvermişti. Ne robdöşambrında, ne de ellerinde barut izine rastlandı. Doktorun ifadesine göre hanımefendinin yüzünde barut izi varmış ama ellerinde bir şey görememiş.</p>
				<p class="normal">“İzler tam olmuş olsaydı iyiydi ama eksik oluşu da fazla bir şeyi değiştirmez,” dedi Holmes. “Kurşun tabancaya iyi sürülmemiş ve ateş esnasında barut geriye doğru püskürmemişse, böyle bir silahla birden fazla ateş etseniz de hiçbirinin ardında barut izi kalmaz. Bay Cubitt’in cesedini artık kaldırabilirsiniz. Doktor, yanılmıyorsam Bayan Cubitt’i yaralayan kurşunu çıkarmadınız, öyle değil mi?”</p>
				<p class="normal">“Hayır, bunun için ciddi bir ameliyat gerekiyor. Ama bakın, silahın yuvasında dört kurşun daha var. Demek ki ikisi ateşlenmiş ve iki yara açmış. Yani her kurşunun bir adresi var gibi görünüyor.”</p>
				<p class="normal">“Evet, öyle görünüyor,” dedi Holmes. “Peki, şu pencerenin kenarına isabet eden kurşuna ne dersiniz?”</p>
				<p class="normal">Holmes aniden dönüverdi ve uzun, ince parmağıyla sürmeli pencerenin alt pervazındaki bit deliğini işaret etti.</p>
				<p class="normal">“İnanılmaz bir şey!” diye atıldı müfettiş. “Nasıl oldu da o küçücük şeyi gördünüz?”</p>
				<p class="normal">“Çünkü onu arıyordum.”</p>
				<p class="normal">“Harika!” dedi doktor. “Çok haklısınız bayım. O zaman üçüncü bir el ateş edilmiş olmalı; demek ki üçüncü bir kişi işin içindeydi. İyi ama kimdi bu ve nereye sıvıştı?”</p>
				<p class="normal">“Çözmeye çalıştığımız mesele de bu.” dedi Sherlock Holmes. “Hatırlıyor musunuz, Müfettiş Martin, hizmetçiler odalarından çıkar çıkmaz barut kokusu aldıklarını söylediklerinde, ben de bu noktaya dikkatinizi çekmiştim?”</p>
				<p class="normal">“Evet, beyefendi, ama itiraf etmeliyim ki hâlâ bir şey anlayamadım.”</p>
				<p class="normal">“Bu, ateş edildiği sırada kapının da pencerenin de açık olduğunu getiriyor akla. Aksi takdirde barut kokusu eve o kadar çabuk yayılamazdı. Ancak odada hava akımı olması halinde çabuk yayılma gerçekleşebilir. Fakat şunu da söyleyebilirim ki her ikisi de sadece kısa bir an için açık durmuş.”</p>
				<p class="normal">“Bunu nereden biliyorsunuz?”</p>
				<p class="normal">“Çünkü mum sönmemişti.”</p>
				<p class="normal">“Bravo!” diye bağırdı müfettiş. “Tek kelimeyle harika!”</p>
				<p class="normal">“Pencerenin bu talihsiz olay sırasında açık olduğundan emin olduktan sonra o açıklıkta durup ateş eden üçüncü bir kişinin olabileceğini düşündüm. Bu kişi kesinlikle evin dışındaydı ve pencereden ateş etmişti. Odadan atılan bir kurşun varsa o da pencere pervazını zedelemiş olmalıydı. Onun için dikkatle baktım ve işte kurşun izi oradaydı.”</p>
				<p class="normal">“Peki, ama pencerenin daha sonra kapanmış ve içerden sürgülenmiş oluşunu nasıl açıklıyorsunuz?”</p>
				<p class="normal">“Evin hanımı içgüdüsel olarak pencereyi kapatıp sürgülemiş olabilir. Fakat, vay canına, bu da ne böyle?”</p>
				<p class="normal">Çalışma masasının üstünde bir kadın çantası duruyordu; timsah derisi ve gümüşle işlenmiş zarif bir kadın çantası. Holmes çantayı hemen açıp içindekileri boşalttı. Kırmızı lastik bantla sarılı yirmi adet İngiliz banknotu.</p>
				<p class="normal">“Bunun iyi saklanması gerekiyor çünkü mahkemede delil olarak kullanılacak,” dedi Holmes, çantayı içindekilerle birlikte müfettişe teslim ederken. “Şimdi bakalım, ahşap odanın içinden atıldığı anlaşılan üçüncü kurşun hakkında neler öğrenebileceğiz! Aşçı Bayan King’le bir kere daha konuşmak istiyorum. Bayan King, demin büyük bir patlamayla uyandığınızı söylemiştiniz. Yani sizce bu, ikinciden daha mı gürültülü bir patlamaydı?”</p>
				<p class="normal">“Evet, efendim. Aslında ben o gürültüyle uyandım ama tam kestiremeyeceğim. Bana daha gürültülü gibi geldi.”</p>
				<p class="normal">“Peki, aynı anda iki el ateş edilmiş olabilir mi sizce?”</p>
				<p class="normal">“Emin olun, bu konuda hiçbir şey söyleyemem bayım.”</p>
				<p class="normal">“Ama bence aynı anda oldu. Neyse, bu olayla yeterince uğraştık. Burada daha fazla bir şey bulamayacağız. Bahçeyi görmek istiyorum, bakalım orada işimize yarayacak bir ipucu bulabilecek miyiz? İsterseniz siz de benimle gelin Müfettiş Bey.”</p>
				<p class="normal">Çalışma odasının pencere altında uzanan çiçek tarhını görünce hepimiz hayrete düştük: Çiçekler ezilmişti ve ıslak toprak ayak izleriyle doluydu. Sivri burunlu, büyük bir erkek ayakkabısına ait izler... Holmes çimenlerin ve yaprakların arasında, yaralı bir kuşu arayan bir av köpeği gibi dolanıp durdu. Sonra sevinçle haykırdı ve yerde bulduğu içi boş, pirinçten yapılmış bir kılıfı elinde tutarak bize gösterdi.</p>
				<p class="normal">“Tam tahmin ettiğim gibi,” diye mırıldandı, “üçüncü boş kovan da burada. Müfettiş Martin, sanırım araştırmamız sona erdi.”</p>
				<p class="normal">Holmes’un bu kadar seri ve ustaca yürüttüğü araştırma karşısında müfettiş hayret içindeydi. Başlarda konumu gereği otoritesini kaybetmemek için ciddi bir çehre takındıysa da, artık içinden gelen hayranlığa yenik düşmüş, Holmes’un gösterdiği her yere itiraz etmeden gitmeye hazırdı.</p>
				<p class="normal">“Kimden şüpheleniyorsunuz?” diye sordu.</p>
				<p class="normal">“Bu meseleye sonra gireceğim. Henüz size açıklayamadığım bir kaç nokta daha var bu olayda. Bu kadar ilerlemişken yine kendi bildiğim gibi devam edeyim de sonra meseleyi bütün ayrıntılarıyla size anlatayım.”</p>
				<p class="normal">“Nasıl isterseniz Bay Holmes. Suçluyu enseleyelim de...”</p>
				<p class="normal">“Hiçbir zaman esrara bürünmeyi sevmem, ama şu aşamada uzun ve karmaşık açıklamalara girişmem imkânsız. Bütün ipuçları elimde. Hanımefendi hiçbir zaman kendine gelemese bile bu gece olanları açıklayıp adaletin yerine getirilmesini sağlayabileceğiz. Önce bir sorum var: Bu çevrede ‘Elrige’ adında bir pansiyon var mı?”</p>
				<p class="normal">Hizmetçilere sorduk, ama kimse bu isimde bir yer duymuşa benzemiyordu. Olayı aydınlatan kişi seyis yamağı oldu, böyle bir adamdan bahsedildiğini duymuş. East Ruston tarafında, birkaç mil ötede bu isimde bir çiftçinin yaşadığını hatırladı.</p>
				<p class="normal">“Issız bir yer midir bu çiftlik?”</p>
				<p class="normal">“Kesinlikle, efendim.”</p>
				<p class="normal">“Belki de gece burada olanlardan haberleri olmamıştır daha, ne dersin?”</p>
				<p class="normal">“Haklı olabilirsiniz, efendim.”</p>
				<p class="normal">Holmes bir süre düşündükten sonra yüzünde gizemli bir gülümseme belirdi.</p>
				<p class="normal">“Bir at hazırla evlat,” dedi. “Elrige çiftliğine bir haber götürmeni istiyorum.”</p>
				<p class="normal">Cebinden “Dans Eden Adamlar”ın çizildiği kâğıtları çıkardı ve hepsini önüne yayarak çalışma masasında bir süre uğraştı durdu. Sonunda bir mektup hazırlayarak çocuğa verdi. Yamağa, bu mektubu sadece üzerinde ismi yazılı kişiye ulaştırmasını ve kesinlikle hiçbir soruyu da cevaplandırmamasını sıkı sıkı tembih etti. Zarfın üstüne baktım: Holmes’un okunaklı el yazısına hiç benzemeyen düzensiz, kargacık burgacık harfler gördüm. Adres şöyleydi: “Bay, Abe Slaney, Elrige Çiftliği, East Ruston, Norfolk.”</p>
				<p class="normal">“Bana kalırsa Müfettiş,” diye söze girdi Holmes, “hemen bir telgraf çekerek, destek için birkaç polis memuru isteseniz iyi olur, çünkü düşündüklerim doğru çıkarsa bugün çok tehlikeli bir adamı hapse tıkayacağız demektir. Eminim ki mektubu götüren çocuk yolda telgrafınızı da çekebilir. Öğleden sonra saat ikide tren varsa ona bineriz, Watson. Biliyorsun, bitirmek istediğim çok ilginç bir kimya deneyim var. Bu soruşturma da çok geçmeden çözüme kavuşmuş olacak.”</p>
				<p class="normal">Çocuk mektupla birlikte gider gitmez Sherlock Holmes hizmetçilere bazı talimatlar verdi. Bayan Hilton Cubitt için bir ziyaretçi gelecek olursa, hanımefendinin sağlık durumu hakkında bilgi verilmeden ziyaretçiyi hemen oturma odasına alacaklardı. Holmes bunları son derece ciddi bir şekilde, üzerine basarak söylemişti. Sonunda bizi oturma odasında topladı ve artık beklemekten başka yapabileceğimiz bir şeyin kalmadığını, bu arada zamanımızı en iyi şekilde değerlendirmemiz gerektiğini söyledi. Doktor bizden ayrılıp hastalarına döndü. Holmes’un yanında artık sadece müfettiş ve ben kalmıştık.</p>
				<p class="normal">“Sanırım şu önümüzdeki bir saati ilginç ve yararlı bir şekilde geçirmemizi sağlayabilirim.” dedi Holmes, sandalyesini masaya çekip “Dans Eden Adamlar”ın çizili olduğu kâğıtları masaya yayarak. “Sana gelince Watson, yoğun merakına rağmen bunca zamandır göstermiş olduğun sabırdan dolayı sana teşekkür borçluyum. Sizse Müfettiş Bey, bu cinayet olayı nedeniyle ilginç bir araştırmaya şahit olacaksınız. Neyse, önce size Bay Hilton Cubitt’le Baker Sokağı’ndaki görüşmelerimizden çıkan ilginç sonuçlardan bahsedeyim.”</p>
				<p class="normal">Holmes, Bay Cubitt’le yapmış olduğumuz konuşmaları kısaca özetledikten sonra sözlerine şöyle devam etti.</p>
				<p class="normal">“Burada yaşanan korkunç trajedinin habercileri oldukları bilinmese, şu anda önümde duran bu garip şekiller insana gülünç gelebilir. Her türlü gizli yazıya aşina olmama, hatta bu tema üzerine yazdığım bir kitapta, yüz altmış ayrı şifreyi analiz etmeme rağmen, bu yazının bana da tamamen yabancı geldiğini itiraf etmeliyim. Bu yazıyı yazan kişinin amacı, karakterlerin bir mesaj gizlediğinin anlaşılmaması ve sadece basit çocuk şekilleri olduğu izleniminin verilmesi olmalı.</p>
				<p class="normal">“Ne zaman ki bu sembollerin alfabenin çeşitli harflerine karşılık geldiğini anladıktan ve diğer bütün gizli yazı şekillerinde geçerli olan kuralları uyguladıktan sonra çözümün basit olduğu ortaya çıktı. Gözüme ilk çarpan işaret o kadar kısaydı ki sembolünün ‘E’ye karşılık geldiğini tespit ettim. Siz de bilirsiniz, ‘E’ İngiliz alfabesinin en çok kullanan harfidir, bazen kısa bir cümlede bile pek çok kere tekrarlanır. İlk mesajdaki on beş figürden dördü aynı olduğu için bu sembolü E olarak kabul etmek mantıklı görünüyordu. Ama bu E’lerden bazısı bayraklı, bazısı da bayraksızdı; bayrakların dağılımına bakarak bu şekillerin, kelime gruplarının ayrılmasında kullanıldığı sonucuna vardım. Cümleyi kelimelere böldükleri sonucunu çıkarmak mümkündü.</p>
				<p class="normal">Ama çalışmanın en zor kısmı yeni başlıyordu. Çünkü E’den sonra hangi harfin en sık geçtiğine karar vermek o kadar kolay değildir. Diğer harflerin dağılımı çok düzenli değildir. Bir sayfalık herhangi bir yazıdaki bir düzen, kısa bir cümlede geçerli olmayabilir. Genelde en fazla rastlanan harfler şöyle bir sıra oluşturuyordu: T, A, O, I, N, S, H, R, D, L. Ama T, A, O ve I öyle yakın sıklıkta geçen harflerdi ki anlamlı bir parça bulana kadar her bir kombinasyonu denemek, iğneyle kuyu kazmaya benziyordu. Bu yüzden elime yeni ipuçları geçmesini bekledim. Bay Hilton Cubitt’le ikinci görüşmemizde bana iki kısa kopya ve arada bayrak olmadığı için tek bir kelime olduğunu tahmin ettiğim bir not daha verdi. Şu resimlere bir bakın! Şimdi elimdeki beş harflik kelimede ikinci ve dördüncü harfin E olduğunu kabul edebilirdim. Bu kelime ‘SEVER,’ ‘LEVER,’ ya da ‘NEVER’<sup class="calibre4"><a class="footnote-link" href="maviyakut_split_014.html#footnote-550-1" id="footnote-550-1-backlink" name="footnote-550-1-backlink">[1]</a></sup> olabilirdi. Bu bir uyarı veya tehdit mektubuysa, son ihtimal en akla yatkın geleniydi. Olayların akışına bakılırsa bu, olsa olsa Bayan Cubitt’in verebileceği bir cevaptı. Bunu doğru kabul ettiğimizde, artık şu sembollerin, sırayla N, V ve R harflerine karşılık geldiğini çıkarabilirdik.</p>
				<p class="normal">“Bu noktada bile işimiz hiç kolay değildi tabii, ama aklıma gelen bir fikir sayesinde birkaç harf daha bulabildim. Eğer bu mesajlar, hanımefendinin daha önce tanıdığı birinden gelmişse, o zaman iki E arasına sıkışmış diğer üç harfin ‘ELSIE’ ismini oluşturabileceğini fark ettim. Kâğıtları dikkatle incelediğimde böyle bir kombinasyonun, üç kez tekrarlanan bir mesajın sonunda yer aldığını gördüm. Mesajda Bayan Elsie’den bir şey istendiği kesindi. Böylece L, S ve I harflerinin karşılığı olan şekilleri ortaya çıkarmıştım. Peki, ama mesajın içeriği neydi? ‘Elsie’ den önce gelen kelime dört harften oluşuyordu ve son harfi E idi. Bunun da ‘COME’<sup class="calibre4"><a class="footnote-link" href="maviyakut_split_015.html#footnote-550-2" id="footnote-550-2-backlink" name="footnote-550-2-backlink">[2]</a></sup> olması gerektiğini düşündüm. Sonu E ile biten diğer bütün dört harflik kelimeleri denedim ama hiçbiri vakamıza uymuyordu. Böylece C, O ve M harflerinin şekillerini de bulmuştum. Bunun üzerine ilk mesajı yeniden inceledim. Bayraklı şekillere bakarak kelimeleri birbirinden ayırdıktan sonra, esrarını çözdüğüm figürlere karşılık gelen harfleri yerlerine yerleştirdim. Ortaya şöyle bir sonuç çıktı:</p>
				<p class="normal">“ ‘.M . E R E . . E S L . N E .’</p>
				<p class="normal">“İlk harf sadece ve sadece A olabilirdi. A harfi kısa cümlede üç kez daha tekrarlandığı için önemli bir buluştu bu. İkinci kelimenin baş harfinin ise H olduğu belliydi. Böylece mesajın yeni hali şöyle olmuştu:</p>
				<p class="normal">“ ‘AM HERE A . E SLANE .’</p>
				<p class="normal">“Boşlukları doldurduktan sonra karşıma şu cümle çıkıyordu:</p>
				<p class="normal">“ ‘AM HERE ABE SLANEY’, yani ‘Ben Abe Slaney, buradayım.’ Böylece elimde yeteri kadar harf olduğu için ikinci mesajın çözümüne rahatlıkla geçebilirdim. O da son haliyle şöyleydi:</p>
				<p class="normal">“ ‘A . ELRI-ES.’</p>
				<p class="normal">“Burada boşluklara T ve G harflerini yerleştirdiğimde yukarıdaki kelimeden bir anlam çıkarabiliyordum. Bu, mesajı yazan kişinin kaldığı bir pansiyon ya da çiftlik olabilirdi.”</p>
				<p class="normal">Müfettiş Martin’le beraber dostumun bu ayrıntılı ve makul açıklamalarını son derece dikkatle dinlemiştik. Birçok nokta yavaş yavaş aydınlanıyordu.</p>
				<p class="normal">“Peki, sonra ne yaptınız efendim?” diye sordu müfettiş.</p>
				<p class="normal">“Şu Abe Slaney olsa olsa Amerikalıydı. Çünkü Abe Amerika’da çok kullanılan kısaltılmış bir isimdir; bütün bu mesele Amerika’dan Bayan Cubitt’e gönderilen ilk mektupla başlamıştı. Ayrıca işin içinde bir bityeniği olduğunu düşünmek için de birçok nedenim vardı. Hanımefendinin, geçmişiyle ilgili dolaylı sözleri ve bunları kocasıyla paylaşmaktan kaçınması hep benim düşüncemi destekliyordu. Bunun üzerine kendisi de zaman zaman benim Londra’daki yeraltı cinayet şebekesiyle ilgili bilgilerimden yararlanmış olan, New York Emniyet Müdürlüğü’nden dostum Wilson Hargreave’e bir telgraf çektim. Abe Slaney isminin kendisine tanıdık gelip gelmediğini sordum. Şöyle bir cevap gönderdi: ‘Chicago’nun en tehlikeli dolandırıcısı.’ Bu cevabı aldığım akşam Hilton Cubitt de Slaney’den gelen son mesajı göndermişti bana. Artık bildiğim figürleri yerlerine koyduğumda şöyle bir sonuç çıkıyordu:</p>
				<p class="normal">“ ‘ELSIE . RE . ARE TO MEET THY GO .’</p>
				<p class="normal">“Boş olan yerlere P ve D harflerini koyduğumda o alçak herifin takipten vazgeçip tehdide başladığını anladım: ‘Elsie, prepare to meet thy God.’ Bunun anlamı şuydu: ‘Elsie, Tanrı’nın huzuruna çıkmaya hazır ol.’ Ayrıca Chicagolu dolandırıcıları iyi tanıdığım için bu herifin de söylediğini yapacağından korkuyordum. Bunun üzerine dostum ve meslektaşım Dr. Watson’la hemen Norfolk’a geldik ama ne yazık ki geç kalmıştık, korktuğum başıma gelmişti.”</p>
				<p class="normal">“Bu vakada sizinle birlikte çalışma şerefine erdiğim için gerçekten mutluyum,” dedi müfettiş samimi bir şekilde. “Fakat yine de sizinle açık konuşmam gerekiyor. Siz kimseye hesap vermek zorunda değilsiniz, ama ben her şeyi amirlerime açıklamakla yükümlüyüm. Eğer katil gerçekten de Elrige çiftliğinde yaşayan bu Abe Slaney ise ve ben burada oyalanırken kaçmayı başarırsa başım büyük derde girer.”</p>
				<p class="normal">“O konuda rahat olabilirsiniz, bir yere gidemez.”</p>
				<p class="normal">“Bunu nereden biliyorsunuz?”</p>
				<p class="normal">“Kaçarsa suçunu itiraf etmiş olur.”</p>
				<p class="normal">“O zaman gidip kendisini tutuklayalım.”</p>
				<p class="normal">“Zahmete değmez. Biraz sonra kendi ayağıyla çıkıp gelecek.”</p>
				<p class="normal">“İyi ama neden gelsin ki?”</p>
				<p class="normal">“Çünkü yazıp gelmesini rica ettim.”</p>
				<p class="normal">“Nasıl olur Bay Holmes? Sırf siz istediniz diye neden gelsin ki? Böyle bir istek şüphe uyandırıp kaçmasına neden olmaz mı?”</p>
				<p class="normal">“Sanırım mesajda bunu belli etmemeyi başardım,” dedi Sherlock Holmes istifini bozmadan. “Yanılmıyorsam geldi bile.”</p>
				<p class="normal">Sahiden de dış kapıya doğru bir adam yaklaşıyordu. Uzun boylu, iriyarı, esmer, yakışıklı bir adamdı. Üstünde gri bir takım elbise, kafasında Panama şapkası vardı. Siyah sakalları, kocaman, kıvrık bir burnu ve elinde de bir bastonu vardı. Yürürken bastonu kesik kesik, dairevi hareketler yaptırıyordu. Kendi evindeymiş gibi yürüyordu. Çok geçmeden zili kuvvetle çaldı.</p>
				<p class="normal">“Baylar, sanırım kapının arkasında saklanmamızın zamanı geldi,” dedi Holmes. “Bu tip heriflere karşı çok dikkatli olmak gerekir. Siz kelepçeleri hazırlayın Müfettiş Bey. Konuşma işini ben hallederim.”</p>
				<p class="normal">Bir dakika sessizce bekledik... İnsanın asla unutamayacağı cinsten bir dakika. Sonra kapı açıldı ve adam içeri girdi. Aynı anda Holmes hemen atılarak adamın şakağına silahını dayadı. Müfettiş Martin de kelepçeleri takıverdi. Bütün bunlar o kadar hızlı ve ustaca yapılmıştı ki adam daha ne olduğunu bile anlamadan kıskıvrak yakalanmıştı. Öfke dolu kara gözleriyle hepimizi süzdü. Sonra da acı bir kahkaha patlattı.</p>
				<p class="normal">“Evet beyler bu sefer beni yakaladınız galiba. Sert kayaya çarptım. Ama ben buraya Bayan Hilton Cubitt’in mektubuna cevaben gelmiştim. Onun da bu işin içinde olduğunu söylemeyin sakın? Bu tuzağı o hazırlatmış olamaz. Buna inanır mıyım sanıyorsunuz? O kadar enayi değilim.”</p>
				<p class="normal">“Bayan Hilton Cubitt ağır yaralı olarak ölüm döşeğinde yatıyor.”</p>
				<p class="normal">Adam bütün evi kaplayan acı dolu bir çığlık attı.</p>
				<p class="normal">“Siz delirmişsiniz!” diye bağırdı şiddetle. “Kurşun kocasına rastladı, ona değil. Kim Elsie’ciğe kötü bir şey yapabilir ki? Onu tehdit etmiş olabilirim ama Tanrı şahidimdir, onun kılına bile dokunamam. Sözünüzü geri alın hemen! Bana yaralı olmadığını söyleyin!”</p>
				<p class="normal">“Ölü kocasının yanında ağır yaralı halde bulduk kendisini.”</p>
				<p class="normal">Adam acı bir inlemeyle koltuğa yığıldı ve yüzünü ellerinin arasına aldı. Beş dakika sessizce oturdu ve sonra yüzünü kaldırarak çaresizlik içinde soğukkanlılıkla konuşmaya başladı.</p>
				<p class="normal">“Sizden saklayacak hiçbir şeyim yok, beyler,” dedi. “Ben adama ateş ettiysem cinayet kastım yoktu; aksine kendimi korudum. Önce o ateş etti. Ama Elsie’ye zarar verdiğimi düşünüyorsanız, o zaman ne onu tanıyorsunuz ne de beni. İnanın bana, dünya üstünde hiç kimse bu kadını benim sevdiğim kadar sevemez. O benim olmalıydı! Kendisini yıllar önce bana sözlemişlerdi. Sonradan ortaya çıkan o İngiliz de kim oluyordu? Dediğim gibi, o kız benim hakkımdı! Ve ben sadece hakkımı arıyordum.”</p>
				<p class="normal">“Ama sonra nasıl biri olduğunuzu öğrenince sizden ayrıldı,” dedi Holmes istifini bozmadan. “Sizden kurtulmak için Amerika’dan kaçtı ve İngiltere’de saygın bir beyefendiyle evlendi. Sizse onun peşine düştünüz, nereye gittiyse arkasından geldiniz ve hayatı zindan ettiniz ona. Çılgınca sevdiği ve saygı duyduğu kocasını terk edip size dönmesini istiyordunuz; oysa ki o, sizden korkuyor ve nefret ediyordu. Sonunda soylu ve namuslu bir adamın ölümüne sebep oldunuz, karısını da intihara sürüklediniz. İşte yaptıklarınızın bilançosu Bay Abe Slaney; bunun için kanun önünde hesap vereceksiniz.”</p>
				<p class="normal">“Eğer Elsie ölürse hiçbir şey umurumda olmaz,” dedi Amerikalı. Bir elini açarak avucunun içindeki kırışmış kâğıt parçasını gösterdi. “Bakın bayım,” diye atıldı, gözlerinde şüphe pırıltısıyla, “Beni kandıramazsınız! Eğer Bayan Cubitt’in durumu dediğiniz kadar kötüyse bu mektubu kim yazdı?” Notu masaya attı.</p>
				<p class="normal">“Ben yazdım; sizi buraya getirmek için.”</p>
				<p class="normal">“Siz mi yazdınız? Ama dünya üzerinde hiç kimse bilemez ‘Dans eden</p>
				<p class="normal">Adamlar’ın sırrını; ‘yeminli kişi’nin dışında. Siz nasıl bilebilirsiniz?”</p>
				<p class="normal">“Biri bir düğümü nasıl atıyorsa bir diğeri çözebilir,” dedi Holmes. “Az sonra araba gelecek ve sizi Norwich’e götürecek Bay Slaney. Bu arada onu beklerken sebep olduğunuz haksızlığı bir nebze düzeltmeye yetecek kadar zamanınız olacak. Bayan Hilton Cubitt’in, kocasını öldürmekle suçlandığını ve ben burada olup gerekli bilgileri toplama şansını elde edemesem hanımefendinin bu suçlamalardan kurtulamayacağını biliyor musunuz? Sizin şimdi tek yapacağınız şey, Bayan Cubitt’in, kocasının ölümüyle yakından veya uzaktan hiçbir ilgisi olmadığını bütün dünyaya açıklamak.”</p>
				<p class="normal">“Ben de bunu istiyorum zaten,” dedi Amerikalı. “Bu durumda en iyisi, yalın gerçeği itiraf etmek.”</p>
				<p class="normal">“Bundan böyle söyleyeceğiniz her kelimenin mahkemede aleyhinize delil olarak kullanılacağını belirtmek zorundayım,” diye atıldı Müfettiş, İngiliz adaletinin sadık bir temsilcisi olarak.</p>
				<p class="normal">Slaney omuzlarını silkti.</p>
				<p class="normal">“Ne olursa olsun!” dedi. “Öncelikle baylar, bu kadını çocukluğundan beri tanıdığımı söylemek istiyorum. O zamanlar biz Chicago’da yedi kişilik bir çeteydik ve Elsie’nin babası da bizim reisimizdi. Emektar Patrick! Akıllı bir adamdı. İşin sırrını bilmeseniz, bir çocuğun karalamalarına benzeteceğiniz bu şifreli yazıyı bulan da oydu. Neyse, Elsie bizim çevirdiğimiz dalaverelerin farkına vardı; kendisi hiçbir zaman bu işlerle ilgilenmek istemezdi. Tek amacı namusuyla iyi-kötü biraz para biriktirmekti; bu parayla bizi terk edip Londra’ya kaçtı. Oysa benimle nişanlıydı ve belki başka bir işim olsaydı benimle evlenecekti de. Ama yaptıklarımızla en ufak bir alakasının olmasını istemiyordu. Ancak bu İngiliz’le evlendikten sonra öğrenebildim nerede olduğunu. Ona yazdım ama cevap gelmedi. Sonunda ben de kalkıp buraya geldim. Baktım ki kendisine yazdığım mektuplar işe yaramıyor, diğer yolu seçtim; onun okuyabileceği yerlere dans eden figürlerle mesaj bırakmaya başladım.</p>
				<p class="normal">“Yaklaşık bir aydır buradayım. O çiftlikte en alt katta bir oda kiraladığım için her gece, kimsenin haberi olmadan dışarı çıkabiliyordum. Elsie’yi benimle birlikte gelmeye ikna etmek için elimden geleni yaptım. Gönderdiğim mesajları okuduğunu biliyordum çünkü bir keresinde o da aynı yazıyla bana cevap verdi. Sonunda sabrım tükendi ve onu tehdit etmeye başladım. Bunun üzerine bana bir mektup gönderdi; buralardan gitmem için yalvarıyordu. Kocasının adı bir skandala bulaşırsa üzüntüden kahrolacağını söylüyordu. Eğer sonrasında kendisini rahat bırakmayı kabul edersem sabah üçte, kocası uyuduktan sonra, aşağıya inecek, köşedeki pencere önünde benimle buluşup konuşacaktı. Neyse o gece pencerenin altında buluştuk ve gitmem için rüşvet olarak para teklif etti. İşte beni çılgına çeviren de bu oldu. Kolundan tutup pencereden dışarı çekmeye çalıştım. Ama tam o anda kocası, elinde tabancayla çıkageldi. Elsie yere düşünce adamla yüz yüze geldik. Kızgınlıktan titriyordum; kendimi aşağılanmış hissediyordum. Ben de tabancamı üzerine doğrulttum. Niyetim onu korkutup kaçırmaktı. Fakat o ateş etti ama ıskaladı. Ben de aşağı yukarı aynı anda tetiğe bastım ve adam yere düştü. Bahçeden nasıl geldiysem yine öyle sıvıştım. Giderken pencerenin arkamdan kapandığını duydum. İşte gerçek bu baylar, hem de kelimesi kelimesine, yemin ederim! Ondan sonra olan bitenlerden hiçbir haberim yoktu; ta ki şu genç bana bu akşam mektubunuzu getirene kadar. Okur okumaz deliler gibi koşup buraya geldim ve kafesinize girdim.”</p>
				<p class="normal">Amerikalı konuşurken bir araba yaklaşmıştı. İçinde üniformalı iki polis oturuyordu. Müfettiş Martin ayağa kalkarak suçlunun omzuna dokundu.</p>
				<p class="normal">“Gitme zamanımız geldi.”</p>
				<p class="normal">“Onu bir kez daha görebilir miyim?”</p>
				<p class="normal">“Üzgünüm ama hanımefendi kendinde değil,” diyen müfettiş Holmes’e dönerek vedalaştı. “Bay Sherlock Holmes, bir gün yine böyle ilginç bir cinayette sizinle birlikte çalışma fırsatına sahip olmayı umuyorum.”</p>
				<p class="normal">Pencereye yanaşıp arabanın gidişini izledik. Arkamı dönünce, gözüm, adamın masanın üstüne attığı buruşuk kâğıda takıldı. Bu, Holmes’un, onu ayağına kadar getirmek için yazmış olduğu mektuptu.</p>
				<p class="normal">“Bakalım okuyabilecek misin Watson?” dedi gülümseyerek. Kâğıtta tek bir kelime yoktu; onun yerine bir sıra “Dans Eden Adamlar”.</p>
				<p class="normal">“Anlattığım anahtarı kullanırsan,” dedi Holmes, “yazılan şeyin, COME HERE AT ONCE olduğunu görebilirsin. Yani ‘Çabuk buraya gel!’ anlamına geliyor. Adamın bunu okur okumaz bu çağrıyı reddetmeyeceğinden emindim, çünkü bu yazıyı yaza yazsa ancak Bayan Cubitt yazabilirdi. İşte dostum Watson, şimdiye kadar kötü amaçlı kullanılan ‘Dans Eden Adamlar’ı ilk kez iyi bir şey için kullandık. Neyse, sanırım koleksiyonuna sıra dışı bir olay ekleme sözümü de tutmuş oldum böylece. Trenimiz üç kırkta kalkıyor. Herhalde akşam yemeğini Baker Sokağı’nda yeriz.”</p>
				<p class="normal">Hikâyeyi bitirmeden söylenecek son bir söz daha var. Amerikalı Abe Slaney, Norwich mahkemelerinde ölüm cezasına çarptırıldı, ama ilk ateş edenin Hilton Cubitt olması gibi hafifletici nedenler sayesinde cezası ömür boyu hapse çevrildi. Bayan Hilton Cubitt hakkında sadece kulağıma gelenleri yazıyorum. Kendisi tamamen iyileşmiş ama bir daha hiç evlenmemiş. Hayatını hayır işlerine ve kocasının malikânesinin idaresine adamış.</p>
				</div>
                 <div class="calibre1" id="calibre_pb_14"/></body>
</html>