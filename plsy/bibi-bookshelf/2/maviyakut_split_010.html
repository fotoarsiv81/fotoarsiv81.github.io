<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>maviyakut</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal">Noel’den iki gün sonra, yeni yılını kutlamak amacıyla dostum Sherlock Holmes’a uğramıştım. Üstünde mor bir sabahlıkla kanepenin üzerine uzanmıştı. Masanın üstünde elinin altında piposu ve yeni gözden geçirdiği belli olan sabah gazeteleri duruyordu. Kanepenin yanındaki tahta sandalyeye artık giyilemeyecek kadar eski, pejmürde ve birkaç yeri kırışmış bir şapka asılmıştı. Sandalyenin üzerinde duran büyüteç ve lens ise şapkanın oraya incelenmek üzere asıldığını gösteriyordu.</p>
				<p class="normal">“İşin var galiba,” dedim, “umarım rahatsız etmiyorumdur?”</p>
				<p class="normal">“Hayır, etmiyorsun. Vardığım sonuçları tartışabileceğim bir dostumun yanımda olması beni mutlu eder. Aslında oldukça sıradan bir mesele,” diye devam etti, başparmağıyla sandalyedeki eski şapkayı göstererek, “fakat ustalık gerektiren bazı ilginç noktaları da yok değil.” </p>
				<p class="normal">Koltuğa oturarak ellerimi çıtır çıtır yanan şömine ateşinde ısıttım. Dışarıda sert ayaz devam ediyordu ve pencerelerin önü buz tutmuştu. </p>
				<p class="normal">“Hikâyenin sıradan görünmesine rağmen altından ölümcül bir şey çıkabilir belki.” diye söze başladım. “Yani, bir sırrı çözmene ve suçluları cezalandırmana yarayacak önemli bir ipucuna rastlayabilirsin demek istiyorum.”</p>
				<p class="normal">“Yo, hayır. Ortada suç falan yok,” dedi Sherlock Holmes gülerek. “Birkaç kilometrekarelik alana sıkışmış dört milyon insanın itişip kakışmasından kaynaklanan şu önemsiz, küçük hadiselerden biri sadece. Böyle yoğun bir insan sürüsünün içinde etki-tepki sonucu her çeşit olayın meydana gelmesi beklenebilir. Ayrıca hadiselerden bazılarının, suç teşkil etmemesine rağmen garip ve çarpıcı olmaları da anlaşılır bir şey. Bu tür hadiselerle daha önce de karşılaşmıştık.”</p>
				<p class="normal">“Hem de çok,” dedim. “Defterime geçirdiğim son altı maceranın üçünde, kanunen bir suç işlenmemişti.”</p>
				<p class="normal">“Kesinlikle. Sanırım İrene Adler, Bayan Mary Sutherland ve Bükük Dudaklı Adam vakalarını kastediyorsun. Bu küçük meselenin de aynı masum kategoriye gireceğinden eminim. Odacı Peterson’u tanıyorsun, değil mi?”</p>
				<p class="normal">“Evet.”</p>
				<p class="normal">“İşte bu küçük hatıra ondan.”</p>
				<p class="normal">“Onun şapkası mı?”</p>
				<p class="normal">“Yo, hayır. Şapkayı o bulmuş. Sahibi bilinmiyor. Rica ederim ona eski püskü bir şapka olarak değil de bir düşünce problemi gözüyle bak. Fakat önce buraya nasıl geldiğini anlatayım. Bu şapka Noel sabahı, şu anda Peterson’un ocağında kızardığına emin olduğum gayet iri bir kazla birlikte geldi. Hadise şöyle gerçekleşmiş: Noel sabahı saat dörtte bizim çok dürüst dostumuz Peterson, küçük bir eğlenceden çıkmış, Tottenham Court Yolu üzerinden evine dönüyormuş. O esnada sokak ışığında uzun boylu bir adamın hafifçe sendeleyerek önünde yürüdüğünü fark etmiş. Adamın omzunda beyaz bir kaz asılıymış. Tam Goodge Sokağı’ndan köşeyi dönerken bu yabancıyla bir grup serseri arasında bir kavga çıkmış. Serserilerden biri adamın şapkasını düşürmüş. Bunun üzerine adam da kendini savunmak için bastonunu havaya kaldırıp başının etrafından döndürünce arkasındaki mağazanın penceresini aşağı indirmiş. Peterson yabancıyı saldırganların elinden kurtarmak için ileri atılmış, ama mağazanın penceresini kırdığını ve üniformalı bir adamın koşarak üstüne doğru geldiğini gören adam, şaşkınlık içinde yere düşürdüğü kaza aldırmadan topuklamış. Ve Tottenham Court Yolu’nun arkasındaki o labirent gibi küçük sokaklarda gözden kaybolmuş. Peterson’u gören serseriler de sıvışmış ve kavga yeri, bu eski şapka ve Noel kazıyla birlikte kavga ganimeti olarak Peterson’a kalmış.”</p>
				<p class="normal">“Herhalde o da bunları götürüp sahibine vermiştir.”</p>
				<p class="normal">“Aziz dostum, işte sorun da burada. Üzerinde ‘Bayan Henry Baker’a’ yazan küçük bir kart kazın sol ayağına iliştirilmiş ve şapkanın içine de ‘H.B.’ harfleri işlenmiş, ama bu koca şehirde binlerce Baker ve yüzlerce Henry Baker olduğuna göre, bu kayıp eşyayı sahibine teslim etmek o kadar kolay bir iş değil.”</p>
				<p class="normal">“Peki, Peterson ne yapmış?”</p>
				<p class="normal">“Böyle eften püften problemlerle bile ilgilendiğimi bildiği için, Noel sabahı, şapkayla kazı bana getirdi. Havanın epey soğuk olmasına rağmen, artık daha fazla geciktirilmeden yenmesi gerektiğini düşünerek kazı Peterson’a verdim. Noel ziyafetini kaybeden meçhul adamın şapkası da bende kaldı.”</p>
				<p class="normal">“Peki, kayıp kazıyla ilgili ilan vermiş mi?”</p>
				<p class="normal">“Hayır.”</p>
				<p class="normal">“Kimliğini nasıl tespit edeceksin?”</p>
				<p class="normal">“Ancak akıl yürüterek.”</p>
				<p class="normal">“Şapkasından yola çıkarak mı?”</p>
				<p class="normal">“Kesinlikle.”</p>
				<p class="normal">“Şaka yapıyor olmalısın. Bu eski püskü şapkadan ne çıkarabilirsin ki?”</p>
				<p class="normal">“İşte büyütecim. Yöntemlerimi de biliyorsun. Bakalım bu şapkayı giyen adamın kişiliği hakkında sen ne çıkaracaksın?”</p>
				<p class="normal">Bu eski püskü nesneyi elime aldım; söylediklerimden dolayı biraz pişmanlık duyarak, şapkayı incelemeye koyuldum. Pek rahat giyilemeyen, sert, yuvarlık ve gayet sıradan siyah bir şapkaydı. Astarı kırmızı ipektendi, ama rengi hayli solmuştu. İmalatçının ismi yoktu ama Holmes’un de söylediği gibi, bir yanına ‘H.B.’ harfleri işlenmişti. Baştan düşmesini engelleyecek bir ip takmak için kenarına bir delik açılmıştı. Dikişleri atmıştı, oldukça tozlu ve üzerinde lekeler vardı. Rengi solan yamalar yer yer mürekkeple boyanmıştı.</p>
				<p class="normal">“Hiçbir şey çıkaramadım,” dedim, şapkayı geri vererek.</p>
				<p class="normal">“Aksine Watson, aslında çok şey çıkarabilirsin. Tek sorunun, gördüklerinle akıl yürütememen. Çıkarsama yapmakta çok ürkek kalıyorsun.”</p>
				<p class="normal">“Öyleyse sen söyle bakalım, bu şapkada neler görüyormuşsun.”</p>
				<p class="normal">Şapkayı eline alıp kendine özgü araştırmacı gözleriyle incelemeye başladı. “Belki göründüğü kadar çok ipucu vermiyor,” diye lafa girdi. “Fakat çok net olarak gözüken birkaç nokta var; bazı özellikleri de en azından güçlü bir ihtimali destekliyor. Sahibinin çok entelektüel bir adam olduğu ve geçen üç yılda mali durumunun gayet iyi olduğu açıkça anlaşılıyor. Ne var ki son zamanlarda zor günler geçirmiş. Vaktiyle tedbirli bir adammış ama şimdi bu özelliği biraz zayıflamış. Bu da ahlaki bir bozulmaya işaret ediyor; malvarlığının azaldığını da hesaba katarsak, kötü bir alışkanlığa, muhtemelen içkiye kapıldığını söyleyebiliriz. Bundan yola çıkarak, karısının artık onu sevmediğini kesinkes söyleyebiliriz.”</p>
				<p class="normal">“Azizim Holmes!”</p>
				<p class="normal">“Ancak hâlâ kendine biraz saygısı kalmış,” diye devam etti bana aldırmadan. “Sakin bir hayat sürüyor, dışarı pek çıkmıyor, ne zamandır spor da yapmıyor, genellikle limon kremi sürdüğü kır saçlarını son birkaç gün içinde kestirmiş orta yaşlı bir adam. Şapkaya bakıp bu gerçekleri açıkça görebiliyoruz. Ha unutmadan, evine havagazı bağlanmamış olma ihtimali de çok yüksek.”</p>
				<p class="normal">“Holmes şaka mı yapıyorsun?”</p>
				<p class="normal">“Asla. Sana çıkarımları söyledim işte. Yoksa onlara nasıl ulaştığımı hâlâ anlamadın mı?”</p>
				<p class="normal">“İtiraf etmeliyim ki, seni takip edemiyorum. Örneğin, bu adamın entelektüel biri olduğunu nasıl anladın?”</p>
				<p class="normal">Cevap vermek yerine şapkayı başına taktı. Şapka burun kemiğiyle alnının buluştuğu hizaya kadar iniyordu.</p>
				<p class="normal">“Hacim meselesi,” dedi, “bu kadar büyük bir kafanın içinde bir şeyler olmalı.”</p>
				<p class="normal">“Peki, adamın maddi durumunun kötüye gittiğini nereden çıkardın?”</p>
				<p class="normal">“Bu şapka üç yıllık. Çok kaliteli; ipek kuşağa ve astara baksana! Bu adam üç yıl önce böylesine pahalı bir şapka alabilmiş ama o zamandan beri başka şapka almamış; demek ki mali durumu kötüleşmiş.”</p>
				<p class="normal">“Evet, olabilir. Ya tedbirli oluşu ve ahlaki yozlaşması?”</p>
				<p class="normal">“İşte tedbir,” dedi Holmes, parmağıyla, şapkanın kenarındaki deliği göstererek. “Şapkalarda ilk alındığı zaman böyle bir delik olmaz. Adam rüzgârda başından şapka uçmasın diye böyle bir delik açmış. Bu da bir ölçüde tedbiri gösterir. Ama ip kopmuş ve onu yeniden taktırma ihtiyacı duymamış. Bu da, tedbiri elden bıraktığını, yani karakterinde bir zayıflama olduğunu gösterir. Ne var ki şapkanın üzerindeki bazı lekeleri mürekkeple kapatmaya çalışması, kendine olan saygısını büsbütün kaybetmediğini gösteriyor.”</p>
				<p class="normal">“Gayet makul görünüyor söylediklerin.”</p>
				<p class="normal">“Astarın altını dikkatlice incelediğimizde, orta yaşlı olduğu, saçının kırlaştığı ve son zamanlarda kesildiği ve limon kremi kullandığı gibi başka önemli ipuçlarına ulaşıyoruz. Büyüteçle baktığımızda, berberin kesmiş olduğu birçok saç kılını kolayca görülebiliyoruz. Hepsi şapkanın içine yapışmış. Limon kreminin ayrıksı kokusunu da alabiliyoruz. Şapkanın üzerindeki tozlar sokaktan gelen tozlar değil de, evin içinden gelen kahverengi yumuşak tozlar; bu da bize zamanının çoğunu evde geçirdiğini gösteriyor. Astar üzerindeki nem izleri, adamın çok terlediğini, dolayısıyla epeydir spor yapmadığını ispatlıyor.”</p>
				<p class="normal">“Peki ya karısı? Adamı artık sevmediğini söylemiştin.”</p>
				<p class="normal">“Bu şapka haftalardır fırçalanmamış. Sevgili Watson, seni de şapkanda bir haftalık tozla görseydim, karının bu halde dışarı çıkmana izin verdiğini düşünerek, sana karşı sevgisini artık ne yazık ki kaybetmiş olduğunu söylerdim.”</p>
				<p class="normal">“İyi de adam bekâr olabilir.”</p>
				<p class="normal">“Hayır, kazı eve aralarını düzeltmek için götürüyordu. Kazın bacağına asılı notu unutma.”</p>
				<p class="normal">“Her şeye bir cevabın var. Fakat evinde havagazı olmadığını nereden çıkarıyorsun, kuzum?”</p>
				<p class="normal">“Şapkada kazara bir iki mum lekesi olabilir; ama en az beş mum lekesi görünce sürekli mumlarla haşır neşir olduğunu düşündüm. Muhtemelen geceleyin, bir elinde şapkası, diğerinde mumla üst kata çıkıyordu. Ee, havagazı lambasından mum lekesi olmayacağına göre... Tatmin oldun mu?”</p>
				<p class="normal">“Dâhice,” dedim gülerek, “ama senin de az evvel söylediğin gibi, ortada bir suç yoksa ve kazın kaybedilmesinden başka bir zarar olmamışsa, bunlarla uğraşmak zaman kaybı değil mi?”</p>
				<p class="normal">Sherlock Holmes tam cevap vermek için ağzını açmıştı ki kapı açıldı ve odacı Peterson, yanakları kızarmış, yüzünde şaşkın bir ifadeyle odaya daldı.</p>
				<p class="normal">“Kaz, Bay Holmes! Kaz!” dedi nefes nefese.</p>
				<p class="normal">“Ne? Ne olmuş kaza? Canlanıp mutfak penceresinden uçup gitti mi yoksa?” Holmes, adamın heyecanlı yüzünü görebilmek için dönüp kanepeye doğru eğildi.</p>
				<p class="normal">“Bakın, beyefendi! Bakın, karım içinde ne buldu!” Elini açtı. Avucunun karanlığında yıldız gibi parıldayan, bir fasulye tanesinden küçük, mavi bir taş duruyordu.</p>
				<p class="normal">Sherlock Holmes ıslık çalarak doğruldu. “Tanrı aşkına Peterson!” dedi. “Bu bir hazine. Eline ne geçtiğinin farkındasındır herhalde?”</p>
				<p class="normal">“Bir elmas mı acaba, bayım? Değerli bir taş. Camı macun gibi kesebilir.”</p>
				<p class="normal">“Değerli bir taştan fazlası o.”</p>
				<p class="normal">“Kontes Morcar’ın mavi yakutu mu yoksa?” diye atıldım.</p>
				<p class="normal">“Ta kendisi. Son zamanlarda The Times gazetesinde her gün ilanını gördüğüm için büyüklüğünü ve şeklini biliyorum. Kesinlikle eşsiz ve paha biçilmez bir mücevher. Onun için koyulan 1000 sterlinlik ödül, gerçek bedelinin yirmide biri bile etmez.”</p>
				<p class="normal">“Bin sterlin mi? Aman Tanrım!” Odacı sandalyelerden birine çökerek merakla bir bana bir Holmes’e baktı.</p>
				<p class="normal">“Ödül bu kadar. Ama eminim Kontes, duygusal nedenlerden ötürü bu mücevheri geri alabilmek için servetinin yarısını feda ederdi.”</p>
				<p class="normal">“Yanlış hatırlamıyorsam, Cosmopolitan Oteli’nde kaybolmuştu,” dedim.</p>
				<p class="normal">“Kesinlikle. Beş gün önce, 22 Aralık’ta. John Horner adında bir tesisatçı, onu hanımefendinin mücevher kutusundan çalmakla suçlanmıştı. Adamın aleyhindeki deliller o kadar kuvvetliydi ki vaka, mahkemeye intikal etmişti. Burada bir yerlerde hikâyenin tamamı olacaktı...” Gazeteleri, tarihlerine bakarak taradı, sonunda birini çıkardı ve sayfayı açıp aşağıdaki paragrafı okumaya başladı:</p>
				<p class="normal">“Cosmopolitan Oteli’nde Mücevher Hırsızlığı. 26 yaşındaki tesisatçı John Horner, bu ayın yirmi ikisinde, Kontes Morcar’ın mücevher kutusundan mavi yakut diye bilinen nadide mücevherini çalmakla suçlanmaktadır. Otelin üst düzey yetkililerinden James Ryder, o gün Horner’ı, ikinci gevşek ızgarayı tamir etmesi için Kontes Morcar’ın giyinme odasına aldığını ifade etmiştir. Ryder kısa bir süre Horner’la beraber kaldıktan sonra, dışarıdan çağırıldığı için gitmiş. Geri döndüğünde, Horner’ın ortadan kaybolduğunu, odalardan birinin kapısının zorlanarak açıldığını ve Kontes’in mücevherlerini saklamak için kullandığı sonradan anlaşılan küçük, maroken bir kutunun, masanın üstünde içi boş halde durduğunu görmüş. Ryder hemen durumu polise anlatmış ve Horner aynı akşam tutuklanmıştır; ama mücevher, tüm aramalara rağmen Horner’ın üstünden veya kaldığı evden çıkmamıştır. Kontes’in hizmetçisi Catherine Cusack, Ryder’ın imdat çağrısı üzerine odaya koştuğunu ve her şeyin Ryder’ın ifadesinde belirttiği şekilde cereyan ettiğini söylemiştir. B bölgesinden Müfettiş Bradstreet, Horner’ın tutuklanırken polise şiddetle karşı koyduğunu ve masum olduğunu avazı çıktığı kadar haykırıp durduğunu ifade etmiştir. Yetkililer, zanlının daha önce hırsızlıktan sabıkası olduğunu da göz önüne alarak, vakayı doğrudan mahkemeye sevk etmiştir. Mahkeme sırasında çok heyecanlı olduğu gözlenen Horner, karar açıklanırken bayılınca mahkeme salonundan çıkarılmıştır.</p>
				<p class="normal">“Hım! Bu kadar mahkeme haberi yeter,” dedi Holmes düşünceli bir şekilde. Gazeteyi bir kenara attı. “Şimdi çözmemiz gereken problem, çalınan bir mücevher kutusundan Tottenham Court Yolu’ndaki kaza kadar uzanan olaylar zincirinden ibaret. Gördüğün gibi Watson, deminki küçük çıkarımlarımız birdenbire çok daha ciddi ve çok daha şaibeli bir meseleye bağlandı. Mücevher burada; kazın içinden çıktı ve kaz da, biraz önce özelliklerini tahmin ettiğimiz, eski püskü şapkalı Bay Henry Baker’ın kazı. Öyleyse şu anda bizim için en önemli şey, bu adamı bulup bu küçük hadisede parmağı olup olmadığını öğrenmek. Önce en basit yolları takip edip bütün akşam gazetelerine ilan vermekle işe başlayacağız. Bu da işe yaramazsa başka yöntemler kullanacağım.”</p>
				<p class="normal">“İlanda ne söyleyeceksin?”</p>
				<p class="normal">“Bana bir kalem ve bir kâğıt ver. Şöyle yazalım: ‘Goodge Sokağı’nın köşesinde bir kaz ve siyah bir fötr şapka bulunmuştur. Bay Henry Baker’ın bu akşam saat 6.30’da 221B Baker Sokağı’na başvurması rica olunur.’ Bu yeteri kadar kısa ve net oldu.”</p>
				<p class="normal">“Evet. Ama ilanı görebilecek mi dersin?”</p>
				<p class="normal">“Gazetelere sürekli bakıyor olmalı çünkü kaybı, fakir bir adam için ağır bir kayıp. Mağazanın penceresini talihsizce kırdığında ve Peterson ‘u üzerine doğru koşarken gördüğünde öylesine korkmuştu ki kaçmaktan başka bir şey düşünememişti. Ama şimdi kazı düşürdüğüne çok pişmandır kesin. Hem ilana ismini de yazacağımızdan, o görmese bile onu tanıyanlar haber verirler. İşte bu kâğıdı al Peterson, ilan bürosuna koş ve bunu akşam gazetelerine ver.”</p>
				<p class="normal">“Hangilerine bayım?”</p>
				<p class="normal">“Globe, Star, Pall Mail, St. James, Evening News, Standard, Echo ve aklına gelen diğerlerine.”</p>
				<p class="normal">“Tamam bayım. Peki ya mücevher?”</p>
				<p class="normal">“Aa, evet. Onu ben saklayacağım. Teşekkür ediyorum sana. Bu arada Peterson, dönüşte bir kaz alıp buraya bırak ki, onu senin ailenin yediği kazı telafi etmek için bu beyefendiye verelim.”</p>
				<p class="normal">Odacı gittikten sonra, Holmes, mücevheri alarak ışığa tuttu. “Muhteşem bir şey,” dedi. “Nasıl da parlıyor. Çalınmak için biçilmiş bir kaftan olduğu kesin. Her değerli mücevher böyledir. Tam bir şeytan tuzağıdır aslında. Daha büyük ve daha eski mücevherlerin her yüzünün kanlı bir geçmişi vardır. Bu ise yirmi yıllık bile değil. Güney Çin’de Amoy Nehri’nin kıyılarında bulunmuş. Kırmızı değil de mavi olması dışında bir yakutun bütün özelliklerine sahip. Fazla eski olmamasına rağmen kötü bir geçmişi var. Dört-beş gram ağırlığındaki bu kristalleşmiş kömür için iki cinayet işlenmiş, sülfürik asitle bir cinayet girişimi, bir intihar ve birkaç soygunda bulunulmuş. Böyle güzel bir oyuncak için iki kişinin darağacına bir kişi de hapse gideceği kimin aklına gelirdi? Şimdi onu sağlam kasamda kilitli tutacağım ve Kontese bir telgraf çekerek, mücevherin elimde olduğunu bildireceğim.”</p>
				<p class="normal">“Sence bu Horner masum mu?”</p>
				<p class="normal">“Şimdiden bir şey söyleyemem.”</p>
				<p class="normal">“Ya şu Henry Baker’ın olayda parmağı olabilir mi?”</p>
				<p class="normal">“Bana kalırsa, Henry Baker’ın, elinde saf altından daha değerli bir kuş taşıdığını bilmiyor olma ihtimali çok yüksek. Bunu da çok basit bir yolla, ilana cevap verdiğinde öğreneceğiz.”</p>
				<p class="normal">“O zamana kadar bir şey yapmayacak mısın?”</p>
				<p class="normal">“Hayır.”</p>
				<p class="normal">“Öyleyse ben işime döneyim. Akşam belirttiğin saatte geri dönüp bu derece karmaşık bir meselenin nasıl çözüldüğünü görmek istiyorum.”</p>
				<p class="normal">“Dönmene sevinirim. Akşam yemeğini yedide yiyeceğim. Sanırım yemekte çulluk var. Unutmadan, bütün bu olanlardan sonra Bayan Hudson’a, çulluğun içine dikkatlice bakmasını söylesem iyi olur.”</p>
				<p class="normal">Baker Sokağı’na geri döndüğümde saat altı buçuğu biraz geçiyordu. Eve yaklaşırken, uzun boylu bir adamın kapının önünde yarım daire oluşturan aydınlıkta beklediğini gördüm. Başında İskoç şapkası vardı ve paltosunun düğmelerini çenesine kadar iliklemişti. Tam vardığımda kapı açıldı ve adamla birlikte Holmes’un odasına çıktık.</p>
				<p class="normal">“Bay Henry Baker olmalısınız,” dedi Holmes, koltuğundan kalkarak. Gerektiği zaman takındığı o rahat tavrıyla adamı selamladı. “Rica ederim şöminenin yanındaki sandalyeye oturun Bay Baker. Gece soğuk ve gördüğüm kadarıyla bünyeniz soğuğa alışkın değil. Watson, sen de tam zamanında geldin. Bu sizin şapkanız mı Bay Baker?”</p>
				<p class="normal">“Evet bayım, kesinlikle benim şapkam.”</p>
				<p class="normal">Geniş omuzlu cüsseli bir adamdı. Büyük bir kafası vardı. Geniş yüzünde sivri, kırlaşmış, kahverengi bir sakalı vardı. Gözlerinden zeki biri olduğu okunuyordu. Burnunda ve yanaklarındaki kırmızılık ve uzattığı elindeki hafif titreme, Holmes’un daha önceden adamın özellikleri hakkındaki yaptığı tahminleri hatırlatıyordu. Eskimiş siyah frakının bütün düğmeleri iliklenmiş ve yakası kaldırılmıştı. Ceketin kollarından çıkan zayıf ve çıplak bilekleri, içine gömlek giymediğini gösteriyordu. Kelimeleri dikkatle seçerek ağır ağır konuşuyordu ve kaderin sillesini yemiş kültürlü ve zeki bir adam izlenimi uyandırıyordu.</p>
				<p class="normal">“Birkaç gündür biz göz kulak oluyoruz bunlara,” dedi Holmes, “adresinizi belirten bir ilan vermenizi bekledik. Sahi, neden ilan vermediniz?”</p>
				<p class="normal">Misafirimiz biraz utangaç bir edayla güldü. “Eskisi kadar paralı biri değilim artık,” dedi. “Bana saldıran serserilerin şapkamı da kazı da aldıklarını düşünmüştüm. Onları bulmaya yönelik umutsuz bir çabayla daha fazla para harcamak istemedim.”</p>
				<p class="normal">“Anlıyorum. Bu arada, kazı yemek zorunda aldık.”</p>
				<p class="normal">“Yediniz mi?” Misafirimiz heyecanla sandalyesinden kalktı.</p>
				<p class="normal">“Evet, aksi takdirde kimsenin işine yaramazdı zaten. Ama bakın, şurada dolapta duran kaz işinizi görür. Sizinkiyle aynı ağırlıkta ve taptaze.”</p>
				<p class="normal">“Ah, elbette,” diye cevap verdi Bay Baker rahatlamış bir halde iç geçirerek.</p>
				<p class="normal">“Fakat kendi kazınızın tüyleri, bacakları ve içi hâlâ duruyor, yani yemek isterseniz...”</p>
				<p class="normal">Bunu duyan adam bir kahkaha patlattı. “Yaşadığım maceranın hatırası olarak onları saklayabilirim,” dedi, “ama kalsın bayım, izninizle dolaptaki kazı alıp gideyim.”</p>
				<p class="normal">Sherlock Holmes omuzlarını hafifçe silkerek bana keskin bir bakış fırlattı.</p>
				<p class="normal">“İşte şapkanız ve kazınız,” dedi. “Ha unutmadan, kazı nereden aldığınızı sorabilir miyim? Kaz etini çok severim de, hayatımda böyle semizini görmedim.”</p>
				<p class="normal">“Hay hay bayım,” dedi Baker. Aldıkları koltuğunun altına sıkıştırarak ayağa kalktı. “Sık sık birkaç arkadaşımla birlikte Müze’nin yakınlarında Alpha Meyhanesi diye bir yere gideriz. Gündüzleri çoğu zaman Müze’de oluruz. İşte bu meyhanenin sahibi Windigate bu yıl bir kampanya başlatarak haftada birkaç peni taksitle Noel’de bir kaz almamızı sağladı. Ben taksitleri düzenli olarak ödeyerek kazı aldım. Sonrasında neler olduğunu siz de biliyorsunuz. Size minnettarım bayım, zira böyle bir İskoç şapkası ne yaşıma, ne de ciddiyetime uyuyordu.” Gülünç bir tavırla önümüzde eğildi ve ağırbaşlılıkla her ikimize de selam verip kendi yoluna gitti.</p>
				<p class="normal">Holmes adamın arkasından kapıyı kapattıktan sonra, “Bay Henry Baker’la işimiz bu kadar,” dedi Holmes. “Konuyla ilgili hiçbir şey bilmediğine kalıbımı basarım. Aç mısın Watson?”</p>
				<p class="normal">“Pek değil.”</p>
				<p class="normal">“Öyleyse akşam yemeğini erteleyerek henüz taze olan bu ipucunun peşinden gitmeyi öneriyorum.”</p>
				<p class="normal">“Anlaştık.”</p>
				<p class="normal">Gece feci soğuktu ve paltolarımızı giyip atkılarımızı boynumuza sardık. Dışarıda, yıldızlar berrak gökyüzünde parlıyor ve yoldan geçenlerin nefesleri buharlaşarak havaya karışıyordu. Buz tutmuş sert yolda sesli adımlarla yürüyerek Wimpole Sokağı’ndan Harley Sokağı’na, oradan da Wigmore Sokağı’ndan Oxford Sokağı’na saptık. O beş dakikada, Holborn’a giden sokakların birinin köşesinde bulunan küçük Alpha Meyhanesi ‘ne varmıştık bile. Holmes meyhanenin kapısını açtı ve bara geçerek kırmızı suratlı, beyaz önlüklü bir adamdan iki bira istedik.</p>
				<p class="normal">“Biranız da kazlarınız gibi mükemmel olmalı,” dedi Holmes.</p>
				<p class="normal">“Kazlarım mı?” diye sordu adam, şaşkınlıkla.</p>
				<p class="normal">“Evet. Daha yarım saat önce Bay Henry Baker’la konuştuk da. Sizin kaz kampanyanıza o da katılmış.”</p>
				<p class="normal">“Evet, anlıyorum. Fakat onlar benim kazlarım değil, bayım.”</p>
				<p class="normal">“Gerçekten mi? Kimin o zaman?”</p>
				<p class="normal">“Covent Gardeh’daki bir satıcıdan almıştım, iki düzine kadar.”</p>
				<p class="normal">“Öyle mi? Onlardan bazılarını tanırım. Siz hangisinden aldınız?”</p>
				<p class="normal">“İsmi Breckinridge’di.”</p>
				<p class="normal">“Çıkaramadım bu ismi. Neyse, sağlığınıza içiyorum bayım. İyi geceler.”</p>
				<p class="normal">“Şimdi yolumuz Bay Breckinridge’e çıkıyor,” dedi Holmes, dışarı sisli havaya çıktığımızda. Paltosunun önünü ilikleyerek ekledi: “Unutma ki Watson, zincirin bir ucunda bir kaz dururken, diğer ucunda, suçsuzluğunu kanıtlayamazsak kesinkes en az yedi yıl hüküm giyecek bir adam var. Araştırmamızın sonucunda onun suçlu olduğunu da bulabiliriz ama her halükârda polisin es geçtiği bir soruşturma yapmamız gerekecek. Tek şansımız bu. Sonuna kadar gitmeliyiz. Öyleyse güneye dön, koşar adım marş!”</p>
				<p class="normal">Holborn’dan geçerek Endell Sokağı’na vardık, oradan da zikzak çizerek Covent Garden Pazarı’na gittik. Büyük tezgâhlardan birinin üstünde Breckinridge ismi yazılıydı. Favorileri uzamış, at suratlı tezgâh sahibi bir gencin tezgâhı toplamasına yardım ediyordu.</p>
				<p class="normal">“İyi akşamlar. Bu gece hava soğuk,” dedi Holmes.</p>
				<p class="normal">Satıcı başıyla onayladı ve sorgulayıcı gözlerle dostuma baktı.</p>
				<p class="normal">“Görünüşe bakılırsa kazınız kalmamış,” diye devam etti Holmes, boş mermer tezgâhı göstererek.</p>
				<p class="normal">“Yarın sabah gelecek.”</p>
				<p class="normal">“İşime yaramaz.”</p>
				<p class="normal">“Başka bir satıcıya bakın.”</p>
				<p class="normal">“Bana sizi tavsiye ettiler.”</p>
				<p class="normal">“Kim tavsiye etti?”</p>
				<p class="normal">“Alpha’nın sahibi.”</p>
				<p class="normal">“Aa evet, ona iki düzine göndermiştim.”</p>
				<p class="normal">“Üstelik çok iyiymişler. Peki, siz nereden aldınız?”</p>
				<p class="normal">Bu soru üzerine satıcının öfkeye kapılmasına şaşırdım doğrusu.</p>
				<p class="normal">Eli belinde satıcı, kafasını ileri uzatarak meydan okurcasına “Pekâlâ, bayım,” dedi, “amacınız ne? Açıkça söyleyin de bilelim.”</p>
				<p class="normal">“Amacım yeteri kadar açık değil mi? Alpha’ya verdiğiniz kazları kimden aldığınızı öğrenmek istiyorum.”</p>
				<p class="normal">“Ben de size söylemeyeceğim. Başka bir derdiniz?”</p>
				<p class="normal">“Neyse, o kadar da önemli değil; ama önemsiz bir mevzu için neden bu kadar sinirlendiğinizi anlayamadım.”</p>
				<p class="normal">“Sinirlenmek ha? Benim gibi rahatsız edilseydiniz siz de sinirlenirdiniz bayım. İyi bir mala iyi bir para ödedim mi benim işim biter. Ama birileri çıkıp da, ‘Kazlar nerede?’, ‘Kazları kime sattın?’, ‘Karşılığında ne aldın?’ gibi sorular sorarsa cinlerim tepeme çıkar. Çıkarılan yaygarayı duyan da dünyada onlardan başka kaz yokmuş sanır.”</p>
				<p class="normal">“Benim, sorgulamada bulunan diğer kişilerle bağlantım yok,” dedi Holmes, umursamaz bir tavırla. “Hem söylemeseniz de olur. Kazlardan iyi anlarım ve köy kazıdır diye bir beşliğine bahse girdim.”</p>
				<p class="normal">“O zaman beşliği kaybettiniz bayım, çünkü değil. Kasabada yetişmiş kazlar,” diye atıldı satıcı.</p>
				<p class="normal">“Sanmam.”</p>
				<p class="normal">“Öyle olduğunu söylüyorum.”</p>
				<p class="normal">“İnanmıyorum.”</p>
				<p class="normal">“Benden daha mı iyi bileceksiniz? Küçüklüğümden beri bu işi yapıyorum. Bakın, size söylüyorum, Alpha’ya giden kazlar kesinlikle köy kazı değil.”</p>
				<p class="normal">“Beni kandıramazsınız.”</p>
				<p class="normal">“O halde bahse var mısınız ?”</p>
				<p class="normal">“Paranıza yazık olur, haklı olduğumdan eminim çünkü. Ama madem istiyorsunuz, dersinizi vermek için bir altına bahse girerim.”</p>
				<p class="normal">Satıcı sinsi sinsi güldü. “Defterleri getir Bill,” dedi.</p>
				<p class="normal">Küçük çocuk, biri ince, diğeri kalın iki defter getirdi ve yukarından sallanan lambanın altına koydu.</p>
				<p class="normal">“Pekâlâ, Bay Ukala,” dedi satıcı, “bakalım gerçeği öğrenince ne yapacaksınız. Bu küçük defteri görüyor musunuz?”</p>
				<p class="normal">“Evet.”</p>
				<p class="normal">“İşte mallarımı aldığım adamların listesi. Görüyor musunuz? Bu sayfadakiler köylü satıcılar ve isimlerinin yanındaki sayılar ise büyük defterdeki hesaplarını gösteriyor. Kırmızı mürekkeple yazılmış şu sayfayı görüyor musunuz? Bunlar da kasabalılar. Şimdi baştan üçüncü ismi yüksek sesle okuyun.”</p>
				<p class="normal">“Bayan Oakshott, Brixton Yolu No: 117249,” diye okudu Holmes.</p>
				<p class="normal">“Aynen. Şimdi de bu sayıya büyük defterden bakın.”</p>
				<p class="normal">Holmes söylenen sayfayı açtı. “İşte burada, ‘Bayan Oakshott, Brixton Yolu No: 117, yumurta ve kümes hayvanları satıcısı.”</p>
				<p class="normal">“Peki, son giriş ne zaman yapılmış?”</p>
				<p class="normal">“ ‘22 Aralık’ta. 7 şilin 6 peniye yirmi dört kaz.’”</p>
				<p class="normal">“Doğru. İşte gördünüz. Peki, altında ne yazıyor?”</p>
				<p class="normal">“ ‘Alpha’dan Bay Windigate’e 12 şiline satıldı.’”</p>
				<p class="normal">“Ee, ne diyorsunuz buna?”</p>
				<p class="normal">Sherlock Holmes çok üzgün görünüyordu. Cebinden bir altın çıkararak tezgâhın üzerine attı. Kelimelere dökülemeyecek kadar şiddetli bir öfkeye kapılmış bir adam havasıyla hiçbir şey söylemeden dönüp gitti. Birkaç metre ileride sokak lambasının altında durarak kendine özgü sessiz gülüşüyle için için güldü.</p>
				<p class="normal">“Favorileri böyle kesilmiş ve cebi dışarı sarkmış birini gördün mü anla ki karşında her zaman bahse girebileceğin bir adam var,” dedi. “İtiraf etmeliyim ki, adama 100 sterlin bile verseydim bu kadar iyi bilgi alamazdım. Watson, galiba araştırmamızın sonuna geliyoruz. Şimdi kararlaştırmamıza gereken tek bir husus var: Bayan Oakshott’a bu gece mi gidelim, yoksa yarına mı bırakalım? Satıcının söylediklerine bakılırsa, meseleyle ilgilenen başkaları da var. Bence... “</p>
				<p class="normal">Yeni ayrıldığımız satıcının tezgâhından gelen gürültü Holmes’un sözleri yarıda kesti. Dönüp baktığımızda, ufak tefek, fare suratlı bir adam tezgâhın sallanan lambasının oluşturduğu aydınlık dairenin ortasında durduğunu gördük. Breckinridge ise tezgâhının başında, yumruklarını adama doğru sallayıp öfkeyle konuşuyordu.</p>
				<p class="normal">“Bıktım sizden de, kazlarınızdan da,” diye bağırıyordu. “Cehennemin dibine kadar yolunuz var. Şayet aptalca konuşmalarınızla beni daha fazla rahatsız ederseniz köpeğimi üstünüze salacağım. Bayan Oakshott’ı buraya getirin ona açıklayayım, ama size ne ilgilendiriyor ki? Kazları sizden mi aldım sanki?”</p>
				<p class="normal">“Hayır, ama onlardan biri benimdi,” diye sızlandı küçük adam.</p>
				<p class="normal">“Öyleyse gidin Bayan Oakshott’a sorun.”</p>
				<p class="normal">“Kendisi size sormamı söyledi.”</p>
				<p class="normal">“İsterseniz Prusya Kralı’na sorun, umurumda değil. Yeter artık! Defolup gidin buradan!” Hızla öne fırlayınca küçük adam kaçarak karanlıkta kayboldu.</p>
				<p class="normal">“Aha! Brixton Yolu’na gitmemize gerek kalmayabilir,” diye fısıldadı Holmes. “Benimle gel, bir bakalım bu adamdan ne öğrenebiliriz.” Dostum tezgâhların çevresindeki kalabalığı yararak, küçük adamı hızla yakalayıp omzuna dokundu. Adam birden geri sıçradı. Lambanın ışığında, adamın betinin benzinin attığını görebiliyordum.</p>
				<p class="normal">“Kimsiniz? Benden ne istiyorsunuz?” diye sordu titrek bir sesle.</p>
				<p class="normal">“Affedersiniz,” dedi Holmes kibarca. “Demin satıcıyla aranızdaki konuşmaya istemeden kulak misafiri oldum. Size yardımcı olabileceğimi düşünüyorum.”</p>
				<p class="normal">“Siz mi? Siz kimsiniz? Konu hakkında ne biliyorsunuz ki?”</p>
				<p class="normal">“Adım Sherlock Holmes. Benim işim insanların bilmediklerini bilmek.”</p>
				<p class="normal">“Ama bu meseleyi bilemezsiniz.”</p>
				<p class="normal">“Üzgünüm ama her şeyi biliyorum. Brixton Yolu’ndan Bayan Oakshott’ın sattığı kazların izinden giderek, Breckinridge isimli bir satıcıya, ondan Alpha’nın sahibi Bay Windigate’e ve nihayet kulübün bir üyesi olan Bay Henry Baker’a ulaşmak istiyorsunuz.”</p>
				<p class="normal">“Ah beyefendi, tam da aradığım kişiymişsiniz siz!” diye bağırdı küçük adam, titreyen parmaklarını uzatarak. “Bu meselenin ne kadar önemli olduğunu bilemezsiniz!”</p>
				<p class="normal">Sherlock Holmes sokaktan geçen bir fayton çevirdi. “O halde gelin, meseleyi bu soğuk pazar yerinde değil de sıcak bir odada tartışalım,” dedi. “Fakat daha önce kiminle karşılaşma şerefine erdiğimi öğrenmek isterim.”</p>
				<p class="normal">Adam bir an tereddüt etti, sonra yan yan bakarak “İsmim John Robinson,” diye cevap verdi.</p>
				<p class="normal">“Hayır, hayır, gerçek isminizi sordum,” dedi Holmes tatlı bir edayla. “Takma isimlerle çalışmak beceriksizlerin işidir.”</p>
				<p class="normal">Yabancının beyaz yanakları birden kızardı. “Pekâlâ,” dedi, “gerçek ismim James Ryder.”</p>
				<p class="normal">“Elbette! Cosmopolitan Oteli’nden. Rica ederim arabaya binin de, size öğrenmek istediğiniz her şeyi hemen anlatayım.”</p>
				<p class="normal">Adam başına gelecekleri kestiremiyormuş gibi yarı korkulu, yarı umutlu gözlerle bir Holmes’a, bir bana baktı. Sonra arabaya bindi. Yarım saat sonra Baker Sokağı’ndaki oturma odamıza varmıştık. Yol boyunca çıt çıkmadı, ama adamın derin derin nefes alıp verişi ve ellerini ovuşturması ne kadar endişeli olduğunu gösteriyordu.</p>
				<p class="normal">Holmes neşeyle odaya girdikten sonra “İşte geldik!” dedi. “Şömine bu havada çok güzel görünüyor. Üşümüş gibisiniz Bay Ryder. Rica ederim, şuradaki hasır sandalyeye oturun. Bu ufak meselenizi konuşmadan önce terliklerimi giymek istiyorum. Şimdi... O kazlara neler olduğunu bilmek istiyor musunuz?”</p>
				<p class="normal">“Evet bayım.”</p>
				<p class="normal">“Yoksa o kaza mı demeliydim? Sanırım, tek bir kazla ilgileniyorsunuz: siyah çizgili kuyruğu olan beyaz bir kaz.”</p>
				<p class="normal">Ryder heyecanla titredi. “Ah bayım,” diye bağırdı, “o kazın nerede olduğunu söyleyebilir misiniz bana?”</p>
				<p class="normal">“Burada.”</p>
				<p class="normal">“Burada mı?”</p>
				<p class="normal">“Evet. Ne kazmış değil mi! Ona bu kadar ilgi göstermenize şaşırmıyorum. Öldükten sonra küçük bir yumurta çıkardı; mavi renkte şimdiye kadar görülmüş en güzel, en parlak yumurta. Onu burada, kendi müzemde saklıyorum.”</p>
				<p class="normal">Misafirimiz ayağa fırlayarak sağ eliyle şömineye tutundu. Holmes kasasını açtı ve yıldız gibi parlak ışıklar yayan mavi yakutu çıkardı. Ryder, onun kendisine ait olduğunu iddia edip etmeme noktasında kararsız kalıp asık çaresizce bakakaldı.</p>
				<p class="normal">“Oyun buraya kadardı, Ryder,” dedi Holmes sessizce. “Sıkı tutunun bayım, yoksa şömineye düşeceksiniz. Watson, onu kolundan tutup sandalyeye oturt. Bu ağır suçu işleyen biri için pek yürekli sayılmazmış. Ona biraz konyak ver. Hah şöyle! Şimdi biraz insana benzedi işte. Amma korkakmış!”</p>
				<p class="normal">Adam bir an sendeledi, az kalsın düşüyordu, ama konyak sayesinde yanaklarına biraz renk geldi ve oturduğu yerden bize korkulu gözlerle bakmaya başladı.</p>
				<p class="normal">“Neredeyse bütün bağlantıları biliyorum ve ihtiyacım olan bütün kanıtlar da elimde; bu nedenle bana anlatacak fazla bir şeyiniz olmasa gerek. Yine de vakayı tamamlamak için bazı küçük noktaları aydınlatmama yardımcı olabilirsiniz. Kontes Morcar’ın bu mavi taşını daha önceden de duymuş olmalısın Ryder?”</p>
				<p class="normal">“Catherine Cusack bana ondan bahsetmişti,” dedi çatlak bir sesle.</p>
				<p class="normal">“Anlıyorum; hanımefendinin hizmetçisi. Birdenbire zengin olmak seni kolayca baştan çıkardı. Bana öyle görünüyor ki Ryder, aslında senin içinde çok sefil bir haydut yatmakta. Şu tesisatçı Horner’ın, daha önceden sabıkalı olduğunu ve bütün şüpheli gözlerin onun üzerine çevrileceğini biliyordun. Sonra ne yaptın? Hanımefendinin odasında ufak bir çalışma yaptınız; sen ve suç ortağın Cusack. Sonra da Horner’ın eve çağırılmasını sağladınız. O gittikten sonra da mücevher kutusunu boşalttınız, alarm verdiniz ve bu talihsiz adamın tutuklanmasına neden oldunuz. Sonra da...”</p>
				<p class="normal">Ryder birden kendini yere atarak dostumun dizlerine sarıldı.</p>
				<p class="normal">“Tanrı aşkına, acıyın bana!” diye bağırdı. “Babamı, annemi düşünün! Kalpleri nasıl dayanır buna! Daha önce hiç suç işlememiştim! Bundan sonra da işlemeyeceğim. Yemin ederim. İncil üzerine yemin ederim. N’olur dava açmayın! Tanrı aşkına, yapmayın bunu!”</p>
				<p class="normal">“Sandalyene otur!” dedi Holmes sertçe. “Şimdi ağlaşıp sızlanmanın zamanı değil; şu masum Horner’ı bu işe bulaştırırken düşünseydin.”</p>
				<p class="normal">“Kaçarım Bay Holmes. Ülkeyi terk ederim efendim. O zaman aleyhindeki bütün suçlamalar kalkar.”</p>
				<p class="normal">“Hım! Bunu sonra konuşuruz. Şimdi bize ikinci perdeyi olduğu gibi anlat. Taş nasıl kazın içine girip pazara düştü? Bize gerçeği söyle, zira tek kurtuluş yolun bu.”</p>
				<p class="normal">Ryder diliyle kurumuş dudaklarını ıslattı. “Size her şeyi olduğu gibi anlatacağım bayım,” dedi. “Horner tutuklandıktan sonra benim için en iyisinin mücevherle birlikte ortadan kaybolmak olduğuna karar verdim, çünkü polis er ya da geç gelip beni ve odamı arayacaktı. Otelde taşı emniyet içinde saklayabileceğim bir yer yoktu. Ben de bir iş gezisi bahane ederek kız kardeşimin evine gittim. Oakshott adında bir adamla evli ve Brixton Yolu’nda kümes hayvanları besleyip pazara satarak geçimini sağlıyor. Öylesine korkmuştum ki, yolda gördüğüm her adamı polis ya da dedektif sanıyordum. Soğuk havaya rağmen Brixton Yolu’na vardığımda yüzümden ter akıyordu. Kız kardeşim niye böyle solgun olduğumu sorunca ben de oteldeki mücevher soygununa üzüldüğümü söyledim. Sonra arka bahçeye gittim, bir pipo yakarak ne yapmam gerektiğini düşündüm.</p>
				<p class="normal">“Pentonville’de hapis yatmış Maudsley adında bir arkadaşım vardı eskiden. Bir gün onunla yolda karşılaştık ve hırsızların işlerini nasıl yaptıklarını ve çaldıkları şeyleri nasıl sakladıklarını konuştuk. Onunla ilgili birkaç şey bildiğimden beni ele vermeyeceğini biliyordum. Böylece dosdoğru yaşadığı yere, Kilburn’e gidip ona sırrımı açmaya karar yerdim. O da bana, mücevheri nasıl paraya çevirebileceğimi anlatacaktı. Fakat güvenli bir şekilde ona nasıl ulaşacaktım? Otelden ayrılabilmek için elimden geleni yapmıştım zaten. Yakalanıp aranmam an meselesiydi; o zaman ceketimin cebindeki taşı bulabilirlerdi. O esnada duvara yaslanmış, ortalıkta dolaşan kazları seyrediyordum. Derken birdenbire, en iyi dedektifleri bile alt edecek bir fikir geldi aklıma.</p>
				<p class="normal">“Birkaç hafta önce kız kardeşim, Noel armağanı olarak kazlardan birini alabileceğimi söylemişti. Her zaman sözü gibi özü de iyidir. Şimdi kazı alıp taşı içine koyacak ve doğruca Kilburn’e gidecektim. Bahçede küçük bir kulübe vardı, onun arkasında kazlardan birini yakaladım. Çizgili kuyruklu, epey iri beyaz bir kazdı. Kazın gagasını açarak taşı içine soktum. Hayvan şöyle bir yutkundu ve taş, boğazından geçerek kursağına indi. Fakat sonra öyle bir çırpınıp bağırmaya başladı ki, çıkan sesler üzerine kız kardeşim gelip neler olduğunu sordu. Tam ona dönüp konuşacağım sırada, hayvan elimden kaçıp diğerlerinin arasına karıştı.</p>
				<p class="normal">“ ‘O kuşla ne yapıyordun Jem?’ dedi.</p>
				<p class="normal">“ ‘Hani Noel için bir tane vereceğini söylemiştin ya,’ dedim, ‘ben de aralarından en semiz olanını seçiyordum.’</p>
				<p class="normal">“ ‘Fakat biz seninkini ayırdık bile,’ dedi. ‘Ona Jem’in kazı diyoruz. Bak şurada, kocaman, beyaz olan. Yirmi altı taneler; biri sana, biri bize, geriye kalan iki düzinesi de pazara.’</p>
				<p class="normal">“ ‘Teşekkür ederim Maggie,’ dedim, ‘ama senin için fark etmezse ben demin seçtiğimi almayı tercih ederim.’</p>
				<p class="normal">“ ‘Ama senin için ayırdığımız kaz, birkaç kilo daha ağır’ dedi, ‘özellikle senin için besledik onu.’</p>
				<p class="normal">“ ‘Boş ver. Diğerini alayım ben,’ dedim.</p>
				<p class="normal">“ ‘Nasıl istersen,’ dedi, biraz ekşiyerek. ‘Hangisini istiyorsun peki?’</p>
				<p class="normal">“ ‘Şurada çizgili kuyruklu, beyaz olanı. Sürünün tam ortasındaki.’</p>
				<p class="normal">“ ‘Tamam, o halde. Onu kes, senin olsun.’</p>
				<p class="normal">“Söylediğini yaptım Bay Holmes ve kuşu Kilburn’e kadar götürdüm. Arkadaşıma bütün yaptıklarımı anlattım. Ne de olsa yabancısı olmadığı şeylerdi bunlar. Gülmekten patladı. Sonra bir bıçakla kazın karnını yararak açtık. Taştan eser göremeyince kalbim duracak gibi oldu. Feci bir hata yapmış olduğumu anladım. Kuşu orada bırakıp kız kardeşimin evine fırladım ve arka bahçeye koştum. Fakat ortalıkta hiç kaz görünmüyordu.</p>
				<p class="normal">“ ‘Kazlar nereye gitti Maggie?’ diye bağırdım.</p>
				<p class="normal">“ ‘Satıcıya gittiler Jem.’</p>
				<p class="normal">“ ‘Hangi satıcıya?’</p>
				<p class="normal">“ ‘Covent Garden’dan Breckinridge’e.’</p>
				<p class="normal">“ ‘Peki, içlerinde benim seçtiğime benzer, çizgili kuyruklu bir tane daha var mıydı?’ diye sordum.</p>
				<p class="normal">“ ‘Evet Jem. İki taneydiler zaten; onları ben bile birbirinden ayıramıyordum.’</p>
				<p class="normal">“Sonra tabii ayaklarımdaki olanca dermanla şu Breckinridge’e koştum, ama adam kazların hepsini satmıştı ve nereye gittiklerini söylemiyordu. Bana nasıl cevap verdiğini siz de duydunuz. Kız kardeşim, delirdiğimi düşünüyor. Bazen ben de haklı olduğunu düşünüyorum. Şimdi ise, uğruna karakterini sattığı bir servete elini bile sürememiş damgalı bir hırsız oldum. Tanrım yardım et! Tanrım yardım et!”</p>
				<p class="normal">Yüzünü ellerinin arasına alarak hıçkıra hıçkıra ağlamaya başladı.</p>
				<p class="normal">Uzun bir sessizliği Sherlock Holmes’un ağır ağır nefes alıp parmaklarını masaya vurması bozdu. Sonra dostum ayağa kalkarak kapıyı ardına kadar açtı. “Defol!” dedi.</p>
				<p class="normal">“Ne? Ah, Tanrı sizi korusun!”</p>
				<p class="normal">“Kes sesini. Defol!”</p>
				<p class="normal">Başka söze gerek kalmamıştı. Adam merdivenlerden apar topar indi, dış kapıyı çarpıp çıktı. Sokaktaki ayak seslerini duyduk.</p>
				<p class="normal">“Sonuç olarak Watson,” dedi Holmes, piposunu alarak, “polisle uğraşmama gerek kalmadı. Horner’ın geleceği tehlikede olsaydı hadise başka türlü cereyan ederdi; ama bu sefil adamın bir daha ortaya çıkacağını sanmıyorum. O nedenle dava düşer. İşlenen bir suçu örtbas ediyor olabilirim, ama bu sayede belki de bir insan hayatını kurtarıyorum. Adam ödü patladı, bir daha suç işlemez. Onu şimdi kodese tıkarsan, ömrü boyunca bir hapishane kuşu olur. Kaderin cilvesi işte, önümüze benzersiz bir vaka çıkardı, ve tek ödülü de çözümünü bulmak oldu.”</p>
				</div></body>
</html>