<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 2</title>
</head>

<body>
  <h1 class="h21" style="text-align: center;">Bölüm 2</h1>

  <p>Herkes bana çok iyi davranıyordu. Olanlar karşısında sersemlemiş olmakla birlikte bunu takdir edebiliyordum. Zaten çok büyük bir keder içinde değildim. Babam beni hiçbir zaman sevmemişti. Bunu çok iyi biliyordum. Eğer sevseydi ben de onu severdim. Hayır, aramızda bir sevgi bağı yoktu, ama birbirimize bağlıydık, birlikteydik, ona bakıyordum ve içten içe bilgisine, bilime olan bağlılığına hayranlık ve saygı duyuyordum. Ve babamın yaşamı boyunca aradığını bulmak üzereyken ölmüş olması beni çok üzüyordu. Eğer onu duvarları eskiçağ insanlarına ait av sahneleri ve motiflerle süslü bir mağaraya gömebilseydim kendimi çok mutlu hissedecektim. Ne var ki toplumsal kurallar onu kasabanın kilisesinde yapılan görkemli törenin ardından yöredeki kilisenin mezarlığındaki düzenli, mermer bir mezara gömdürmemi gerektirdi. Her ne kadar iyi niyetle söylenmiş olsalar da rahibin beni avutma çabaları da pek yararlı olmadı.</p>

  <p>Her zaman peşinde koştuğum şeyin -özgürlüğümün- artık benim elimde olduğunu kavramam biraz zaman aldı. Öksüzdüm, beş parasızdım, ama özgürdüm. Böylece çevremdeki insanların sevecenliklerini daha doğru değerlendirebildim. Rahip bütün gücüyle beni karısının bir yardımcıya ihtiyacı olduğuna ikna etmeye çalıştı. Köydeki küçük kütüphanede birden bir yardımcı ihtiyacı ortaya çıktı. Ve de köydeki doktor yazdığı reçetelerin parasını aldığı için defalarca özür dileyip aksırıp öksürdükten sonra kendisi ile evlenmemi istedi. Çok şaşırmıştım. Doktor otuz kırk yaşları arasında, şişman, kısa boylu tıknaz bir adamdı. Pamela'nın Maceraları'ndaki kahramanlara benzemediği gibi sessiz ve haşin, güçlü Rodezyalı tipiyle de uzaktan yakından bir ilgisi yoktu. Bir süre düşündükten sonra benimle niçin evlenmek istediğini sordum. Epeyce bocaladıktan sonra her doktorun kendisine yardımcı olabilecek bir eşe ihtiyaç duyduğunu söyledi. Bu sözleri durumu iyice berbat etmişti, öneride en ufak bir romantizm kırıntısı bile bırakmamıştı, ama içimden bir ses bana bu öneriyi kabul etmemin doğru olacağını söylüyordu. Güvenlik... işte bana önerilen buydu. Güvenlik ve rahat, huzurlu bir ev. Şimdi düşününce o zaman bu ufak adama haksızlık ettiğimi anlıyorum. Belki bana gerçekten âşıktı, ama yanılıp gereksiz bir duyarlılıkla hissettiklerini doğru olarak yansıtmaktan çekinmişti. Her neyse, romantizm ve macera tutkumun öne çıkmasıyla bu öneriyi hemen reddettim.</p>

  <p>"Çok teşekkür ederim, çok naziksiniz," dedim. "Ama bu olanaksız. Bir adama deli gibi âşık olmadan asla evlenemem."</p>

  <p>"Bir düşünseniz, belki... "</p>

  <p>Kısaca, "Olamaz," diyerek kestirip attım.</p>

  <p>İç çekerek, " İyi ama yavrucuğum, bu durumda ne yapmayı düşünüyorsunuz?" diye sordu.</p>

  <p>Bir an bile tereddüt etmeden, "Dünyayı gezmeyi ve macera yaşamayı," diye yanıtladım.</p>

  <p>"Miss Anne, yaşınız çok küçük. Anlamıyorsunuz... "</p>

  <p>"Yaşamın güçlüklerim mi? Hayır, anlıyorum doktor, hem de çok iyi anlıyorum. Ben romantik bir okul öğrencisi değilim. Dik kafalı, çıkarcı, şirret bir insanım. Eğer sizinle evlenseydim bunu hemen anlardınız."</p>

  <p>"Yine de bir düşünseniz... "</p>

  <p>"Düşünemeyeceğim."</p>

  <p>Yeniden içini çekerek, "Öyleyse size başka bir önerim var," dedi. "Wales'de oturan bir teyzem var. Kendisine yardımcı olacak birini arıyordu. Nasıl, bu size uyar mı?"</p>

  <p>"Hayır doktor, Londra'ya gitme konusunda kararlıyım. Eğer başıma bir şey gelecekse Londra'da gelsin. Her zaman uyanık olacağımdan emin olabilirsiniz. Göreceksiniz şansım bana yardım edecek, kısa bir süre sonra belki Çin'de, belki Timbuktu'da olduğumun haberini alacaksınız."</p>

  <p>Bir sonraki misafirim babamın Londra'daki temsilcisi Bay Flemming idi. Yalnızca beni görmek için köye gelmişti. Kendisi de iyi bir antropolog olan Bay Flemming, babamın hayranlarındandı. Saçları ağarmış, ince yüzlü, uzun boylu zarif bir insandı. Odaya girdiğim anda hemen ayağa kalkarak bana doğru ilerledi ve iki elimi birden avuçlarının içine aldı. "Zavallı çocuk," dedi. "Zavallı çocukcağız."</p>

  <p>Farkında olmadan zavallı bir öksüz gibi davranmaktan zevk almaya başlamıştım. O da beni bu şekilde davranmam için yönlendirdi. Sevecen, nazik ve şefkatliydi, beni dünyanın adaletsizliği karşısında yapayalnız kalmış aptal, zavallı bir kız olarak görüyor, bu nedenle de bana bir baba sevecenliğiyle davranıyordu. Ona aksini ispat edemeyeceğimi daha ilk başta anlamıştım. Zaten sonradan da bu konuda haklı olduğum ortaya çıktı.</p>

  <p>"Sana bazı şeyleri açıklarken beni dikkatle dinleyebileceğine inanıyor musun?"</p>

  <p>"Evet."</p>

  <p>"Bildiğin gibi baban çok büyük bir adamdı, bilim dünyası onu daima takdir etmiş tir. Ancak ne yaz ık ki iyi bir iş adamı değildi."</p>

  <p>Bunu Bay Flemming kadar olmasa da çok iyi biliyordum, ama o an için bunu dile getirmedim. Bay Flemming sözlerini sürdürdü:</p>

  <p>"Bu konuda pek bir bilgin olduğunu sanmıyorum. Ama ben elimden geldiği kadar durumu açıklamaya çalışacağım."</p>

  <p>Açıklamaları gereğinden çok daha uzun sürdü. Sonuç olarak 87 sterlin 17 şilin 4 penny ile yaşamla yüzleşmek zorunda olduğumu öğrenmiştim. Bu gerçekten de son derece az bir miktardı. Bay Flemming'in sözü nereye getireceğini merak ediyordum, sonuçta İskoçya'da yaşayan bir teyzesi olduğunu ve bu hanımın genç bir yardımcıya ihtiyacı olduğunu söyleyeceğinden emindim. Ama yanılmışım. "Asıl sorun," diye ekledi. "Bundan sonra ne yapacağınız. Gelecek! Bildiğim kadarıyla hâlâ hayatta olan bir akrabanız yok."</p>

  <p>O anda kendimi bir sinema kahramanına benzeterek, "Bu dünyada yapayalnızım," dedim.</p>

  <p>"Arkadaşlarınız var mı?"</p>

  <p>Minnettarlıkla, "Herkes bana çok yakın davrandı," dedim.</p>

  <p>"Böyle genç ve sevimli bir hanıma kim yakınlık göstermez?" dedi. "Neyse, şimdi ne yapabileceğimizi düşünmeliyiz." Bir an tereddüt ettikten sonra ekledi. "Bir süre için gelip bizimle kalmak ister miydin?"</p>

  <p>O anda yerimden sıçradım. Londra! Her şeyin olabileceği bir yer!</p>

  <p>"Çok çok teşekkür ederim. Doğru mu duydum? Gerçekten sizinle kalabilir miyim?</p>

  <p>Çalışıp hayatımı kazanmak zorunda olduğumun bilincindeyim."</p>

  <p>"Evet, evet yavrum, kesinlikle anlıyorum. Sana uygun bir iş ayarlamaya çalışırız."</p>

  <p>Bay Flemming'in "uygun" derken kastettiği işle benim hayallerimdeki işin aynı olmadığını hissediyordum, ama şimdi bunu dile getirmenin ne yeri ne de zamanı değildi.</p>

  <p>"Öyleyse anlaştık," dedi. "Neden hemen bugün benimle gelmiyorsun?"</p>

  <p>"Oh çok teşekkür ederim. Ama Bayan Flemming... "</p>

  <p>"Karım bizimle kaldığın için mutlu olacaktır."</p>

  <p>Erkeklerin eşlerini düşündükleri kadar iyi tanıyıp tanımadıklarından şüpheliyim. Eğer benim bir kocam olsaydı, bana sormadan eve öksüz bir kız getirmesine çok kızardım.</p>

  <p>"İstasyondan ona telgraf çekeriz," diye ekledi.</p>

  <p>Hemen bana ait olan çok az sayıdaki eşyamı toplayıverdim. Şapkamı giyerken içim burkuldu, çünkü bu benim tipik, "Meryem şapkası" olarak nitelendirdiğim türde bir şapkaydı. Bunu söylerken düşündüğüm tek şey hizmetçi kızların izinli olduğu günlerde dışarı çıkarken bu tip şapkalar takmalarıydı, ama elimdeki şapkayı onlar bile takmazdı. Siyah hasırdan, yumuşamış, pelte gibi olmuş bir şeydi. Bir zamanlar dâhice bir esinlenme ile şapkayı yere atıp üzerinde tepinmiş, bir iki kez yumruklamış, tepesini içine çökertmiştim ve üzerine kübist bir sanatkârın düşlerini süsleyecek nitelikte uyumsuz bir havuç takmıştım. Tabii havuç şimdi yoktu, bu kez de bu el emeğimin geri kalan kısmını tamamlamaya çalıştım. Ustaca birkaç çekiştirme ve şekil vermenin ardından şapka Mary eskisinden daha da berbat, daha fazla acıma duygusu uyandıracak bir hal aldı, ki bu, o anki amacıma kesinlikle uyuyordu. Bu eski püskü şeyle gerçek bir öksüze benzemiştim. Bayan Flemming'in beni nasıl karşılayacağını bilememekten dolayı çok gergindim, ama bu acıklı görünümümle beni bağrına basmasını bekliyordum.</p>

  <p>Aslında Bay Flemming de oldukça gergindi. Bunu Kensington Meydanı'ndaki evlerinin merdivenlerinden çıkarken daha iyi anladım. Bayan Flemming, beni çok iyi karşıladı. Güçlü, dirençli, ama kendi halinde sakin bir kadındı. İyi bir ev hanımı ve iyi bir anne olduğu her halinden anlaşılıyordu. Beni tertemiz, rahat bir odaya götürdü. Bir eksik olmadığını, orada rahat edeceğimi umduğunu ve çayın on beş dakika sonra hazır olacağını söyledi. Sonra da beni odaya yerleşmem için yalnız bıraktı.</p>

  <p>Aşağıda birinci kattaki oturma odasına girmesiyle birlikte, sesinin yükseldiğini duydum.</p>

  <p>"İyi ama Henry hiç anlamıyorum." Cümlenin sonunu duyamadım, ama ses tonu zaten durumu açıklamaya yetiyordu. Birkaç dakika sonra daha yüksek tonda, hırçın bir sesle, "Haklısın!" dediğini duydum. "Gerçekten güzel bir kız!" dedi. Yaşam gerçekten çok zor. Güzel olmazsanız erkekler size iyi davranmıyorlar. Güzel olunca da kadınlarla geçinemiyorsunuz.</p>

  <p>İç çekerek saçımı taramaya başladım. Saçlarım güzeldir. Siyah uzun... gerçek anlamda siyah -koyu kahverengi değil- onları alnımdan geriye doğru taradım. İpek gibi kulaklarımın üzerine döküldüler. Saçlarımı elimle düzensizce yukarı topladım. Kulaklarıma baktım. Hiç fena görünmüyorlardı, ama neye yarardı ki?</p>

  <p>Onlar da Profesör Peterson'un "ince bel kavramı" gibi demodeydiler. Hazırlanmam bittiğinde törenlerde, küçük bereleri kırmızı ceketleriyle sıra halinde yürüyen öksüzlere benzemiştim.</p>

  <p>Aşağıda Bayan Flemming'in sevgi dolu bakışlarının kulaklarıma odaklandığını fark ettim. Bay Flemming ise şaşırmış görünüyordu. İçinden hiç kuşkusuz, bu çocuk ne yaptı ki böyle, diyordu.</p>

  <p>Günün geri kalan kısmı iyi geçti. Ama bir an önce iş aramaya başlamama karar verildi.</p>

  <p>Odama gittiğim zaman dikkatle aynada yüzümü inceledim. Gerçekten güzel miydim? Doğrusu ya hiç de o kadar güzel olduğum söylenemezdi. Burnum ne tipik bir Yunan burnuydu, ne de ucu hafifçe yukarı kalkık güzel bir burundu. Bir zamanlar bir papaz yardımcısı bana, "Gözleriniz, karanlık, zifiri karanlık bir ormana hapsedilmiş güneş ışığı gibi," demişti. Ama zaten her papaz yardımcısının kafasında gerektiğinde söyleyeceği o kadar çok alıntı cümle vardır ki. Halbuki ben elâ hareli gözlerim olmasındansa menekşe mavisi gözlerim olmasını yeğlerdim. Ama yine de yeşil göz bir maceraperest için çok daha elverişli bir renk. Kollarımı ve omuzlarımı açıkta bırakan siyah bir elbise giydim. Saçlarımı açık bırakıp geriye doğru taradım. Yüzüme de cildimin normalden daha açık tonda görünmesi için bolca pudra sürdüm. Uzun araştırmalardan sonra valizimde bulduğum eski bir rujla da dudaklarımı boyadım. Gözlerimin altına yanık mantarla siyah bir çizgi çektim. Son olarak da omuzlarıma kırmızı bir şal attım, saçlarımın arasına yine kırmızı tüyden bir toka yerleştirdim ve dudaklarımın arasına da bir sigara koyarak aynaya baktım. Görüntüm hiç de fena değildi.</p>

  <p>Beğeniyle aynaya doğru, "Maceraperest Anna!" diye seslendim. "Maceraperest Anna!</p>

  <p>1. Bölüm: 'Kensington'daki Ev!'"</p>

  <p>Şu kızlar gerçekten aptal yaratıklar.</p>

  <p><span class="t0">&nbsp;</span></p>
</body>
</html>
