<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 6</title>
</head>

<body>
  <h1 class="h21">Bölüm 6</h1>

  <p>Eve döndüğümde içim mutlaka doluydu. Girişimlerim umduğumdan çok daha iyi sonuç vermişti. Lord Nasby çok cana yakın ve içten davranmıştı. Onun da dediği gibi şimdi yapmam gereken "işe yarar" bir şeyler bulmaktı. Konuşması beni hırslandırmıştı. Kendimi odama kilitledim ve o değerli kâğıdı çıkararak incelemeye başladım. Gizemin çözümü bu kâğıttaydı.</p>

  <p>İlk olarak rakamların ne anlama geldiğini bulmam gerekiyordu? Beş rakam vardı ve ikinciden sonra da bir nokta işareti... Kendi kendime, "On yedi... yüz yirmi iki," diye mırıldandım.</p>

  <p>Benim için hiçbir şey ifade etmiyordu.</p>

  <p>Sonra sayıları topladım. Bu romanlarda şifreleri çözmekte kullanılan bir yöntemdi ve bazen şaşırtıcı sonuçlar doğurabiliyordu.</p>

  <p>"Yedi bir daha sekiz eder. Bir daha dokuz, iki daha on bir ve iki daha on üç." On üç! Uğursuz rakam! Acaba bu bir uyarı mıydı? Belki! Kim bilir? Neyse, bu bir uyarı da olsa hiçbir faydası yoktu. Ben herhangi bir suikastçının gerçek yaşamda on üç rakamını böyle yazmak isteyeceğini hiç düşünmüyordum. Eğer on üçü kastediyorsa, açıkça "13" yazardı... hepsi bu!</p>

  <p>Bir ile ikinin arasında bir boşluk vardı. Yirmi ikiyi yüz yetmiş birden çıkardım. Sonuç yüz elli bir çıktı. Çıkarmayı yeniden yaptım ve bu kez yüz kırk dokuz sonucuna vardım. Bu aritmetik denemeleri hiç kuşkusuz hoş ve yararlıydı, ama gizemi çözmeye en ufak bir yardımı bile olmuyordu. Aritmetiği bir kenara bırakıp çıkarıp çarpmaktan vazgeçtim ve sözcüklerle ilgilenmeye başladım. Kilmorden Castle. İşte somut bir şey. Bir yer. Belki de aristokrat bir ailenin malikânesi. Ya da ilginç bir harabe?</p>

  <p>Evet, bu gömülü hazine fikri aklıma yatmıştı. Rakamlarla genellikle gömülü bir hazinenin yeri belirtilirdi. Bir adım sağa, yedi adım sola, bir metre kazıp yirmi iki adım at. Bu da bir fikirdi. Bunun üzerinde daha sonra da düşünebilirdim. Şimdi ise hemen Kilmorden Castle'a gitmem gerekiyordu. Gizlice odamdan çıktım ve kolumda gerekli kitaplarla geri döndüm. Kim Kimdir? Almanak, Antik Evler Tarihi ve Britanya Adaları.</p>

  <p>Zaman hızla geçiyordu. Giderek artan bir sıkıntı ve sabırla, dikkatlice aramayı sürdürdüm. Bir süre sonra son kitabı da öfkeyle kapattım. Tuhaftı ama Kilmorden Castle diye bir yer yoktu.</p>

  <p>Bu benim için hiç beklemediğim bir sonuçtu. Şok olmuştum. Böyle bir yer olmalıydı. Olmasa biri neden böyle bir isim uydurup kâğıda yazacaktı ki? Saçma! O anda aklıma başka bir fikir geldi. Belki de bu ev varoşlarda sahibi tarafından kale şekline getirilmiş, şekli gereği böyle isimlendirilmiş bir yerdi. Eğer öyleyse bulmak çok zor olacaktı. Çaresizlik içinde dizlerimin üzerine çöktüm (Önemli bir iş yaparken yere oturmak alışkanlığım vardı). Ne yapmam gerektiğini düşünüyordum.</p>

  <p>İzleyebileceğim başka bir yol daha var mıydı? Ciddi olarak düşündüm ve sonra birden aklıma gelen bir şeyle ayağa fırladım. Tabii ya! "Cinayet yerini" görmeliydim. En iyi dedektifler hep böyle yapmazlar mıydı? Ne kadar sonra giderlerse gitsinler daima polisin gözünden kaçan önemli bir ipucu bulurlardı. Durum ortadaydı. Marlow'a gitmeliydim.</p>

  <p>Peki ama eve nasıl girecektim? Birkaç şey düşündükten sonra en kolayında karar kıldım. Ev kiralıktı. Hiç kuşkusuz hâlâ da kiralık olmalıydı. Evi kiralamak isteyen biri gibi görünecektim.</p>

  <p>Yöredeki küçük emlakçılardan birine gitmeye karar verdim, ne de olsa onların kayıtlarında daha az yer olurdu ve kolaylıkla aradığım yere ulaşabilirdim. Ne yazık ki bunda yanılmış, gittiğim emlakçıyı küçümsemiştim. Adam bir düzine yer çıkardı. Hepsine de bir bahane bulmakta bir hayli zorlandım. Sonuçta umudunu kaybetmiş biri rolü takınıp emlakçının gözlerinin içine bakarak sordum. "Gerçekten başka yer yok mu? Şöyle nehir kenarında bahçeli, büyükçe bir yer?" Gazetelerden öğrendiğim kadarıyla Mili House'u tarif etmeye çalışıyordum. Adam çekinerek, "Sir Eustace Pedler'in evi var ama... " dedi. "Hani şu Mill House denilen ev."</p>

  <p>"Yoksa... yoksa... " diye kekeledim. Bu şaşırmış numarasını oldukça iyi yapmaya başlamıştım.</p>

  <p>"Evet orası. Cinayetin işlendiği yer. Ama belki sizin için... "</p>

  <p>Güvenini yeniden kazanmış biri havasında, "Buna aldıracağımı sanmıyorum," dedim. "Hem bu durumda belki ucuza da kiralayabilirim." Artık içtenliğime açıkça inanılmasını sağladığım kanısındaydım. Bunun iyi bir çıkış olduğunu düşünüyordum.</p>

  <p>"Olabilir. Zaten şu durumda o evin kolayca kiraya verilebileceğini sanmıyoruz... uşaklar filan, biliyorsunuz işte. Eğer yeri gördükten sonra beğenirseniz, o zaman sizden kira konusunda bir öneride bulunmanızı isteyeceğim. Sizin için bir kâğıt yazmamı ister miydiniz?"</p>

  <p>"Lütfen... "</p>

  <p>Yarım saat sonra Mill House denilen evdeydim. Kapıyı birkaç kez tıklattıktan sonra kapı şişman, orta yaşlı bir kadın tarafından açıldı.</p>

  <p>"Eve hiç kimse giremez, bunu anlıyor musunuz? Siz gazetecilerden bıktım artık. Sir Eustace'in emriyle... Oh lütfen beni bağışlayın hanımefendi, sizin gazeteci olduğunuzu sandım. Bir dakika bile rahat bırakmıyorlar. Hayır, ev kiraya verilmedi, verileceğini de de sanmıyorum."</p>

  <p>"Yoksa su tesisatı mı bozuk?" diye sordum.</p>

  <p>"Yok canım. Su tesisatı kusursuz. Yoksa burada öldürülen o yabancı bayanı duymadınız mı?"</p>

  <p>"Sanırım gazetede böyle bir şey okumuştum," dedim.</p>

  <p>Bu umursamaz davranışım kadını rahatlattı. Eğer ilgi gösterseydim belki de midye gibi kabuğuna çekiliverecekti. Hatta konuya açıklık getirme gereği bile duydu.</p>

  <p>"Duymanız gerekirdi," dedi. "Bütün gazeteler yazdı. Daily Budget hâlâ cinayeti işleyen kahverengi elbiseli adamı yakalamaya çalışıyor. Onlara göre polisimiz iyi çalışmıyormuş. Neyse umarım yakalarlar. Gerçi adam o kadar yakışıklı, güven veren, kusursuz bir tipti ki! Asker havası vardı... Korkarım savaşta yaralanmış ve bu yüzden bir tuhaf olmuştur. Bu genelde oluyor. Kardeşimin oğlu da öyle olmuştu. Belki de kötü bir kadındı. Bu yabancı kadınlar çok kötü olabiliyorlar. Gerçi çok güzel bir kadındı ama... Şimdi sizin durduğunuz yerde durmuştu."</p>

  <p>"Esmer miydi, sarışın mıydı?" diye sordum. "Gazetede çıkan fotoğraflarda belli olmuyordu da."</p>

  <p>"Siyah saçlıydı. Yüzü beyazdı, hatta sanırım doğal denemeyecek kadar beyazdı. Dudaklarını ise çok fazla boyamıştı, kıpkırmızıydı. Bu hiç hoş değil, biraz pudra kullanmış olsa belki ama... "</p>

  <p>İki eski arkadaş gibi sohbet etmeye başlamıştık. Bir soru daha sordum. "Sinirli ya da üzgün müydü?"</p>

  <p>"Hiç değildi. Aksine hoşuna giden bir şey varmışçasına kendi kendine gülümsüyordu. Zaten bu yüzden ertesi gün diğer çift bir cinayet işlenmiş olduğunu ve polis çağırmamız gerektiğini söylediklerinde şaşkınlıktan donakaldım, duyduklarıma hiç inanamadım. Sanırım bunu asla unutmayacağım. Bundan böyle hava karardıktan sonra ne için olursa olsun o eve ayak basmayacağım. Eğer Sir Eustace yalvarmamış olsaydı artık burada, bu evde de oturmazdım."</p>

  <p>"Sir Eustace Pedler'in Cannes'da olduğunu zannediyordum."</p>

  <p>"Öyleydi, sayın bayan. Bu olayı duyunca Sir Eustace'ın sekreteri Bay Pagett, burada kalmamız için bize çift maaş teklif etti. Eşim John da bugünleri iyi değerlendirmek gerek dedi."</p>

  <p>Kocasını çok takdir ediyormuş gibi davrandım.</p>

  <p>Bayan James birden konuya geri dönerek, "Adama gelince," dedi. " İşte asıl gergin, hatta diyebilirim ki üzgün olan oydu. Gözleri -çok açık renkti-özellikle dikkat ettim, hüzünle parlıyordu. Heyecanlı olduğunu düşündüm. Kötü bir şey olabileceği hiç aklıma gelmezdi. Hatta geri geldiğindeki tuhaf halinden bile kuşkulanmadım."</p>

  <p>"Evde ne kadar kaldı?"</p>

  <p>"Oh fazla değil. Sanırım beş dakika filan."</p>

  <p>"Sizce boyu ne kadardı? Bir seksen var mıydı?"</p>

  <p>"Emin değilim, ama olabilir."</p>

  <p>"Temiz giyimli ve tıraşlı olduğunu söylemiştiniz, değil mi?"</p>

  <p>"Evet, öyle Miss. Hatta bıyık izi bile yoktu." Birden, "Çenesi parlıyor muydu?" diye sordum. Bayan James, beni şaşkınlık dolu bakışlarla süzdü.</p>

  <p>"Sorduğunuza göre söyleyeyim. Gerçekten de öyleydi. Nereden biliyorsunuz?"</p>

  <p>"Tuhaf ama bütün katillerin çeneleri parlak olur," dedim. Bayan James tüm iyi niyetiyle bu açıklamamın doğru olduğunu düşündü.</p>

  <p>"Gerçekten mi? Hiç böyle bir şey duymamıştım."</p>

  <p>"Herhalde kafa şekline de dikkat etmemişsinizdir," dedim.</p>

  <p>"Sıradandı. Herkes gibi. Artık gidip anahtarları getireyim mi?"</p>

  <p>Anahtarları da alarak Mill House'a doğru yürüdüm. Olayların o ana kadarki gelişiminden mutluydum. Bayan James'in tanımladığı adamla tünelde kendini "doktor" olarak tanıtan adam arasında benzerlik olmaması o kadar da önemli değildi. Bir palto, sakal ve altın çerçeveli gözlükler. Doktor orta yaşlı görünüyordu, ama çevik hareketleri dikkatimi çekmişti.</p>

  <p>Kazada ölen adam (ben, onu "Naftalin Kokan Adam" diye adlandırmıştım) ile Bayan de Castina -ya da artık adı her neyse- bu yabancı kadın sanırım Mill House'da buluşmak üzere sözleşmişlerdi. Olayları ancak bu şekilde birleştirebiliyordum. Belki izlenmekten belki de başka bir nedenden korktukları için bu evi gezmek bahanesiyle ikisi de ayrı ayrı adres alarak burada buluşmak gibi dâhice bir yönteme başvurmuşlardı.</p>

  <p>Naftalinli adamın metroda hiç beklemediği bir anda birden karşısında "doktor"u görmüş olduğundan ve bu karşılaşma nedeniyle paniğe kapıldığından neredeyse emindim. Peki ya sonra ne olmuştu? "Doktor" kılık değiştirmiş ve kadını Marlow'daki bu eve kadar izlemişti. Herhalde sakalını aceleyle çıkarmış olduğu için de çenesinde yapıştırıcının izleri kalmıştı ve bunlar hâlâ parlıyordu. Aslında Bayan James'e sorduğum o sorunun nedeni de buydu.</p>

  <p>Düşünceler içerisinde dalgınca yürürken evin eski tarzdaki, küçük kapısının önüne gelmiştim. Kapıyı anahtarla açarak içeri girdim. Antre alçak ve karanlıktı, içerisi bütün boş evler gibi rutubet kokuyordu, ürperdim. Acaba daha birkaç gün önce "kendi kendine gülümseyerek" buraya gelen kadın bu havayı soluyunca içi titremiş miydi? Önsezileri onu uyarmamış mıydı? Dudaklarındaki gülümseme kaybolmamış, tuhaf bir korku duymamış mıydı? Yoksa kısa bir süre sonra başına geleceklerden habersiz gülümseyerek merdivenlerden yukarı mı çıkmıştı? Kalbim daha da hızlı çarpmaya başlamıştı. Ev gerçekten boş muydu? Yoksa beni de mi aynı uğursuzluk bekliyordu? Yaşamımda belki de ilk kez çok sık kullanılan bir sözcük olan "atmosfer'in" anlamını kavrıyordum. Bu evde farklı bir atmosfer vardı, acımasız, gaddar, tehditkâr, uğursuz, şeytanca bir atmosfer...</p>

  <p><span class="t0">&nbsp;</span></p>

  <p><span class="t0">&nbsp;</span></p>
</body>
</html>
