<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 34</title>
</head>

<body>
  <h1 class="h21">Bölüm 34</h1>

  <p>O gece Johannesburg'a dönemedik. Mermi sesleri gittikçe yakınlaşmıştı ve ben, devrimciler bulunduğumuz varoşların büyük bir kısmını ele geçirmiş oldukları için er ya geç bizi de ele geçireceklerini düşünüyordum. Saklandığımız yer Johannesburg'un yaklaşık yirmi kilometre dışında bir çiftlikti, tam bozkırın ortasında. Bitkindim. Son iki günün heyecanı ve korkuları beni neredeyse bitap düşürmüştü. Bu kadarı benim için bile çok fazlaydı.</p>

  <p>Her ne kadar inanmıyor olsam da kendi kendime sürekli artık dertlerimizin son bulduğunu söylüyordum. Harry ile birlikteydik ve bir daha asla ayrılmayacaktık. Ama ben yine de aramızda bir engel, gölge hissediyordum. Bu onun tarafından konulan bir sınırdı ve nedenini hiç anlamıyordum.</p>

  <p>Sir Eustace güçlü bir koruyucu eşliğinde tutuklanmaya gönderildi. Bizden ayrılırken el salladı.</p>

  <p>Ertesi sabah erkenden stoep'e çıktım ve Johannesburg'a kadar uzanan bozkıra baktım. Soluk sabah güneşinde hâlâ kara dumanların yükseldiğini görüyor, silah sesleri duyuyordum. Devrim bitmemişti.</p>

  <p>Çiftçinin karısı dışarı çıkarak beni kahvaltıya çağırdı. Sevecen, anaç bir insandı, benden de hoşlandığını hissedebiliyordum. Bana Harry'nin şafakla beraber gittiğini ve henüz geri dönmediğini söyledi. Yine aynı huzursuzluğu hissettim. Aramızdaki bu gölge ne olabilirdi?</p>

  <p>Kahvaltıdan sonra elimde kitabım stoep'te oturdum, ama okumak içimden gelmiyordu. Öylesine düşüncelerime dalmıştım ki Albay Race'in geldiğini de atından indiğini de fark edemedim. Ancak onun, "Günaydın Anne!" demesiyle kendime gelip gerçeklere döndüm.</p>

  <p>"Ah," dedim kızararak. "Siz miydiniz?"</p>

  <p>"Evet. Oturabilir miyim?"</p>

  <p>Bir sandalye çekip hemen yanıma oturdu. Matapos'taki o günden beri ilk kez yalnız kalıyorduk. Yine bu adamı her gördüğümde olduğu gibi tuhaf, korkuyla karışık bir hayranlık duydum. "Son haberler neler?" diye sordum.</p>

  <p>"General Smut yarın Johannesburg'a ulaşmış olacak. Bence bu isyanın tamamen bastırılması daha üç gün alır. Bu arada da çatışmalar devam eder."</p>

  <p>"Öldürülenlerin gerçekten de bunu hak eden kişiler olmalarını dilerdim," dedim. "Yani savaşa katılan, bundan bir çıkar umanlar, tek suçları çatışmaların olduğu bölgede yaşamak olan zavallılar değil." Başıyla onayladı.</p>

  <p>"Ne demek istediğinizi anlıyorum Anne. Savaşın adaletsizliği de bu zaten. Neyse, sizin için başka bir haberim var Anne."</p>

  <p>"Ne?"</p>

  <p>"Bu bir anlamda da benim beceriksizliğimin itirafı olacak. Pedler kaçmayı başardı."</p>

  <p>"Nasıl yani?"</p>

  <p>"Kaçtı. Hiç kimse bunu nasıl başardığını bilmiyor. Bütün gece kilit altındaydı, hem de çevresi askerlerle sarılmış bir çiftlik evinin üst katında. Ama bu sabah odası boştu, kuş uçmuştu."</p>

  <p>İçten içe sevindiğimi itiraf etmeliyim. O güne dek hiç Sir Eustace'dan hoşlanmaktan vazgeçememiştim. Belki bu kınanması gereken bir şeydi, ama gerçek buydu. Bu adamı seviyordum. Her ne kadar bir cani de olsa nasıl diyeyim, hoş bir insandı. Yaşamımda hiç onun kadar sevimli birine rastlamamıştım. Elbette bu duygularım asla açıklamadım. Albay Race hiç kuşkusuz çok farklı düşünüyordu. Sir Eustace'ın yargı önüne çıkarılmasını istiyordu. Düşününce onun kaçmış olmasından doğal bir şey olamazdı, beni hiç şaşırtmamıştı. Johannesburg çevresinde sayısız ajanı ve casusu olmalıydı. Ve Albay Race ne düşünürse düşünsün ben onu bir daha yakalayabileceklerini hiç sanmıyordum. Herhalde daha sonrası için iyi bir plan yapmıştır. Zaten ondan da bu beklenirdi. Bu düşüncelerimi oldukça yumuşatarak da olsa belirttim ve Albay Race ile aramızdaki sohbet uzayıp gitti. Sonra Albay Race birden Harry'yi sordu. Şafakla birlikte gitmiş olduğunu ve onu bu sabah hiç görmediğimi söyledim. "Bazı küçük formaliteler dışında onun tamamen aklandığının farkındasın, değil mi Anne? Tabii bazı teknik ayrıntılar var ama Sir Eustace'ın suçluluğu kuşku götürmez bir biçimde kanıtlandı. Artık ayrılmanız için hiçbir neden kalmadı." Bu sözleri gözlerime bakmadan, ağır, kesik kesik bir sesle söylemişti. Minnettarlıkla, "Anlıyorum," dedim.</p>

  <p>"Ayrıca onun artık bir an önce gerçek ismini kullanmasında da hiçbir sakınca kalkmadı."</p>

  <p>"Evet, elbette."</p>

  <p>"Gerçek adını biliyor musunuz?" Bu soru beni şaşırtmıştı. "Elbette biliyorum. Harry Lucas."</p>

  <p>Yanıt vermedi, ama sessizliği beni şüphelendirmişti.</p>

  <p>"Anne anımsıyor musun, Matapos'tan döndüğümüz o gün, sana ne yapmam gerektiğini bildiğimi söylemiştim."</p>

  <p>"Elbette anımsıyorum."</p>

  <p>"Sanırım bunu büyük ölçüde gerçekleştirdim de. Sevdiğiniz adamın üzerindeki tüm şüpheler kalktı."</p>

  <p>"Bunu mu kastetmiştiniz."</p>

  <p>"Elbette."</p>

  <p>Başlangıçtaki şüphelerimin utancıyla başımı eğdim. Yeniden dalgın, düşünceli bir ses tonuyla konuşmaya başladı.</p>

  <p>"Çok genç bir delikanlıyken beni aldatan bir genç kıza deli gibi âşık olmuştum. O olaydan sonra kendimi işime verdim. Kariyerim her şeyin üstüne çıktı. Sonra size rastladım Anne ve birden her şey değerini yitirdi. Ama gençler gençlerle olmalı... Neyse artık işimle ilgilenmeliyim."</p>

  <p>Sessiz kaldım. Sanırım aynı anda iki erkeği birden sevmek olanaksız, ama nedense öyle hissediyorum. Bu adamın çekiciliği gerçekten inkâr edilemeyecek kadar fazlaydı. Birden başımı kaldırarak yüzüne baktım.</p>

  <p>"Bana kalırsa daha çok ilerleyeceksiniz," dedim. Önünüzde daha sizi bekleyen muhteşem bir gelecek var. Dünyanın en büyük adamlarından biri olacaksınız."</p>

  <p>Bu sanki bir tür kehanetti, öyle hissediyordum.</p>

  <p>"Ama hep yalnız olacağım."</p>

  <p>"Bütün büyük adamlar gibi.</p>

  <p>"Öyle mi düşünüyorsunuz?"</p>

  <p>"Bundan eminim."</p>

  <p>Elimi tuttu ve kısık bir sesle mırıldandı. "Ben... ben... diğerini yeğlerdim."</p>

  <p>O sırada Harry evin köşesini dönerek yanımıza geldi. Albay Race ayağa kalktı. "İyi sabahlar, Lucas!"</p>

  <p>Her nedense Harry tepeden tırnağa kıpkırmızı kesilmişti.</p>

  <p>"Evet," dedim. "Artık gerçek isminle bilinmenin zamanı geldi."</p>

  <p>Harry hâlâ gözlerini Albay Race'den ayıramıyordu.</p>

  <p>Sonunda, "Demek gerçeği biliyorsunuz, Albay Race," dedi.</p>

  <p>"Gördüğüm bir yüzü asla unutmam. Seni de çocukken bir kez görmüştüm."</p>

  <p>Bir birine, bir diğerine bakarak, "Neler oluyor?" diye sordum.</p>

  <p>Aralarında bir çatışma var gibiydi. Sonunda Race kazandı. Harry yavaşça başını çevirdi.</p>

  <p>"Haklısınız," dedi. "Ona gerçek ismimi söyleyin."</p>

  <p>"Anne, karşındaki bu genç adam Harry Lucas değil. Harry Lucas savaşta öldü. Bu genç adam John Harold Eardsley."</p>

  <p><span class="t0">&nbsp;</span></p>
</body>
</html>
