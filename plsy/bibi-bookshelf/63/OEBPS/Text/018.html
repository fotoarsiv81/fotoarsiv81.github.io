<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 15</title>
</head>

<body>
  <h1 class="h21">Bölüm 15</h1>

  <p>Büyülenmiş bir halde yatağın üzerindeki küçük parlak cam yığınına bakakalmıştım. Birini elime aldım. Ağırlığı olmasa kırık bir cam parçası olduğunu sanabilirdim. "Emin misin Suzanne?" dedim.</p>

  <p>"Oh evet tatlım. Bu konuda hiç yanılmayacak kadar çok işlenmemiş elmas gördüm. Şahane şeyler bunlar. Anne bunlar olağanüstü güzellikte parçalar... Yanılmıyorsam aralarında eşsiz olanlar da var. Bunların bir öyküsü olmalı."</p>

  <p>"Bu gece dinlediğimiz öykü!" diye bağırdım.</p>

  <p>"Yani... "</p>

  <p>"Albay Race'in anlattığı öykü. Bu bir rastlantı olamaz. Bir amaçla anlattı."</p>

  <p>"Yani yarattığı etkiyi görmek için mi?" Başımla onayladım.</p>

  <p>"Sir Eustace'ın üzerindeki etkisini mi?"</p>

  <p>"Evet."</p>

  <p>Böyle söylememe rağmen içimde beni huzursuz eden bir şüphe vardı. Sir Eustace' ı denemek mi istemişti, yoksa başka birini, örneğin beni mi? Bir gece önceki sohbet sırasında "ağzımın arandığı" duygusuna kapılışımı anımsadım. Her nedense Albay Race bir şeylerden şüpheleniyordu. İyi de onun bu olayla ilgisi neydi? Bu konunun neresinde yer alıyordu? "Albay Race kim ve ne?" diye sordum.</p>

  <p>Suzanne, "Bunu yanıtlamak zor," dedi. "Kendisi iyi bir avcı olarak tanınıyor ve senin de duyduğun gibi Sir Laurence Eardsley'nin uzaktan kuzeni ve tek vârisi.</p>

  <p>Onunla bu yolculuğa kadar hiç karşılaşmamıştım. Sık sık Afrika'ya yolculuk ediyormuş. Gizli serviste çalıştığına ilişkin genel bir kanı var. Doğru olup olmadığını bilmiyorum. Gerçekten çok gizemli bir adam."</p>

  <p>"Anladığım kadarıyla ona, Sir Laurence'dan büyük bir servet kalmış."</p>

  <p>"Sevgili Anne, adam para içinde yüzüyor. Biliyor musun, o tam sana göre biri."</p>

  <p>"Sen bu gemide olduğun sürece benim onu elde etmem olanaksız," dedim. "Ah bu evli kadınlar!"</p>

  <p>Suzanne kendini beğenen bir havada, "Herkesin kendine göre farklı bir çekiciliği vardır," dedi. "Herkes benim Clarence'a, yani eşime sadık olduğumu bilir. Sadık, sevdiğin bir eş ile sevişmek öylesine güvenli ve zevk vericidir ki."</p>

  <p>"Clarence için senin gibi bir kadınla evli olmak muhteşem bir şey olmalı," dedim.</p>

  <p>"Neyse, birlikte yaşamaya değer biri olduğum kesin. Yine de her zaman dışişlerindeki ofisine kaçıp, gözlükleri gözünde koltuğunda uyuklamaya bayılır. Ona telgraf çekip Race hakkında bilgi isteyebiliriz. Telgraf çekmeye bayılırım. Clarence ise hiç hoşlanmaz. Basit bir mektubun da aynı işi görebileceğini söyler. Yine de bize bir şey söyleyeceğini hiç sanmıyorum. Sır saklamayı da çok sever. Zaten onunla yaşamayı bu denli zorlaştıran da bu suskunluğu! Neyse şimdi çöpçatanlığımıza dönelim. Albay Race'in senden çok etkilenmiş olduğundan eminim, Anne. Onu güzel gözlerinle bir iki kez süzsen sorun çözümlenecek. Herkes gemide nişanlanır. Zaten yapacak başka bir iş yoktur ki."</p>

  <p>"Ben evlenmek istemiyorum."</p>

  <p>"İstemiyor musun? Neden ki? Ben evli olmaktan hoşlanıyorum... Clarence ile olsa bile."</p>

  <p>Bu uçarılığına dudak büktüm.</p>

  <p>"Bilmek istediğim bir şey var," diyerek konuyu değiştirdim. "Albay Race'in bu konu ile ilgisi ne? Nasıl girmiş bu işin içine? Ve bu olaydaki yeri ne?"</p>

  <p>"O öyküyü anlatmasının yalnızca bir rastlantı olabileceğine inanmıyor musun?" Kararlılıkla, "Hayır," dedim. "Hepimizi yakından inceliyordu. Anımsamıyor musun, elmaslardan bazılarının çalındığını söyledi, hepsinin değil? Belki de bunlar o çalınanlardır ya da belki... "</p>

  <p>"Belki ne?"</p>

  <p>Açık bir yanıt vermedim.</p>

  <p>"Bilmek isterdim," dedim. "Acaba diğer adama ne oldu? Eardsley değil de... Neydi adı? Lucas!"</p>

  <p>"Sanırım olayı çözmeye başlıyoruz. Bütün bu insanların peşinde olduğu şey bu elmaslar. Herhalde o, 'Kahverengi Elbiseli Adam' Nadina'yı bu elmasları elde edebilmek için öldürdü."</p>

  <p>Sert bir tavırla, "Nadina'yı o öldürmedi," dedim. "Tabii o öldürdü. Başka kim öldürmüş olabilir?"</p>

  <p>"Bilmiyorum. Ama onun öldürmediğine eminim."</p>

  <p>"Ama kadından üç dakika sonra eve o girmiş ve bembeyaz bir suratla geri dönmüş."</p>

  <p>"Çünkü onu ölü olarak bulmuştu."</p>

  <p>"İyi de eve başka kimse girmemiş ki.'"</p>

  <p>"Belki katil içerideydi ya da eve başka bir yoldan girdi. Bahçıvanın evine uğramış olması şart değil. Duvardan da tırmanmış olabilir." Suzanne dik dik bana baktı.</p>

  <p>"Kahverengi Elbisesi Adam," diye mırıldandı. "Kim olduğunu bilmek isterdim. Onun metrodaki doktorla aynı adam olduğu söyleniyor. Herhalde makyajını silip kadını Marlow'a kadar takip etti. Bunun için yeterli zamanı vardı. Carton ile kadın orada buluşacaklardı, her ikisi de aynı evi gezmek için adres almışlardı. İzlendiklerinden şüphelendikleri için Marlow'daki evde rastlantı sonucu karşılaşmış gibi buluşmaya karar vermiş olmalılar. Ne var ki Carton, kendisini izleyenin 'Kahverengi Elbisesi Adam' olduğunu bilmiyordu. Metroda onu karşısında görünce paniğe kapıldı ve geriye doğru kaçarken rayların üzerine düştü. Bütün bunlar apaçık ortada, öyle değil mi Anne?" Yanıt vermedim.</p>

  <p>"Evet, böyle olmuş olmalı. Adam kâğıdı ölen adamdan aldı, ama acele ile giderken yolda düşürdü. Sonra kadını Marlow'a kadar takip etti. Peki ya oraya gidip kadını öldürdükten ya da senin iddia ettiğin gibi ölü olarak bulduktan sonra ne yaptı? Nereye gitti?" Yine hiçbir şey söylemedim.</p>

  <p>Suzanne düşünceli bir tavırla, "Çok merak ediyorum," dedi. "Acaba Sir Eustace'ı kendisini bu gemiye sekreteri olarak getirmek için zorlamış olabilir mi? Bu onun dikkat çekmeden İngiltere'den güvenli bir şekilde çıkabilmesinin, polisi atlatmasının tek yoluydu. Peki, ama Sir Eustace'a bunu nasıl kabul ettirdi? Anlaşıldığına göre Sir Eustace'ı avucunun içine almış durumda."</p>

  <p>"Ya da Pagett'i," diye belirttim.</p>

  <p>"Pagett'den hoşlanmıyor gibisin Anne. Sir Eustace'ın dediğine göre son derece çalışkan, yetenekli ve güvenilir bir adammış. Onu sevmiyoruz, ama bu doğru olabilir. Neyse, bana sorarsan Rayburn 'Kahverengi Elbiseli Adam'ın ta kendisi. Kâğıdı okudu ve düşürdü. Senin gibi noktaya aldanarak ayın yirmi ikisinde gece yarısı 17 numaralı kamaraya girdi. Daha önce de bu kamarayı almak için de Pagett aracılığıyla ısrar etti. Sonra yolda biri onu bıçakladı... "</p>

  <p>"Kim?" diye sordum.</p>

  <p>"Chichester. Evet, işte şimdi her şey yerli yerine oturuyor. Lord Nasby'ye telgraf çekip 'Kahverengi Elbiseli Adamı' bulduğunu bildir. Bu telgrafla servet sahibi olursun Anne."</p>

  <p>"Bazı şeyleri atlamıyor musun?" diye sordum.</p>

  <p>"Ne gibi? Rayburn'ün yüzünde bir yara izi var. Biliyorum... Bu makyajla da yapılabilir. Yapısı ve boyu uyuyor. Şu Scotland Yard da sözünü ettiğin kafa şekli neydi?"</p>

  <p>Bir an için şaşırdım. Gerçi Suzanne bilgili, kültürlü bir kadındı, antropolojinin teknik terimlerini de bilmemesi için dua ederek yanıtladım. "Dolikosefal." <span class="t8">(Uzun kafal</span><span class="t8">ı</span><span class="t8">)</span> Suzanne şüpheli bir şekilde baktı.</p>

  <p>"Öyle miydi?"</p>

  <p>"Evet. Yani uzun kafalı. Genişliği uzunluğunun yüzde yetmiş beşinden az olan kafalara böyle denir."</p>

  <p>Bir an bir sessizlik oldu. Tam rahat bir soluk alıyordum ki, Suzanne birden, "Ya tersi nedir?" diye sordu.</p>

  <p>"Tersi derken neyi kastediyorsun?"</p>

  <p>"Bunun bir de tersi olmalı. Peki, genişliği uzunluğunun yüzde yetmiş beşinden fazla olan kafalara ne denir?"</p>

  <p>İsteksizce, "Brakisefal," diye mırıldandım.</p>

  <p>"Evet. Sanırım daha önce söylediğin sözcük buydu."</p>

  <p>"Öyle mi dedim? Dilim sürçmüş olmalı. Dolikosefal demek istemiştim." Elimden geldiğince bundan eminmiş gibi bir izlenim bırakmaya çalışıyordum. Suzanne, beni meraklı bakışlarla süzdü ve sonra güldü. "Çok güzel yalan söylüyorsun Çingene kızı. Ama şimdi doğruyu söylemen gerekiyor, böylece hem zaman kazanırız, hem de doğru bilgiye ulaşabiliriz." İsteksizce, "Söyleyecek bir şey yok ki," dedim. "Gerçekten yok mu?"</p>

  <p>"Galiba söylemeliyim," dedim yavaşça. "Bundan utanmıyorum. İnsan başına gelen bir şeyden utanmamalı. Çok kabaydı, küstahtı ve minnet hissetmiyordu, ama onu anladığımı sanıyorum. Bu aynen bir köpeği zincirlemek -ya da ona kötü davranmak gibi bir şey- böyle bir durumda onun önüne geleni ısırmamasını bekleyemezsiniz.</p>

  <p>Bu kadar doğal bir şey bu. O da aynen bu durumdaydı - Öfkeli ve acımasız. Onu neden koruduğumu bilmiyorum - ama koruyorum işte. Bir şekilde önemsiyorum. Onu bir kez görmek tüm yaşamımı altüst etmeye yetti. Onu seviyorum. İstiyorum. Gerekirse Afrika'nın tamamını yalınayak bir ucundan diğerine kadar yürüyerek dolaşır onu bulur ve beni sevmesi için yalvarırım. Onun için ölebilirim. Onun için çalışır, kölesi olur, hatta isterse onun için dilenebilir ya da borç bile alabilirim. İşte... Şimdi öğrendin artık." Suzanne uzun uzun beni süzdü.</p>

  <p>"Sen hiç ama hiç İngilizce benzemiyorsun Çingene kızı," dedi bir süre sonra. "Sende romantikliğin zerresi bile yok. Şimdiye dek hiç senin kadar gerçekçi ve aynı zamanda ihtiraslı bir insan gördüğümü anımsamıyorum. Ben hiç kimse için bunları hissedemem... Hissetmedim de... Ama yine de... Sana imreniyorum Çingene kızı. Âşık olabilmek de bir şey. Birçok insan başaramaz bunu. Neyse ki o küçük doktorla evlenmemişsin, adam açısından büyük şans. Adam hiç de evinin içinde senin gibi patlayıcı bir madde bulundurmak isteyecek adama benzemiyor. Neyse, bu durumda herhalde Lord Nasby'ye telgraf çekmeyeceksin." Başımla onayladım.</p>

  <p>"Onun masum olduğuna inanıyor musun?"</p>

  <p>"Masum insanların aşılabileceğine de inanıyorum," dedim.</p>

  <p>"Hım, evet! Anne tatlım, bak, gerçeklerle yüzleşebilmelisin... Hem de hemen şimdi! Haydi, her şeye rağmen kadını öldürenin bu adam olabileceğini kabul et."</p>

  <p>"Hayır," dedim. "O öldürmedi."</p>

  <p>"Duygusal olma."</p>

  <p>"Hayır, o değil. Öldürebilirdi. Hatta bu niyetle kadını izlemiş de olabilir. Ama bunu o yapsa kadını küçük bir kordon parçasıyla boğmazdı. Eğer katil o olsaydı kadını elleriyle boğardı."</p>

  <p>Suzanne hafifçe ürperdi. Gözleri kısıldı.</p>

  <p>"Anne, şimdi senin bu genç adamı niye bu kadar çekici bulduğunu daha iyi anlıyorum."</p>

  <p><span class="t0">&nbsp;</span></p>
</body>
</html>
