<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 16</title>
</head>

<body>
  <h1 class="h21">Bölüm 16</h1>

  <p>Ertesi sabah Albay Race ile konuşmak fırsatı buldum. Kahvaltı henüz bitmişti. Güvertede aşağı yukarı birlikte yürüyorduk.</p>

  <p>"Bu sabah Çingene'miz nasıl? Karayı ve karavanını özlüyor mu?" diye sordu. Başımı salladım.</p>

  <p>"Şimdi deniz o kadar sakin ki sonsuza dek bu gemide kalmak isterdim."</p>

  <p>"Bu ne duygusallık!"</p>

  <p>"Yani siz bu sabah denizi hoş bulmuyor musunuz?"</p>

  <p>Kenardaki tırabzana dayandık. Deniz cam gibi parlıyordu. Üstü sanki yağlanmış gibiydi. Kübik bir resim gibi rengârenk -mavi, açık yeşil, zümrüt yeşili, pembe ve oranj- pırıltılar oynaşıyordu suyun yüzeyinde. Arada sırada ortaya çıkan gümüş parıltılarsa sıçrayan balıklardı. Hava rutubetli ve sıcak, hatta boğucuydu. Hafif meltem insanı adeta okşuyordu.</p>

  <p>Sessizliği bozarak, "Dün gece bize anlattığınız öykü çok ilginçti," dedim.</p>

  <p>"Hangisi?"</p>

  <p>"Şu elmaslar hakkında olan."</p>

  <p>"Anladığım kadarıyla tüm kadınlar elmaslarla ilgileniyorlar."</p>

  <p>"Tabii ilgileniyoruz. Bu arada, diğer adama ne oldu? Sanırım iki kişi olduklarını söylemiştiniz."</p>

  <p>"Genç Lucas mı? Tabii birini serbest bırakıp diğerini hapsedemeyecekleri için onu da serbest bıraktılar, özgür olarak çekip gitti."</p>

  <p>"Peki, sonra ne oldu? Yani sonu ne oldu, bilen var mı?"</p>

  <p>Albay Race denizi seyrediyordu. Yüzü maske takmışçasına ifadesizdi, ama nedense sorumdan hiç hoşlanmamış olduğunu hissediyordum. Yine de hemen yanıt verdi.</p>

  <p>"O da savaşa katıldı ve cesaretle, özveriyle savaştı. Sonra yaralandığı ve daha sonra da yok sayıldığı bildirildi, sonuçta da öldüğü kabul edildi."</p>

  <p>Bu kadarı bana bilmek istediğimi anlatmaya yetmişti. Başka bir şey sormadım.</p>

  <p>Yine de Albay Race'in bu konuda daha neler bildiğini merak ediyordum. Bu olaydaki rolünü öğrenmek istiyordum.</p>

  <p>Bir şey daha yaptım. Filmi kamaraya atan gece nöbetçisi ile konuştum. Eline biraz para sıkıştırıp cesaretlendirince dili çözüldü.</p>

  <p>"Hanımefendi korkmadılar umarım? Bana zararsız bir şaka gibi görünmüştü. Bir iddia ya da öyle bir şey, ben öyle algıladım."</p>

  <p>Yavaş yavaş ağzından her şeyi aldım. Cape Town'dan İngiltere'ye yaptıkları yolculuk sırasında biri ona filmi vermiş ve dönüş yolculuğunda, ayın yirmi ikisinde 71 numaralı kamaradaki yatağın üstüne atmasını istemişti. Kamarada bir bayan bulunacaktı ve bunun bir iddia olduğunu söylemişlerdi. Bu oyundaki rolü için kamarota iyi para verildiğini tahmin ediyordum. Kadının ismini söylememişlerdi. Tabii ki kamarot Bayan Blair'in muhasebeciyle konuşup kamarasını değiştirdiğini ve 71 numaralı kamaraya yerleştiğini bilemezdi. Dolayısıyla onun yanlış kadın olduğunu da anlamamıştı. Bu şakayı hazırlayan adamın ismi Carton'du ve tanımı metroda öldürülen adama aynen uyuyordu. Böylece hiç değilse bir olayın gizemi çözülmüş, elmasların bütün bu olaylarda anahtar rol oynadığı ortaya çıkmıştı.</p>

  <p>Kilmorden'da günler çok çabuk geçti. Cape Town limanına yaklaştıkça ben de bundan sonra ne yapacağıma karar vermeye mecbur kaldım. İzlemek istediğim o kadar çok insan vardı ki. Bay Chichester, Sir Eustace, sekreteri ve de evet... Elbette Albay Race. Ne yapmalıydım? Üzerinde asıl durmam gereken Chichester'di. Sir Eustace ve sekreteri Pagett'i tam şüpheliler listemden silecektim ki, bir konuşma kafamda yeni şüpheler uyandırdı.</p>

  <p>Bay Pagett'nin Floransa'dan bahsedildiğinde verdiği beklenmedik duygusal tepkiyi unutmuştum. Yolculuğumuzun son gecesinde hepimiz güvertede oturuyorduk. Sir Eustace, sekreterine safça bir şey sordu. Sorunun ne olduğunu unuttum, ama yanılmıyorsam İtalya'daki tren yolları hakkında bir şeydi. Bay Pagett'nin o anda telaşlandığını fark ettim. Aynı şey daha önce de dikkatimi çekmişti. Sir Eustace, Bayan Blair'i dansa kaldırınca hemen sekreterin yanındaki koltuğa geçtim. Bu konuyu aydınlatmayı aklıma koymuştum.</p>

  <p>"Her zaman İtalya'ya gitmek isterim," diye konuşmaya başladım. "Özellikle de Floransa'ya. Orası hoşunuza gitmedi mi?"</p>

  <p>"Çok hoşuma gitti Miss Beddingfeld. Eğer izin verirseniz Sir Eustace'in yanıtlanacak birkaç mektubu... " Ceketinin koluna yapıştım.</p>

  <p>"Oh kaçmayın lütfen." Merakımı bastırmakta zorlanıyordum. "Eminim ki Sir Eustace, beni masada yalnız bırakmanızı istemez. Anladığım kadarıyla Floransa'dan bahsetmek hiç hoşunuza gitmiyor. Ah Bay Pagett, sanırım orayla ilgili öğrenilmesini istemediğiniz küçük bir sırrınız var."</p>

  <p>Elim hâlâ kolunun üzerinde olduğu için irkildiğini hissettim.</p>

  <p>"Hiç de değil Miss Beddingfeld. Hiç de değil. Orayı size anlatmaktan zevk duyardım, ama gerçekten çekilecek telgraflar var... "</p>

  <p>"Bay Pagett ne kadar sudan bir bahane. Sir Eustace'a söylerim... "</p>

  <p>Daha fazla devam etmedim. Yeniden irkildi. Sinirleri çok gergindi.</p>

  <p>"Bilmek istediğiniz nedir?" diye sordu.</p>

  <p>Sesindeki kadere boyun eğmiş zavallı tınısı beni içten içe güldürüyordu.</p>

  <p>"Her şeyi. Resimleri, zeytin ağaçlarını... " Kendimi kaybedip daha ileri gitmemek için bir an durdum. "Herhalde İtalyanca da biliyorsunuzdur?"</p>

  <p>"Maalesef tek kelime bilmiyorum. Ama tabii hamallarla ve şey... Rehberlerle anlaşabiliyordum."</p>

  <p>"Elbette," dedim. "Peki, oradaki favori resminiz hangisi?"</p>

  <p>"Ah Madonna elbette. Biliyorsunuz Rafael'in ünlü eseri," dedi.</p>

  <p>"Güzel Floransa," diye mırıldanarak iç çektim. "Arno'nun kolları üzerine kurulmuş muhteşem şehir. Arno ne kadar güzel bir nehir, değil mi? Hele Duomo, Duomo'yu anımsıyor musunuz?"</p>

  <p>"Tabii tabii."</p>

  <p>"O da çok güzel bir nehir, değil mi?" diye yalan söyledim. "Hatta Arno'dan bile daha güzel."</p>

  <p>"Dediğiniz doğru. Kesinlikle öyle."</p>

  <p>İşte tuzağıma düşmüştü. Attığım yemi yutmuş olmasının verdiği keyifle devam ettim. Ama yine de hâlâ bazı şüphelerim vardı. Bay Pagett söylediği her kelimeyle birlikte daha fazla avucumun içine düşüyordu. Bu adam yaşamı boyunca hiç Floransa'ya gitmemişti.</p>

  <p>Peki, ama Floransa'ya gitmediyse neredeydi? İngiltere'de mi? Mill House cinayeti sırasında herhalde İngiltere'deydi. Birden yeni bir atağa geçmiştim. "Tuhaf ama" dedim. "Bana sizi daha önce bir yerde görmüşüm gibi geliyor. Ama yanılıyor olabilirim, çünkü siz o sırada Floransa'daymışsınız. Ama yine de... " Onu dikkatle inceliyordum. Gözlerinde beliren korkuyu görmemek imkânsızdı. Diliyle kuruyan dudaklarını ıslattı.</p>

  <p>"Nerede... Şey... Nerede?"</p>

  <p>"Sizi nerede mi gördüm?" Hamlemi sürdürmeliydim. "Marlow'da olmalı. Marlow'u biliyorsunuz değil mi? Ah ne kadar aptalım değil mi, elbette, orada Sir Eustace'ın da evi var."</p>

  <p>Kurbanım abuk sabuk bir homurdanma ile özür dileyerek hemen yanımdan kalktı ve kaçtı.</p>

  <p>O gece heyecanla Suzanne'ın kamarasına koştum.</p>

  <p>"Anlıyorsun değil mi?" diye sordum öykümü bitirirken. "Marlow cinayeti olduğu sırada Pagett İngiltere'deymiş. Hâlâ 'Kahverengi Elbiseli Adam'ın' suçlu olduğuna inanıyor musun?"</p>

  <p>Suzanne muzipçe gülerek göz kırptı ve "Emin olduğum tek bir şey var," dedi.</p>

  <p>"Neymiş o?"</p>

  <p>"Kahverengi Elbiseli Adam'ın zavallı Pagett'ten çok daha yakışıklı olduğu... Haydi Anne, hemen kızma. Yalnızca şaka yapıyordum. Otur şuraya. Şaka bir yana çok önemli bir ipucu yakaladığına inanıyorum. Şimdiye dek Pagett'nin tamamen suçsuz olduğunu düşünüyorduk. Şimdi olmadığını öğrendik."</p>

  <p>"Tamam," dedim. "Onu gözden uzak tutmamalıyız."</p>

  <p>"Hepsi gibi," diye ekledi. " İşte ben de seninle bu konu hakkında konuşmak istiyordum. Bir de şu para konusunda! Hayır, hemen burnunun dikine gitme. Ne denli gururlu ve özgürlüğüne düşkün biri olduğunu biliyorum, ama bu olayda kendi bildiğini yapmamalısın. Biz ortağız. Sana, seni sevdiğim ya da kimsesiz bir kız olduğun için bir tek kuruş bile öneriyor değilim. Ama heyecandan hoşlanırım ve macera uğruna para harcamaya da hazırım. Parayı düşünmeden bu işe birlikte devam edeceğiz. İlk olarak tüm masraflar bana ait olmak üzere benimle birlikte Mount Nelson Oteli'ne geleceksin ve bundan sonra ne yapacağımızı orada konuşacağız." Bu konuyu tartıştık. Sonuçta kaybeden ben oldum. Ama bundan hoşlanmamıştım. Bu olayı tek başıma çözmek istiyordum.</p>

  <p>Sonunda Suzanne ayağa kalkarak gerindi ve "Öyleyse anlaştık," dedi. "Bunları konuşmaktan sıkıldım. Şimdi biraz da kurbanlarımızdan bahsedelim. Bay Chichester, Durban'a gidiyor. Sir Eustace Cape Town'da bizimle aynı otelde yani Mount Nelson'da kalacak, sonra da Rodezya'ya gidecek. Kendi vagonuyla seyahat edecek; geçen akşam birkaç kadeh şampanya içtikten sonra beni de vagonuna davet etti. Pek hevesli değildi, ama eğer davetini hatırlatırsam sanırım sözünde duracaktır."</p>

  <p>"Güzel," dedim. "Sen Sir Eustace ile Pagett'i izle, Chichester'i bana bırak. Ya Albay Race ne olacak?"</p>

  <p>Suzanne tuhaf tuhaf baktı.</p>

  <p>"Anne, herhalde Albay Race'den şüphe... "</p>

  <p>"Şüpheleniyorum. Herkesten şüpheleniyorum, öyle bir durumdayım ki etrafına bakman insanlardan bile şüpheleniyorum."</p>

  <p>Suzanne düşünceli bir tavırla, "Albay Race de Rodezya'ya gidiyor," dedi. "Eğer Sir Eustace'a onu da davet ettirebilsek... "</p>

  <p>"Bunu sen başarabilirsin," dedim. "Sen her istediğini başarabilirsin."</p>

  <p>"Yağcılığa da bayılırım," diye takıldı.</p>

  <p>Suzanne'ın bu konuda tüm yeteneklerini kullanmasına karar vererek ayrıldık. Hemen yatamayacak kadar heyecanlıydım. Bu gece benim gemideki son gecemdi. Ertesi sabah erkenden False Koyu'na giriyorduk.</p>

  <p>Güverteye çıktım. Esinti rahatlatıcı ve ılıktı. Gemi hafif hafif sallanıyordu. Güverte karanlık ve ıssızdı. Saat gece yarısını geçmişti.</p>

  <p>Denize doğru eğilerek yakamozları, dalgaların köpüklerini seyrettim. Afrika karşımızdaydı. Gecenin karanlığı içinde, karanlık suları yara yara ona doğru ilerliyorduk. Bu muhteşem dünyada yalnızlığımı hissettim. Değişik bir dinginlik duygusu içinde, sessizlikte hayallere dalarak zamanı unutmuştum. Birden bir tehlike sezerek irkildim. Hiçbir şey duymamıştım, ama önsezilerim beni uyarıyordu. Hemen arkama baktım. Karanlıkta bir gölge yavaşça bana yaklaşıyordu. Arkamı dönmemle birlikte sıçradı. Kuvvetli bir el bağırmamı engelleyecek şekilde boğazımı sıkmaya başladı. Çaresizce kendimi savunmaya çalışıyor, dövüşüyordum. Ama hiç şansım yoktu. Neredeyse boğulmak üzere olmama rağmen kadınlara özgü tüm dövüş tekniklerini uygulamaya çalışıyor, ısırıyor, tırmalıyordum. Adamsa bağırmamı engellemeye çalışıyordu. Eğer geldiğini fark etmemiş olsaydım beni kolayca denize atacaktı, geri kalanını köpekbalıkları halledecekti.</p>

  <p>Mücadele ettikçe gücümü yitirdiğimi hissediyordum. Bunu rakibim de hissetmişti. Tüm gücüyle bastırıyordu. O sırada sessiz adımlarla başka bir gölge de yanımıza yaklaştı. Kuvvetli bir yumrukla düşmanımı boylu boyunca yere serdi. Kurtulunca arkama dayandım. Bitkindim, titriyordum.</p>

  <p>Kurtarıcım hemen bana dönerek, "Canınız çok yanmış," dedi.</p>

  <p>Sesinde haşin bir ton vardı. Sanki beni bu hale getireni lanetliyordu. Daha konuşmaya başlamadan tanımıştım onu. Bu benimkiydi... Yüzünde yara izi olan adam!</p>

  <p>Ne var ki onun bir an için benimle ilgilenmesi düşmanıma kaçacak fırsatı vermişti. Hemen ayağa kalktı ve koşarak güvertenin diğer ucunda kayboldu. Rayburn bir küfür savurarak onun peşine düştü.</p>

  <p>Olayların dışında kalmaktan her zaman nefret etmişimdir. Takibe ben de katıldım... Kötü bir üçüncü! Bu arada geminin diğer tarafındaki güverteye geçmiştik. Oradaki salonun kapısının önünde adam hareketsiz yatıyordu. Rayburn üzerine eğilmişti.</p>

  <p>Soluk soluğa, "Ona tekrar mı vurdunuz?" diye sordum.</p>

  <p>Acımasız bir ifadeyle, "Gerek kalmadı," diye mırıldandı. "Kapının önüne yığılıp kalmış. Ya da açamadı, numara yapıyor. Neyse anlayacağız. Şimdi kim olduğunu görelim de."</p>

  <p>Kalbim çarparak iyice yaklaştım. Bana saldıran adam Chichester'den daha iri yarıydı. Ayrıca Chichester böyle olaylarda bıçak kullanacak adamdı, ellerine güvenemezdi.</p>

  <p>Rayburn bir kibrit çaktı. İkimiz birden şaşkınlıkla bağırdık. Bu adam Guy Pagett'di.</p>

  <p>Rayburn karşısında onu bulduğu için öfkelenmişti. "Pagett," diye mırıldandı. "Aman Tanrım Pagett'miş." Kendimi daha üstün hissettim. "Şaşırmış görünüyorsunuz."</p>

  <p>"Evet," dedi ağır ağır. "Ondan hiç şüphelenmemiştim." Birden bana dönerek, "Ya siz? Siz şüphelendiniz mi? Sanırım onu daha size saldırdığı anda tanımışsınızdır," dedi.</p>

  <p>"Hayır. Tanımadım. Ama ben şaşırmadım." Bana şüpheyle baktı.</p>

  <p>"Bu işlere neden karıştığınızı merak ediyorum. Ne bildiğinizi de... " Gülümsedim.</p>

  <p>"Oldukça bilgim var... şey... Bay Lucas," dedim.</p>

  <p>Kolumu yakaladı. Farkında olmadan öylesine sıkmıştı ki inledim. "Bu ismi de nereden çıkardınız?" diye sordu.</p>

  <p>En tatlı sesimle, "Sizin isminiz değil mi?" diye sordum. "Yoksa 'Kahverengi Elbiseli Adam' diye çağırılmak daha mı çok hoşunuza giderdi?" Bu onu mahvetti. Kolumu bırakarak birkaç adım geriledi.</p>

  <p>Derin bir soluk aldıktan sonra, "Siz genç bir kız mısınız, yoksa bir büyücü mü?" diye sordu.</p>

  <p>"Yalnızca bir dost," dedim ona doğru bir adım atarak. "Size bir kez yardım etmeyi önermiştim. Şimdi yine öneriyorum. Kabul edecek misiniz?" Yanıtı gerilememe neden oldu.</p>

  <p>"Hayır! Ne seninle, ne de başka bir kadınla hiç işim olmaz. Cehenneme kadar yolun var."</p>

  <p>Yine sinirlerim bozulmaya başlamıştı.</p>

  <p>"Belki de," dedim. "Ne derece benim avucumda olduğunuzun farkında bile değilsiniz? Kaptana söyleyeceğim tek bir sözcük... "</p>

  <p>"Umrumda değil..." diye bağırdı. Sonra çevik bir hareketle yanıma geldi. "Mademki gerçekleri konuşuyoruz, şu anda asıl benim avucumda olan sizsiniz sayın bayan! Benim gücümü hissetmiyor musunuz? İşte böyle boğazınızı sıkabilirim."</p>

  <p>Söylediğini yaptı. İki elini gırtlağıma sarmış ve hafifçe sıkıyordu. " İşte böyle... Şurada bilinçsiz yatan dostumuz gibi, ama başarı sağlayarak yaşamınıza son vermek. Ve sonra da cesedinizi de köpekbalıklarına atmak. Ne dersiniz?" Hiçbir şey söylemedim. Yalnızca güldüm. Yine de tehlikenin farkındaydım. O anda benden nefret etti. Ama tehlikeyi ve onun ellerinin boğazımdaki temasını seviyordum. O anı yaşamımın hiçbir anı ile değişmezdim. Hafifçe sırıtarak beni bıraktı. "Adınız neydi sizin?" diye sordu. "Anne Beddingfeld."</p>

  <p>"Siz hiçbir şeyden korkmaz mısınız Anne Beddingfeld?"</p>

  <p>Soğukkanlılıkla gülümseyerek, "Ah tabii korkarım," dedim. "Eşekarılarından, dedikoducu kadınlardan, çok genç erkeklerden, hamamböceklerinden ve ukala tezgâhtarlardan."</p>

  <p>Yine kısa ve kısık bir kahkaha attı. Sonra baygın Pagett'i ayakkabısının ucu ile itti.</p>

  <p>"Bu herifi ne yapacağız? Denize mi atacağız?" Aynı soğukkanlılıkla, "Nasıl isterseniz," dedim.</p>

  <p>"Sizin soğukkanlılığınızı, içtenliğinizi ve kana susamış içgüdülerinizi takdir ediyorum Miss Beddingfeld," dedi. "Ama onu burada bıraksak daha iyi olur. Ciddi bir yarası yok."</p>

  <p>Tatlı bir sesle, "İkinci bir cinayetten mi çekiniyorsunuz," diye sordum.</p>

  <p>Çok şaşırmıştı.</p>

  <p>"İkinci bir cinayet mi?"</p>

  <p>"Marlow'daki kadın," diyerek etkisini görmeye çalıştım. O anda suratı asıldı. Varlığımı unutmuş gibiydi.</p>

  <p>"Onu öldürebilirdim," dedi. "Bazen onu gerçekten öldürmek istediğimi düşünüyorum... "</p>

  <p>Tüm bedenim ölen kadına karşı vahşi bir nefret duygusuyla sarsıldı. Eğer o anda orada olsaydı onu ben öldürecektim... Böyle düşündüğüne göre bir zamanlar ona âşıktı... evet âşıktı... âşıktı.</p>

  <p>Kendimi toplayarak sakin bir sesle, "Galiba söylenilmesi gereken her şeyi söyledik," dedim. " İyi geceler hariç."</p>

  <p>"İyi geceler ve elveda Miss Beddingfeld."</p>

  <p>"Au revoir, Bay Lucas."</p>

  <p>Bunu duyunca yine irkildi. Yanıma sokuldu.</p>

  <p>"Niye öyle söylüyorsunuz? Neden au revoir dediniz?"</p>

  <p>"Çünkü tekrar görüşeceğimize inanıyorum."</p>

  <p>"Eğer elimde olursa görüşmeyeceğiz," dedi.</p>

  <p>Sesinin tonu yumuşak olduğu için alınmadım. Aksine kendimi tebrik ettim. Aptal değildim.</p>

  <p>"Yine de," diye ısrar ettim. "Görüşeceğimizi sanıyorum."</p>

  <p>"Neden?"</p>

  <p>Başımı salladım. Duygularımı ifade edecek uygun sözcükleri bulamıyordum. Birden hırsla, "Ben sizi asla bir daha görmek istemiyorum," dedi.</p>

  <p>Bu gerçekten çok büyük bir kabalıktı, ama ben yalnızca hafifçe gülerek karanlığa karıştım.</p>

  <p>Arkamdan geldiğini, sonra durduğunu ve bir sözcük fısıldadığını duydum. Sanırım, "Cadı," demişti.</p>

  <p><span class="t0">&nbsp;</span></p>
</body>
</html>
