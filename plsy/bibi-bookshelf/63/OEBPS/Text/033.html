<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 30</title>
</head>

<body>
  <h1 class="h21">Bölüm 30</h1>

  <p><span class="t6">(Anne'in öyküsünün devam</span><span class="t6">ı</span><span class="t6">)</span></p>

  <p>Kimberley'ye varır varmaz Suzanne'a telgraf çektim. Elinden geldiği kadar çabuk bana katıldı, tabii yol boyunca da o uzun telgraflarıyla beni haberdar ederek. Beni hâlâ aynı şekilde sevdiğini görmek şaşırtıcıydı. Aramızdaki dostluğun kısa süreli olacağını sanmıştım, ama beni karşısında gördüğü anda içtenlikle boynuma sarıldı ve ağlamaya başladı.</p>

  <p>Bu duygusal anlardan sıyrılır sıyrılmaz yatağın üzerine oturarak şimdiye kadar yaşadığım her şeyi anlattım.</p>

  <p>Sözlerimi bitirmemin ardından, "Sen hep Albay Race'den şüphelenmiştin," dedi. "Bense sen kaybolduğun geceye kadar hiç şüphelenmemiştim. Onu hep sevdim ve senin için ideal bir koca olacağını düşündüm. Oh Anne, kızma ama bu senin adamının doğru söylediğine nasıl inanıyorsun?" Israrla, "Tabii ki inanıyorum," dedim.</p>

  <p>"Seni bu kadar çeken ne var bu adamda? Son derece yakışıklı olmasının ve Taş Devri adamlarını anımsatan vahşi aşk yöntemlerinin dışında nesi var?" Bir an Suzanne'a saldırmaktan kendimi alamadım.</p>

  <p>"Evli olduğun ve gittikçe şişmanladığın için dünya üzerinde romantizm denilen bir duygunun da var olduğunu unutuyorsun."</p>

  <p>"Oh Anne, ben şişmanlıyor filan değilim. Yalnızca son günlerde senin için o kadar çok endişelendim ki."</p>

  <p>"Halbuki çok dinlenmiş görünüyorsun," dedim soğuk bir tavırla. "Rahatlıkla birkaç kilo almış gibisin."</p>

  <p>"Bu arada sandığın kadar rahat bir evlilik sürdürdüğümü düşünmüyorum," dedi. "Clarence'dan sürekli hemen eve dönmemi isteyen korkunç telgraflar alıyorum. Yanıt vermediğim için de on beş gündür yazışmıyoruz bile."</p>

  <p>Sanırım Suzanne'ın evlilik yaşamındaki bu son sorunu ciddiye almama hiç gerek yoktu. Nasıl olsa zamanı geldiğinde Clarence'ı kandırmasını becerecekti. Konuyu değiştirerek elmaslara getirdim. Suzanne suratı asılarak bana baktı.</p>

  <p>"Sana bir şeyi açıklamam gerekiyor Anne. Bak canım, Albay Race'den şüphelenmeye başlar başlamaz elmaslar yüzünden çok tedirgin oldum. Çağlayanlarda kalmak istiyordum, çünkü bu adamın seni bir yere saklamış olabileceğinden şüpheleniyordum. Ama bu arada elmasları ne yapacağımı da bilemedim. Onların daha fazla yanımda kalmasını ise... "</p>

  <p>Suzanne etrafına kuşku ile bakındı. Sanki duvarların kulağı olmasından korkuyordu. Sonra gerçeği kulağıma fısıldadı.</p>

  <p>"Çok iyi bir fikir," dedim. "O zaman için en doğrusunu yapmışsın. Ama şimdi durum biraz karışık. Sir Eustace sandıkları ne yaptı?"</p>

  <p>"Büyük olanlar trenle Cape Town'a gönderildi. Çağlayanlardan ayrılmadan önce Pagett'ten onları emanete teslim edildiği haberini aldım. Bu arada Pagett de bugün sandıklarla birlikte Cape Town'dan ayrılıp Johannesburg'a Sir Eustace'ın yanına gidecek."</p>

  <p>"Anlıyorum," dedim. "Ya küçük parçalar? Onlar nerede?"</p>

  <p>"Herhalde Sir Eustace'ın yanında olmalılar." Bu konunun üzerinde biraz düşündüm.</p>

  <p>Sonuçta, "Neyse," dedim. "Durum iç açıcı değil ama hiç değilse güvendeler. Şu an daha iyisini yapmamız olanaksız." Suzanne, bana gülümseyerek baktı.</p>

  <p>"Yapmayı düşündüğün belirli bir şey var mı Anne?" Dürüstçe, "Pek bir şey yok," dedim.</p>

  <p>Yapabileceğim tek şey tren tarifesini almak ve Pagett'nin treninin ne zaman Kimberley'den geçeceğine bakmaktı. Ertesi gün altıya yirmi kala varacağını ve altıda yeniden hareket edeceğini öğrendim. Mümkün olduğunca çabuk Pagett'i görmek istiyordum ve bu benim için büyük bir fırsattı. Ayaklanma giderek ciddileşiyordu ve bir daha aynı fırsatı yakalamayabilirdim.</p>

  <p>O günün en iç açıcı olayı Johannesburg'dan gelen bir telgraftı. Son derece masum görünen bir telgraftı bu.</p>

  <p>"Güvenle ulaştım. Her şey yolunda, Eric ve Eustace buradalar, ama Guy yok. Şimdilik olduğun yerde kal. Andy."</p>

  <p>Eric, Race'in takma ismiydi. Özellikle nefret ettiğim bir isim olduğu için ona bu ismin takılmasını ben istemiştim. Artık Pagett ile görüşünceye kadar yapabileceğim bir şey yoktu. Suzanne, kocasına uzun bir barış telgrafı çekmeye karar vermişti. Nedense son günlerde kocasına çok büyük bir sempati duymaya başlamıştı. Bizim gibi olmasa bile kendine göre Clarence'ı seviyordu. "Burada olmasını çok isterdim Anne," dedi yutkunarak. "Onu görmeyeli çok oldu."</p>

  <p>"Biraz krem de ister misin?" diye takıldım. Suzanne kremden biraz kızaran burnunun ucuna sürdü.</p>

  <p>"Yakında çok daha fazla kreme ihtiyacım olacak," dedi. "Bu tür kremleri de ancak Paris'te bulabilirim." İç çekerek ekledi. "Paris! Ah Paris!..."</p>

  <p>"Suzanne," dedim. "Çok yakında Güney Afrika'dan ve maceradan sıkılacaksın."</p>

  <p>"Güzel bir şapka almak istiyorum," dedi. "Neyse, yarın seninle Guy Pagett'le görüşmeye gelmemi ister misin?"</p>

  <p>"Yalnız gitmeyi yeğlerim. İkimizin önünde konuşmaya çekinebilir." Böylece ben ertesi gün öğleden sonra otelin kapısında bir türlü açılmayan şemsiyemle uğraştığım sırada Suzanne yatağının üzerine uzanmış, elinde kitap yanında bir meyve sepeti keyif yapıyordu.</p>

  <p>Hamalın dediğine göre her şey yolundaydı ve tren tam vaktinde gelecekti. Ama Johannesburg'a gidip gitmeyeceği şüpheliydi. Tren yolu bombalanmıştı. Bu benim açımdan iyi bir haberdi!</p>

  <p>Tren on dakikalık rötarla istasyona girdi. Herkes perona atlayıp, bir aşağı bir yukarı heyecanla dolaşmaya başladı. Pagett'i bulmakta zorlanmadım. Beni görünce her zamanki gibi hayretle irkildi.</p>

  <p>"Sevgili Miss Beddingfeld, sizin kaybolduğunuzu duymuştum."</p>

  <p>"Yine bulundum işte," diye yanıtladım. "Ya siz nasılsınız Bay Pagett?"</p>

  <p>"Çok iyiyim. Teşekkür ederim Sir Eustace'ın yanına gidiyor olmaktan dolayı çok mutluyum."</p>

  <p>"Bay Pagett," dedim. "Size sormak istediğim bir şey var. Sizi incitmeyeceğimi umuyorum ama inanın tahmin edemeyeceğiniz kadar çok şey vereceğiniz bu yanıta bağlı. 8 Mart günü Marlow'da ne yaptığınızı bilmek istiyordum." Hışımla yanıt verdi.</p>

  <p>"Bakın Miss Beddingfeld... ben... şey... "</p>

  <p>"Oradaydınız, değil mi?"</p>

  <p>"Evet, kendime ait çok özel bir nedenle orada bulunmam gerekiyordu."</p>

  <p>"Bu nedenin ne olduğunu bana söyleyebilir misiniz?"</p>

  <p>"Sir Eustace mı bahsetti bundan?"</p>

  <p>"Sir Eustace mı? O da biliyor mu?"</p>

  <p>"Bildiğinden eminim. Beni tanımamış olmasını umut ediyordum, ama üstü kapalı sözcüklerinden, imalı bakışlarından durumu bildiği anlaşılıyordu. Zaten durumu onunla açıkça konuşup gerekiyorsa istifamı vermek niyetindeyim. O kendine özgü, mizah düşkünü tuhaf bir adamdır, Miss Beddingfeld. Benimle alay etmekten, beni ezmekten hoşlanıyor. Bu arada korkarım tüm gerçeklerin farkında. Sanırım yıllardır da biliyordu."</p>

  <p>Er ya da geç Pagett'nin neden bahsettiğini anlayacağımı umut ediyordum. Konuşmaya devam etti.</p>

  <p>"Sir Eustace'ın yanında benim gibi bir adamın benim pozisyonumda çalışması çok zor, Miss Beddingfeld. Yanlış kişi olduğumu biliyordum ama yine de sakınca görmediğim için devam ettim. Aslında bana açıkça fikrini söylese, üstü kapalı alaylarından, küçümsemelerinden çok daha mutlu olurdum." Bir düdük çaldı ve insanlar yeniden trene koşmaya başladılar.</p>

  <p>"Evet Bay Pagett," diye sözünü kestim. "Sir Eustace hakkında söyledikleriniz konusunda sizinle aynı fikirdeyim. Peki, ama Marlow'a niçin gittiniz?"</p>

  <p>"Bu doğru değildi ama o koşullarda, evet o koşullarda bu son derece doğaldı... "</p>

  <p>"Hangi koşullarda?" diye sordum.</p>

  <p>Pagett, ona ilk kez bu soruyu soruyormuşum gibi yüzüme baktı. Sonunda Sir Eustace'ın tuhaflıklarından ve kendi savunmasından sıyrılıp bana dönebilmişti. "Özür dilerim ama Miss Beddingfeld, sizin bu konu ile ilginizi anlayamadım," dedi.</p>

  <p>Artık trene binmiş ve benimle konuşabilmek için pencereden eğilmişti. Böyle birine bir şeyi açıklamak o kadar güçtü ki. Çaresizdim.</p>

  <p>"Tabii o kadar korkunçsa ve bana anlatmaktan çekmiyorsanız... " diye söze başladım.</p>

  <p>Nihayet doğru sözcüğü yakalamıştım. Pagett dikleşerek kızardı. "Korkunç mu? Çekinmek mi? Sizi anlayamıyorum."</p>

  <p>"Öyle ise söyleyin," dedim.</p>

  <p>Üç kısa cümle ile anlattı. Sonunda Pagett'nin sırrını öğrenmiştim. Beklentilerimle uzaktan yakından ilgisi yoktu.</p>

  <p>Ağır ağır yürüyerek otele döndüm. Otelde beni bekleyen bir telgraf vardı. Yırtarak açtım. Telgrafta hemen hiç zaman kaybetmeden Johannesburg'a ya da daha doğrusu Johannesburg'un bir istasyonuna gitmem için direktif veriliyordu. Orada beni bir araba bekleyecekti. Ve telgrafın altındaki imza Andy değil Harry'ydi. Bir sandalyeye oturup, ciddi bir şekilde düşünmeye başladım.</p>

  <p><span class="t0">&nbsp;</span></p>

  <p><span class="t0">&nbsp;</span></p>
</body>
</html>
