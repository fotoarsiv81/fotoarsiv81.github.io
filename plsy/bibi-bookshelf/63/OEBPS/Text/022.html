<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 19</title>
</head>

<body>
  <h1 class="h21">Bölüm 19</h1>

  <p>Bu başıma gelen bana ister istemez "Pamela'nın Maceraları" III. Bölüm'ü anımsattı. Altı pennylik koltuklarda oturup iki pennylik sütlü çikolataları yiyip, aynı şeylerin benim de başıma gelmesinin özlemini duyduğum günleri anımsadım. Evet, işte olmuştu, hem de ne büyük bir şiddette! Ve bir şekilde hiç de hayal ettiğim gibi eğlendirici değildi. Film sahnesinde her şey kolay, nasıl olsa bir IV. Bölüm olduğunu biliyorsunuz. Gerçek yaşamda ise Anne'in Maceraları'nın herhangi bir bölümünün sonunda birden sonsuza dek bitmeyeceğinin hiçbir garantisi yoktu.</p>

  <p>Evet, tuzağa düşmüştüm, zor durumdaydım. O sabah Rayburn'ün söyledikleri istemesem de aklıma geliyordu. Bana doğruyu söyle, demişti. Evet, bunu rahatlıkla yapabilirdim, ama bana yararı olacak mıydı? Birincisi öyküme inanacaklar mıydı? Bu çılgın serüvene naftalin kokan basit bir kâğıt parçası yüzünden karıştığıma kim inanırdı ki? Bana bile inanılmaz geliyordu. O anda soğukkanlılık ve aklıselimle kendimi iflah olmaz romantik bir aptal gibi hissettim ve Little Hampsley'in huzurlu sıkıcılığında olmak isterdim.</p>

  <p>Bütün bunlar çok kısa bir zaman diliminde, hatta size anlattığımdan da kısa bir sürede aklımdan geçti. İlk hamlem geriye doğru bir adım atarak kapının tokmağını yoklamak oldu. Beni tutsak alan adam bu hareketimi sırıtarak izledi.</p>

  <p>Espri yaparcasına, "Buradasınız ve burada kalacaksınız," dedi.</p>

  <p>Elimden geldiğince aptal görünmeye çalışarak, "Ben buraya Cape Town müze müdürünün davetlisi olarak geldim," dedim. "Eğer bir yanlışlık yaptımsa... "</p>

  <p>"Yanlışlık mı? Oh evet hem de büyük bir yanlışlık yaptınız."</p>

  <p>"Beni engellemeye ne hakkınız var? Polise haber vereceğim... "</p>

  <p>"Hav hav hav," dedi. "Aynı küçük bir köpek gibi." Adam gülüyordu.</p>

  <p>Bir sandalyeye oturdum.</p>

  <p>Soğukkanlılıkla, "Anladığım kadarıyla tehlikeli bir akıl hastasısınız," dedim.</p>

  <p>"Öyle mi?"</p>

  <p>"Şunu açıkça belirtmek isterim ki arkadaşlarım nerede olduğumu biliyorlar ve eğer akşama kadar dönmezsem buraya gelip beni ararlar. Anlıyorsunuz, değil mi?"</p>

  <p>"Demek biliyorlar? Hangi arkadaşlarınız?"</p>

  <p>Hızla bu konudaki iyi dileklerimi irdeledim. Sir Eustace'dan mı bahsetmeliydim? Tanınmış bir adamdı ve isminden bahsetmem işe yarayabilirdi. Eğer Pagett ile ilişkileri varsa yalan söylediğimi anlarlardı. Sir Eustace'dan bahsetme riskine girmemem daha doğru olacaktı.</p>

  <p>"Örneğin Bayan Blair," dedim. "Beraber kaldığım arkadaşım."</p>

  <p>Adam, "Hiç sanmam," diyerek portakal renkli kafasını salladı. "Onu bu sabah on birden beri görmediniz. Sizi buraya davet eden notumuzu ise öğlene aldınız." Bu söyledikleri, hareketlerimin ne kadar iyi takip edilmiş olduğunu gösteriyordu. Ama dövüşmeden de yenilmeyecektim.</p>

  <p>"Çok akıllısınız," dedim. "Sanırım şu olağanüstü kullanışlı bir buluş olan telefonu duymuşsunuzdur? Yemekten sonra dinlenirken Bayan Blair beni, odamdan telefonla aradı. Ona bugün nereye gideceğimi söyledim."</p>

  <p>Yüzünün asılmasını mutlulukla izledim. Demek oluyordu ki Suzanne'ın bana telefon edebileceği gibi bir olasılığı hiç düşünmemişti. Keşke gerçekten de etmiş olsaydı!</p>

  <p>Haşin bir tavırla, "Yeter," diye bağırarak ayağa kalktı. "Beni ne yapacaksınız?" Halen sakin görünmeyi başarıyordum.</p>

  <p>"Eğer arkadaşlarınız gelirse zararınızın dokunamayacağı bir yere koyacağız," dedi.</p>

  <p>Bir an kanım dondu, ama sonra söyledikleriyle rahatladım. "Yarın bazı sorularımıza yanıt vereceksiniz. Sonra sizi ne yapacağımızı düşüneceğiz. Şunu da bilin ki küçük hanım ufak bir aptalı konuşturacak çok yollarımız var."</p>

  <p>Hiç yüreklendirici değildi, ama hiç değilse soluklanma zamanım vardı. Yarına kadar! Bu adam daha büyük birinin emirlerini yerine getiren maşaydı. Acaba bu şef Pagett olabilir miydi?</p>

  <p>Adamın çağırması üzerine iki siyahi gelip beni yukarı çıkardılar. Tüm karşı koymama ve çırpınmama rağmen ağzımı tıkadılar, ellerimi ve ayaklarımı bağladılar. Beni koydukları yer tavan arasında bir odaydı. Ortalık toz içindeydi, burada yaşanmadığı anlaşılıyordu. Hollandalı alaycı bir şekilde reverans yaptıktan sonra arkasını döndü ve gülerek kapıyı üzerime kapattı. Çaresizlik içindeydim. Ne kadar çırpayım çırpayım ellerimi ve ayaklarımı biraz olsun gevşetemediğim gibi ağzımdaki tıkaç da bağırmama engel oluyordu. Ola ki eve biri gelse bile dikkatini çekme şansım hiç yoktu. Aşağıda bir kapının kapandığını duydum. Herhalde Hollandalı gidiyordu.</p>

  <p>Bir şey yapamamak beni çıldırtıyordu. Yeniden bağlarımı zorladım, ama düğümler dayanıyordu. Sonunda vazgeçtim ya bayıldım ya da uyudum. Uyandığımda her yerim ağrıyordu. Karanlıktı, gecenin iyice ilerlemiş olduğunu düşündüm, çünkü ay gökte iyice yükselmişti ve bulutların arasından parlıyordu. Ağzımdaki tıkaç nefes almamı güçleştiriyordu. Ağrılarım ise dayanılacak gibi değildi.</p>

  <p>Tam o anda köşede, yerde kırık bir cam parçası gözüme ilişti. Ay ışığı üzerine düşüyordu o yüzden parıltısı dikkatimi çekmişti. Ona bakarken aklıma bir şey geldi.</p>

  <p>Kollarımı ve ayaklarımı kullanamazdım, ama yuvarlanabilirdim. Yavaşça ve acemice yuvarlanmaya başladım. Kolay değildi. Çok acı vermesinin dışında ellerim bağlı olduğu için yüzümü de koruyamıyordum. Belirli bir yönde kalmak ise çok zordu. İstediğim yer dışında her yöne yuvarlanıp duruyordum. Neyse ki sonuçta amacıma ulaştım. Camın ucunu, bağlı ellerimde hissettim.</p>

  <p>Sonrası da hiç kolay olmadı. Camı istediğim pozisyona getirmek epeyce zamanımı aldı. Sonunda aşağı yukarı hareket ettirerek ipi kesmemi sağlayacak şekilde duvarla bağlarım arasına dik sıkıştırmayı başarmıştım. Kendimi kötü hissetmemi sağlayan uzun bir işlemdi, neredeyse umudumu yitiriyordum, ama sonuçta bileklerimi bağlayan ipi kesmeyi başardım. Sonrası zaman meselesiydi. Öncelikle ellerimi kurtardım. Ağzımdaki tıkacı çıkarıp derin derin soluk aldım. Bu benim için çok önemliydi.</p>

  <p>Kısa bir süre sonra son düğümü de çözmüştüm, ama hemen ayağa kalkamadım. Neyse sonuçta ayağa kalkmayı başardım, bacaklarımı ve kollarımı sallayarak kan dolaşımımın normale dönmesini sağladım. O anda her şeyden çok yiyecek bir şeyler bulmak istiyordum.</p>

  <p>Gücümü yeniden kazandığımdan emin olmak için biraz daha bekledim. Sonra yavaşça kapıyı yokladım. Umduğum gibi kilitli değildi yalnızca mandallanmıştı. Yavaşça mandalı açtım ve dışarı süzüldüm.</p>

  <p>Her yer sessizdi. Pencereden giren ay ışığı bana tozlu, halisiz merdivenleri işaret ediyordu. Yavaşça merdivenlerden indim. Yine ses yoktu, ama aşağıya indiğimde merdiven sahanlığında mırıldanmalar duydum. Olduğum yerde bir süre kıpırdamadan bekledim. Duvardaki saat gece yarısının geçtiğini gösteriyordu. Aşağı inmenin tehlikeli olduğunu düşündüğüm halde merakıma yenik düştüm. Kendime birtakım önlemler alarak yavaşça son basamağa kadar indim ve kare biçimindeki hole ulaştım. Etrafa bakındığımda bir an soluğum kesildi. Antrenin kapısında zenci bir çocuk oturuyordu. Beni görmemişti, sonradan soluk alışından derin bir uykuda olduğunu anladım.</p>

  <p>Geri mi dönmeliydim yoksa devam mı etmeliydim? Sesler, beni buraya getirdiklerinde koydukları odadan geliyordu. Seslerin biri Hollandalıya aitti, ama diğeri kulağıma yabancı gelmemesine rağmen o anda tanıyamadım. Sonunda konuşmanın duyabileceğim kadarını dinlemem gerektiğine karar verdim. Zenci oğlanın uyanma riskini göze almalıydım. Sessizce holü geçip çalışma odasının kapısına diz çöktüm ve kulağımı kapıya dayadım. Önce bir iki dakika ne konuştuklarını anlayamadım.</p>

  <p>Gerçi sesler yeterince yüksekti, ama dediklerini seçemiyordum.</p>

  <p>Sonra gözümü anahtar deliğine dayadım. Tahmin ettiğim gibi adamlardan biri Hollandalıydı. Diğeriyse görüş alanımın dışındaydı.</p>

  <p>Birdenbire bir içki almak için ayağa kalktı. Sırtı dönüktü, ama onu tanımıştım. Bay Chichester!</p>

  <p>Şimdi konuşulanları daha net duyabiliyordum.</p>

  <p>"Ne olursa olsun tehlikeli bu iş. Ya arkadaşları gelirse?"</p>

  <p>Konuşan Hollandalıydı. Chichester yanıt verdi. Ses tonundaki o ulvi tonlama kaybolmuştu. Sanırım sesini bu yüzden tanıyamamıştım. "Blöf," dedi. "Nerede olduğunu bilmiyorlardır."</p>

  <p>"Çok kesin konuştu ama."</p>

  <p>"Eminim. Konuyu inceledim, korkacak bir şey yok. Hem bu Albay'ın emri. Sanırım onun emirlerine karşı gelmek istemezsin."</p>

  <p>Hollandalı kendi dilinde bir şeyler homurdandı. Bence basitçe küfretmişti. "Peki, ama niye kafasından vurmuyoruz?" dedi. "Çok kolay olur bu. Tekne de hazır. Götürür denize atarız."</p>

  <p>Chichester, "Evet," diye homurdandı. "Bana kalsa ben öyle yapardım. Kız çok fazla şey biliyor, bu kesin. Ama Albay bir işte tek tabanca olmak ister, bunu biliyorsun. Kendi işini kendi görmek ister. Hem bu kızın ne bildiğini öğrenmek istiyor."</p>

  <p>Bilgi sözcüğünden önce bir an duraklamıştı. Bu Hollandalının da dikkatinden kaçmadı .</p>

  <p>"Bilgi mi?"</p>

  <p>"Öyle bir şey."</p>

  <p>Kendi kendime, "Elmaslar," dedim.</p>

  <p>"Şimdi," dedi Chichester. "Listeyi ver bana."</p>

  <p>Uzun bir süre için konuşmaları benim açımdan tamamen anlamsızdı. Büyük miktarlarda sebzelerden bahsediyorlardı. Tarihlerden, fiyatlardan, bilmediğim bir sürü yerden filan bahsettiler. Bu sayım ve hesaplamalardan hiçbir şey anlamadım. Bir süre sonra Chichester, "İyi," dedi. "Bunları Albay'a göstermek üzere alıyorum." O anda çıkan sesten sandalyesini geriye çektiğini hissettim. "Ne zaman gideceksin?"</p>

  <p>"Yarın sabah saat onda."</p>

  <p>"Gitmeden önce kızı görmek istiyor musun?"</p>

  <p>"Hayır. Albay gelene kadar onu kimsenin görmemesine ilişkin kesin talimat var. Kız iyi değil mi?"</p>

  <p>"Akşam yemek için içeri girdiğimde baktım. Galiba uyuyordu. Yemek işi ne olacak?"</p>

  <p>"Biraz acıkmanın hiç zararı olmaz. Albay yarın gelecek. Eğer aç olursa sorulara daha iyi cevap verir. O zamana kadar yanına kimse girmesin. İyice bağladınız, değil mi?" Hollandalı güldü. "Ne sanıyorsun?"</p>

  <p>İkisi de güldüler. Ben de içimden onlara güldüm. Gelen seslerden odadan çıkmaya hazırlandıklarını anladığım için hızla geri çekildim. Tam zamanında harekete geçmiştim. Merdivenin başına geldiğimde odanın kapısının açıldığını duydum. Aynı anda zenci de esneyerek kımıldadı. Holün kapısına doğru bir hamle yapmam düşünülemezdi bile. Yeniden tavan arasına, hapishaneme dönerek iplerimi bağladım ve yere uzandım. Gelip beni görmek isteyebilirlerdi.</p>

  <p>Ama gelmediler. Bir saat sonra yeniden aşağıya indim, kapıdaki zenci uyanmış bir şarkı mırıldanıyordu. Evden dışarı çıkmak istiyordum, ama bu işi nasıl yapacağımı bilemiyordum.</p>

  <p>Sonunda yeniden tavan arasına dönmeye mecbur oldum. Zenci uşak gece nöbeti tutuyordu. Sabahın erken saatlerine kadar olduğum yerde sabırla bekledim. Adamlar kahvaltı yapıyordu çünkü sesleri yukarı kata kadar geliyordu. Sinirlerim iyice gerilmeye başlamıştı. Bu evden nasıl çıkacaktım?</p>

  <p>Sakinleşmeye çalıştım. Aceleyle verilmiş bir karar, ani bir hareket her şeyi berbat edebilirdi. Kahvaltıdan sonra gelen seslerden Chichester'in gittiğini anladım. Yanılmıyorsam Hollandalı da ona eşlik etmişti.</p>

  <p>Soluğum kesilerek dinledim. Masa toplanıyor, evin işleri yapılıyordu. Nihayet sesler kesildi. Yeniden odadan çıkarak yavaşça aşağıya indim. Hol boştu. Hızla holü geçtim, kapıyı açtım ve bir süre sonra dışarıda gün ışığındaydım. Sonra da koşarak tepeden aşağı inmeye başladım.</p>

  <p>Aşağı inerek yavaş yavaş yürüdüm. Herkesin bana bakması beni hiç şaşırtmıyordu. Tavan arasında o kadar çok yuvarlanmıştım ki herhalde yüzüm ve elbiselerim toz içindeydi. Sonunda bir garaj buldum ve içeri girdim.</p>

  <p>"Bir kaza geçirdim," dedim. "Beni Cape Town'a götürecek bir araba istiyorum. Durban'a giden gemiye yetişmeliyim."</p>

  <p>Fazla beklemem gerekmedi. On dakika sonra hızla Cape Town'a doğru ilerliyordum. Chichester'in gemide olup olmadığını öğrenmeliydim. Gemiye binip binmemek konusunda kararsızdım, ama sonuçta binmeye karar verdim. Chichester kendisini Muizenberg'teki villada gördüğümü bilmiyordu nasıl olsa. Eminim bana yeni tuzaklar hazırlayacaktı, ama bu kez hazırlıklıydım. Peşinde olduğum adam oydu, gizemli "Albay" adına elmasların peşindeki adam!</p>

  <p>Yazık, çok yazık! Limana vardığımda, Kilmorden Castle, denize açılmıştı bile. Ve benim Chichester'in de gemide olup olmadığı konusunda bir fikrim bile yoktu.</p>

  <p><span class="t0">&nbsp;</span></p>
</body>
</html>
