<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 33</title>
</head>

<body>
  <h1 class="h21">Bölüm 33</h1>

  <p>Sir Eustace ile o akşamüzerine kadar bir daha karşılaşmadık. On bir çayını da öğle yemeğini de odama getirdiler.</p>

  <p>Sir Eustace yalnızdı. Odasında bir aşağı bir yukarı dolaşıyordu. Gözlerindeki parıltı ve halindeki huzursuzluk dikkatimden kaçmamıştı. Bir şeye üzülmüş olduğu her halinden anlaşılıyordu. Gördüğümde bana karşı olan davranışında da belirgin bir değişiklik olmuştu.</p>

  <p>"Size bir haberim var. Sevdiğiniz adam yola çıkmış. Birkaç dakika sonra burada olacak. Çok fazla sevinmeyin, size söyleyecek bir şeyim daha var. Bu sabah beni kandırmaya çalıştınız. Sizi yalnızca gerçekleri söylemek konusunda uyarmıştım, bir noktaya kadar da buna uydunuz. Ama sonra yoldan çıktınız. Beni elmasların Harry Rayburn'de olduğuna inandırmaya çalıştınız. O an yalanınızı yutmuş göründüm, çünkü bu işimi kolaylaştırıyordu, bu şekilde Rayburn'ü buraya çağırmanızı sağlayabilirdim. Ama sevgili Anne, gerçi bunu ancak dün öğrendim, ama elmaslar çağlayanlardan ayrıldığımdan beri bende."</p>

  <p>Yutkundum.</p>

  <p>"Demek biliyordunuz."</p>

  <p>"Bunu ortaya çıkaranın Pagett olduğunu öğrenmek belki ilginizi çeker. Bana sürekli bir film makarasından ve bahisten söz ediyordu. Sonra düşündüm ve iki kere ikinin dört ettiğini keşfetmem hiç de zor olmadı. Bayan Blair, Albay Race'den şüphelenmesi, tedirginliği, eşyalarını benim yanıma vermekteki ısrarı. Sevgili Pagett yanlışlıkla tüm paketleri açmıştı. Otelden ayrılmadan bütün filmleri cebime koydum. İşte şurada duruyorlar. Henüz onları kontrol etmeye vakit bulamadım, ama birinin diğerlerine nazaran daha ağır olduğunu hemen anladım. Tuhaf bir şekilde ses çıkarıyor ve ağzı da yapıştırıcıyla kapatılmıştı. Sanırım açmak için konserve açacağına ihtiyacım olacak. Durum apaçık ortada, değil mi? İşte böylece ikiniz de kendi ayaklarınızla tıpış tıpış tuzağıma düştünüz... Ne yazık ki Lady Pedler olmak istemediniz." Yanıt vermedim. Ona bakıyordum.</p>

  <p>O anda merdivenlerde ayak sesleri duyuldu ve kapı açılarak Harry, iki adamın arasında odaya girdi. Sir Eustace, bana zaferle baktı.</p>

  <p>"Plana göre," dedi. "Siz amatörler daima profesyonellere yenilirsiniz."</p>

  <p>Harry, "Bütün bunlar ne anlama geliyor?" diye bağırdı.</p>

  <p>"Bunun anlamı dostum Raybum, siz çok şanssız bir insansınız."</p>

  <p>"Bana güvende olacağımı yazmıştın Anne?"</p>

  <p>"Ona kızmana lüzum yok sevgili dostum. O mektubu öyle yazmasını ben istedim. Aslında akıllılık edip yazmayabilirdi, ama bunu ona o zaman söyleyemezdim. Ve sonuçta onun dediğini yaptınız, o yerli dükkânına gittiniz, arka odadaki geçitten dışarı alındınız ve kendinizi düşmanınızın eline düşmüş buldunuz." Harry, bana baktı. Bakışının anlamını çözerek Sir Eustace'a biraz daha sokuldum. "Evet," dedi Sir Eustace. "Gerçekten de şanslı değilsiniz. Bu sanırım üçüncü karşılaşmamız."</p>

  <p>"Haklısınız," dedi Harry. "Bu üçüncü karşılaşmamız. İlk ikisinde siz kazandınız... çekirge bir sıçrar, iki sıçrar üçüncüsünde yakalanır, diye bir söz vardır, bilmem anımsıyor musunuz? Bu kez sıra bende. Haydi Anne, etkisiz hale getir onu."</p>

  <p>Buna zaten hazır bekliyordum. Bir anda çorabımın içinden tabancayı çıkarıp kafasına dayadım. Harry'nin yanındaki adamlar ileri atıldı ama Harry'nin sesi onları durdurdu.</p>

  <p>"Bir adım daha atarsanız Albay ölür. Eğer yaklaşırlarsa tetiği çekmekte tereddüt etme Anne."</p>

  <p>"Etmem," dedim. Yine de çekmeye korkuyordum.</p>

  <p>Galiba Sir Eustace ile aynı korkuyu paylaşıyorduk. Çünkü pelte gibi titrediğini fark ediyordum.</p>

  <p>"Olduğunuz yerde kalın," diye emretti ve adamları da buna itaat ettiler. "Odadan çıkmalarını söyleyin," dedi Harry.</p>

  <p>Sir Eustace istenileni yaptı. Adamların odadan çıkmalarının ardından Harry kapıyı içeriden kilitledi.</p>

  <p>"İşte şimdi konuşabiliriz," diyerek yanıma geldi ve tabancayı elimden aldı. Sir Eustace derin derin iç çekip alnında biriken terleri mendiliyle sildi. "Bu durum beni şaşırttı," diye belirtti. "Sanırım korkağın tekiyim. Nihayet tabanca yetkili ellere geçti, bu beni çok mutlu etti. Miss Anne'e bu konuda hiç güvenmiyordum. Evet sevgili dostum, dediğiniz gibi şimdi konuşabiliriz. Beni gafil avladığınızı kabul ediyorum. Bu tabanca nereden çıktı anlayamıyorum. Geldiği zaman bavulunu aratmıştım. Daha bir dakika önce üzerinizde değildi."</p>

  <p>"Üzerimdeydi," dedim. "Çorabımın içinde."</p>

  <p>Sir Eustace üzülerek, "Kadınları yeterince iyi tanımıyorum. Onları daha iyi incelemeliydim," dedi. "Acaba Pagett bunu bilebilir miydi?" Harry öfkeyle masaya vurdu.</p>

  <p>"Aptal rolü oynamayın. Eğer ak saçlarınıza saygı duymasam sizi camdan aşağı atabilirdim. Seni lanet canavar! Pis cani! Saçların ağarmış olsa da olmasa da seni... "</p>

  <p>Harry ileri doğru birkaç adım atmasıyla birlikte Sir Eustace masanın diğer tarafına sıçradı.</p>

  <p>"Gençler çok vahşi oluyor," dedi. "Kafalarını kullanmadan yalnızca kaslarına güveniyorlar. Haydi konuşalım. Şu an için kozlar sizin elinizde. Ama bu böyle sürmez. Unutmayın ki bu ev adamlarımla dolu. Sayıca umutsuz durumdasınız. Bir anlık zayıflıktan yararlandığınız için şu an üstün durumdasınız... "</p>

  <p>"Öyle mi?"</p>

  <p>Harry'nin sesindeki alaycı ton Sir Eustace'ın da dikkatini çekmişti. Gözlerini ona dikti.</p>

  <p>Harry yeniden, "Öyle mi sanıyorsunuz?" dedi. "Oturun Sir Eustace ve söyleyeceklerimi iyi dinleyin." Elindeki tabanca hâlâ Sir Eustace'a yönelikti. "Bu kez kartlar sizin aleyhinizde. Dinleyin beni!"</p>

  <p>O anda aşağıdaki kapının şiddetle çarptığını duyduk. Aşağıda büyük bir gürültü oldu. Küfür sesleri ve tabanca sesleri yukarı kadar geliyordu. Sir Eustace'ın yüzü bembeyaz oldu. "Nedir bu?"</p>

  <p>"Race ve adamları. Anne ile aramızda yazışmalarımızın şifreli olması konusunda anlaştığımızı bilmiyordunuz değil mi, Sir Eustace? Telgraflara, 'Andy' imzası atacak, mektuplarda da 've' sözcüğünün üstünü çizecektik. Anne sizin telgrafınızın tuzak olduğunu baştan beri biliyordu. Buraya kendi isteğiyle, bile bile sizi kendi ininizde kendi kazdığınız kuyuya düşürmek için geldi. Kimberley'den ayrılmadan önce de hem bana, hem de Race'e telgraf çekti. Bayan Blair'de bizimle sürekli bağlantı halindeydi. Beklediğim gibi sizin yazdırdığınız mektubu aldım. Daha önce de Race ile dükkânın arkasında gizli bir geçit olma olasılığını tartışmıştık, böylece o da geçidin çıkışını belirledi." Büyük bir patlamayla oda sarsıldı, çığlıklar, feryatlar duyuldu. "Şehrin bu kısmını bombalıyorlar. Seni buradan çıkarmalıyım Anne!" Bir alev yükseldi. Karşıdaki ev yanıyordu. Sir Eustace çaresizlik içinde dolanıyor, Harry ise onu kolluyor, tabancanın namlusunu üzerinden ayırmıyordu. "Gördüğünüz gibi Sir Eustace, oyun bitti. Büyük bir nezaket göstererek olduğunuz yeri bize siz kendiniz bildirdiniz. Race'in adamları geçidin çıkışını gözetliyorlar. Aldığınız tüm önlemlere rağmen beni izlemekte başarılı oldular." Sir Eustace birden döndü.</p>

  <p>"Çok akıllıca. Takdir ediyorum. Ama yine de söyleyeceğim bir şey var. Eğer ben bu oyunu kaybedersem siz de kaybedersiniz. Hiçbir şekilde Nadina'nın öldürülmesini bana yükleyemezsiniz. Bana karşı kullanabileceğiniz tek kozunuz o gün Marlow'da olmam. Ama hiç ama hiç kimse benim o kadını tanıdığımı kanıtlayamaz. Ama sizinle tanıştığı biliniyor, onu öldürmek için nedeniniz de var üstelik arşiv belgeleri de aleyhinize! Unutmayın, siz bir hırsızsınız, hırsız! Sanırım bilmediğiniz bir şey var. Elmaslar bende. Ve işte..." Ani bir hareketle elini kaldırdı, kolunu salladı ve elindekini savurdu. Pencerenin camı kırıldı ve attığı her neyse karşıdaki yangının alevleri içinde kayboldu.</p>

  <p>"Kimberley olayında suçsuz olduğunuzu kanıtlayabilecek dek delil de böylelikle yok oldu. İşte şimdi konuşabiliriz. Sizinle bir pazarlık yapalım. Beni köşeye sıkıştırdınız. Race gerek duyduğu, aradığı her şeyi bu evde bulacak. Eğer kaçabilirsem bir şansım olabilir, ki kaçma şansım var. Kalırsam bittim demektir, ama aynı şey sizin için de söz konusu genç adam! Bitişik odada gizli bir geçit var. Birkaç dakikalık bir süre ortadan yok olmam için yeterli. Önceden aldığım bir iki ufak önlem var. Bırakın gideyim, bana bir şans tanıyın ben de size Nadina'yı öldürdüğüme dair imzalı bir kâğıt bırakayım."</p>

  <p>"Evet Harry," diye bağırdım. "Evet evet evet." Harry, beni sert bakışlarla süzdü.</p>

  <p>"Hayır Anne. Bin kere hayır. Ne söylediğini bilmiyorsun."</p>

  <p>"Biliyorum. Bu her şeyi çözer."</p>

  <p>"Bir daha Race'in suratına bakamam. Şansımla kumar oynayacağım ama bu ihtiyar tilkiyi elimden kaçırırsam ömrüm boyunca kendimden nefret ederim. Asla olmaz Anne. Yapamam bunu."</p>

  <p>Sir Eustace kıkırdadı. Yenilgiyi kılı bile kıpırdamadan kabul etmişti. "Haydi, neyse," dedi. "Sonunda size sözünü geçirecek bir erkek buldunuz Anne. Ama her ikiniz de şundan emin olun, ki dürüstlük her zaman kazanmaz." Bir tahta çatırtısı duyuldu ve ardından merdivenlerde ayak sesleri... Harry kilidi açtı. Odaya ilk giren Albay Race oldu. Bizi görünce yüzü güldü.</p>

  <p>"Neyse ki güvendesiniz, Anne. Sizin için çok endişelenmiştim... " Sir Eustace'a döndü. "Uzun zamandır peşinizdeyim Pedler, sonunda yakaladım seni."</p>

  <p>Sir Eustace umursamaz bir havada, "Herkes delirmiş," dedi. "Bu gençler tabanca ile tehdit ederek hiç duymadığım şeylerden bahsettiler bana. Neler oluyor, hiç anlamıyorum."</p>

  <p>"Bilmiyor musunuz? Sizi yani ünlü Albay'ı kıskıvrak yakalamış olduğumu kastediyorum. Ocak ayının sekizinde Cannes'da değil Marlow'daydınız. Sizin emrinizde çalışan, maşanız Madame Nadina size sırtını dönüp, sizi tehdit edince ondan kurtulmayı düşündünüz, kendi evinizde ustaca planlanmış bir cinayetle ondan kurtuldunuz."</p>

  <p>"Öyle mi? Bu ilginç bilgileri kimden öğrendiniz? Şu anda bile polis tarafından aranan şu adamdan mı? Çok değerli bir tanık olacağından eminim."</p>

  <p>"Başka bir kanıtımız daha var. Mili House'da Nadina ile buluşacağınızı bilen biri."</p>

  <p>Sir Eustace şaşırmış görünüyordu. Albay Race eliyle bir işaret yaptı. Arthur Minks ya da diğer adıyla Misyoner Chichester veya Miss Pettigrew girdi içeri. Sinirli ve solgundu, ama yeterince konuştu.</p>

  <p>"Londra'ya gelmeden önce Paris'teki son gecesinde Nadina'yı ziyaret ettim. O sırada bir Rus kontu kimliğine bürünmüştüm. Bana amacını anlattı. Ona karşısındakinin nasıl bir insan olduğunu anımsatıp, uyardım, ama beni dinlemedi. Masanın üzerinde bir telgraf vardı. Okudum. İşte o zaman elmasları kendim için elde etmeyi düşündüm. Johannesburg'da Bay Rayburn ile karşılaştım. Beni kendi tarafına geçmeye ikna etti."</p>

  <p>Sir Eustace, ona baktı. Bir şey söylemedi, ama Minks'in titriyordu.</p>

  <p>Sir Eustace, "Batan gemiyi ilk fareler terk ederler," dedi. "Fareleri hiç sevmem. Er ya da geç haşaratları yok ederim."</p>

  <p>"Size söylemek istediğim bir şey var Sir Eustace," dedim. "Pencereden attığınız film kutusunda elmaslar yoktu. İçindekiler sıradan çakıl taşlarıydı. Elmaslar güvenli bir yerde. Belki bilmek istersiniz, şu anda büyük tahta zürafanın karnına yerleştirilmiş durumdalar. Suzanne o kısmı açmış, elmasları ses çıkarmasınlar diye pamuğa sarmış, hayvanın midesine yerleştirmiş ve tekrar özenle kapatmış."</p>

  <p>Sir Eustace bir süre bana baktı. Yanıtı son derece karakteristikti. "Zaten o göz kırpan zürafadan hiç hoşlanmamıştım. Sanki sezgileri vardı."</p>
</body>
</html>
