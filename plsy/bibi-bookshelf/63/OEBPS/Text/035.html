<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 32</title>
</head>

<body>
  <h1 class="h21">Bölüm 32</h1>

  <p><span class="t6">(Anne'in öyküsünün devam</span><span class="t6">ı</span><span class="t6">)</span></p>

  <p>Suzanne ile başım dertte. Planımı uygulamamam için uzun uzun dil döktü, yalvardı, bağırdı, hatta ağladı bile. Ama ben yine de sonunda bildiğimi okudum. Dediklerimi son noktasına kadar yapacağına söz verinceye kadar benimle geldi ve beni yaşlı gözlerle yolcu etti.</p>

  <p>Ertesi sabah erken saatlerde randevu yerindeydim. Beni daha önce hiç görmediğim kısa siyah sakallı bir Hollandalı karşıladı. Bizi bekleyen bir araba vardı, hemen yola koyulduk. Uzaktan tuhaf gümbürtüler geliyordu. Adama bu seslerin ne olduğunu sordum. Kısaca, "Silahlar," dedi. Demek Johannesburg'da çatışma başlamıştı.</p>

  <p>Gittiğimiz yer şehrin varoşlarında olmalıydı. Oraya varmak için dar sokaklara girip çıktık, dönüp durduk. Her an silah seslerine daha da yaklaşıyorduk. İlginç heyecanlı bir yolculuktu bu. Sonunda yıkık dökük bir evin önünde durduk. Bize kapıyı zenci bir çocuk açtı. Rehberim içeri girmemi işaret etti. Loş köhne antrede durdum. Adam önümden geçerek bir kapı açtı. "Harry Rayburn ile görüşmeye gelen genç bayan," dedi ve güldü.</p>

  <p>İçeri girdim. Oda birkaç eşya dışında bomboştu ve ucuz tütün kokuyordu. Masanın başında adamın biri bir şeyler yazıyordu. Başını kaldırıp kaşlarını çattı. "Aman Tanrım Miss Beddingfeld'miş," dedi.</p>

  <p>"Galiba çift görüyorum," dedim. "Bay Chichester siz misiniz, yoksa Miss Pettigrew mu? Aranızda o kadar büyük bir benzerlik var ki!"</p>

  <p>"Şu an için ikisi de değilim," dedi. "Yalnızca eteğimi ve takımlarımı da tabii çıkardım. Oturmaz mısınız?" Tereddüt etmeden oturdum.</p>

  <p>"Sanırım," dedim. "Yanlış adrese geldim."</p>

  <p>"Sizin açınızdan öyle sanırım. Gerçekten Miss Beddingfeld ikinci kez aynı tuzağa düşmek!"</p>

  <p>"Pek akıllı sayılmam," diye onayladım. Halimdeki bir şey onu şaşırtmıştı.</p>

  <p>"Hiç de bu durumdan rahatsız olmuşa benzemiyorsunuz?" dedi. "Deliye dönmem üzerinizde farklı bir etki yaratır mıydı?"</p>

  <p>"Herhalde yaratmazdı."</p>

  <p>"Büyük teyzem Jane gerçek bir hanımefendinin ne olursa olsun hiçbir şeye fazla şaşırmaması ya da tepki vermemesi gerektiğini söylerdi," diye mırıldandım. "Ben de onun dediğini yapıyorum."</p>

  <p>Bay Chichester-Pettigrew'un düşüncesi yüzünden o kadar iyi okunuyordu ki hemen tekrar konuşmaya başladım.</p>

  <p>"Gerçekten makyaj konusunda çok iyisiniz. Bütün gün sizi Miss Pettigrew olarak karşımda görmeme rağmen asla tanıyamadım hatta Cape Town'da beni trende görünce şaşkınlıktan kaleminizi kırmanızdan bile şüphelenmemiştim." O an da elinde tuttuğu kalemi hırsla masaya vuruyordu.</p>

  <p>"Hepsi iyi güzel de şimdi işimize geri dönelim, Miss Beddingfeld. Belki sizi buraya niye çağırdığımızı biliyorsunuzdur."</p>

  <p>"Affedersiniz ama," dedim. "Ben başkandan başka kimse ile iş görüşmem." Okuduğum bir kredi kurumunun sirkülerinde buna benzer bir ifadeye rastlamıştım ve çok hoşuma gitmişti. O anda bunu anımsayabilmiş olmaktan dolayı çok mutluydum. Bay Chichester-Pettigrew üzerinde de çarpıcı bir etkisi oldu. Konuşmak üzere ağzını açtı ve tekrar kapattı.</p>

  <p>"Büyük Eniştem George böyle derdi," diye ekledim. "Yani büyük teyzem Jane'in kocası, bronz karyolalar için tokmak yapardı."</p>

  <p>Chichester'le daha önce hiç dalga geçilmemiş olmalıydı. Bundan hiç hoşlanmadığı anlaşılıyordu.</p>

  <p>"Şu konuşma şeklinizi değiştirin artık, genç bayan!" dedi.</p>

  <p>Yanıt vermeyip esnedim. Bu çok sıkıldığım anlamına gelen, onu deli eden küçük bir esnemeydi.</p>

  <p>Öfkeyle, "Lanet olsun ne... " diye söze başladıysa da hemen sözünü kestim. "Emin olun bana bağırmakla bir şey elde edemezsiniz. Bu yalnızca zaman kaybı! Aşağı kademeden birileriyle konuşmak gibi bir niyetim yok. Eğer beni hemen Sir Eustace Pedler'in yanına götürürseniz boşa zaman ve emek harcamamış olursunuz."</p>

  <p>"Kim?"</p>

  <p>"Evet," dedim. "Sir Eustace Pedler."</p>

  <p>"Şey... şey... affedersiniz ama... "</p>

  <p>Odadan ürkmüş bir tavşan gibi kaçtı. Bu fırsattan yararlanarak çantamı açtım ve burnumu pudraladım. Şapkamı da daha hoş duracak şekilde düzelttim. Sonra da sabırla düşmanımın geri dönmesini beklemeye başladım. İyice dersini almış, tırsmış bir halde geri geldi. "Lütfen beni izler misiniz, Miss Beddingfeld."</p>

  <p>Merdivenlerden yukarı çıktık. Kapıyı tıklattı ve içeri girilmesine izin verilince, kapıyı açarak bana yol verdi.</p>

  <p>Sir Eustace Pedler hemen ayağa kalkıp beni gülümseyerek karşıladı.</p>

  <p>"Hoş geldiniz Miss Anne, buyurun!" Elimi içtenlikle sıktı. "Sizi gördüğüme çok sevindim. Buyurun, oturun. Yolculuğun sizi yormadığını umarım? İyi görünüyorsunuz!"</p>

  <p>Karşıma oturdu, hâlâ gülüyordu. Bu beni şaşırtmıştı. Hali o kadar doğaldı ki. "Doğruca bana getirilmekte ısrar etmekte o kadar haklısınız ki!" diye ekledi. "Minks aptalın tekidir. Usta bir aktör, ama aptalın teki. Aşağıda konuştuğunuz Minks'di."</p>

  <p>Kayıtsızca, "Öyle mi?" dedim.</p>

  <p>Sir Eustace neşeyle, "Evet şimdi," dedi. "Asıl konumuza, gerçeklere gelelim. Benim Albay olduğumu ne kadar zamandır biliyorsunuz?"</p>

  <p>"Cannes'da olmanız gerektiği bir dönemde Marlow'da olduğunuzu Bay Pagett'den öğrendiğimden beri!"</p>

  <p>Sir Eustace esefle başını salladı.</p>

  <p>"Evet, aptala iyi halt etmiş olduğunu söyledim. Anlamadı tabii. Kafasında tek bir şey vardı, o da onu orada görüp görmediğim. Benim orada ne aradığımı sorgulamak ise hiç aklına gelmedi. Çok büyük şanssızlık! Aslında her şeyi o kadar iyi ayarlamıştım ki! Pagett'i Floransa'ya yollayıp, otele de bir ya da iki gece için Nice'a geçeceğimi bildirmiştim. Böylece cinayet ortaya çıktığında ben çoktan Cannes'a dönmüş olacaktım ve hiç kimsenin de aklına benim Riviera'dan ayrılmış olabileceğim gelmeyecekti."</p>

  <p>Hâlâ son derece sakin ve içten konuşuyordu, sanki olaylardan hiç etkilenmemiş gibiydi. Bir düşte olmadığıma, karşımdaki adamın korkunç, cani Albay olduğuna inanabilmek için kendimi çimdiklemek istiyordum. Zihnimden yaşadığım olayları geçirdim.</p>

  <p>"Öyleyse Kilmorden'da beni denize atmak isteyen sizdiniz?" dedim. "O gece Pagett'nin izlediği sizdiniz." Omuzlarını silkti.</p>

  <p>"Çok özür dilerim yavrucuğum, ama bunu yapmak zorundaydım. Sizi her zaman sevmiştim, ama her şeyi kurcalıyordunuz. Planlarımın küçük bir kızın yaramazlıkları yüzünden suya düşmesine izin veremezdim."</p>

  <p>"Yine de en akıllıca olan planınız çağlayanlardakinin olduğunu söylemek isterim," dedim olayları birbirinden bağımsız değerlendirmeye çalışarak. "Otelden ayrılırken sizin orada olduğunuza yemin edebilirdim. Kendi gözlerinle görmediğin hiçbir şeye inanmamak gerekiyormuş meğer."</p>

  <p>"Evet, Minks Miss Pettigrew rolünde yaşamının en büyük başarılarından birini gerçekleştirdi, ayrıca benim sesimi de kusursuz taklit edebiliyor."</p>

  <p>"Bilmek istediğim bir şey var," dedim.</p>

  <p>"Evet?"</p>

  <p>"Pagett'nin onu sekreter olarak size getirmesini nasıl ayarladınız?"</p>

  <p>"Ah bu çok kolay oldu. Pagett, onu ticaret odasının ya da madenciler birliğinin ya da o sırada nereye gittiyse orada kendisini bekler buldu. Ona telefon ederek hükümetin tayin ettiği bir sekreterin kendisini kapıda beklemekte olduğunu söylemiştim. Pagett de kuzu kuzu yuttu bunu."</p>

  <p>Yüzüne bakarak, "Çok açık sözlüsünüz," dedim.</p>

  <p>"Olmamam için bir neden yok ki."</p>

  <p>Bunu söylediği zamanki ses tonundan hiç hoşlanmamıştım. Hemen kendi farklı yorumumu getirdim.</p>

  <p>"Yani siz bu devrimin başarılı olacağına mı inanıyorsunuz?" diye sordum. "Geri dönüşü yok mu? Ya ters teperse?"</p>

  <p>"Sizin gibi zeki bir genç hanım için hiç de akıllıca bir soru değil bu! Hayır, yavrum, devrime inanmıyorum. Birkaç gün daha çatışırlar sonra rezil olup mum gibi sönerler."</p>

  <p>"Yani başarılarınızdan biri olmayacak mı?" diye sordum sinsice sırıtarak. "Bütün kadınlar gibi ticaretten hiç anlamıyorsunuz. Benim işim oldukça yüksek bir fiyat ödenmeye hazır olunan bu patlayıcı maddeleri ve silahları temin etmek, ortamı kışkırtmak ve bazı insanlara duyulan kini körüklemekti. Kontratımı başarı ile gerçekleştirdim ve karşılığında da çok para kazandım. Bunun emekliye ayrılmadan önce son işim olmasını düşündüğüm için de her şeyi planlarken çok dikkatli davrandım. Geri dönüş, ters tepmek deyimleriyle neyi kastettiğinizi anlayamadım, sevgili yavrum. Ben bir devrim lideri ya da bu işle ilgili asilerin başkanı filan değilim, sonuç ne olursa olsun ben yalnızca burayı ziyarete gelmiş, yanlışlıkla kuşkulu bir yerli dükkânına girerek öğrenmemesi gereken şeyleri öğrenmiş dolayısıyla da kaçırılmış mevki sahibi bir İngiliz olarak görüleceğim. Yarın ya da öbür gün koşullar elverirse, beni ellerim bağlı, açlıktan ölmek üzere bir terör kurbanı olarak sokakta bulacaklar."</p>

  <p>"Ah," dedim yavaşça. "Peki ya ben ne olacağım?"</p>

  <p>"Evet, doğru," dedi. "Size ne olacak? Sizi buraya getirttim, ama size asla zarar vermek istemiyorum ve tabii sizin de yumuşak başlı olmanız şart! Asıl sorun sizi ne yapacağımda? Sizi etkisiz hale getirmenin en iyi yolu ve belirtmeliyim ki benim için en zevkli olan yanı sizinle evlenmek. Biliyorsunuz eşler kocalarını itham edemez ve ben de genç bir karım olsun, elimi tutsun, güzel gözleri ile bana baksın isterim. Bana öyle vahşi vahşi bakmayın. Korkutuyorsunuz beni. Anladığım kadarıyla planımı beğenmediniz."</p>

  <p>"Beğenmedim."</p>

  <p>"Yazık. Ben kadınlara zorla sahip olan canilerden değilim! Her zamanki dert değil mi? Kitaplardaki gibi başkasını seviyorsunuz."</p>

  <p>"Evet. Başkasını seviyorum."</p>

  <p>"Önceleri âşık olduğunuz kişinin uzun bacaklı, kendini beğenmiş Race olduğunu sanıyordum. Ama o gece çağlayanlarda balık avlayan kahraman olduğunu öğrendim. Âşık olduğunuz kişi kurtarıcınız! Zaten kadınlarda zevk ne gezer! Halbuki bu söylediklerimin ikisinde de benim yarım kadar akıl yok. Üstelik ben yönetilmesi çok kolay bir insanımdır."</p>

  <p>Bu konuda haklıydı. Nasıl bir insan olduğunu ve neler yaptığını çok iyi bilmeme rağmen hâlâ Albay olduğuna inanamıyordum. O beni birçok kereler öldürmeye çalışmıştı, başka bir kadını öldürmüştü ve sayısını bilmediğim daha birçok cinayetten sorumluydu, ama ben yine de zihnimde onu sanki bu kişiler ölümü hak etmişler gibi farklı bir çerçeveye yerleştirmeye çalışıyordum. Onu neşeli, samimi zeki bir yol arkadaşı olmanın dışında farklı bir kişilikte düşünemiyordum. Eğer gerekirse beni soğukkanlılıkla öldüreceğini bildiğim halde ondan korkmuyordum bile. Stevenson da Long John Silver adlı kahramanı için benimle aynı paralelde düşünmüş olmalıydı. O da bu türden bir adamdı kuşkusuz. Bu olağanüstü insan koltuğunun arkasına yaslanırken, "Neyse, nasıl isterseniz," dedi. "Lady Pedler olma düşüncesine olumlu bakmamanıza üzüldüm. Diğer seçenekler oldukça sevimsiz de."</p>

  <p>İrkildim, içim burkuldu. Büyük bir riski göze aldığımı baştan beri biliyordum, ama ödülü buna değerdi. Acaba işler istediğim gibi gelişecek miydi, yoksa? Sir Eustace, "Aslına bakarsak," diye sürdürdü sözlerini. "Sizi sevdiğimi biliyorsunuz, bu yüzden de size karşı zayıfım. Gerçekten de çok ileri gitmek istemiyorum. Haydi, bana öyküyü en başından anlatın da ne yapabileceğimizi görelim. Ama romantik bir öykü değil gerçekleri istiyorum."</p>

  <p>Bu konuda bir yanlışlık yapamayacağımı biliyordum. Sir Eustace'ın zekâsına derin bir saygım vardı. Gerçekleri, tüm gerçeği, eksiksiz tam olarak anlatmanın zamanıydı. Harry'nin beni kurtarışına kadar olan öyküyü hiçbir şey gizlemeden anlattım. Sözlerimi tamamladığında başını onaylarcasına salladı.</p>

  <p>"Akıllı kız. İçtenlikle olayın açık ve net bir resmini çizdiniz. Eğer bunda bir hatanızı saptarsam çok yakında bunu size bildiririm. Birçok insan öykünüzün özellikle baş kısmına inanmayacaktır, ama ben inanıyorum. Siz bir anda, duygularınıza kapılıp, en ufak bir gerekçeyle bile elini ateşe sokabilecek bir kızsınız. Çok da şanslısınız, ama bildiğiniz gibi eninde sonunda amatör profesyonele yenilir ve bütün çabaları da boşa gider. Ben profesyonelim bu işlere genç yaşlarda başladım. Başka işlerle karşılaştırınca kolay yoldan zengin olmanın ancak böyle mümkün olabileceği kanısına vardım. Her zaman iyi düşünebilen ve zeki bir insandım. Daima kusursuz dahiyane işler planlayabiliyordum. Planlarımın uygulayıcısı asla olmadım. Daima işi uzmanına bırak, yaşamdaki düsturum bu oldu. Yalnızca bir kez böyle davranmadım, onda da başımı derde soktum, ama bu işte başka birine güvenemezdim. Nadina çok şey biliyordu. Ben kışkırtılmadığım sürece kolay idare edilir, iyi kalpli, sakin, sevecen bir insanım. Nadina, beni hem tahrik, hem de tehdit etti, üstelik de başarı dolu bir kariyerin zirvesindeyken. Ancak o ölür ve de elmaslar elime geçerse güvende olacaktım. Şimdi acemice davrandığımı daha iyi anlıyorum. O aptal Pagett, karısı ve ailesi! Her şeyi berbat ettiler. Onu yalnızca o komik görünüşü, hapishane kaçkını ifadesi ve eski geleneksel ahlak anlayışından dolayı işe almıştım. Bu kulağına küpe olsun Anne. Sakın mizah duygunun seni yönetmesine izin verme! Yıllar boyu içgüdülerim ondan kurtulmam gerektiğini söylüyordu, ama o kadar çalışkan ve sadıktı ki onu işten atacak bir bahane bulamadım. Ben de işi oluruna bıraktım."</p>

  <p>"Neyse, sanırım asıl üzerinde durmamız gereken noktadan uzaklaştık yine. Sorun sizi ne yapacağımdı? Öykünüz kesinlikle doğru ama aklımı kurcalayan bir nokta var. Elmaslar şimdi nerede?"</p>

  <p>Gözlerinin içine bakarak, "Harry Rayburn'de," dedim.</p>

  <p>Yüzündeki neşeli, alaycı ifade hiç değişmeden, "Hımm. Bu elmasları istiyorum," dedi.</p>

  <p>"Onları alabileceğinizi sanmıyorum," dedim.</p>

  <p>"Öyle mi? Bense aksini düşünüyorum. Hoş olmayan şeyleri anımsatmak istemem, ama inanın bana şehrin bu kısmında sizin gibi genç bir bayanı sokakta ölü olarak bulurlarsa bu kimse için sürpriz olmaz. Aşağıda bu gibi işleri çok ustaca becerebilen bir adamım var. Neyse siz zeki genç bir bayansınız. Sizden istediğim şu: Şimdi oturup</p>

  <p>Harry Rayburn'e bir mektup yazacak, gelip sizi burada bulmasını ve elmasları da beraberinde getirmesini isteyeceksiniz..."</p>

  <p>"Böyle bir şey yapmam," dedim.</p>

  <p>"Büyüklerin sözü kesilmez. Size bir pazarlık öneriyorum. Yaşamınıza karşı elmaslar. Sakın bir yanlışlık yapmayın. Hayatınız benim ellerimde. Bunu biliyorsunuz."</p>

  <p>"Ya Harry?"</p>

  <p>"Ben iki genç âşığı asla ayıramayacak kadar iyi kalpli biriyim. Onu da bağışlayacağım. Elbette gelecekte beni asla rahatsız etmemeniz koşuluyla."</p>

  <p>"Sözünüzde duracağınızdan nasıl emin olabilirim?"</p>

  <p>"Yapılacak bir şey yok. Bana güvenecek ve en iyisini umacaksınız. Tabii eğer kahramanlık yapmak ve yok edilmek istiyorsanız o başka!"</p>

  <p>Aslında işte tam o noktada ben de kendi oyunumu oynuyordum. Bu pazarlığı hemen kabul etmemekle demek istiyorum. Önce kabadayılık yapıp sonra tatlı sözlerle kandırılan kişi rolünde hiç fena değildim. Mektubu Sir Eustace'ın istediği şekilde yazdım. "Sevgili Harry,</p>

  <p>Masumiyetini hiç kuşku kalmayacak şekilde kanıtlamanın bir yolunu buldum. Lütfen dediklerimi aynen yap. Agrato'nun dükkânına git. 'Özel bir durum için sıradan olmayan bir şey' aradığını söyle. Adam senden arka odaya geçmeni isteyecek. Onunla git. Orada seni bana getirecek birini bulacaksın. Kesinlikle sana dediklerini yap. Ona güven ve elmasları da yanında getirmeyi unutma. Kimseye sakın bir şey söyleme." Sir Eustace durdu.</p>

  <p>"Romantik kısmı size bırakıyorum," dedi. "Ama hata yapmamaya dikkat edin lütfen."</p>

  <p>"Her zaman ve sonsuza dek senin Anne, demek yeterli," dedim. Bunları da yazdım. Sir Eustace kâğıdı eline alarak dikkatle okudu. "Tamam, olmuş görünüyor. Şimdi adres."</p>

  <p>Adresi verdim. Bu telgrafları ve mektupları alan dükkânın adresiydi.</p>

  <p>Sir Eustace masanın üzerindeki çanı çaldı. Chichester-Pettigrew ya da gerçek adıyla Minks hemen odaya geldi.</p>

  <p>"Bu mektubu hemen gönder, her zamanki gibi."</p>

  <p>"Peki Albay."</p>

  <p>Chichester zarfın üzerindeki isime baktı. Sir Eustace, onu süzüyordu. Minks'e, "Arkadaşınız mı?" diye sordu. Adam şaşırmıştı. "Benim mi?"</p>

  <p>"Dün kendisi ile Johannesburg'da görüşmüşsünüz."</p>

  <p>"Yanıma biri gelip siz ve Albay Race hakkında sorular sordu. Ona bir sürü yanıltıcı bilgi verdim."</p>

  <p>Sir Eustace, "Çok iyi dostum çok iyi," dedi. "Yanılmışım."</p>

  <p>Odadan çıkarken Chichester-Pettigrew'e baktım. Korkudan dudakları bembeyaz olmuştu. O odadan çıkar çıkmaz Sir Eustace eline yanında duran diktafonu aldı ve, "Sen misin Schwart? Minks'e dikkat et. Benden emir almadan bu evden çıkmasın," dedi.</p>

  <p>Diktafonu yerine bıraktı, kaşlarını çatarak parmaklarıyla önündeki masayı tıklatmaya başladı. Düşünceliydi.</p>

  <p>Bir iki dakikalık sessizliğin ardından, "Size birkaç şey sorabilir miyim?" dedim.</p>

  <p>"Elbette. Sinirleriniz ne kadar sağlam, Anne. Sizin yerinizde başka bir kız olsaydı şu anda ağlıyor ya da ellerini ovuşturuyor olurdu. Halbuki siz hâlâ gerçeklerle ilgileniyorsunuz."</p>

  <p>"Neden Harry'yi polise ihbar edeceğinize sekreteriniz olarak yanınıza aldınız?"</p>

  <p>"Çünkü o lanet elmasları istiyordum. Küçük şeytan Nadina Harry'yi bana karşı kullanıyordu. Beni istediği parayı vermediğim takdirde onları Harry'ye geri vermekle tehdit ediyordu. Asıl hatam belki de bu oldu, o gün elmasların onun yanında olacağını sanıyordum. Ama o bunu yapmayacak kadar akıllıydı. Kocası yani Carton da ölünce elmaslara ulaşmak için ipucum kalmadı. Sonra elime Nadina'ya</p>

  <p>Kilmorden'dan çekilen bir telgrafın kopyası geçti. Telgraf ya Harry'dendi ya da Carton'dan, hangisinin yazdığını bilmiyorum. Sizin bulduğunuz kâğıdın bir eşiydi bu. "On yedi bir yirmi iki" bunun Rayburn'e verilmiş bir randevu olduğunu düşündüm. Sonra onun Kilmorden'e binmeye çalıştığını gördüğümde ise bu düşüncemin kesinlikle doğru olduğu kanısına vardım. Söylediklerine inanmış gibi görünüp onu sekreterim olarak yanıma aldım. Gözüm üzerindeydi, ondan bir şeyler öğrenebileceğimi umuyordum. Bu arada Minks'in kendi hesabına bir şeyler yapmaya çalıştığını fark ettim, işlerimi baltalayabilirdi. Hemen dize getirip, engelledim. Onu benim için çalışmaya kandırmak kolay oldu. 17 numaralı kamarayı alamamak canımı sıkmıştı, sizin yer değiştirmek istememeniz de beni endişelendirmişti. Acaba gerçekten de göründüğünüz gibi masum bir kız mıydınız, yoksa? O gece Rayburn kamaraya gelirken Minks'i üzerine saldırttım. Minks başaramadı. Bunu biliyorsunuz."</p>

  <p>"İyi de telgrafta niye 71 yerine 17 yazılmıştı?" diye sordum.</p>

  <p>"Bunu ben de düşündüm. Carton telgrafı çektikten sonra aldığı kopyayı okumamış olmalı. Telgrafçı da bizler gibi yanılarak yazanları 17.1.22 olarak yorumladı. Halbuki aslı 1.71.22 olmalıydı. Anlayamadığım bir şey var o da Minks'in 17 numaralı kamara için neden ısrar ettiği. Herhalde bu bir rastlantıydı."</p>

  <p>"Ya General Smuts'a yazılan evrak? Onu kim çaldı dersiniz?"</p>

  <p>"Sevgili Anne, sen hiç benim bir komplo planımdan onu kurtarmak için en ufak bir çabada bulunmadan vazgeçebileceğimi düşünebiliyor musun? Üstelik de bir kanun kaçağı sekreterim varken, onları alıp yerine boş kâğıtları koymakta bir an bile tereddüt etmedim tabii. Nasıl olsa kimse ihtiyar Pedler'den şüphelenmezdi."</p>

  <p>"Peki ya Albay Race?"</p>

  <p>"Evet. O tam bir baş belasıydı, Pagett, onun gizli servisten olduğunu söyleyince çok canım sıkıldı. Savaş yıllarında Nadina'nın peşinde dolaştığını bildiğim için bu yolculukta da karşımda görünce beni izliyor olabileceğinden şüphelendim. Peşime takılması hiç hoşuma gitmiyordu. O her zaman ne yaptığını bilen, suskun güçlü adamlardan!"</p>

  <p>Bir ıslık sesi. Sir Eustace diktafonu eline alarak yanıt verdi. Birkaç dakika dinledikten sonra da, "Güzel. Şimdi onunla görüşebilirim," dedi. Sonra bana dönerek, " İş," dedi. "Size odanızı göstereyim Miss Anne." Beni küçük bir odaya götürdü. Zenci bir çocuk valizimi getirdi. Sir Eustace istediğim bir şey olursa kendisini çağırabileceğimi belirterek nazik bir ev sahibi havasında yanımdan aynldı. Lavaboda bir leğen sıcak su bile vardı. Gerekli eşyalarımı çıkardım. Sünger çantamı elime aldığımda sertliği ve ağırlığı beni şaşırttı. Bağını açtım.</p>

  <p>Dikkatle baktığım zaman içinde küçük bir tabanca olduğunu görmek beni gerçekten çok şaşırttı. Kimberley'den ayrılırken böyle bir eşyam olmadığını biliyordum. Dikkatle inceledim. Dolu görünüyordu.</p>

  <p>İçimde büyük bir rahatlık duydum. Bu böyle bir evde çok işe yarayabilecek bir şeydi. Ama modern giysiler bu gibi şeyleri taşımak için hiç de elverişli değildi. Sonunda küçük tabancayı çorabımın üst tarafına, tam lastik yerine yerleştirdim. Çok büyük bir bombe yaptı. Aslında tehlikeli bir yerdi burası, her an kendimi ayağımdan vurabilirdim, ama koyacak başka yer de bulamamıştım.</p>

  <p><span class="t0">&nbsp;</span></p>
</body>
</html>
