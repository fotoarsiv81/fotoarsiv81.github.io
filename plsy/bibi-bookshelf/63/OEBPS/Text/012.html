<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 9</title>
</head>

<body>
  <h1 class="h21">Bölüm 9</h1>

  <p><span class="t6">(Anne'in öyküsünden)</span></p>

  <p>Bir kahramanı deniz tutması kadar korkunç bir şey olamaz. Romanlardaki kahramanlar ise gemi ne kadar fazla sağa sola yatarsa o denli mutlu olur, adeta bundan zevk alırlar. Diğer yolcuların hepsi deniz tutmuş, hasta yatarken kahraman tek başına güvertede gezinir, fırtınaya cesaretle karşı durur. Açık yüreklilikle itiraf etmeliyim ki, Kilmorder'ın daha ilk sallanışında yüzüm bembeyaz oldu ve midem ağzıma geldi. Sempatik bir bayan kamarot hemen yardımcı olmaya çalışarak peksimet ve zencefilli gazoz önerdi.</p>

  <p>Tam üç gün kamaramda öğürüp durdum. Araştırmamı unutmuştum ve gizemi çözmek konusundaki kararlılığım da kaybolmuştu. O an için gemi acentesinden çıkıp büyük bir hevesle South Kensington'daki eve koşan Anne'den farklı, çok farklı biriydim.</p>

  <p>Şimdi koşarak oturma odasına girdiğim zamanki halimi hatırlayınca içimden gülmek geliyordu. Bayan Flemming orada yalnızdı. Odaya girdiğimi görünce başını çevirdi.</p>

  <p>"Anne tatlım, sen mi geldin? Seninle konuşmak istediğim bir konu var." Sabırsızlığımı frenlemeye çalışarak, "Evet!" dedim.</p>

  <p>"Miss Emery yanımızdan ayrılıyor." Miss Emery evin kâhyasıydı. "Halen bir iş bulamamış olduğuna göre -acaba hep bizimle kalmak hoşuna gider miydi- bu işi yapmak ister miydin?"</p>

  <p>Gururum okşanmıştı. Beni hiçbir zaman istememiş olduğunu biliyordum. Bu öneriyi yapmasının tek nedeni de yalnızca yardımseverliğiydi. İçimden onu eleştirdiğim için pişmanlık duyuyordum. Ayağa kalkarak ona doğru koştum ve kollarımı boynuna doladım.</p>

  <p>"Siz çok çok iyi bir insansınız," dedim. " İyi, iyi, çok iyi bir insan! Size nasıl teşekkür edeceğimi bilemiyorum. Ama maalesef ben cumartesi günü gemiyle Güney Afrika'ya hareket edeceğim."</p>

  <p>Bu ani tepkim Bayan Flemming'i şaşırtmıştı. Böylesine yoğun sevgi gösterilerine alışık değildi. Özellikle de söylediklerim onu daha da heyecanlandırdı.</p>

  <p>"Güney Afrika'ya mı? Sevgili Anne! Böyle bir işe kalkışmadan önce bunu etraflıca düşünmeliyiz."</p>

  <p>İşte bunu asla istemiyordum. Biletimi aldığımı ve oraya varınca hizmetçi olarak çalışmayı düşündüğümü açıkladım. O anda aklıma gelen tek şey buydu. Güney Afrika'da hizmetçiye çok fazla ihtiyaç olduğunu belirttim. Ona kendimi idare edebilecek yaşta olduğumu söyleyerek, ikna etmek için elimden geleni yaptım. Sonuçta iç çekerek, daha fazla ısrar etmeden gitmemi kabul etti. Evden ayrılırken de elime bir zarf sıkıştırdı. Zarfın içinde yirmi beş sterlin ve şu not vardı: "Bunu alınmadan, sevgilerimle kabul edeceğini umut ederim." Gerçekten çok iyi kalpli bir kadındı. Onunla aynı evde daha fazla yaşamayı sürdüremezdim, ama aslında iyi, güvenilir bir insan olduğunu da biliyordum.</p>

  <p>Evet, işte cebimde yirmi beş sterlin, dünyaya meydan okuyor, macera arıyordum. Yolculuğumun dördüncü gününde kamarot beni güverteye çıkmam için zorladı. Geminin altında kalırsam daha çabuk ölebileceğim gibi bir duygu içinde, inatla kamaramdan çıkmayı reddettim.</p>

  <p>O ise beni Madeira Adaları'na yaklaştığımızı söyleyerek özendirdi. Birden içimde bir umut belirdi. Gemiden ayrılıp sahile çıkabilirdim. Orada hizmetçilik yapmaya bile razıydım. Karaya ayak basmak için her şeye katlanabilirdim. Paltoma iyice sarınmış battaniyenin içine adeta gömülmüş bir halde, kendimi güvertedeki şezlonglardan birine attım. Orada gözlerim kapalı yatıyor, yaşıyor olmaktan bile nefret ediyordum. Sarı saçlı genç bir adam olan geminin muhasebecisi gelip yanıma oturdu. Çocuksu, yuvarlak bir yüzü vardı. "Merhaba. Kendinize acıyorsunuz, değil mi?" Nefretle, "Evet," diye yanıt verdim.</p>

  <p>"Bir iki gün sonra olanların hepsini unutacaksınız. Körfez oldukça dalgalıydı, yolcular çok sarsıldı, ama bundan sonra hava sakin olacak. Yann sizi çubuğa halka geçirme oyunu oynamaya davet ediyorum." Yanıt vermedim.</p>

  <p>"Hiç iyileşmeyeceğinizi mi sanıyorsunuz? Sizden çok daha kötü durumda çok yolcu gördüm, iki gün sonra geminin en neşeli insanları olup çıktılar. Siz de öyle olacaksınız."</p>

  <p>Ona yalancı olduğunu söyleyecek gücüm bile yoktu. Bunu ters ters bakarak ifade etmeye çalıştım. Birkaç dakika daha boş boş gevezelik ettikten sonra nezaketle yanımdan ayrıldı. Önümden birçok insan gelip geçiyor ve yine geçiyordu. "Spor yapan" çiftler, gülüşen gençler, koşuşan çocuklar... Kendilerini iyi hissetmeyen, rengi solmuş birkaç yolcu ise aynen benim gibi şezlonglarda yatıyorlardı.</p>

  <p>Hava güzeldi. Serin, ama asla soğuk değil, ılık, sakin bir hava. Güneş parlıyordu. Farkına bile varmadan biraz iyileşmiştim. Etraftakileri incelemeye başladım. Özellikle dikkatimi bir kadın çekmişti. Otuzlu yaşlarda, yuvarlak hatlı, mavi gözlü, çilli suratlı, orta boylu güzel bir kadın... Sadeliğine rağmen son derece şık olan giysilerini Paris'teki iyi bir modaevinde "özel" olarak diktirmiş olduğu anlaşılıyordu. Kadının öylesine hoş, ama kendinden emin bir tavrı vardı ki, gören geminin sahibi olduğunu düşünebilirdi.</p>

  <p>Gemi personeli, kadının emirlerini yerine getirmek için etrafında koşturuyordu. Kadının özel bir şezlongu ve herkesten çok daha fazla yastığı vardı. Şezlongu koyduracağı yer konusunda tam üç kez fikir değiştirdi. Ne var ki o her şeye rağmen yine de hoş ve çekici kalmayı başarıyordu. O bu dünyadaki ne istediğini, nasıl elde edeceğini bilen ve bunu yaparken saldırgan, rahatsız edici olmamayı becerebilen ender insanlardandı. Eğer iyileşebilirsem -ki aslında bu konuda hiç umudum yoktu- onunla konuşmak bana zevk verecekti.</p>

  <p>Öğlene doğru Madeira'ya vardık. Kıpırdayacak halim yoktu, ama güverteye gelen ve eşyalarını sergileyen satıcıların renkli, gösterişli mallarını seyretmek hoşuma gitmişti. Satılanlar arasında çiçek de vardı. Burnumu koskoca bir demet nemli menekşenin arasına sokup kokusunu içime çekince, kendimi daha iyi hissettim. Aslında tam da o anın bu yolculuğu sonlandırmak için uygun olduğunu düşünmedim değil. Kamarot tavuk suyuna yapılmış çorbanın yararından söz ettiğinde önce şiddetle itiraz ettim. Ama gelince hoşuma gitti, içip bitirdim. Biraz önce ilgilendiğim çekici kadın sahile çıkmıştı. Döndüğünde yanında uzun boylu, asker tavırlı, siyah saçlı ve bronz tenli genç bir adam vardı. Adamın o sabah güvertede bir yukarı bir aşağı dolaştığı dikkatimi çekmişti. Birden onu</p>

  <p>Rodezyalı güçlü, sakin adamlardan biriymiş gibi hissettim. Kırk yaşlarında vardı. Şakakları hafif kırlaşmış olmasına rağmen güvertedeki en yakışıklı erkek oydu.</p>

  <p>Kamarot daha kalın bir battaniye getirdiği zaman ona bu çekici kadının kim olduğunu sordum.</p>

  <p>"Sosyeteden, çok tanınmış biri. Bayan Clarence Blair. Hakkında gazetelerde çıkan yazıları okumuş olmalısınız."</p>

  <p>Başımı sallarken artan bir ilgiyle kadına bir kez daha baktım. Bayan Blair gerçekten de günümüzün en beğenilen ve kendisinden en çok bahsettiren kadınlarından biriydi. Her zaman tüm bakışların odağı olmaktan içten içe zevk aldığı anlaşılıyordu. Etrafında aynı gemide olmanın avantajını kullanarak onunla yakınlık kurmak isteyen birçok insan vardı. Bayan Blair'in bu insanları nezaketle uzaklaştırmaktaki ustalığını hayranlıkla izledim. Kendisine kavalye olarak genç, güçlü sakin adamı seçmişe benziyordu ve adam da kendisine sunulan bu ayrıcalıktan mutluydu, durumu akıllıca idare ediyordu.</p>

  <p>Çok tuhaf, ama ertesi sabah Bayan Blair güvertede kavalyesi ile birkaç tur attıktan sonra tam şezlongumun yanında durdu.</p>

  <p>"Bu sabah kendinizi daha iyi hissediyor musunuz?"</p>

  <p>Ona teşekkür ederek gerçekten de kendimi biraz daha insan gibi hissettiğimi söyledim.</p>

  <p>"Dün hasta görünüyordunuz. Öyle ki Albay Race'le birlikte gemide bir cenaze merasimine tanık olacağımızı sandık, bizi hayal kırıklığına uğrattınız." Güldüm.</p>

  <p>"Hava almak bana iyi geldi."</p>

  <p>Albay Race gülümseyerek, "Açık hava gibisi yoktur," dedi.</p>

  <p>Bayan Blair yanımdaki şezlonga oturarak küçük bir baş işareti ile kavalyesini uzaklaştırdı.</p>

  <p>"O havasız kamaralara kapanmak insanı öldürebilir. Umarım sizinki üst katta, dışarıya bakanlardandır." Başımı salladım.</p>

  <p>"İyi ama tatlım, neden değiştirmiyorsun? Bir sürü boş kamara var. Madeira'da inen çok oldu. Gemi neredeyse boşaldı. Muhasebeci ile konuşun. Çok şirin bir çocuk. Benimkini hemen değiştirdi. Eski kamaramı hiç sevmemiştim. Yemeğe indiğin zaman konuş onunla."</p>

  <p>Titredim. "Kıpırdayamam."</p>

  <p>"Saçmalama. Haydi gel, şöyle biraz yürüyelim."</p>

  <p>Cesaret verircesine gülümsedi. Başlangıçta bacaklarım titriyordu, ama birkaç kez bir aşağı, bir yukarı yürüyünce bacaklarım açıldı, kendimi çok daha iyi hissettim.</p>

  <p>Birkaç turdan sonra Albay Race de bize katıldı.</p>

  <p>"Diğer taraftan Tenerife Dağları'nın tepelerini görebilirsiniz." dedi. "Görebilir miyiz? Ne dersin, fotoğrafını da çekebilir miyiz?"</p>

  <p>"Hayır, ama engellemiş olmayayım, hevesinizi almak istiyorsanız çekin." Bayan Blair güldü.</p>

  <p>"Haksızlık ediyorsunuz. Bazı fotoğraflarım çok iyi çıkıyor."</p>

  <p>"Doğru. Sanırım yüzde üç kadarı."</p>

  <p>Üçümüz birlikte güvertenin diğer tarafına geçtik. Buradan pembe bir sis tabakasına sarınmış dağların karlı, bembeyaz parlayan zirveleri görünüyordu. Hayranlıkla bağırdım. Bayan Blair hemen fotoğraf makinesini almaya gitti. Albay Race'in alaycı sözlerine aldırmayarak, heyecanla deklanşöre bastı. "Ah, gördünüz mü işte, film bitmiş." Ses tonu değişmişti. Düş kırıklığı açıkça anlaşılıyordu. "Halbuki her zaman 'hazırda' tutarım."</p>

  <p>Albay gülerek, "Çocukların yeni oyuncaklarıyla oynamalarını seyretmek her zaman hoşuma gitmiştir," dedi.</p>

  <p>"Ne kadar kötüsünüz! Neyse ki yedekte bir filmim daha var." Cebinden yeni bir film çıkardı. Ama geminin birden sallanmasıyla birlikte dengesini kaybetti ve kenara tutunmak istedi. Film elinden kenardan kayarak aşağı düştü.</p>

  <p>Bayan Blair umutsuzca, "Ah!" diye haykırdı. Tırabzandan aşağı baktı. "Acaba denize mi düştü?"</p>

  <p>"Hayır. Hiç kuşkusuz aşağı güvertedeki talihsiz bir kamarotun kafasını yarmayı başarmışsınızdır.".</p>

  <p>Bu arada küçük bir oğlan çocuğu dikkatimizi çekmeden flüt benzeri bir alet çalarak birkaç adım yakınımıza kadar gelmişti.</p>

  <p>Bayan Blair sevinç içerisinde, "Öğlen yemeği," dedi. "Kahvaltıdan beri iki fincan çaydan başka bir şey koymadım ağzıma. Siz de yiyecek misiniz Miss Beddingfeld?"</p>

  <p>Tereddütle, "Şey," dedim. "Evet, sanırım acıkmışım."</p>

  <p>"Fevkalade! Muhasebecinin masasında oturduğunuzu biliyorum. Onu kamara konusunda sıkıştırın."</p>

  <p>Salondaki yerimi buldum, yemeğe temkinli bir şekilde başladım, ama bitirdiğim zaman biraz fazla kaçırmış olduğumu anladım. Bir gün önceki dostum geminin muhasebecisi beni iyileşmemden dolayı kutladı. O gün herkesin kamarasını değiştirdiğini anlattı. Ve bana eşyalarımın hemen, hiç gecikmeden dışarıya bakan bir üst kamaraya taşınacağına söz verdi.</p>

  <p>Masada dört kişiydik. Ben, iki yaşlıca hanım ve sürekli "zavallı siyah" kardeşlerimizden bahseden bir misyoner.</p>

  <p>Diğer masalara baktım. Bayan Blair, kaptanın masasında oturuyordu. Albay Race de hemen yanındaydı. Kaptanın diğer tarafında saçları kırlaşmış asil görünümlü bir adam oturuyordu. Buradaki insanların çoğunu güvertede görmüştüm, ama aralarında birini gördüğümü hiç anımsamıyordum. Eğer güverteye gelmiş olsaydı hiç kuşkusuz dikkatimi çekmiş olurdu. Uzun boylu ve siyah saçlıydı. Tuhaf, insanı rahatsız eden, itici bir tipi vardı. Muhasebeciye merakla onun kim olduğunu sordum. "O mu? Sir Eustace Pedler'in sekreteri. Zavallı adam, fena halde deniz tuttu, daha önce hiç dışarı çıkamadı. Sir Eustace'a eşlik eden iki sekreteri var, ama ikisini de deniz tuttu. Diğeri henüz ortaya çıkamadı. Bunun ismi Pagett." Demek Mili House'un sahibi Sir Eustace Pedler de gemideydi. Belki de bu yalnızca bir rastlantıydı, ama yine de...</p>

  <p>Muhasebeci dostum, " İşte şurada kaptanın hemen yanında oturan Sir Eustace Pedler," diye ekledi. " Şatafatlı moruk!"</p>

  <p>Sekreterin yüzüne baktıkça ondan daha az hoşlanmaya başladım. Büyük gözkapakları, yassı kafası giderek daha da itici göründü. Salondan onunla aynı zamanda çıktım. Onlar güverteye çıkarken ben hemen arkalarındaydım. Sir Eustace ile konuşuyordu. Bu konuşmanın bir kısmına kulak misafiri olabildim.</p>

  <p>"Kamara sorunu ile hemen ilgileneceğim. Bütün eşyalarınız orada iken kamaranızda çalışmak olanaksız!"</p>

  <p>Sir Eustace, "Sevgili dostum," dedi. "Kamara (a) uyumak ve (b) giyinmek içindir. Kamaramda yayılıp bütün gün daktilo gürültüsü yapmana izin vermek gibi bir niyetim hiç yok."</p>

  <p>"İşte ben de tam olarak bundan bahsediyordum Sir Eustace. Çalışacak bir yer bulmamız gerek... "</p>

  <p>İşte tam olarak o anda onlardan ayrılarak yer değişimimin gerçekleşip gerçekleşmediğini görmeye kendi kamarama gittim. Kamarot eşyalarımı toparlamakla meşguldü.</p>

  <p>"Çok güzel bir kamara bayan. D güvertesinde 13 numara."</p>

  <p>"Oh hayır," diye haykırdım. "13 olmasın."</p>

  <p>Üzerinde titizlendiğim tek batıl itikadım 13 rakamının uğursuzluğuydu. Çok güzel bir kamaraydı, ama aptalca bir itikatla itiraz ettim. Nerede ise ağlayacaktım. "Taşınabileceğim başka bir kamara yok mu?" diye sordum.</p>

  <p>"Sancak tarafında 17 numara var. Bu sabah boştu, ama başkasına verilmiş olabilir. Eğer bir erkeğe verildiyse, nasıl olsa eşyası çok değildir, değiştirebiliriz. Üstelik erkekler genellikle kadınlar gibi batıl itikatlara sahip değildirler. Bu durumda belki de sizinle yer değiştirmeyi kabul eder." Ona minnettar olacağımı belirttim. Gidip muhasebeci ile konuştu. Geri döndüğünde sırıtıyordu.</p>

  <p>"İşi hallettim," dedi. "Taşınabiliriz."</p>

  <p>Beni 17 numaraya götürdü. Burası 13 kadar büyük değildi, ama benim için yeterliydi.</p>

  <p>Kamarot, "Hemen eşyalarınızı toplayacağım," dedi.</p>

  <p>Tam bu anda kapıda o çirkin yüzlü "meymenetsiz" (ona bu ismi takmıştım) adamla burun buruna geldik.</p>

  <p>"Çok affedersiniz," dedi. "Ancak bu kamara Sir Eustace Pedler'e verilmiş durumda."</p>

  <p>Kamarot, "Tamam efendim," dedi. "Sizin için 13 numarayı ayarladık."</p>

  <p>"Hayır. Biz 17 numaraya taşınacaktık."</p>

  <p>"13 numara daha büyük ve rahat bir kamaradır efendim."</p>

  <p>"Ben özellikle 17 numarayı seçtim. Muhasebeci de kabul etti."</p>

  <p>Soğuk bir tavırla, "Affedersiniz," dedim. "On yedi numara da bana verilmiş bulunuyor."</p>

  <p>Kamarot da söze karıştı.</p>

  <p>"Öbür kamara aynı, üstelik daha da büyük."</p>

  <p>"Ben 17 numarayı istiyorum."</p>

  <p>O anda başka, yeni bir ses, "Neler oluyor?" diye sordu. "Kamarot eşyalarımı buraya bırakın, lütfen! Burası bana ait."</p>

  <p>Bu, yemekte yanımda oturan misyonerdi... Edward Chichester. "Affedersiniz ama," dedim. "Burası benim kamaram." Bay Pagett, "Burası Sir Eustace Pedler'e ayrıldı," dedi. Hepimiz giderek sinirleniyorduk.</p>

  <p>Misyoner, "Bu tartışmaya katıldığım için özür dilerim," dedi. Masum bir gülümsemenin ardında gerçek niyetini gizlemeye çalışıyordu. Sakin insanların genellikle tartışmalardan galip çıktıklarına tanık olmuştum. Hemen kapının yanına geçti.</p>

  <p>Kamarot, "Siz iskele tarafındaki 28 numaraya geçeceksiniz," dedi. "Orası çok güzel bir kamaradır efendim."</p>

  <p>"Korkarım ki ısrar etmem gerekiyor. 17 numara bana söz verilmişti." Hiçbirimiz vazgeçmek istemiyorduk. Aslında ben 28 numaraya geçebilirdim. Benim için hiç fark etmezdi. On üç olmasında neresi olursa olsundu. Sinirlenmiştim. İlk vazgeçen olmaya da niyetim yoktu. Chichester'ı de zaten hiç sevmemiştim. Yemek yerken takma dişlerinin takırdaması sinirime dokunuyordu. Çok daha basit nedenlerle nefret edilen öyle çok erkek vardır ki...</p>

  <p>Hepimiz sürekli aynı şeyi tekrarladık durduk. Kamarot inatla diğer kamaraların daha güzel olduğunu anlatmaya çalıştı. Hiçbirimiz ona aldırmadık.</p>

  <p>Pagett artık sinirlerine hâkim olamıyordu. Misyoner hâlâ aynı masum havadaydı.</p>

  <p>Bense kendime güçlükle hâkim oluyordum. Yine de hepimiz inat ediyorduk.</p>

  <p>Kamarotun bir işareti ve fısıldadığı bir sözcük bana fikir verdi. Sahneden yavaşça çekildim, böylece muhasebeci ile ilk görüşme şansını yakalayan da ben oldum.</p>

  <p>"Oh lütfen," dedim. "Bana 17 numarayı vereceğinizi söylemiştiniz değil mi? Ama diğerleri vazgeçmiyor. Bay Chichester ve Bay Pagett. Bana vereceksiniz, değil mi?"</p>

  <p>Her zaman kadınları denizciler kadar iyi anlayan başka biri olmadığını söylerim. Küçük muhasebeci hemen olay yerine giderek ustalıkla konuya el koydu. Duruma hâkim oldu. Adamlara 17 numaranın bana verildiğini, isterlerse 13 ya da 28'i alabileceklerini ya da kendi kamaralarında kalabileceklerini söyledi. Gözlerimle ona bir kahraman olduğunu anlattım ve yeni odama yerleştim. Münakaşa beni dünyaya döndürmüştü. Deniz durgundu, hava da giderek ısınıyordu. Kötü günler geçmişte kalmıştı. Şimdi biraz daha iyiydim.</p>

  <p>Güverteye çıkarak halka oyunu gibi güverte oyunlarına katıldım. Daha birçok spora da kaydoldum. Çay güvertede verildi. Çaydan sonra, birkaç gençle shovelboard oynadım. Herkes bana karşı son derece nazik ve iyi davranıyordu. Yaşamdan hoşlanmaya başlamıştım. Kamarama gittiğimde kamarotu yüzü asık buldum.</p>

  <p>"Kamaranızda çok kötü bir koku var bayan," dedi. "Ne olduğunu bilmiyorum, ama burada uyuyabileceğinizi sanmıyorum. İsterseniz -yalnızca bu gece için- sizi C güvertesinde boş olan başka bir kamaraya taşıyayım."</p>

  <p>Koku gerçekten iğrençti. Kamarota üstümü değiştirirken bu konuyu düşüneceğimi söyledim. Pis kokuyu soluyarak tuvalete girdim.</p>

  <p>Bu koku neydi? Ölü bir fare mi? Hayır, daha kötüydü, çok farklı bir kokuydu bu. Ben bu kokuyu biliyordum. Daha önce koklamıştım. Şey... Ah! Evet, buldum!</p>

  <p>Asefoetida! Savaş sırasında kısa bir süre bir hastanede çalışmıştım. Dolayısıyla bu kötü kokulu sinir ilaçlarını tanıyordum. Asefoetida! Evet, evet koku buydu. Peki, ama nasıl?</p>

  <p>Olayı anlayarak divana çöktüm. Birisi Asefoetida'yı kasten kamarama koymuştu. Peki, ama neden? Belki de boşaltmam için. Peki, ama beni kaçırmak için neden bu kadar uğraşıyorlardı? O gün öğleden sonraki tartışmayı bir de başka açıdan düşündüm. Bu 17 numaralı kamarada ne vardı ki, herkes buraya yerleşmek istiyordu? Diğer iki kamara da daha iyi olmasına rağmen niye her iki adam da burayı almak için o kadar ısrarcı olmuşlardı?</p>

  <p>17! Hep aynı rakam! Ayın 17'sinde Southampton'dan hareket ettik. 17... Birden yutkundum. Anlamıştım. Valizimi açarak çoraplarımın arasına sakladığım o değerli kâğıdı çıkardım.</p>

  <p>17 1 22 - Bunu Kilmorden Castle'ın limandan ayrılış tarihi olarak algılamıştım. Ama ya yanıldıysam? Düşününce bunu yazanın, ayı ve günü yazarken yılı yazmaya gerek görmediğini anladım. Diyelim ki, 17 kamara numarası. Ya 1? Zaman... Saat 1 'de. Öyleyse 22 günün tarihi olmalı. Takvimime baktım. Ertesi gün ayın 22 siydi!</p>

  <p><span class="t0">&nbsp;</span></p>
</body>
</html>
