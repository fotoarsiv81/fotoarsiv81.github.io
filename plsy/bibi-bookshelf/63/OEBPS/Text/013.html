<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 10</title>
</head>

<body>
  <h1 class="h21">Bölüm 10</h1>

  <p>Çok heyecanlanmıştım. Sonuçta gerçek bir ipucu yakaladığımdan emindim. Kamarayı terk etmemeliydim, bu kesindi. Asafoetida'nın kamaraya konma nedeni buydu. Olayları bir daha gözden geçirdim.</p>

  <p>Yarın ayın yirmi ikisiydi veya öğlen birde ya da gece birde bir şeyler olacaktı. Nedense gece saat bir bana daha uygun görünüyordu. Şimdi saat yediydi. Altı saat içerisinde neler döndüğünü öğrenecektim.</p>

  <p>Akşamı nasıl geçirdiğimi bilmiyorum. Erkenden kamarama çekildim. Kadın kamarota başımın ağrıdığını ve kokuya aldırmadığımı söyledim. O bunu kabul etmek istemedi, ama ben ısrarcı davrandım.</p>

  <p>Gece hiç bitmeyecekmiş kadar uzundu. Hemen yatağa girmeme rağmen olası bir acil duruma karşı üzerime kalın pazen bir sabahlık giymiştim ve terliklerim de ayağımdaydı. Böylece gerektiğinde hemen yataktan fırlayıp olaya müdahale edebilecektim.</p>

  <p>Ne olmasını bekliyordum? Bilmem. Kafamın içinde bir sürü tilki, bir sürü olmayacak düşünce, kanıtlanmamış ipucu dolaşıp duruyordu. Ama bir tek şeyden emindim, o da gece saat birde bir şeyler olacaktı.</p>

  <p>Saatler ilerledikçe yolcuların teker teker kamaralarına çekildiğini duyuyordum. Açık duran pencereden konuşma sesleri, gülüşmeler geliyordu. Sonra sessizlik. Işıkların çoğu söndürüldü. Dışarıda, koridorda yanan ışığın verdiği aydınlıkla kamaramın içi loş görünüyordu. Saatin gece yarısını çaldığını duydum. Ondan sonra geçirdiğim bir saat belki de yaşamımın en uzun saatiydi. Bu kez yanılmadığımdan emin olmak için sürekli saatimi kontrol ediyordum. Eğer varsayımlarım yanlışsa, saat birde hiçbir şey olmazsa bir hiç uğruna tüm servetimi sokağa atmış, kendi kendimi aptal durumuna düşürmüş olacaktım. Kalbim heyecanla çarpıyordu.</p>

  <p>Saatin çaldığını duydum. Saat birdi! Ve hiçbir... Ama bir dakika... O da neydi? Dışarıda sesler vardı, koridor boyunca hızla koşan birinin ayak sesleri. Birden kamaramın kapısı yıldırım hızıyla açıldı ve içeriye bir adam daldı. Soluk soluğa, "Kurtarın beni," dedi. " İzliyorlar."</p>

  <p>Tartışmanın ya da açıklama istemenin zamanı değildi. Dışarıda ayak sesleri vardı. Harekete geçmek için yalnızca kırk saniyem vardı. Ayağa fırladım ve kamaranın ortasında yabancı adamın tam karşısına dikildim.</p>

  <p>Kamara bir seksen boyunda bir adamın saklanması için uygun bir yer değildi. Bir kolumla kamaradaki seyyar dolabı çektim. Hemen arkasına girdi. Ben de kapağını açıp lavaboyu indirdim. Bu arada diğer elimle de saçlarımı tepeme toplayarak başımı musluğun altına sokmuştum. Görüntü bakış açısına bağlı olarak hem artistikti, hem de değildi. Saçlarını tepesine toplamış, lavaboda biraz sabunla boynunu yıkamaya çalışan bir kadının görüntüsünden kuşkulanmak kimsenin aklına bile gelmezdi.</p>

  <p>Tam o anda kapıya vurulduğunu duydum. "Giriniz" dememe fırsat kalmadan kapı açıldı.</p>

  <p>Bilmem ne görmeyi umuyordum. Ama sanırım Bay Pagett'i elinde bir tabanca ile görmeyi umuyordum. Ya da misyoneri elinde kum torbası ya da başka bir silahla. Ama karşımda saf bir yüz ifadesi ve şaşkın bakışlarıyla gece nöbeti tutan bir kamarot bulmayı hiç beklemiyordum.</p>

  <p>"Affedersiniz hanımefendi. Bağırdığınızı duyduğumu sandım."</p>

  <p>"Hayır," dedim. "Ben bağırmadım."</p>

  <p>"Rahatsız ettiğim için özür dilerim."</p>

  <p>"Önemli değil," dedim. "Zaten uyuyamamıştım. Başımı yıkamanın iyi geleceğini düşündüm." Bunu her zaman yapmadığımı belirtmeyi nedense uygun görmüştüm. Yeniden, "Çok özür dilerim," dedi. "Dışarıda sarhoş biri dolaşıyordu. Bayanlardan birinin kamarasına girerek olay çıkarabilir diye düşündük."</p>

  <p>"Ne korkunç!" dedim. "Herhalde buraya gelmez, değil mi?"</p>

  <p>"Oh hayır zannetmem. Eğer gelirse zile basın. İyi geceler."</p>

  <p>"İyi geceler."</p>

  <p>Kapıyı açıp koridora bir göz attım. Görünürde uzaklaşan gece nöbetçisi kamarottan başka kimse yoktu.</p>

  <p>Sarhoş! Demek olayın açıklaması buydu. Aşırı duygusal öngörülerimin çöküşüydü bu. Sandığı biraz daha çekerek, "Lütfen derhal oradan çıkın," dedim. Yanıt alamadım. Eğilip baktım. Konuğum kıpırdamadan yatıyordu. Uyuyor olmalıydı. Omzunu dürttüm. Ama yine kıpırdamadı.</p>

  <p>Sıkıntıyla, körkütük sarhoş, diye düşündüm. Ne yapacağım şimdi.</p>

  <p>Tam o anda gördüğüm bir şey soluğumu kesti. Yerde ufak, kırmızı bir leke vardı.</p>

  <p>Bütün gücümü toplayıp adamı kamaranın ortasına kadar sürükledim. Yüzünün beyazlığından bayılmış olduğu anlaşılıyordu. Baygınlığının nedenini anlamam hiç zor olmadı. Sol kürek kemiğinin altından bıçaklanmıştı. Derin bir yaraydı.</p>

  <p>Ceketini çıkararak işe başladım.</p>

  <p>Soğuk suyun etkisi ile ayılıp doğruldu.</p>

  <p>"Sakin olun, lütfen," dedim.</p>

  <p>Kendine kolaylıkla hâkim olabilen genç bir insandı. Hemen ayağa kalktı ve yerinde sallanarak biraz durakladı.</p>

  <p>"Teşekkür ederim. Benim için bir şey yapmanıza hiç gerek yok."</p>

  <p>Tavırları küstah hatta bir ölçüde agresifti. Teşekkür etmediği gibi, yüzünde en ufak bir minnettarlık belirtisi de yoktu.</p>

  <p>"Derin bir yara," dedim. "Tedavi etmeme izin vermelisiniz."</p>

  <p>"Böyle bir şey yapmayacaksınız."</p>

  <p>Sanki ondan bir şey isteyen benmişim gibi yüzüme karşı açıkça bağırmıştı. Çabuk sinirlenen biri olarak birden öfkelendim.</p>

  <p>Soğuk bir tavırla, "Sizi bu davranışlarınızdan dolayı tebrik etmemi beklemeyin," dedim.</p>

  <p>"Hiç olmazsa sizi varlığımdan kurtarabilirim," diyerek kapıya yöneldi, ama sendeledi. Ani bir hareketle onu yakaladığım gibi divana oturttum. Kayıtsızca, "Aptallık etmeyin," dedim. "Üzerinizden kanlar akarak gemide dolaşmak niyetinde değilsiniz herhalde?"</p>

  <p>Sanırım bana hak vermiş olacak ki, yarasını elimden geldiğince özenle sararken sakin sakin oturdu. İşimi bitirirken, "İşte oldu," dedim. "Bir süre idare eder. Şimdi lütfen kendinizi daha iyi hissediyorsanız eğer bana neler olup bittiğini anlatır mısınız?"</p>

  <p>"Çok üzgünüm ama bu merakınızı gideremeyeceğim."</p>

  <p>Acı acı gülümsedi ve ekledi. "Eğer bir şeyi herkesin duymasını istiyorsan bir kadına söyle. İstemiyorsan ağzını sıkı tut!"</p>

  <p>"Benim sır saklayamayacağımı mı düşünüyorsunuz?"</p>

  <p>"Düş ünüyor değilim, biliyorum." Ayağa kalktı.</p>

  <p>"Her neyse," dedim. "Yine de bu akşam yaşadıklarımdan sonra anlatacak bir şeylerim oldu."</p>

  <p>Aldırmayarak, "Hiç kuşkum yok!" dedi.</p>

  <p>Öfkeyle, "Ne cesaretle bana... " diye bağırdım.</p>

  <p>Karşılıklı durmuş, iki düşman gibi birbirimizi süzüyorduk. İlk kez görünüşüne dikkat ettim. Siyah kıvırcık saçları, sivri çenesi, yanağındaki yara izi, bana tanımlanamaz alaycılıkla bakan uçuk mavi gözleri hemen dikkat çekiyordu. Tehlikeli bir şeyler vardı bu adamda.</p>

  <p>Sahte bir tatlılıkla, "Daha yaşamınızı kurtardığım için bana teşekkür bile etmediniz," dedim.</p>

  <p>İşte onu şimdi yakalamıştım. Yaşamını bana borçlu olduğunu anımsatmamın ona çok ağır geleceğini hissediyordum. İçgüdülerimde yanılmadığımdan emindim. Aslında benim için hiç önemli değildi. Yalnızca onu incitmek istemiştim. O zamana dek hiçbirini bu denli incitmek istediğimi anımsamıyordum.</p>

  <p>"Tanrı biliyor ya keşke kurtarmasaydınız," dedi. "Ölüp kurtulmak daha iyiydi."</p>

  <p>"Borcunuzu anımsamanız iyi oldu. Bundan böyle kurtulamazsınız. Sizin yaşamınızı kurtardım ve bana teşekkür etmenizi bekliyorum."</p>

  <p>Eğer bakışlarla insan öldürülebilseydi, o an ölmüş olurdum. Kabaca beni kenara itti. Kapıya ulaştığında arkasını dönmeden omzunun üzerinden, "Ne şimdi ne başka bir zaman size asla teşekkür etmeyeceğim. Ama borcumun bilincindeyim. Bir gün bunu ödeyeceğim."</p>

  <p>Gitmişti. Ellerim kenetli arkasından bakakaldım. Kalbim hızla çarpıyordu.</p>

  <p><span class="t0">&nbsp;</span></p>
</body>
</html>
