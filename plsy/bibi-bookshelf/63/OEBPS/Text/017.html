<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 14</title>
</head>

<body>
  <h1 class="h21">Bölüm 14</h1>

  <p><span class="t6">(Anne anlat</span><span class="t6">ı</span><span class="t6">yor)</span></p>

  <p>Kıyafet balosunun olduğu gece ilk kez birine açılmamın gerektiğine karar verdim. Şimdiye dek tek adamı oynamış, hatta bundan zevk almıştım. Ama şimdi artık her şey değişmişti. Artık kendi kararlanma güvenemiyordum. Belki de ilk defa yalnızlık ve terk edilmişlik duygusu içimi kaplıyordu.</p>

  <p>Üzerimde Çingene kıyafetleriyle yatağımın kenarına oturdum ve düşünmeye başladım. İlk aklıma gelen Albay Race. Benimle ilgileniyor görünüyordu. Bana yardımcı olmak isteyeceğinden emindim. Aptal bir adam da değildi. Ama biraz düşününce yine de çelişkiye düştüm. Emretmeye alışmış bir insandı o. Olayı bütünüyle kendi kontrolüne almak isteyecekti. Hâlbuki bu benim gizemimdi. Ayrıca kendi kendime itiraf etmek istemesem de Albay Race'e güvenmememi gerektiren başka nedenler de vardı.</p>

  <p>Sonra aklıma Bayan Blair geldi. Bana çok yakınlık göstermişti. Bundan bir anlam çıkarıp kendimi kandırmak istemiyordum. Belki de yalnızca benimle hoş vakit geçirmişti. Sadece yolculuğun getirdiği bir yakınlıktı. Yine de onun ilgisini çekmenin benim elimde olduğunun bilincindeydim. Yaşamda çok şey görüp geçirmiş, deneyimli bir kadındı. Ona hiç alışık olmadığı türde bir heyecan verebilirdim. Onu seviyor, doğal davranışlarından, duygusallıktan uzak gerçekçi tavırlarından, özgür, yapmacık olmayan hareketlerinden hoşlanıyordum. Kararımı vermiştim. Onunla konuşacaktım. Henüz yatmamış olmalıydı.</p>

  <p>Sonra onun kamara numarasını bilmediğimi hatırladım. Kuşkusuz dostum gece nöbetçisi kadın kamarot biliyor olmalıydı.</p>

  <p>Zili çaldım. Uzunca bir süre sonra bir görevli geldi. Bana istediğim bilgiyi verdi. Bayan Blair'in kamara numarası 71'di. Adam zile geç yanıt verdiği için özür diledi ve bütün kamaralara bakmak mecburiyetinde olduğunu söyledi. "Peki ya nöbetçi kamarot bayan nerede?" diye sordum. "Onlar saat onda işi bırakırlar."</p>

  <p>"Hayır. Gece nöbetçisini soruyorum."</p>

  <p>"Gece nöbetinde bayan kamarot olmaz."</p>

  <p>"Ama -ama- geçen gece saat birde odama bir bayan kamarot geldi."</p>

  <p>"Herhalde düş görmüş olacaksınız bayan. Gece saat ondan sonra görevli bayan kamarot yoktur."</p>

  <p>Adam gittikten sonra öğrendiğim bu yeni bilgiyi hazmetmek için tek başıma kaldım. Peki, ama ayın yirmi ikisinde gece yarısı odama gelen bayan kamarot kimdi? Giderek suratım asıldı ve bu bilinmeyen düşmanımın kurnazlığını, becerisini ve cüretkârlığını kabullenmek durumunda kaldım. Sonra kendimi topladım, kamaramdan çıktım ve Bayan Blair'inkine gittim. Kapıya vurdum. İçeriden, "Kim o?" diye soran bir ses duyuldu.</p>

  <p>"Benim. Anne Beddingfeld."</p>

  <p>"Ah, içeri gel, Çingene kızı ."</p>

  <p>İçeri girdim. Her yer etrafa dağıtılmış giysilerle doluydu. Bayan Blair ise şimdiye kadar gördüğüm en güzel kimonoyu giymişti. Siyah turuncu karışık bir renkte ve sırmalarla işlenmiş bir kimonoydu. Baktıkça hayranlığım bir kat artıyordu.</p>

  <p>Birden, "Bayan Blair," dedim. "Size yaşam öykümü anlatmaya geldim! Tabii sizin için de çok geç değilse ve sizi sıkmayacaksam."</p>

  <p>"Asla," dedi. "Zaten yatmaktan hiç hoşlanmam." En içten ve tatlı gülümsemesi ile bana bakıyordu. "Yaşam öykünüzü dinlemekten zevk duyacağım. Zaten siz çok değişik bir tipsiniz, Çingene kızı. Gecenin saat birinde yaşam öyküsünü anlatmak kimsenin aklına gelmez. Özellikle de sizin yaptığınız gibi haftalarca merakımı hiç umursamadıktan sonra. Umursanmamaya hiç alışık değilim. Bu hoş bir değişiklik! Haydi divana yerleşip içinizi dökün."</p>

  <p>Ona bütün öyküyü anlattım. Bütün ayrıntılara girdiğim için oldukça uzun sürdü. Bitirdiğimde derin derin içini çekti, ama söylemesini beklediklerimi söylemedi. Bana bakarak güldü ve, "Biliyor musun Anne, sen çok tuhaf bir kızsın," dedi. "Sen hiç endişe duymaz mısın?"</p>

  <p>"Endişe mi?"</p>

  <p>"Evet, endişe, endişe, endişe. Tek başına neredeyse beş parasız yola çıkarken! Kendini elinde beş kuruşun bile kalmamış bir halde yabancı bir ülkede bulduğunda ne yapmayı düşünüyordun?"</p>

  <p>"Başıma gelmedikçe düşünmeme ne gerek var. Şimdilik kendime yetecek kadar param var. Bayan Flemming'in bana verdiği yirmi beş sterline henüz dokunmadım, sonra dün oyunda da kazandım. Toplamda kırk sterlinim var. Neden böyle dediniz ki, şimdilik yeterince param var."</p>

  <p>Bayan Blair, "Yeterince para mı? Aman Tanrım!" diye mırıldandı. "Doğrusu ben bunu yapamazdım Anne. Tuttuğunu koparan biri olmama ve her yerde tanınmama rağmen ben asla tek başıma beş parasız, bilmediğim yerlere gidemezdim."</p>

  <p>"Ama işin asıl eğlenceli yanı da bu!" diye isyan ettim. "Bu insana macera tutkusu veriyor."</p>

  <p>Bana bakıp birkaç kez başını salladıktan sonra gülümsedi.</p>

  <p>"Çok şanslısın Anne. Şu dünya üzerinde senin gibi düşünen çok az insan vardır."</p>

  <p>"Evet," dedim sabırsızlıkla. "Anlattıklarım hakkında ne düşünüyorsunuz, Bayan Blair?"</p>

  <p>"Sanırım bu şimdiye dek duyduğum en heyecanlı öykü. Şimdi, ilk olarak bana Bayan Blair demekten vazgeçmelisin. Suzanne çok daha iyi değil mi? Anlaştık mı?"</p>

  <p>"Çok hoşuma gider, Suzanne."</p>

  <p>"Güzel, kız! Şimdi konuya gelelim. Bıçaklanarak odana gelenin Sir Eustace'ın sekreteri olduğunu -uzun suratlı Pagett değil de-diğeri olduğunu söylemiştin değil mi?" Başımla onayladım.</p>

  <p>"Bu da bize Sir Eustace'la olay arasında en azından iki bağlantı olduğunu gösteriyor. Birincisi kadın onun evinde öldürülüyor. İkincisi ise sekreteri bıçaklanarak gece yarısı senin odana sığınıyor. Ben, şahsen Sir Eustace'dan şüphelenmiyorum, ama bu kadarının rastlantı olduğuna da inanamıyorum. Eğer kendisi farkında olmasa bile, bir şekilde bir ilişkisi var."</p>

  <p>"Sonra da gece gelen kadın kamarot olayı," diye düşünceli düşünceli ekledi.</p>

  <p>"Nasıl bir kadındı?"</p>

  <p>"Pek dikkat etmedim. O kadar gergin ve heyecanlıydım ki, kamarot, bana önemsizmiş gibi göründü. Ama yüzü yabancı değildi. Herhalde daha önce gemide gördüm onu. Bir daha görsem hemen tanırım."</p>

  <p>"Demek yüzü yabancı değildi. Erkek olmadığına emin misin?"</p>

  <p>"Boyu çok uzundu," dedim.</p>

  <p>"Hım. Bu Sir Eustace olamaz. Bay Pagett de. Hımım... Bir dakika."</p>

  <p>Bir kâğıt alarak heyecanla bir şeyler çizmeye başladı. Başını bir yana yatırarak dikkatle çizdiğine baktı.</p>

  <p>Kâğıdı bana uzatırken, "Edward Chichester'e çok benziyor, ama..." dedi. "Kadın kamarot bu muydu?" diye ekledi.</p>

  <p>"A... evet," diye bağırdım. "Suzanne çok akıllısın." Elini hafifçe sallayarak komplimanı geçiştirdi.</p>

  <p>"Zaten hep o misyonerden şüpheleniyordum. Geçen gün Crippen'den bahsederken kahve fincanını düşürüşünü, yüzünün sarı-ye-il bir renk almasını anımsıyor musun?"</p>

  <p>"17 numaralı kamarayı almak için de bayağı uğraşmıştı."</p>

  <p>"Evet, buraya kadar bütün taşlar yerine oturuyor, iyi güzel de bu ne anlama geliyor? Acaba 17 numaralı kamarada saat birde ne olacaktı? Herhalde olay sekreterin bıçaklanması değildi. Belirli bir gün, saat ve yer... Bir bıçaklama olayı için belirlenmiş olamaz. Herhalde bu bir randevuydu ve sekreter randevuya giderken bıçaklandı. Peki, ama kiminle buluşacaktı? Hiç kuşkusuz seninle değil. Chichester'le olabilir. Ya da Pagett ile."</p>

  <p>"Bu olamaz," diye itiraz ettim. "Birbirlerini her istedikleri zaman görebiliyorlar."</p>

  <p>Bir an için ikimiz de düşüncelerimize dalarak sustuk. Bir süre sonra Suzanne konuya başka bir yönden yaklaşarak söze girdi. "Kamarada bir şey saklanmış olabilir mi?"</p>

  <p>"Bu akla daha yakın," diye onayladım. "Bu eşyalarımın ertesi sabah karıştırılmış olmasını da açıklıyor. Ama kamaramda saklı bir şey olmadığından eminim."</p>

  <p>"O genç adam gece oradayken çekmeceye bir şey saklamış olamaz mı?" Başımı sallayarak, "Görürdüm," dedim.</p>

  <p>"Aradıkları şu senin sakladığın kıymetli kâğıt parçası olmasın?"</p>

  <p>"Olabilir, ama bu da anlamsız geliyor bana. Üzerinde yalnızca bir tarih ve zaman var... ve o da geçti." Suzanne başını salladı.</p>

  <p>"Tabii ya. Hayır, kâğıt değildi. Bu arada, o kâğıt yanında mı? Görmek isterdim." Kâğıdı 1 numaralı kanıt olarak yanımda getirmiştim. Ona verdim. Kaşlarını çatarak inceledi.</p>

  <p>"17'den sonra bir nokta var. Niye l'den sonra yok?"</p>

  <p>"Ama biraz aralık bırakılmış... "</p>

  <p>"Evet, aralık var ama... "</p>

  <p>Birdenbire ayağa kalkıp kâğıdı ışığa mümkün olduğunca yaklaştırarak daha da yakından baktı. Heyecanını zorlukla bastırdığı belli oluyordu.</p>

  <p>"Anne bu bir nokta değil. Kâğıdın defosu. Kâğıt kusurlu, görüyor musun? Bu durumda noktaya aldırmayıp yalnızca aralıkları dikkate almalıyız."</p>

  <p>Ayağa kalkmış yanında duruyordum. Rakamları gördüğüm gibi okudum.</p>

  <p>"1 71 22."</p>

  <p>Suzanne, "Görüyor musun?" dedi. "Aynı şey ama yine de farklı. Saat olarak yine birde. Ayın yirmi ikisinde, ama 71 numaralı kamarada. Yani benim kamaramda Anne!"</p>

  <p>Ayakta durmuş, yeni buluşumuzun verdiği mutlulukla birbirimize bakıyorduk. Öylesine heyecanlıydık ki, bizi gören gizemi çözdük sanırdı. Sonra birden ayaklarımın üstüne bastım.</p>

  <p>"Ama Suzanne, yirmi ikisi gecesi burada bir şey olmadı ki," dedim.</p>

  <p>"Hayır! Olmadı."</p>

  <p>Birden aklıma başka bir fikir geldi.</p>

  <p>"Bu senin kendi kamaran değil, değil mi Suzanne? Yani ilk olarak kaldığın kamara bu değildi."</p>

  <p>"Hayır, muhasebeci bana burayı sonradan verdi."</p>

  <p>"Acaba burası gemi hareket etmeden önce başka birine verilmiş olabilir mi? Yolculuğa katılmayan birine... Bunu öğrensek çok iyi olacak."</p>

  <p>"Bunu öğrenmemize lüzum yok Çingene kızı," dedi. "Ben biliyorum. Muhasebeci bahsetti. Kamara Bayan Grey adına rezerve edilmiş. Ama Bayan Grey şu ünlü Madame Nadina'nın takma ismiymiş. Hani şu ünlü Rus balerinin. Londra'da pek tanınmıyor, ama Paris'te kiler bu kadın için deli oluyor. Savaş boyunca Paris'te olay yarattı. Sanırım çok çekici bir kadın! Muhasebeci onun gemide bulunamamasından dolayı çok üzgündü, bana uzun uzun ondan bahsetti. Daha sonra Albay Race de onun hakkında bir şeyler anlattı. Paris'te onun hakkında söylentiler varmış. Casus olduğundan şüpheleniliyormuş, ama kanıtlanamamış. Albay Race bu konuda çok bilgili, sanırım bir şekilde olayla ilgisi var. Çok ilginç şeyler anlattı. Alman kökenli olmayan bir çete varmış. Çetenin başı kendisinden 'Albay' diye bahsedilen biriymiş. Onun İngiliz olduğunu sanıyorlarmış, ama kimliği asla saptanamamış. Ama uluslararası komplolar düzenleyen bir çeteymiş bu. Soygunculuk, casusluk, saldırı, cinayet -her şeyi yapar- sonuçta masum bir insanı günah keçisi olarak ileri sürerlermiş. Albay denilen adam olağanüstü zeki biri olmalı! Bu balerinin de onun ajanlarından biri olduğu söyleniliyormuş, ama kanıtlanamamış. Evet, Anne, doğru iz üzerindeyiz. Nadina tam böyle bir işe karışacak tipte bir kadın. Ayın yirmi ikisi gecesi için kararlaştırılan randevu onunla ve bu kamaradaydı. Peki, ama o nerede? Niye gemiye gelmedi?" Birden beynimde bir şimşek çaktı. Yavaşça, "Gemiye gelecekti," dedim. "Peki, ama niye gelmedi?"</p>

  <p>"Çünkü öldü o, Suzanne. Nadina, Marlow'da öldürülen kadın."</p>

  <p>Bir an aklım Marlovv'daki ıssız evin o boş odasına gitti. Yeniden o gizemli, o korkulu havayı hissettim. Bir an kalemimin düşüşünü ve filmi buluşumu hatırladım. Bir film, bu bana bir şey çağrıştırıyordu. Bir film makarası hakkında bir şeyler duymuştum. Ama nerede? Niye bu düşünceyi Bayan Blair ile paylaşmıyorum? Birden onu yakalayarak heyecanla sarstım. "Film! Hani şu sana vantilatörden uzatılan film. Yirmi iki gecesi değil miydi o?"</p>

  <p>"Hani şu kaybettiğim film mi?"</p>

  <p>"Aynı olduğunu nereden biliyorsun? Niye sana o şekilde verilsin ki, hem de gece yarısı? Bu aptalca bir şey. Hayır, bu bir mesajdı. Film kutusundan çıkarılmış ve içine başka bir şey konmuştu. Film hâlâ yanında mı?"</p>

  <p>"Kullanmış olabilirim. Hayır, işte burada. Birden komodinin gözüne koyduğumu anımsadım." Bana uzattı.</p>

  <p>Sıradan bir film kutusuydu. Titreyen ellerimle aldım. Kalbim delicesine çarpıyordu. Gereğinden çok daha fazla ağırdı.</p>

  <p>Titreyen parmaklarımla filmi havadan koruyan kâğıdı yırttım. Kapağı açmamla birlikte bir sürü parlak çakıl taşı yatağın üzerine serildi. Hayal kırıklığıyla, "Çakıl taşları," dedim. Suzanne, "Çakıl taşları mı?" diye haykırdı. Sesinin tonu beni de heyecanlandırmıştı.</p>

  <p>"Çakıl taşı mı? Hayır Anne bunlar çakıl taşı değil! Elmas!"</p>

  <p>&nbsp;</p>

  <p><span class="t0">&nbsp;</span></p>
</body>
</html>
