<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 27</title>
</head>

<body>
  <h1 class="h21">Bölüm 27</h1>

  <p>Sizlere bu sayfalarda anlattığım hikâyemi aynen Harry'ye de anlattım. Dikkatle dinledi. Onu en çok şaşırtan ve hatta afallatan elmasların bende, daha doğrusu Suzanne'da olmasıydı. Bu hiç aklına gelmemişti. Elbette Harry'nin hikâyesini dinledikten sonra Carton'un gemideki küçük ayarlamasının nedenini anlamıştım. Daha doğrusu bunun tamamen Nadina'nın planı olduğundan hiç kuşkum yoktu, olaydaki asıl beyin oydu. Ona ya da kocasına karşı yapılacak herhangi bir sürpriz girişim elmasların ele geçmesiyle sonuçlanacaktı. Sır onun beyninde saklıydı ve eminim ki Albay geleceğinin bir geminin gece nöbetçisinin ellerinde olduğunu rüyasında görse inanmazdı.</p>

  <p>Harry'nin eski suçu, yani hırsızlık büyük ölçüde halledilmişti, aksini her an kanıtlayabilecek durumdaydık. Ama asıl diğer arandığı suç, yani cinayet elimizi kolumuzu bağlıyordu. Şu durumda ortaya çıkıp suçsuz olduğunu kanıtlayamazdı. Tekrar tekrar üzerinde durduğumuz nokta Albay'ın kim olduğuydu. Acaba Guy Pagett Albay olabilir miydi, yoksa?</p>

  <p>Harry, "Sadece bir şey kafamı karıştırıyor," dedi. "Anita Grünberg'i Marlow'da öldüren Pagett olabilir, bu da onun Albay olabileceği olasılığını güçlendiriyor, çünkü Anita'nın iş konuşmak için alt kademeden biriyle buluşmayı kabul edeceğini hiç sanmıyorum. Gelgelelim buraya geldiğin ilk gece, seni ortadan kaldırmak istemeleri bu varsayımı çürütüyor. Pagett'nin Cape Town'da kaldığından eminsin, buraya bir sonraki çarşambadan önce ulaşmış olması olanaksızdı. Burada, dünyanın bu ıssız köşesinde onun adına çalışan birinin olması pek olası değil, bütün planlarını seninle Cape Town'da başa çıkmak için yapmıştı. Elbette Johannesburg'daki bir ajanına telgraf çekip onun Mafeking'den Rodezya trenine binmesini istemiş olabilir. Ama telgrafta ne istediğini detaylı anlatamazdı." Bir süre susup oturduk. Neden sonra Harry konuşmaya devam etti.</p>

  <p>"Otelden ayrıldığın zaman Bayan Blair'in uyuduğunu ve Sir Eustace'ın sekreterine bir şeyler dikte ettirdiğini duyduğunu söyledin. Peki ya Albay Race neredeydi?"</p>

  <p>"Onu hiçbir yerde bulamadım," dedim.</p>

  <p>"Aramızdaki yakınlığı bir şekilde öğrenmiş olabilir mi?"</p>

  <p>Matopos'tan dönerken yoldaki konuşmamızı anımsayarak, "Olabilir," dedim. "Güçlü bir kişiliğe sahip. Ama Albay olabileceğini sanmam, benim Albay kavramıma uymuyor. Ayrıca bunu düşünmek bile saçma olur. Gizli servisten."</p>

  <p>"Öyle olduğunu nereden biliyorsun? İnsanları buna inandırmak öyle kolay ki. Yemi atarsın balıklar hemen yutar. Kimse bunu yalanlayamaz ve söylenti öyle yayılır ki herkes bunun tartışılamaz bir gerçek olduğuna inanır. Tabii bu da tüm şüpheleri ortadan kaldırır. Anne bu Race denilen bu adamdan hoşlanıyor musun?"</p>

  <p>"Hoşlanıyorum da hoşlanmıyorum da. Beni ürkütüyor, ama aynı zamanda çekici bir tarafı var. Bildiğim bir şey varsa o da bu adamdan her zaman korktuğum."</p>

  <p>"Kimberley soygunu sırasında onun da Afrika'da bulunduğunu biliyor muydun?"</p>

  <p>"Evet, ama Suzanne'a Albay'dan bahseden de o. Üstelik bu adamı yakalamak için Paris'te ne kadar uğraştığını da anlatmış."</p>

  <p>"Akıllı bir kamuflaj."</p>

  <p>"İyi de bu durumda Pagett kim? Race'in adamı mı?" Harry yavaşça, "Belki de... " dedi. "O suçsuzdur."</p>

  <p>"Ne?"</p>

  <p>"Anne bir düşünsene. Hiç Kilmorden'daki o gece neler olduğunu Pagett'nin ağzından duydun mu?"</p>

  <p>"Evet... Sir Eustace dolayısıyla."</p>

  <p>Sir Eustace'ın anlattıklarını ben de Harry'ye anlattım. Dikkatle dinledi. "Sir Eustace'ın kamarasının önünde bir adam görerek onu güverteye kadar takip etmiş. Öyle mi demiş? Şimdi bir düşünelim, Sir Eustace'ın kamarasının karşısında kimin kamarası vardı? Albay Race'in. Diyelim ki Albay Race gizlice güverteye çıktı, seni denize atmaya çalıştıktan sonra güvertede kaçarken salonun kapısında tam da o sırada dışarı çıkmakta olan Pagett'e rastladı. Onu bir yumrukta yere serdi, içeri girdi ve kapıyı kapadı. Biz oraya gittiğimizde Pagett'i yerde bulduk. Buna ne dersin?"</p>

  <p>"Ama ona senin vurduğunu söylediğini unutuyorsun."</p>

  <p>"Belki de ayılırken benim uzaklaştığımı görmüştür. Böyle olunca beni suçlaması normal değil mi? Özellikle de beni izlediğini düşündüğü dikkate alınacak olursa."</p>

  <p>Yavaşça, "Olabilir," dedim. "Ama bu bütün kuramlarımızın değişmesi demek. Ayrıca başka şeyler de var."</p>

  <p>"Onların çoğu da açıklamaya göre değişir. Cape Town'da seni takip eden adamın Pagett ile konuştuğunu ve Pagett'nin saatine baktığını söylüyorsun. Adam, ona saati sormuş olabilir."</p>

  <p>"Yani sence bu yalnızca bir rastlantı mıydı?"</p>

  <p>"Tam olarak değil. Bu olayda bir şekilde Pagett de işin içine sokulmak isteniyor. Cinayet için neden Marlow'daki ev seçildi? Elmaslar çalındığı sırada Pagett de Kimberley'deydi, neden bu olabilir mi? Eğer ben birden sahneye çıkmasaydım, günah keçisi olarak onu mu kullanacaklardı?"</p>

  <p>"Yani onun tamamen suçsuz olduğuna mı inanıyorsun?"</p>

  <p>"Öyle görünüyor. Eğer bu doğruysa cinayet günü Pagett'nin Marlow'da ne yaptığını öğrenmeliyiz. Eğer akla yakın bir açıklaması varsa doğru iz üzerindeyiz demektir." Ayağa kalktı.</p>

  <p>"Vakit gece yarısını geçti, içeri girip biraz uyumalısın Anne. Şafaktan hemen önce seni tekneyle götüreceğim. Livingstone'dan kalkan trene yetişmelisin. Orada tren hareket edinceye kadar seni saklayacak bir arkadaşım var. Oradan Bulawayo'ya geçip Beira trenine binersin. Bu arada ben de Livingstone'daki arkadaşımdan otelde neler olduğunu ve arkadaşlarının nereye gittiklerini öğrenirim."</p>

  <p>Dalgın dalgın, "Beira," dedim.</p>

  <p>"Evet Anne, Beira'ya gidiyorsun. Bu erkek işi! Lütfen bunu bana bırak!" Sorunları konuşurken kendimizi unutmuştuk, ama şimdi yine duygularımızın etkisindeydik. Birbirimize bakamıyorduk bile. "Peki," diyerek kulübeye girdim.</p>

  <p>Post kaplı divana uzandım, ama uyuyamıyordum. Dışarıda Harry'nin bir aşağı bir yukarı kararsızlık içinde dolaştığını duyuyordum. Uzun, karanlık saatlerin ardından gün ışırken bana seslendi. "Haydi Anne. Gitme zamanımız geldi."</p>

  <p>Söyleneni yaparak kalktım ve dışarı çıktım. Hâlâ karanlıktı ama şafağın sökmesinin yakın olduğunu biliyordum.</p>

  <p>"Motorlu tekneyle değil kanoyla gideceğiz... " Harry birden sustu ve elini kaldırdı.</p>

  <p>"Hışşt. Neydi o?"</p>

  <p>Kulak kesildim, ama bir şey duyamadım. Onun kulakları benimkilerden daha hassastı. Ve de uzun yıllar vahşi doğada yaşayan bir adamın kulaklarıydı bunlar. Sonunda bende duydum, sudaki bir hışırtı, kürek sesiydi bu. Nehrin sağ kıyısından iskeleye doğru gelen bir kayığın varlığını belirtiyordu.</p>

  <p>Gözlerimiz karanlığa iyice alışınca, tüm dikkatimizi suya yoğunlaştırdık ve nehirde bir sandal gördük. Birden bir alev parladı. Birisi kibrit çakmıştı. Bu küçük ışıkta bile Muizenberg'teki villada gördüğüm kızıl sakallı Hollandalıyı tanımıştım. Yanındakilerde yerlilerdi. "Çabuk kulübeye."</p>

  <p>Harry, beni kulübenin içine çekti. Birkaç tüfekle bir de tabanca indirdi.</p>

  <p>"Tüfek doldurmasını bilir misin?"</p>

  <p>"Hiç doldurmadım. Nasıl yapacağımı göster."</p>

  <p>Talimatlarını dikkatlice dinledim. Kapıyı kapattık. Harry pencereden dışarıyı gözetliyordu. Sandal yanaşmak üzereydi.</p>

  <p>Harry, "Kimsiniz?" diye bağırdı sesi yankı yapıyordu.</p>

  <p>Eğer konuklarımızın kim olduğundan en ufak bir şüphemiz olsaydı aldığımız tepki karşısında tamamen yok olacaktı. Kulübemize yağmur gibi kurşun yağdı. Neyse ki yaralanmadık. Harry tüfeği doğrulttu. Nişan aldı. Ateş etti, sonra tekrar tekrar ateş etti. İki inilti ve birinin suya düştüğünü duyduk.</p>

  <p>İkinci tüfeğe uzanırken, "Bu onlara iyi bir ders olur. Kiminle karşı karşıya olduklarını tekrar düşüneceklerdir," dedi. "Anne, Tanrı aşkına geride dur. Tüfekleri de daha çabuk doldur."</p>

  <p>Yine kurşunlar. Bunlardan bir tanesi Harry'nin yanağını sıyırdı. Bunun yanıtı onlarınkinden çok daha sert oldu. Tüfeği tam istediği zamanda doldurmuştum, kolunu uzattığında hazırdı. Yeniden pencereye dönmeden önce beni tek kolu ile kendine çekerek vahşice öptü. Birden bağırdı.</p>

  <p>"Gidiyorlar, yeterince derslerini aldılar. Suyun üzerinden burada kaç kişi olduğumuzu kestiremezler. Şimdilik geri çekildiler, ama yine gelecekler. Onlara karşı hazırlıklı olmalıyız." Tüfeği yere bırakarak bana döndü.</p>

  <p>"Anne! Güzelim! Şahanesin sen! Mucizesin! Küçük kraliçem benim! Aslan gibisin! O kadar cesursun ki! Kara saçlı cadı!"</p>

  <p>Beni yine kollarına aldı. Saçlarımdan, gözlerimden, dudaklarımdan öptü. Sonra beni iterek, "Haydi şimdi iş başına," dedi. " Şu parafin kutularını çıkar."</p>

  <p>Dediğini yaptım. Kulübenin içinde bir şeylerle meşguldü. Sonra onu damda kolunda bir şeyler sürünürken gördüm. Birkaç dakika sonra ise yanımdaydı.</p>

  <p>"Tekneye git," dedi. "Onu adanın diğer tarafına geçirmeliyiz."</p>

  <p>Ben koşarken o parafini alıyordu. Yavaşça, "Geliyorlar," diye seslendim. Karşı kıyıda suyun dalgalandığım görmüştüm. Hemen yanıma koştu.</p>

  <p>"Tam zamanı. Lanet olsun! Tekne nerede?"</p>

  <p>Her iki teknenin de ipini kesmişlerdi. Tekneler nehrin ortasına kadar gelmişlerdi bile. Harry hafifçe ıslık çaldı.</p>

  <p>"Kapana kısıldık tatlım. Bir fikrin var mı?"</p>

  <p>"Seninle olduktan sonra hiçbir şeyin önemi yok," dedim.</p>

  <p>"Ah, ama beraber ölmek pek eğlenceli olmayacak. Bundan daha iyisini yapabiliriz. Bak, bu sefer iki sandalla geliyorlar. Karaya iki farklı noktadan çıkacaklar. Şimdi sıra benim küçük gösterimde."</p>

  <p>Biz bunları konuşurken kulübeden büyük bir alev yükseldi. Alevin ışığı kulübenin damında yan yana siper almış iki insan figürünü aydınlattı.</p>

  <p>"Eski elbiselerim, içini bez doldurdum, bu onları biraz oyalar. Haydi, Anne gel, çaresiz bunu deneyeceğiz."</p>

  <p>El ele koşarak adanın diğer tarafına geçtik. Bu tarafta ada dar bir su yoluyla kıyıdan ayrılıyordu.</p>

  <p>"Yüzmeliyiz. Yüzebilir misin Anne? Neyse çok da önemli değil. Seni karşıya geçirebilirim. Kayalık burası. Tekne için uygun değil, ama yüzmeye uygun. Üstelik Livingstone da bu tarafta."</p>

  <p>"Yüzebilirim," dedim. "Hatta biraz daha uzağa bile gidebilirim." O anda yüzündeki endişeli ifadeyi fark ederek sordum. "Tehlikeli olan ne, Harry? Köpekbalığı mı var?"</p>

  <p>"Hayır, küçük kaz kafalı," dedi. "Köpekbalıkları okyanusta olur. Ama yine de çok zekisin Anne. Timsahlar. Sorun bu."</p>

  <p>"Timsahlar mı?"</p>

  <p>"Evet, ama onları düşünme. İstersen bildiğin bütün duaları et."</p>

  <p>Suya atladık. Dualar etkili olmalıydı ki timsahlarla filan herhangi bir macera yaşamadan karşı sahile çıktık.</p>

  <p>"Şimdi doğru Livingstone'a," dedi. "Zorlu bir yol, üstelik giysilerimizin ıslak olması durumu daha da zorlaştırıyor. Ama bunu başarmalıyız."</p>

  <p>Bu yürüyüş tam bir kâbustu. Elbisemin etek kısmı ıslandığı için bacaklarıma dolanıyordu. Çoraplarım da yırtılmak üzereydi. Sonunda soluğum kesildi, yorgunluktan olduğum yere yığıldım. Harry yanıma geldi. "Haydi, kalk canım," dedi. "Ben seni taşırım."</p>

  <p>İşte Livingstone'a böyle geldim, Harry'nin omzuna atılmış bir kömür çuvalı gibi. Gün henüz ağarıyordu. Harry'nin arkadaşı yirmi yaşlarında yerlilere özgü süs eşyaları satan bir dükkânın sahibiydi. İsmi Ned'di, belki başka bir ismi daha vardı ama ben duyamamıştım. Harry'yi sırtında giysileri ıslak bir kadınla görünce hiç şaşılmadı. Erkekler muhteşem yaratıklar!</p>

  <p>Bize yiyecek ve sıcak kahve getirdi. Biz tüylü Manchester tipi battaniyelere sarınıp ısınırken giysilerimizi kuruttu. Ned otele, Sir Eustace ve ekibinin şimdi nerede olduğunu öğrenmeye gitti. Bu arada biz de kulübenin arka tarafında kimsenin bizi göremeyeceği küçük bir odada güven içinde bekledik. İş te orada o anda Harry'ye hiçbir kuvvetin beni Beira'ya göndermeye yetmeyeceğini söyledim. Önceleri böyle düşünmüyordum, ama şimdi durum değişmişti. Tüm planlarımızı düşmanlarımın beni öldü sanmaları üzerine kurmuştuk. Şimdi ölmediğimi bildiklerine göre Beira'ya gitmeme de gerek kalmamıştı. Orada da beni kolayca takip eder sessizce öldürebilirlerdi. Üstelik</p>

  <p>beni koruyacak kimse de olmayacaktı. Sonuçta her neredeyse Suzanne'ı bulup ona katılmama, kendimi korumak için elimden geleni yapmama karar verdik. Hiçbir şekilde maceraya atılmamam ve Albay'ın kim olduğunu araştırmamam da emredilmiş ti.</p>

  <p>Uslu uslu Suzanne ile kalarak Harry'den haber bekleyecektim. Elmasları ise Kimberley bankasına Parker ismi altında yatıracaktım.</p>

  <p>"Bir şey daha var," dedim. "Bir parola ya da şifre gibi bir şey bulmalıyız. Birbirimize mesaj yollayacağız diye yine başımızı derde sokmayalım."</p>

  <p>"Bu kolay. Benden gelecek her mesajda 've' kelimesinin üstü karalanmış olacak."</p>

  <p>"Karalanmamışsa sahte, anlaştık," diye mırıldandım. "Ya telgrafta ne yapacağız?"</p>

  <p>"Benden gelecek telgraflarda imza olarak Andy olacak."</p>

  <p>Ned bir an için başını içeri uzatıp, "Tren gelmek üzere Harry," dedi ve hemen geri çekildi. Ayağa kalktım.</p>

  <p>Muzipçe, "Eğer doğru dürüst bir adam bulursam evleneyim mi?" diye sordum. Harry yanıma sokuldu.</p>

  <p>"Anne eğer benden başka biriyle evlenirsen o adamın boynunu kırarım. Sana gelince... "</p>

  <p>Heyecanla, "Evet... " dedim.</p>

  <p>"Seni de götürür bir güzel sopa atarım."</p>

  <p>Şakayla, "Amma da hoş bir koca seçmişim!" dedim. "Üstelik bir gecede fikri değişen biri."</p>

  <p><span class="t0">&nbsp;</span></p>
</body>
</html>
