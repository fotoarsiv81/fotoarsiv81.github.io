<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 25</title>
</head>

<body>
  <h1 class="h21">Bölüm 25</h1>

  <p>Ağır ağır kendime gelirken büyük bir acı hissediyorum. Başımda korkunç bir ağrı, sol kolumda ise dayanılmaz bir sancı vardı. Kolumu hareket ettiremiyordum. Her şey bana hâlâ kâbus gibi geliyordu, inanamıyordum olanlara. Karabasanlar içindeydim, düşüyor, düşüyordum. Bir an sisler arasında Harry Rayburn'ün yüzünü görür gibi oldum. Gerçek sandım. Ama sonra benimle alay eder gibi yine kayboldu. Sonra bir defasında birinin ağzıma bir kap dayadığını ve bir şeyler içtiğimi anımsıyorum. Siyahi bir surattı bu, yüzüme gülümsüyordu, şeytanın yüzü sanıp haykırdım. Ve yine düşler... düşler... çaresizce uyarmak için Harry Rayburn'ü aradığım düşler... Ama niye? Bunu ben de bilmiyorum. Bir tehlike seziyordum, büyük bir tehlike ve onu ancak ben kurtarabilirdim. Sonra yine karanlık. Bağışlayan, merhametli karanlık ve gerçek uyku.</p>

  <p>Sonunda uyandım. Uzun kâbus sona ermişti. Her şeyi anımsıyordum. Otelden ayrılışımı, koşa koşa Harry ile buluşmaya gidişimi, gölgeler arasından çıkan adamı, o şeytani kahkahayı ve son olarak da düşüşümü.</p>

  <p>Ölmemiş olmam gerçekten mucizeydi. Yaralıydım, hastaydım, her tarafım ağrıyordu, kolumu bile kıpırdatamayacak kadar halsizdim ama yaşıyordum. Peki, ama neredeydim? Başımı güçlükle oynatarak etrafıma bakındım. Tahta duvarlı bir odaydı burası. Her tarafta hayvan derileri ve fildişleri asılıydı. Sert bir divanda bir hayvan postunun üzerinde yatıyordum. Kolum bandajlıydı ve kıpırdatamıyordum. Önce yalnız olduğumu sandım, ama sonra ışıkla aramda bir adamın oturmakta olduğunu fark ettim. Adamın başı pencereye dönüktü. O kadar sakin ve hareketsiz duruyordu ki, bir an tahtadan oyulmuş bir insan figürü zannettim. Bu siyah kıvırcık saçlı baş, bana yabancı gelmemişti, ama hayal gücümün beni aldatmasını istemiyordum. Birden döndü. Soluğumu tuttum. Bu Harry Rayburn'dü. Kanlı canlı Harry Rayburn! Bana doğru yaklaştı.</p>

  <p>Endişeli bir sesle, " İyi misin?" diye sordu.</p>

  <p>Yanıt veremedim. Gözyaşları yanaklarımdan aşağı süzülmeye başladı. Hâlâ halsizdim, ama ellerini avuçlarımın arasına aldım. Bana böyle bakarken, onun bu bakışları üzerimdeyken ölmüş olmayı nasıl da isterdim.</p>

  <p>"Ağlama Anne. Lütfen ağlama. Kurtuldun artık. Güvendesin. Kimse sana zarar veremeyecek."</p>

  <p>Gidip bir kâse aldı ve bana getirdi. "Biraz bu sütten iç."</p>

  <p>Söz dinleyerek içtim. Şımarık, küçük bir çocukla konuşuyormuşçasına yumuşak, sevecen bir ses tonuyla konuşuyordu.</p>

  <p>"Şimdi bir şey sorma da uyu. Gittikçe gücünü toplayacaksın. Eğer istersen gidebilirim."</p>

  <p>"Hayır," diye inledim. "Hayır... Hayır."</p>

  <p>"Öyleyse kalıyorum."</p>

  <p>Bir iskemle çekerek yanı başıma oturdu. Elini elimin üstüne koydu, hafifçe okşadı. Yeniden uykuya daldım.</p>

  <p>Herhalde uyuduğumda akşamdı. Yeniden uyandığımda ise güneş tepedeydi. Kulübede yalnızdım, ama kıpırdamamla birlikte ihtiyar yerli bir kadın koşarak yanıma geldi. Çirkindi, ama gülümsemesiyle bana cesaret veriyordu. Bir leğenin içinde su getirerek yüzümü yıkamama yardım etti. Daha sonra büyük bir kâse dolusu çorba verdi. Çorbayı son damlasına kadar içtim. Sorduğum sorulara yalnızca gülerek ve başını sallayarak yanıt verdiğini görünce onun İngilizce bilmediğini anladım. Harry Rayburn'ün içeri girmesiyle birlikte yaşlı kadın ayağa kalktı ve saygıyla geri çekildi. Sonra da Harry'nin bir el işaretiyle dışarı çıktı ve bizi yalnız bıraktı. Harry, ona gülümseyerek baktı. "Bugün daha iyisiniz."</p>

  <p>"Evet. Ama hâlâ güçsüzüm. Neredeyim ben?"</p>

  <p>"Zambezi'de küçük bir adada. Çağlayanlardan dört kilometre ötede."</p>

  <p>"Dostlarım nerede olduğumu biliyorlar mı?"</p>

  <p>Başını salladı.</p>

  <p>"Onlara haber yollamalıyım."</p>

  <p>"Bu sizin... şey elbette. Ama yerinizde olsaydım biraz daha güçleninceye kadar beklerdim."</p>

  <p>"Neden?" diye sordum.</p>

  <p>Hemen yanıt vermediği için konuşmaya devam ettim. "Ne kadar zamandır buradayım?" Yanıtı beni şaşırtmıştı. "Yaklaşık bir gün kadar... "</p>

  <p>"Ah," dedim. "Suzanne'a haber yollamalıyım. Çok merak etmiştir."</p>

  <p>"Suzanne da kim?" diye sordu.</p>

  <p>"Bayan Blair," dedim. "Otelde o, Sir Eustace ve Albay Race ile beraberdim. Ama tabii bunu siz de biliyorsunuz." Başını salladı.</p>

  <p>"Sizi elbisenizden ağaca asılı bir durumda bilinçsiz ve kırık bir kolla bulduğumdan başka bir şey bilmiyorum."</p>

  <p>"Neredeydi bu ağaç?"</p>

  <p>"Vadinin yamacında. Eğer elbiseniz dallara takılmamış olsaydı parçanızı bile bulamazlardı."</p>

  <p>Ürperdim. Sonra birden aklıma bir şey geldi.</p>

  <p>"Benim burada olduğumu bilmediğinizi söylüyorsunuz. Ya yolladığınız not?"</p>

  <p>"Ne notu?" diye sordu.</p>

  <p>"Benimle o açıklık alanda buluşmak istediğinizi bildiren not." Bana hayretle bakarak, "Ben not filan yollamadım," dedi.</p>

  <p>Saçlarımın dibine kadar kızardığımı hissettim. Neyse ki bunu fark etmemişe benziyordu.</p>

  <p>"Eğer notu siz yollamadıysanız, neden oradaydınız? Bu nasıl bir mucize?" diye sordum.</p>

  <p>Kısaca, "Burada yaşıyorum," dedi.</p>

  <p>"Bu adada mı?"</p>

  <p>"Evet. Savaştan sonra bu adaya geldim. Bazen otelden grupları alır teknemle gezdiririm, ama burada yaşamak öylesine basit ve ucuz ki buna bile pek gereksinimim olmuyor. Genelde aklıma eseni yapıyorum."</p>

  <p>"Yalnız mı yaşıyorsunuz?"</p>

  <p>"Kalabalıktan hoşlanmadığımdan emin olabilirsiniz."</p>

  <p>"Size yük olduğum için özür dilerim," dedim. "Ama bunda benim hiç suçum yok." Gözlerindeki parıltı beni şaşırttı.</p>

  <p>"Önemli değil," dedi. "Sizi kömür çuvalı gibi sırtıma atıp tekneme taşıdım. Aynen ilkel taş devri erkekleri gibi."</p>

  <p>"Ama aynı nedenle değil... " dedim.</p>

  <p>Bu kez kızarma sırası ondaydı. Öylesine kızardı ki, yüzünün yanık teni bile bunu kapatmadı.</p>

  <p>Mahcubiyetini kapamak amacıyla, "Ama bana hâlâ nasıl olup da beni aramaya çıktığınızı anlatmadınız," dedim.</p>

  <p>"Uyuyamamıştım. Huzursuzdum, sanki bir şeylerin olacağını hissediyordum. Sonra biraz rahatlayacağımı düşünerek tekneyle açıldım ve çağlayanlara doğru gittim. Tam vadinin girişindeyken çığlığınızı duydum."</p>

  <p>"Beni buraya kadar taşıyacağınıza niçin otelden yardım istemediniz?" Yeniden kızardı.</p>

  <p>"Belki bu size bağışlanamaz bir küstahlık gibi gelecek ama şu anda bile içinde bulunduğunuz tehlikenin farkında olmadığınızı düşünüyorum. Arkadaşlarınıza haber verecektim, öyle mi? Hani dostlarınıza, sizi gözleri kapalı ölüme yollayan iyi kalpli dostlarınıza mı? Hayır, size herkesten daha iyi bakacağıma dair kendi kendime yemin ettim. Bu adaya hiç kimse gelmez. Bir tek bir zamanlar ağır bir hastalıktan kurtardığım ihtiyar Batani! O da çok sadıktır. Ağzı da sıkıdır, asla bir şey söylemez. Sizi bu adada aylarca alıkoyabilirim ve kimsenin haberi bile olmaz."</p>

  <p>Sizi bu adada aylarca alıkoyabilirim ve kimsenin haberi bile olmaz. Bazı sözcükler insanı nasıl mutlu ediyordu!</p>

  <p>Kısık bir sesle, "Çok doğru yapmışsınız," dedim. "Kimseye haber yollamayacağım. Birkaç günlük merakın kimseye zararı olmaz. Zaten akrabam filan da değiller.</p>

  <p>Yalnızca yolculukta tanıdığım dostlarım, özellikle de Suzanne. O notu yazan her kimse hakkımda çok fazla bilgiye sahip olmalı. Bu bir yabancının yapacağı iş değil."</p>

  <p>Bu sefer nottan bahsederken kızarmamıştım. Çekinerek, "Eğer beni dinlerseniz..." dedi.</p>

  <p>Açık sözlülükle, "Hiç sanmıyorum ama... " dedim. "Yine de dinlemekten bir zarar gelmez."</p>

  <p>"Her zaman her aklınıza eseni yapar mısınız Miss Beddingfeld?"</p>

  <p>"Genellikle," diye yanıtladım. Karşımda başka biri olsaydı: her zaman, derdim. Hiç ummadığım şekilde, "Kocanıza acıyorum," dedi. Anında yanıtı yapıştırdım.</p>

  <p>"Hiç gerek yok! Birine delice âşık olmadığım sürece evlenmeyi düşünmüyorum. Elbette bir kadın için istemediği şeyleri sırf sevdiği biri için yapmak kadar büyük bir zevk olamaz. Üstelik ne kadar inatçı, kişilikli bir kadınsa sevgisi de o kadar güçlü olur."</p>

  <p>"Korkarım ki sizinle aynı fikirde değilim. Genelde evlendikten sonra bunun tam tersi oluyor."</p>

  <p>"Doğru," diye onayladım. "İşte zaten bunun için evliliklerin çoğu başarısız. Hata genellikle erkeklerde. Eşlerine o kadar boyun eğiyorlar ki, ister istemez aldatılıyorlar ya da bir o kadar bencil davranıp, kendi bildiklerini okuyup, bir kez olsun teşekkür bile etmiyorlar. Başarılı kocalar eşlerine kendi istediklerini yaptırdıktan sonra bunu niye yaptı diye hesap soranlardır. Kadınlar yönetilmeye bayılırlar, ama fedakârlıklarının görmezden gelinmesinden de nefret ederler. Diğer yandan erkekler kendilerine daima yumuşak ve sevgiyle yaklaşan kadınlardan da hoşlanmazlar. Eğer evlenirsem çoğu zaman bir cadı, bir şeytan olacağım. Ama arada sırada da kocama hiç ummadığı bir anda aslında bir melek olduğumu kanıtlayacağım." Harry kahkahalarla güldü.</p>

  <p>"Yani tam bir kedi köpek hayatı yaşayacaksınız!"</p>

  <p>"Âşıklar daima kavga ederler," dedim. "Çünkü birbirlerini anlamazlar. Anlamaya başladıkları zaman da aşkları biter."</p>

  <p>"Yani bunun tersi doğru mu oluyor?" diye sordu. "Sürekli kavga edenler birbirlerine âşık mıdır?"</p>

  <p>Aklım karış arak, "Bilmiyorum," dedim.</p>

  <p>Şömineye döndü. İçten bir sesle, "Biraz daha çorba ister misiniz?" diye sordu. "Evet, lütfen. O kadar açım ki, bir gergedanı bile yiyebilirim."</p>

  <p>"Bu iyi."</p>

  <p>Ben, onu seyrederken o ateşle oynuyordu. "Kalkabildiğim zaman yemeği ben pişiririm," dedim. "Yemek pişirmesini bildiğinizi sanmıyorum."</p>

  <p>Şöminenin rafında dizili bir sıra tencereye bakarak, "Tenceredeki şeyleri sizin kadar ben de ısıtabilirim," dedim.</p>

  <p>"Alındın mı?" dedi ve güldü. Güldüğü zaman yüzü değişiyordu. Çocukça bir ifadeye bürünüyordu. Mutlu... farklı bir adam oluyordu.</p>

  <p>Çorbamı zevkle içtim. Bu arada onun bana geleceğimle ilgili önerisini açıklamadığını anımsadım.</p>

  <p>"Ah evet," dedi. "Size şunu önerecektim. Sizin yerinizde olsam tamamen iyileşinceye kadar burada kalırdım. Düşmanlarınız sizin öldüğünüzü düşüneceklerdir. Cesedinizi bulamamak onları şaşırtmayacaktır. Kayalarda parçalanıp çağlayanın sularına karıştığınızı sanacaklardır." Ürperdim.</p>

  <p>"İyileşince de Beira'ya gider oradan da İngiltere'ye dönmek üzere bir gemiye binersiniz."</p>

  <p>Tepeden bakarak, "Bu kadar uslu durmayı düşünmüyorum," dedim. "Aptal bir okullu genç kız gibi konuşuyorsunuz."</p>

  <p>"Ben aptal bir okullu kız değilim," diye bağırdım. "Genç bir kadınım ben." Öfkeden kızarmış ve heyecan içinde ayakta durduğu sırada o hiç anlam veremediğim bir ifadeyle beni süzüyordu.</p>

  <p>"Tanrı yardımcım olsun. Gerçekten öylesiniz," diye mırıldandı ve ayağa kalkarak odadan çıktı.</p>

  <p>Hızla iyileşiyordum. Asıl önemli olan kırılan kolum ve başıma aldığım darbeydi. Kolumun durumu bir hayli ciddiydi ve kurtarıcım başlangıçta bunun önemli ve zor iyileşecek bir kırık olduğunu söyledi. Ancak daha sonraları dikkatli bir muayeneden sonra çok ağrımasına rağmen iyileşmek üzere olduğumu, çok yakında kolumu kullanabileceğimi belirtti.</p>

  <p>Tuhaf bir durumdu bizimkisi! Dünyadan ve insanlardan uzak Adem ile Havva gibi baş başa idik, ama bir farkla! İhtiyar Batani sürekli etrafımızda dönüyor, bir köpek kadar bile itibar görmüyordu. Yemek pişirmekte ısrar ettim, tabii tek kolla becerebileceğim kadarıyla. Harry genellikle dışarıda oluyordu, ama palmiyelerin gölgesinde yan yana yatarak konuşuyor baş başa uzun saatler geçiriyorduk. Her konuda tartışıyor, kavga ediyor ve sonra yine barışıyorduk. Çok tartışıyorduk, ama yine de aramızda inanılmaz bir dostluk gelişmişti. Dostluk ve başka bir şey daha.</p>

  <p>Gitme zamanımın yaklaştığını istemeyerek de olsa anlıyordum. Beni bırakacak mıydı? Hiçbir şey söylemeden? Hiçbir şey yapmadan? Uzun süre sustuğu, ne diyeceğini bilemediği ve yerinden fırlayıp yanımdan kaçtığı anlar olmuştu. Bir gece kriz yine geldi. Yemeğimizi bitirmiş kapının önünde oturuyorduk. Güneş batmak üzereydi.</p>

  <p>Saç tokasına ihtiyacım vardı, ama Harry bulamadığı için toplayamamıştım. Dümdüz ve simsiyah saçlarım dizlerime kadar uzanıyordu Çenem avucumda, dirseklerim dizlerime dayalı, dalgın oturuyordum. Birden Harry'nin bana baktığını hissettim. "Bu halinle aynen bir cadıya benziyorsun Anne," dedi. Hiç duymadığım bir ses tonuyla.</p>

  <p>Elini uzatarak saçlarıma dokundu. Titredim. Birden bir küfürle ayağa fırladı. "Yarın buradan gitmelisin, anlıyor musun?" diye bağırdı. "Daha fazla dayanamayacağım. Sonuçta ben de bir erkeğim. Gitmelisin Anne gitmelisin. Gitmek zorundasın. Aptal değilsin. Bunun böyle sürmeyeceğini sen de biliyorsun." Yavaşça, "Sanırım öyle," dedim. "Ama mutluyduk değil mi?"</p>

  <p>"Mutlu mu? Cehennemden farksızdı."</p>

  <p>"Evet, aynen öyle!" dedim.</p>

  <p>"Neden bana işkence ediyorsun? Neden benimle oynuyorsun? Alay ediyorsun! Saçlarının arasından gülerek neden öyle söyledin?"</p>

  <p>"Gülmüyordum. Alay da etmiyordum. Eğer gitmemi istiyorsan, giderim. Ama kalmamı istersen de kalırım."</p>

  <p>Hiddetle, "Hayır," diye bağırdı. "Hayır olmaz. Benimle oynama! Benim kim olduğumu bilmiyor musun, Anne? Bir suçlu, bir katil! Aranan bir adam. Burada beni Harry Parker olarak tanıyorlar, göçmen olduğumu, bu ülkeye münzevi bir yaşam sürmeye geldiğimi düşünüyorlar. Ama günün birinde biri taşları üst üste koyacak ve gerçek ortaya çıkacak. Anne, çok genç ve güzelsin, öyle güzelsin ki her erkeği deli edebilirsin. Dünya senin ayaklarının altında... Aşk, yaşam, her şey. Benimki ise boşa geçmiş bir yaşam, yanmış, kül olmuş, geriye yalnız külleri kalmış!"</p>

  <p>"Eğer beni istemiyorsan... "</p>

  <p>"Seni istediğimi biliyorsun. Seni kollarımın arasına alıp tüm dünyadan gizlemeyi, seni sonsuza kadar yanımda tutmayı tüm kalbimle, ruhumla istediğimi biliyorsun. Kendime engel olamıyorum, Anne. Uzun ve siyah cadı saçlarınla, hüzünlü olduğu zaman içi gülen ela gözlerinle. Ama seni kendinden ve kendimden kurtarmak istiyorum. Bu gece gitmelisin. Beira'ya gidersin ve... "</p>

  <p>"Beira'ya gitmeyeceğim," dedim.</p>

  <p>"Gideceksin. Oraya seni götürüp gemiye zorla bindireceğim. Sen beni ne zannediyorsun? Her gece seni öldürdüklerini rüyamda görüp sıçrayarak uyanmak isteyeceğimi mi? Her zaman bir mucize olacağını bekleyemezsin. İngiltere'ye dönmelisin, Anne ve evlenip mesut olmalısın."</p>

  <p>"Bana rahat, huzurlu bir ev vaat edecek bir adamla mı?"</p>

  <p>"Bundan daha iyisi olmalı."</p>

  <p>"Ya sen?"</p>

  <p>Yüzü ciddileşti ve ifadesizleşti.</p>

  <p>"Benim yapılacak işlerim var. Ne olduğunu sorma. Ama tahmin edebilirsin. Sana şu kadarını söyleyebilirim; ismime sürülen lekeyi temizleyeceğim ya da bu yolda ölüp gideceğim. Hem o gece seni öldürmek isteyen alçağı da bulup intikamını alacağıma da söz veriyorum."</p>

  <p>"Haksızlık etmemeliyiz," dedim. "Beni itmedi."</p>

  <p>"Gerek yoktu ki. Planı bundan daha akıllıcaydı. Seni bulduktan sonra patikaya çıktım. Her şey yolunda görünüyordu ama yol kenarındaki taşlardan bazıları özellikle yerlerinden çıkarılmış, ertesi gün hemen geri yerine yerleştirilmişti. Yarın kenarında büyük çalılar vardı. Taşları bunlara dayayarak senin yolda olduğunu zannederken adımını boşluğa atmanı sağladılar. Eğer onu elime bir geçirirsem Tanrı yardımcısı olsun." Bir an susup farklı bir ses tonuyla konuştu.</p>

  <p>"Bunlar hakkında seninle hiç konuşmamıştık, değil mi? Ama zamanı geldi. Bütün öyküyü başından sonuna kadar bilmeni istiyorum."</p>

  <p>"Eğer eskiye dönmek seni üzecekse boş ver," diye fısıldadım.</p>

  <p>"Ama bilmeni istiyorum. Yaşamımın bu kısmından bir başkasına bahsedeceğimi hiç düşünmezdim."</p>

  <p>Bir iki dakika kadar sustu. Güneş batmıştı. Afrika gecelerinin kadife siyahı aynen bir manto gibi üzerimizi kaplıyordu. "Bir kısmını biliyorum," dedim. "Ne biliyorsun?"</p>

  <p>"Asıl adının Harry Lucas olduğunu biliyorum."</p>

  <p>Hâlâ tereddüt ediyordu. Bana bakmıyordu, gözlerini önüne dikmişti. Aklından neler geçtiğini bilmiyordum, ama birden başını yukarı kaldırdı, bana döndü ve verdiği karar gereğince öyküsünü anlatmaya başladı.</p>

  <p><span class="t0">&nbsp;</span></p>

  <p><span class="t0">&nbsp;</span></p>
</body>
</html>
