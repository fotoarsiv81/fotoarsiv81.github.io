<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 4</title>
</head>

<body>
  <h1 class="h21">Bölüm 4</h1>

  <p>Ölen kadını teşhis edecek kimse çıkmadı. Yapılan incelemelerde şu sonuçlara ulaşıldı:</p>

  <p>Ocak ayının sekizinde, saat bir sularında aksanından yabancı olduğu anlaşılan çok şık bir bayan Knightsbridge'de Messrs Butler ve Park Emlak Ofisi'ne gelmişti. Kadın Thames Nehri civarında Londra'ya yakın bir ev kiralamak ya da satın almak istediğini söylemişti. İlgililer kendisine aralarında Sir Pedler'in evi de bulunan birkaç ev göstermişlerdi. Kadın adının Bayan de Castina olduğunu söyleyerek Ritz'de kaldığını belirtmiş, ancak otelde yapılan soruşturma neticesinde orada söz edilen isimde bir bayanın kalmadığı öğrenilmişti. Otel personelinden hiç kimse de cesedi teşhis edememişti.</p>

  <p>Bu konuda tek ifade veren aynı zamanda Mili House'la da ilgilenen Sir Pedler'in bahçıvanının karısı Bayan James oldu. Kadın bahsedilen günde saat üç civarında genç bir kadının evi görmeye geldiğini söyledi. Emlakçıdan aldığı kâğıdı gösterdiği için Bayan James anahtarları kendisine vermişti. Bayan James anayol üzerindeki başka bir evde yaşadığı ve evi de kiraya verilecek evden biraz uzakta olduğu için evi gezmeye gelenlere eşlik etmiyordu. Kadından birkaç dakika sonra da genç bir adam gelmişti. Adam geniş omuzlu, uzun boylu, bronz tenli, gri gözlüydü. Sinekkaydı tıraş olmuş, kahverengi bir elbise giymişti. Bayan James'e evi gezmeye gelen hanımın arkadaşı olduğunu ve telgraf çekmek için postaneye uğradığı için geç kaldığını söylemişti. Kadın, onu da eve yönlendirmiş ve bunda bir sakınca görmemişti.</p>

  <p>Adam beş dakika kadar sonra tekrar gelerek anahtarları geri vermiş ve evin kendilerine uygun olmadığını belirtmişti. Bayan James kadını görmemiş, ancak onun önden gitmiş olabileceğini düşünmüştü. Ancak genç adamın bir şeye üzülmüş olduğu, iyi görünmediği dikkatini çekmişti. Bayan James bu durumu, "Hortlak görmüş gibiydi. Hastalanmış olduğunu düşündüm," diye açıklıyordu. Ertesi gün başka bir çift gelerek evi gezmek istemiş ve yukarıdaki odalardan birinde yerde yatan cesedi bulmuşlardı. Bayan James bu cesedin bir gün evvel gelen hanıma ait olduğunu belirtmişti. Emlakçı da cesedi Bayan De Castina olarak tanımlamıştı. Polis doktoru, kadının yaklaşık yirmi dört saat önce ölmüş olduğunu saptamıştı. Tabii ki Daily Budget gazetesi bu bilgiler ışığında şu sonuca varıyordu: Tünelde ölen adam önce kadını öldürmüş ve sonra da intihar etmişti. Ne var ki tüneldeki adam saat ikide ölmüştü, kadın ise saat üçte henüz sağdı. Bu da doğal olarak iki olay arasında hiçbir bağlantı olamayacağını kanıtlıyordu. Evin adresinin adamın cebinden çıkması yalnızca yaşamda sık sık karşılaşılan tuhaf rastlantılardan biriydi.</p>

  <p>Mahkemede "bilinmeyen kişi ya da kişiler tarafından taammüden cinayet" kararına varıldı ve bir katilin serbest dolaştığına kanaat getirilerek polis ve Daily Budget "Kahverengi Elbiseli Adam"ı aramaya başladılar. Bayan James'in ısrarla belirttiğine göre genç kadın eve girdiğinde evde hiç kimse yoktu. O öğleden sonra eve genç kadın dışında giren tek kişi söz konusu kahverengili adam olmuştu. Dolayısıyla Bayan de Castina'nın katilinin bu adam olduğu apaçık ortadaydı. Kadın siyah bir kordon parçası ile boğularak öldürülmüştü ve anlaşıldığı kadarıyla öylesine ani bir saldırıyla karşılaşmıştı ki bağırmaya bile zaman bulamamıştı. Kadının siyah ipek el çantasında bir not defteri, biraz bozuk para, dantelli bir mendil ve Londra'ya birinci sınıf bir gidiş dönüş tren biletinin dönüş yarısı bulunmuştu. Kısacası elle tutulur hiçbir şey yoktu. Bunlar Daily Budge'ın kamuoyuna açıkladığı ayrıntılardı. Gazete hemen her gün manşetten, "Kahverengi Elbiseli Adam bulunmalı," diye feryat ediyordu. Günde yaklaşık beş yüz kişi bu konuda bilgi verebileceklerini bildirirken de uzun boylu yanık tenli genç erkekler, kendilerine kahverengi elbise diken terzilerini lanetliyordu. Cinayetin metrodaki kazayla ilgisinin olması ise, yalnızca bir rastlantı olarak nitelendirilmiş ve toplumun zihninden silinip gitmişti. Peki, ama acaba bu gerçekten bir rastlantı mıydı? Bundan emin değildim. Bu konuda etki altında kaldığım, önyargılı olduğum kesindi -metrodaki kaza benim olayımdı- ve kanımca bu iki olayın arasında bir şekilde bir bağlantı vardı. Her iki olayda da yurtdışında yaşayan bir İngiliz -yanık tenli- bir adam söz konusuydu. Daha başka şeyler de vardı tabii. Böylece bu bulgular ışığında sonunda cesaretimi toplayarak atağa geçtim. Scotland Yard'a gidip Mill House cinayetiyle ilgilenen sorumluyla görüşmek istediğimi söyledim. Bu isteğimin anlaşılması oldukça uzun sürdü, yanlışlıkla kayıp şemsiyeler kısmına başvurmuştum. Neyse, sonuçta güçlükle de olsa derdimi anlatarak küçük bir odaya alındım ve detektif Meadows'la tanıştırıldım.</p>

  <p>Meadows ufak tefek, kızılımsı sarı renkte saçları olan biriydi. Bence hali, tavrı bir şekilde insanı tedirgin ediyordu. Sıradan giysilerin içinde köşesinde sinip oturan tipik bir memurdu. Gergin bir havada, "Günaydın," dedim.</p>

  <p>"Günaydın, oturmaz mısınız? Sanırım bize anlatacak işe yarar bir şeyleriniz varmış ?" dedi.</p>

  <p>Ses tonundan böyle bir şeyin olamayacağına inandığı anlaşılıyordu. Sinirlerimin iyice gerildiğini hissediyordum.</p>

  <p>"Herhalde metroda öldürülen adamı anımsıyorsunuzdur," dedim. "Hani şu cebinden Marlow'daki evin adresi çıkan adamı."</p>

  <p>"Ah," dedi. "Siz soruşturma sırasında ifade veren Miss Beddingfeld'siniz. Evet, gerçekten de adamın cebinden de aynı adres çıkmıştı. Ama ev kiralık olduğuna göre aynı adres daha birçok kişide de bulunabilirdi... öldürülme nedeni bu olamaz."</p>

  <p>Kendimi tutmakta zorlanıyordum.</p>

  <p>"Bu adamın cebinde bilet bulunmaması dikkatinizi çekmedi mi?"</p>

  <p>"Biletini düşürmüş olabilir. Bu son derece olağan bir şey. Birçok kez benim de başıma geldi."</p>

  <p>"Ya cebinde hiç parasının olmaması?"</p>

  <p>"Pantolonunun cebinde biraz bozuk para vardı."</p>

  <p>"Ama cüzdanı yoktu."</p>

  <p>"Bazı erkekler cüzdan ya da not defteri taşımazlar."</p>

  <p>Konuya başka bir yönden yaklaşmaya çalıştım.</p>

  <p>"Peki, sizce doktorun ortaya çıkmaması tuhaf değil mi?"</p>

  <p>"Doktorlar yoğun insanlar, birçoğu gazete okumaya bile fırsat bulamıyor. Ayrıca kaza tamamen aklından çıkmış da olabilir. Unutmuştur."</p>

  <p>Sevimli bir ses tonuyla, "Hiçbir şeyi tuhaf görmemeye kararlı gibisiniz, müfettiş," dedim.</p>

  <p>"Şey, bence siz de her şeyde bir tuhaflık arar gibisiniz, Miss Beddingfeld, sanki bundan zevk alıyorsunuz. Genç hanımlar romantik olurlar, bunu biliyorum. Maceradan hoşlanırlar. Ama ben çok yoğun biri olarak... " Neyi ima ettiğini anlayarak ayağa kalktım.</p>

  <p>O sırada köşede sessiz sedasız oturan başka bir adam söze karıştı:</p>

  <p>"Belki de bu genç bayan, bize kısaca bu konuya ilişkin görüşlerini belirtmek istiyordur." Dedektif bu adamdan etkilenmişe benziyordu.</p>

  <p>"Haydi, gelin Miss Beddingfeld," dedi. "Hemen alınmayın. Soru sordunuz ve cevabını aldınız. Evet, şimdi de siz, bize kafanızdakileri anlatın." İncinen gururum ile anlatmak istediğim varsayımlarım arasında bocalıyordum. İncinen gururuma aldırmamaya karar verdim.</p>

  <p>"Yapılan soruşturmada bunun intihar olmadığından kesin olarak emin olduğunuzu söylemiştiniz, değil mi?" diye sordu.</p>

  <p>"Evet, bundan eminim," dedim. "Adam korkmuştu. Onu korkutan neydi? Bu ben değildim. Belki de istasyonda, arkamda bize doğru gelen biri vardı, tanıdığı biri."</p>

  <p>"Siz kimseyi görmediniz mi?"</p>

  <p>"Hayır," dedim. "Başımı çevirmedim. Sonra adamı rayların üzerinden yukarı çıkardıkları anda birisi beni iterek ileri atıldı ve doktor olduğunu söyledi."</p>

  <p>"Ama bunda şaşılacak bir şey yok ki."</p>

  <p>"O adam doktor değildi."</p>

  <p>"Bunu nasıl anladınız Miss Beddingfeld?"</p>

  <p>"Tam olarak söylemek güç. Savaş sırasında hastanede çalıştım ve doktorların hastaları nasıl muayene ettiklerini bilirim. O adam mesleki duyarlılıktan uzaktı. Ayrıca hiçbir doktor kalbi vücudun sağ tarafında aramak gafletine düşmez."</p>

  <p>"O öyle mi yaptı?"</p>

  <p>"Evet, o anda ben de bunu fark etmemiştim. Ama tuhaf bir şeyler olduğunu hissetmiştim. Eve dönünce gördüklerimi canlandırdım ve orada bana neyin tuhaf göründüğünü anladım."</p>

  <p>Müfettiş, "Hım," dedi. Yavaşça kalem kâğıdına uzandı.</p>

  <p>"Ellerini adamın vücudunun üst kısmında dolaştırırken daha çok ceplerini araştırıyor gibiydi. Bu arada istediğini de alma fırsatı bulmuştur."</p>

  <p>"Bu bana pek olası gibi gelmiyor ama... " diyen müfettiş iç çekerek ekledi. "Bana adamı tanımlayabilir misiniz?"</p>

  <p>"Uzun boylu ve geniş omuzluydu. Siyah bir palto, siyah bot ve bir de kasket giymişti. Siyah sakallıydı. Altın rengi metal çerçeveli gözlüğü vardı." Müfettiş, "Sakalı, paltoyu ve gözlükleri çıkarırsak onu tanımlayacak pek bir özellik kalmıyor," diye homurdandı. "Eğer isterse görünüşünü beş dakika içinde değiştirebilirdi ki, eğer sizin dediğiniz gibi şüpheli biriyse bunu yapmış olması mümkün."</p>

  <p>Ben bunu hiç düşünmemiştim. Ama o andan itibaren müfettişe daha fazla bir şey söylemenin anlamı olmayacağını düşünerek ayağa kalktım.</p>

  <p>Gitmeye yeltendiğimi görünce, "Söyleyeceklerinizin hepsi bu kadar mı?" diye sordu.</p>

  <p>"Evet," dedim. Ancak son bir darbe fırsatını kullanmadan edemeyecektim. "Kafa biçimi tipik brakisefaldi. Bunu gizlemesi pek o kadar da kolay değil." Mutlulukla Müfettiş Meadows'un bocalamasını izledim. Brakisefalin nasıl yazılacağını bilmediği belliydi.</p>

  <p><span class="t0">&nbsp;</span></p>

  <p><span class="t0">&nbsp;</span></p>
</body>
</html>
