<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 35</title>
</head>

<body>
  <h1 class="h21">Bölüm 35</h1>

  <p>Albay Race bu son sözlerin ardından yanımızdan ayrılarak bizi yalnız bıraktı. Arkasından bakakaldım. Harry'nin sesi beni yeniden kendime getirdi. "Anne, bağışla beni, ne olur bağışla!"</p>

  <p>Elimi avuçlarının arasına aldı, ama istemsizce geri çektim.</p>

  <p>"Neden beni aldattın?"</p>

  <p>"Sana bunu tam olarak anlatabileceğimi sanmıyorum. Korkuyordum, paranın gücünden, çekiciliğinden korkuyordum. Beni ben olduğum için sevmeni istiyordum hiçbir şeyim olmadan."</p>

  <p>"Yani bana güvenmiyor muydun?"</p>

  <p>İstersen bunu böyle algılayabilirsin, ama inan doğru değil. Hep darbe yedim, dünyaya küsmüş, her şeyden şüphelenen bir insan olup çıktım, her şeyin altında başka, açıklanmayan bir neden aramaya başladım ve inan senin beni sevdiğin gibi sevilmek olağanüstü bir şeydi."</p>

  <p>"Anlıyorum," dedim yavaş yavaş. Zihnimden bana anlattığı öykü geçiyordu. İlk kez daha önce dikkatimden kaçmış bazı noktaları fark ediyordum, paranın sağladığı güven, Nadina'dan elmasların satın alınması, iki genç adamdan bahsederken sanki dışarıdan biriymiş gibi bahsetmesi. "Arkadaşım" derken kastettiği aslında Eardsley değil Lucas'tı. Nadina'ya ölesiye âşık olan da aslında Lucas, yani yoksul olan sessiz gençti. "Bu nasıl oldu?" diye sordum.</p>

  <p>"Her ikimiz de pervasızdık ölmek istiyorduk. Bir akşam künyelerimizi değiştirdik, yalnızca şans getirmesi için! Lucas ertesi gün öldü, paramparça oldu!"</p>

  <p>Ürperdim.</p>

  <p>"Peki, bana bunu niye söylemedin? Bu sabaha kadar? Herhalde hâlâ sevgimle ilgili şüphen yok, değil mi?"</p>

  <p>"Her şeyi berbat etmekten korktum, Anne. Seni yeniden adamıza götürmek istiyordum. Paranın ne önemi var? Mutluluğu satın alamaz ki! Adada ne kadar mutluyduk. Sana diğer yaşamdan, paradan, korktuğumu söylemiştim, bir kez yaşamımı mahvetti."</p>

  <p>"Sir Eustace senin gerçekte kim olduğunu biliyor muydu?"</p>

  <p>"Oh evet."</p>

  <p>"Ya Carton?"</p>

  <p>"Hayır. Yalnızca bizi bir gece Kimberley'de Nadina'yla birlikte görmüştü. İki gençten hangisi olduğumu bilemezdi. Dolayısıyla benim Lucas olduğumu kabullendi ve Nadina'ya da bunu telgrafla bildirdi. Nadina asla Lucas'tan korkmazdı. O sessiz, sakin, çok sakin biriydi. Ama benim her zaman şeytani bir tarafım vardı. Eğer karşısına çıkacak olanın ben olduğumu bilseydi hiç durmaz kaçardı."</p>

  <p>"Harry, eğer Albay Race, bana gerçeği anlatmasaydı, ne yapmayı düşünüyordun?"</p>

  <p>"Hiçbir şey söylemeden Lucas olarak devam etmeyi."</p>

  <p>"Ya babanın milyonları?"</p>

  <p>"Race onları almış olmaktan mutlu. Ayrıca onları benden çok daha iyi değerlendireceğinden de eminim. Anne ne düşünüyorsun? Çok sıkıntılı görünüyorsun."</p>

  <p>"Düşünüyorum da," dedim yavaşça. "Keşke Albay Race, seni bunları açıklamaya mecbur etmeseydi."</p>

  <p>"Hayır. Haklıydı. Sana gerçeği söylemeliydim." Sustu, sonra birden ekledi.</p>

  <p>"Anne biliyor musun, Race'i çok kıskanıyorum. O da sana âşık ve benden çok daha üstün bir insan. Ben asla onun gibi olamayacağım." Gülerek ona döndüm.</p>

  <p>"Harry, seni aptal! Benim istediğim sensin. Seni seviyorum ve önemli olan da bu!"</p>

  <p>Fırsat bulduğumuz ilk anda Cape Town'a hareket ettik. Suzanne beni orada bekliyordu. Büyük zürafanın içini birlikte boşalttık. Sonunda isyan tamamen bastırıldıktan sonra Albay Race de Cape Town'a geldi ve Muizenberg'te Sir Laurence Eardsley'e ait olan büyük villanın yeniden düzenlenerek açıldığını ve hep birlikte oraya yerleşebileceğimizi belirtti.</p>

  <p>Orada planlarımızı yaptık. Suzanne ile birlikte Londra'ya dönecek ve onun evinden gelin olarak çıkacaktım. Çeyizimi ise Paris'ten alacaktık. Suzanne bunları planlamaktan büyük zevk alıyordu. Ben de öyle. Yine de bu gelecek bana bir şekilde uzak bir düşmüş gibi geliyordu. İnanamıyordum. Ve bazen nedenini bilemeden bunalıyor, neredeyse soluk alamıyordum.</p>

  <p>Afrika'dan ayrılmamızdan önceki geceydi. Uyuyamadım. Kendimi berbat hissediyor, nedenini de bilemiyordum. Afrika'dan ayrılmak istemiyordum. Geri döndüğümde her şey aynı olacak mıydı? Acaba bir daha her şey aynı olabilecek miydi? O anda birinin odamın panjurlarını tıklattığını duydum. Ayağa fırladım. Harry dışarıda taraçadaydı.</p>

  <p>"Anne üzerine bir şeyler giy ve dışarı gel. Seninle konuşmak istiyorum." Hemen üzerime bir elbise takıp dışarı gecenin serinliğine çıktım. Gecenin karanlığı insanı kucaklıyordu. Harry beni evin biraz uzağında bekliyordu. Yüzü sapsarıydı, ama gözleri parlıyordu.</p>

  <p>"Anne, bir defasında bana kadınların en istemedikleri şeyleri bile sevdikleri için seve seve yapabileceklerini söylemiştin. Anımsıyor musun bunu?" Bunun ardından ne geleceğini çok merak ediyordum. "Evet," dedim. Kollarımı tuttu.</p>

  <p>"Anne benimle gel, hemen şimdi, bu gece! Rodezya'ya, adamıza dönelim! Bütün bu şamataya katlanamıyorum. Seni daha fazla bekleyemem." Bir an düşündüm.</p>

  <p>Alaycı bir tonda, "Peki ya Paris'ten alacağım giysiler?" diye sordum.</p>

  <p>Harry hâlâ ne zaman ciddi olduğumu ne zaman şaka yaptığımı kestiremiyordu.</p>

  <p>"Boş ver o elbiseleri. Lanet olsun, bütün Fransız giysilerine! Sana elbise giydirmek niyetinde olduğumu mu sanıyorsun? Aslında onları üzerinden parçalayıp çıkarmak beni daha mutlu eder. Gitmeni istemiyorum, anlıyor musun? Sen benim kadınımsın. Eğer senin gitmene izin verirsem, seni kaybedebilirim. Benimle geliyorsun, bu gece, hemen şimdi, herkesi boş ver!"</p>

  <p>Kendimi kollarına bıraktım, sarıldı ve soluğum kesilene dek öptü.</p>

  <p>"Sensiz bir an bile kalamam, Anne. Gerçek bu, inan bana! Paradan nefret ediyorum. Bırak Race'in olsun. Haydi gel. Gidelim."</p>

  <p>"Ya diş fırçam," diye mırıldandım.</p>

  <p>"Bir tane satın alırız. Çılgın olduğumun bilincindeyim. Deliyim ben! Ama Tanrı aşkına, lütfen gel!"</p>

  <p>İri adımlarla hırsla yürümeye başladı. Şelalelerde gördüğüm Afrikalı kadın gibi kuzu kuzu onu izledim. O zenci kadından tek farkım başımın üstünde tava olmamasıydı. O kadar hızlı yürüyordu ki ona yetişmekte zorlanıyordum.</p>

  <p>Sonunda yumuşak bir sesle, "Harry," dedim. "Rodezya'ya kadar yürüyecek miyiz?"</p>

  <p>Birden arkasını döndü ve kahkahayı basarak beni kollarının arasına aldı.</p>

  <p>"Bir çılgın olduğumu biliyorum, sevgilim! Ama seni o kadar çok seviyorum ki!"</p>

  <p>"İkimiz de çılgınız. Ah Harry, bana hiç sormadın, ama söyleyeyim. Bu benim için fedakârlık filan değil. Ben de gelmek istiyordum."</p>

  <p><span class="t0">&nbsp;</span></p>
</body>
</html>
