<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Bölüm 20</title>
</head>

<body>
  <h1 class="h21">Bölüm 20</h1>

  <p>Doğruca otele döndüm. Salonda tanıdığım kimse yoktu. Yukarı koşup Suzanne'ın kapısını tıklattım.</p>

  <p>Odadan, "İçeri gel," diyen sesi duyuldu. Beni görünce hemen boynuma sarıldı. "Anne tatlım, nerelerdeydin? Senin için çok endişelendim. Meraktan ölecektim. Ne yapıyordun?"</p>

  <p>"Macera yaşıyordum," diye yanıtladım. '"Pamela'nın Maceraları' III. Bölüm." Ona başıma gelenleri anlattım. Bitirdiğimde derin derin iç çekti. "Niye böyle şeyler hep senin başına geliyor?" diye sızlandı. "Niye kimse beni yakalayıp elimi ayağımı bağlamıyor?"</p>

  <p>"Eğer yapsalardı hiç hoşuna gitmezdi," dedim. "Doğruyu söylemek gerekirse macera beni eskisi kadar cezbetmiyor. Bu kadarını yaşamak yetti."</p>

  <p>Suzanne tatmin olmamış görünüyordu. Bir iki saat ağzı tıkalı, eli ayağı bağlı kalsa onun da fikrinin tamamen değişeceğinden emindim. Suzanne heyecanı seviyordu, ama rahatsız olmaktan da nefret ediyordu. "Şimdi ne yapacağız?" diye sordu.</p>

  <p>"Bilmiyorum," dedim. "Sen tabii Pagett'i kollayabilmek için Rodezya'ya gideceksin... "</p>

  <p>"Ya sen?"</p>

  <p>Benim de düşündüğüm buydu zaten. Chichester'in Kilmorden ile buradan ayrılıp ayrılmadığını öğrenmem gerekiyor? Durban'a gitme fikrini gerçekleştirmiş miydi? Muizenberg'teki villadan ayrılış saati her iki soruyu da doğrulayan bir yanıt olabilirdi. Bu durumda ben de trenle Durban'a gidebilirdim. Herhalde gemiden evvel orada olurdum. Diğer yandan kaçtığım ve de Durban'a doğru yola çıktığım Chichester'e telgrafla haber verilebilirdi. Bunu yapacaklarından emindim. Bu durumda adam Port Elizabeth'te ya da East London'da inerek kolayca izini kaybettirebilirdi.</p>

  <p>"Durban'a giden trenleri öğrenmeliyiz," dedim.</p>

  <p>"Sabah çayı için henüz geç değil," dedi Suzanne. "Haydi, gel aşağıda içelim." Resepsiyon görevlisinden Durban treninin akşam 8.15'te hareket ettiğini söylediler. O an için kararımı erteleyerek Suzanne ile "on bir çayına" indim. Suzanne, "Başka bir kıyafet giymiş olursa Chichester'ı tanıyabilir misin?" diye sordu.</p>

  <p>Esefle başımı salladım.</p>

  <p>"Kadın kılığına girdiğinde tanıyamamıştım, senin çizimin olmasa da asla o olduğunu düşünemezdim."</p>

  <p>Suzanne, "Bu adam profesyonel bir aktör, bundan eminim," dedi. "Kusursuz makyaj yapıyor. Gemiden donanmadan biri ya da çok farklı bir kıyafetle de inse onu asla tanıyamazsın."</p>

  <p>"Çok iyimsersin," diye alay ettim.</p>

  <p>Tam o sırada Albay Race pencereden baktı ve içeri girerek yanımıza geldi. Suzanne, "Sir Eustace nerelerde?" diye sordu. "Bu gün onu hiç göremedim." Albay Race'in yüzünde tuhaf bir ifade belirdi. "Bazı kişisel sorunları varmış, onlarla uğraşıyor."</p>

  <p>"Şunu bize de anlatsanız."</p>

  <p>"Okul çocukları gibi bildiğim sırları hemen anlatmamı beklemeyin benden."</p>

  <p>"Bize bir şeyler anlatın... Hiç olmazsa merakımızı tatmin için bir şeyler uydurun."</p>

  <p>"'Kahverengi Elbiseli Adam' seyahatte bizimle berabermiş dersem inanır mısınız?"</p>

  <p>"Ne?"</p>

  <p>Yüzümden rengin çekildiğini ve tekrar geri geldiğini hissettim. Neyse ki Albay Race, bana bakmıyordu.</p>

  <p>"Sanırım bu gerçek. Her limanda aranıyor ve bu yüzden Pedler'i kandırıp onun sekreteri olarak buraya gelmiş."</p>

  <p>"Yani o Bay Pagett mi?"</p>

  <p>"Oh hayır, Pagett değil, diğeri. Kendine Rayburn ismini veren."</p>

  <p>Suzanne, "Onu tutukladılar mı?" diye sordu. Bu arada masanın altından cesaret vermek için elimi sıkıyordu. Cevabını beklerken neredeyse soluğum kesildi.</p>

  <p>"Ortalardan kaybolmuş."</p>

  <p>"Sir Eustace nasıl karşıladı bunu?"</p>

  <p>"Bunun kaderin ona oynadığı kötü bir oyun olduğunu söylüyor."</p>

  <p>O gün daha sonraları Sir Eustace'ın bu konudaki görüşlerini doğrulayan bir olay daha oldu. Biraz dinlenmek için yattığımız öğlen uykusundan oteldeki bir kominin getirdiği notla uyandık. Sir Eustace, bizi odasına çaya davet ediyordu. Zavallı adam gerçekten acınacak durumdaydı. Susanne'ın içten, samimi mırıldanmalarından da cesaret alarak bize tüm dertlerini açtı. "İlk önce hiç tanımadığım, saygısız kadının biri evimde kendini öldürttü, sanırım sırf beni deli etmek için! Niye benim evimde? Niye İngiltere'deki onca ev içinden benimki seçildi ki? O kadına ne kötülüğüm oldu ki kalkıp kendini benim evimde öldürttü?"</p>

  <p>Suzanne'ın üzüntüsünü belirten yeni bir mırıldanmanın ardından Sir Eustace daha az incinmiş bir tonda konuşmaya devam etti.</p>

  <p>"Bu yetmiyormuş gibi, kadını öldüren o utanmaz, o yüzsüz, sekreter olarak bana yamandı. Düşünün sekreter, benim sekreterim hem de! Bıktım artık şu sekreterlerden, artık hiçbirini istemiyorum. Bunlar ya katil oluyorlar ya da alkolik. Pagett'nin moraran gözünü gördünüz mü? Elbette görmüşsünüzdür. O durumdaki bir sekreteri yanımda nasıl tutarım? Üstelik yüzündeki sarılık gözündeki morlukla birleşince iğrenç oluyor. Artık sekreter istemiyorum, tabii eğer genç bir bayan sekreterim olursa durum değişebilir. Şöyle cici bir kız. Pırıl pırıl gözleri olan, gereğinde, kendimi kötü hissettiğimde elimden tutacak akıllı bir kız. Ne dersiniz Miss Anne? Bu görevi kabul eder misiniz?" Gülerek, "Kaç kez elinizden tutmam gerekiyor?" diye sordum. Sir Eustace nazikçe, "Tüm gün boyunca," dedi. "Daktilo yazmakta o kadar iyi değilim," diye anımsattım.</p>

  <p>"Hiç sorun değil. Bu çalışmaların tamamı Pagett'nin fikriydi. Beni ölesiye çalıştırıyor. Onu Cape Town'da bırakmaktan mutlu olacağım."</p>

  <p>"O burada mı kalacak?"</p>

  <p>"Evet. Rayburn'ün peşinden koşarak kendini eğlendirecek. Bu tam Pagett'e göre bir iş. Entrikaya bayılır. Önerimde ciddiyim. Benimle gelecek misiniz? Bayan Blair de bizimle olacak ve bu arada istediğiniz zaman izin alıp kemik aramaya gidebilirsiniz."</p>

  <p>Yaşlı adamı incitmemeye çalışarak saygılı bir şekilde, "Teşekkür ederim Sir Eustace," dedim. "Ama bu gece Durban'a gitmek niyetindeyim."</p>

  <p>"Haydi, terslik çıkarmayın. Düşünsenize, Rodezya'da aslanlar var. Aslanları seversiniz değil mi? Tüm kızlar aslanları çok sever."</p>

  <p>"Atlama talimleri mi yapacaklar?" diye sordum gülerek. "Hayır, çok teşekkür ederim, ama Durban'a gitmek zorundayım."</p>

  <p>Sir Eustace, bana baktı, derin derin içini çekti ve yan odanın kapısını açarak Pagett'i çağırdı.</p>

  <p>"Eğer uyandınızsa biraz çalışmaya ne dersin," dedi.</p>

  <p>Guy Pagett kapıda göründü. Beni görünce her ne kadar hafifçe ürperdiyse de her ikimize de selam verdikten sonra melankolik bir sesle, "Bugün sizin anılarınızı daktilo ettim Sir Eustace," dedi.</p>

  <p>"Öyle ise bırak onu artık. Ticaret odasına, tarım bakanlığına, maden işletmelerine ya da nereye gitmen gerekiyorsa oraya gidip, bana benimle</p>

  <p>Rodezya'ya gelecek bir hanım bulmalarını söyle. Güzel, zeki gözleri olsun, sonra elini tutmamdan da kaçınmasın."</p>

  <p>"Peki, Sir Eustace istediğiniz gibi bir sekreter kız bulacağım."</p>

  <p>Sekreter gittikten sonra Sir Eustace, "Pagett hain bir adamdır," dedi. "Şimdi sırf canımı sıkmak için ucubenin birini bulup getireceğine bahse girebilirim. Bu arada bacaklarının da güzel olmasını istediğimi söylemeyi unuttum."</p>

  <p>Suzanne'ın elini tutarak onu odasına doğru sürükledim.</p>

  <p>"Haydi Suzanne," dedim. "Hemen planlarımızda gerekli değişiklikleri yapmalıyız. Pagett burada kalıyormuş duydun, değil mi?"</p>

  <p>"Evet," dedi. "Bu demek oluyor ki ben Rodezya'ya gidemeyeceğim. Çok yazık. Aslında gitmeyi çok istiyordum. Ne kötü!"</p>

  <p>"Sıkma canını, haydi keyfin yerine gelsin," dedim. "Elbette ki gideceksin. Son dakikada şüphe uyandırmadan bundan vazgeçmen olanaksız. Ayrıca Pagett beklenmedik bir zamanda Sir Eustace'ın yanına gidebilir ki o zaman senin bu yolculuğa katılman çok daha zor olur."</p>

  <p>"Pek hoş bir durum olmaz elbette," derken dudaklarını büzen Suzanne'ın gamzeleri ortaya çıkmıştı. "O zaman ben de rol yapar, ona karşı dayanılmaz bir tutkum varmış gibi davranırım."</p>

  <p>"Aslında böyle bir durumda o, Sir Eustace'ın yanına geldiğinde senin zaten orada olman çok daha doğal ve iyi olacaktır. Sonra diğer ikisini de gözden kaçırmamamız gerekiyor."</p>

  <p>"Ah Anne, gerçekten de Albay Race ve Sir Eustace'dan şüpheleniyor olamazsın." Gizemli bir şekilde, "Herkesten şüpheleniyorum," dedim. "Eğer biraz dedektif romanı okuduysan her zaman hep en akla gelmeyecek kişinin suçlu olduğunu bilirsin. Katillerin çoğu Sir Eustace gibi babacan görünüşlü şişman tiplerdir."</p>

  <p>"Albay Race ne babacan görünüşlü, ne de şişman!"</p>

  <p>"Katiller bazen de dal gibi, yakışıklı ve suratsız olurlar," dedim. "İkisinden de şüpheleniyorum, ama unutma ki kadın Sir Eustace'in evinde öldürüldü... "</p>

  <p>"Evet evet, bütün bunların üzerinden yeniden geçmemize hiç gerek yok, Anne. Merak etme ikisini de kollayacağım. Eğer biri daha şişmanlar ve babacan bir hal alırsa da hemen sana telgrafla bildireceğim. 'Sir E. gittikçe şüpheli bir hal alıyor. Hemen gel!' Ne dersin?"</p>

  <p>"Suzanne," diye haykırdım. "Sen gerçekten bütün bu olanları bir oyun sanıyorsun."</p>

  <p>"Biliyorum öyle," dedi hiç utanmadan. "Bu senin suçun Anne. Senin 'Haydi maceraya' sözlerinin büyüsüne kapıldım. Bana gerçek gibi görünmüyor bütün bu olanlar. Tatlım, eğer Clarence Afrika'da tehlikeli katillerin peşinden koştuğumu duyarsa deliye döner."</p>

  <p>Alaycı bir tavırla, "Niye ona telgraf çekmiyorsun?" diye sordum.</p>

  <p>Konu telgraf çekmek olunca Suzanne tüm espri anlayışını yitiriyordu. Yine de şakamı iyi karşıladı.</p>

  <p>"Olabilir. Çok uzun bir telgraf olur bu!" Düşüncesi bile gözlerinin parlamasına yetti. "Ama çekmesem daha iyi. Kocalar tehlikeli oyunlardan hiç hoşlanmazlar."</p>

  <p>"Neyse," dedim. "Sen Albay Race ile Sir Eustace'ı izleyeceksin..." Suzanne sözümü keserek, "Niye Sir Eustace'ı izlemem gerektiğini anlıyorum," dedi. "Görünümü ve babacan tavırları nedeniyle. Ama aynı gerekçelerin Albay Race için söz konusu olduğunu hiç sanmıyorum. Bence ondan şüphelenmemiz doğru değil. Ayrıca adamın gizli servisle de bağlantısı var. Bana kalırsa Anna, yapabileceğimiz en iyi şey onu da aramıza alıp, tüm öyküyü anlatmak." Bu öneride bir evlilik etkisi hissettiğim için şiddetle reddettim. Çok aklı başında kadınların bile bir konuyu tartışırken, "Edgar diyor ki... " diye her söze girdiklerini öyle çok duymuşumdur ki. Üstelik sizin Edgar'ın ne büyük bir ahmak olduğunu bilmenize rağmen söylerler bunu. Suzanne da evli bir kadın olduğu için sonuçta sırtını bir erkeğe dayamak ihtiyacı duyuyordu.</p>

  <p>Neyse Albay Race'e hiçbir şey söylemeyeceğine dair söz verdi ve plan yapmaya devam ettik.</p>

  <p>"Benim burada kalıp Pagett'i izlemem gerekiyor. Bu akşam Durban'a gidiyormuş gibi otelden ayrılacağım, ama aslında küçük bir otele gideceğim. Bu arada görüntümü de biraz değiştirebilirim... Küçük bir perukla, o kalın beyaz dantel şallardan biri işimi görür. Böylece benim gittiğimi, güvende olduğunu sanarak rahat hareket edecek, ben de onu çok daha iyi izleyebileceğim."</p>

  <p>Suzanne da bu planı içtenlikle onayladı. Gerekli hazırlıkları yaptı, resepsiyon görevlisinden yeniden tren saatleri hakkında bilgi aldık ve eşyalarımızı topladık.</p>

  <p>Restoranda birlikte yemek yedik. Albay Race ortalarda görünmüyordu, Sir Eustace ise Pagett ile birlikte pencere kenarındaki masaların birinde yemek yiyordu. Pagett yemeğin yarısında kalkıp gitti. Bu benim hiç hoşuma gitmemişti, çünkü ona veda etmeyi planlamıştım. Neyse, Sir Eustace'a etmek de yeterli olabilirdi. Yemeğim bitince Sir Eustace'ın yanına gittim.</p>

  <p>"Bu gece Durban'a gidiyorum. Sir Eustace'la vedalaşmak istedim." Sir Eustace hafifçe iç çekti.</p>

  <p>"Evet duydum. Benim de sizinle gelmemi istemezsiniz, değil mi?"</p>

  <p>"Çok isterdim."</p>

  <p>"Cici kız. Fikrini değiştirip Rodezya'daki aslanları görmeye gelmeyeceğinden emin misin?"</p>

  <p>"Kesinlikle eminim," dedim.</p>

  <p>Hüzünle, "Çok yakışıklı bir adam olmalı," dedi. "Durban'daki bu delikanlı herhalde benim olgun kişiliğimin çekiciliğini gölgede bırakacak kadar yakışıklı biri. Bu arada Pagett de araba ile şehre gidiyor. Sizi istasyona bırakabilir." Aceleyle, "Ah teşekkür ederim," dedim. "Bayan Blair ile birlikte bir taksi çağırdık."</p>

  <p>Guy Pagett ile beraber şehre inmek düşünebileceğim en son şeydi. Sir Eustace yüzüme dikkatle baktı.</p>

  <p>"Anladığım kadarıyla Pagett'den pek hoşlanmıyorsunuz. Sizi bundan dolayı asla kınamıyorum. İşgüzar, müdahaleci tavırlarıyla, beni kızdırıp çileden çıkaracak her şeyi yapmasına rağmen o zavallı ezik görüntüsüyle ondan nefret etmekte kesinlikle haklısınız."</p>

  <p>"Yine ne yaptı?" Meraklanmıştım.</p>

  <p>"Bana bir sekreter bulmuş. Hayatınızda böyle bir kadın görmemişsinizdir. Eminim kırk yaşında olmalı, gözlüklü, ayağında botları var. Öylesine sert bir havası var ki beni öldürebilir."</p>

  <p>"Yani elinizden tutamaz mı?"</p>

  <p>Sir Eustace, "Tutmayacağını umarım, bu sonu olur," diye haykırdı. "Neyse, boş ver. Güle güle güzel gözlüm. Beni bırakıp gitmenin cezası olarak eğer bir aslan vurursam kürkünü sana vermeyeceğim."</p>

  <p>Elimi içtenlikle sıktı ve ayrıldık. Suzanne resepsiyonda bekliyordu. Sözde beni yolcu etmeye geliyordu.</p>

  <p>Hemen, "Derhal yola çıkmalıyız," dedim ve kapıdaki metrdotele bir taksi çağırmasını işaret ettim.</p>

  <p>Tam o anda arkamdan bir ses, "Ben de araba ile şehre gidiyorum Miss Beddingfeld," dedi. "Eğer isterseniz Bayan Blair ile sizi istasyona bırakabilirim."</p>

  <p>"Oh çok teşekkür ederim," dedim. "Ama gerçekten size zahmet olmasın... "</p>

  <p>"Neden zahmet olsun ki? Hiç sorun değil. Bagaj ı arabaya koy oğlum."</p>

  <p>Yapacak bir şey kalmamıştı. Israr edecektim ama Suzanne'ın bir işaretiyle geri çekilmenin daha doğru olacağı kanısına vardım.</p>

  <p>"Teşekkür ederim Bay Pagett," dedim.</p>

  <p>Hep birlikte arabaya bindik. Şehre doğru hızla ilerlerken söyleyecek bir şeyler arıyordum. Neyse ki Pagett sessizliği bozdu.</p>

  <p>"Sir Eustace'a çok güvenilir ve yetenekli, iyi bir sekreter buldum," dedi. "Miss Pettigrew."</p>

  <p>"Sanırım pek hoşlanmamış," dedim. Pagett beni soğuk bakışlarla süzdü. "Kusursuz bir sekreter," dedi.</p>

  <p>İstasyonun önünde durduk. Bizi burada bırakıp gideceğini umuyordum. Elimi uzattım, ama hayır!</p>

  <p>"Ben de gelip sizi yolcu edeyim," dedi. "Treniniz saat 8.15'de. On beş dakika sonra hareket edecek."</p>

  <p>Hamallara gereken emirleri verdi. Çaresizlik içinde orada kalakalmıştım, Suzanne'a bakmaya bile cesaret edemiyordum. Adam şüpheleniyordu. Trenle gittiğimden emin olmak istiyordu. Bu durumda ne yapabilirdim? Hiçbir şey. Bir an kafamda, on beş dakika sonra tren buharlar içinde istasyondan uzaklaşırken peronda bana el sallayan Pagett'i canlandırdım. Ustaca talihi kendinden yana döndürmüştü. Bana olan davranışları da değişmişti. Yapmacık güler yüzlülüğü beni çileden çıkarıyordu. Adam tam bir riyakârdı. Önce beni öldürmek istemişti, şimdi iltifat ediyordu. İkiyüzlü! Acaba o gece onu tanımış olabileceğim bir an olsun aklına gelmiyor muydu? Hayır, yalnızca numara yapıyor, beni boyun eğmek zorunda bırakıyordu.</p>

  <p>Çaresiz bir koyun gibi onun direktiflerine göre hareket ettim. Bagajım yataklı vagona yerleştirildi. İki yataklı kompartımanda tek başımaydım. Saat sekizi on iki geçiyordu, üç dakika sonra tren hareket edecekti. Ama Pagett, Suzanne'ı hesaba katmamıştı.</p>

  <p>Suzanne birden, "Çok sıcak bir havada yolculuk yapıyorsun Anne," dedi. "Hele yarın Karoo'dan geçerken çok sıcak olacak. Yanına kolonya aldın mı?" Bana yol açılmıştı.</p>

  <p>"Aaa, sahi," dedim. "Kolonya şişesini oteldeki tuvalet masasının üstünde unuttum."</p>

  <p>Suzanne'ın emretmeye alışık olması işe yaradı. Hemen Pagett'e döndü.</p>

  <p>"Bay Pagett. Çabuk. Zaman çok az. İstasyonun karşısında bir eczane var. Anne'in yanında muhakkak kolonya olmalı."</p>

  <p>Pagett önce tereddüt etti, ama Suzanne'ın ısrarlı tavrına karşı durması olanaksızdı. Suzan doğuştan otokrattı. Pagett gitti. Suzanne gözleri ile onu peronda kaybolana dek izledi.</p>

  <p>"Anne çabuk ol," dedi. "Öbür taraftan in. Gitmeyip peronun bir ucundan bizi gözetliyor olabilir. Bagaj ını boş ver. Yarın telgraf çekip istersin onları. Umarım tren zamanında hareket eder!"</p>

  <p>Trenin diğer tarafındaki kapısını açıp aşağı atladım. Beni gören olmamıştı. Suzanne hâlâ peronun diğer tarafında bıraktığım yerde trene bakıyor ve benimle konuşuyormuş gibi yapıyordu. Keskin bir ıslık sesi, bir düdük sesiyle birlikte tren hareket etti. Peronda koşan ayak seslerini duyunca kitap satılan küçük bir dükkân arkasına saklandım. Suzanne hâlâ trene mendil sallıyordu. Neşeyle, "Geç kaldınız Bay Pagett," dedi. "Gitti bile. Bu kolonya mı? Ne yazık, çok daha önce düşünmeliydik."</p>

  <p>Uzaktan önümden geçerek istasyondan çıktılar. Guy Pagett ter içindeydi. Herhalde eczaneye koşarak gitmişti.</p>

  <p>"Sizin için bir taksi çağırayım mı, Bayan Blair?" Suzanne rolünü sürdürüyordu.</p>

  <p>"Evet, lütfen," dedi. "Sizi de geri götüreyim mi? Yoksa Sir Eustace'ın işlerini mi halledeceksiniz? Keşke sevgili Anne Beddingfeld de yarın bizimle gelseydi. Genç bir kızın Durban'a tek başına gitmesine gönlüm razı olmuyor. Ama aklına koymuş bir kere. Orada onu çeken bir şey var galiba... "</p>

  <p>Konuşulanları duyamayacağım kadar uzaklaşmışlardı. Akıllı Suzanne! Beni kurtarmıştı .</p>

  <p>Bir iki dakika daha oyalandıktan sonra ben de istasyondan çıktım. Panik içerisinde iriyarı bir adamla, burnu yüzüne göre çok büyük olan bir adamla neredeyse çarpışıyordum.</p>

  <p><span class="t0">&nbsp;</span></p>
</body>
</html>
