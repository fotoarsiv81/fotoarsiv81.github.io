<html xmlns="http://www.w3.org/1999/xhtml">
	<head>
		<title>13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x13.html" xml:lang="tr-TR">
			<div class="story">
				<p class="bolum-ismi"><span class="bolum-ismi-2" style="font-size:1em;" xml:lang="tr-TR">On üçüncü bölüm</span></p>
				<p class="duz"><span class="duz" style="font-size:1em;" xml:lang="tr-TR">– Tarih boyunca Çingenelerin göçebeliği, daha çok gacelerin sonu gelmez ırkçılığının bir sonucu gibi görünüyor.</span></p>
				<p class="duz"><span class="duz" style="font-size:1em;" xml:lang="tr-TR">Sabahın altısında, Bulgar tarlalarının uzaktan söken şafağında ben otomobili kullanırken, Marcel çoktan konferansına başlamıştı.</span></p>
				<p class="duz"><span class="duz" style="font-size:1em;" xml:lang="tr-TR">– Göçebe olarak kalmış Çingeneler, toplumun en yoksulları, en mutsuzlarıdır. Her baharda, geniş ve sıcak bir evin hayalini kurarak yola düşerler. Aynı zamanda asıl çelişki de buradadır, bu göçebelik Çingene kültürünün ayrılmaz bir parçasıdır. Yerleşik Romlar bile, düzenli olarak seyahat ederler. Erkekler karılarıyla böyle tanışır, aileler böyle birleşir. Bu gelenek, fizikî yer değişikliğinin de ötesinde, bir yaşam biçimi, bir ruh halidir. Bir Rom’un evi, hep kocaman bir çadır gibidir; toplumsal hayatın temeli olan, eşyanın, yerleşimin süslerin araba içini hatırlattığı büyük bir odadır.</span></p>
				<p class="duz"><span class="duz" style="font-size:1em;" xml:lang="tr-TR">Yeta arkada uyuyordu. Ağustosun 31’ine gelmiştik. Bulgaristan’da topu topu on altı saatim kalmıştı. Marin’le bir daha görüşüp sorular sormak, bir de 23 ve 24 nisan 1991 tarihli yerel gazetelere bakmak için Sliven’e gitmeyi kafama koymuştum. Polis dosyayı rafa kaldırmış olsa da, gazeteciler bazı ilginç ayrıntılar yakalamış olabilirlerdi belki de. Bütün bu araştırmalardan önemli bir sonuç çıkarmayı ummuyordum, ama bugün yapacaklarım akşamüstü Dr. Curiç’le buluşmama kadar beni oyalayacaktı. Öte yandan, geniş ovanın kenarındaki leylekleri de uyanırken yakalamak istiyordum.</span></p>
				<p class="duz"><span class="duz" style="font-size:1em;" xml:lang="tr-TR">Gazeteleri ziyaretimiz hiçbir işe yaramadı. Rayko cinayetiyle ilgili makaleler bir ırkçı söylemler furyasından başka bir şey değildi. Markus Lazareviç haklıydı: Rayko cinayeti zihinleri sarsmıştı.</span></p>
				<p class="duz"><span class="italik" style="font-size:1em;" xml:lang="tr-TR">Atkitno</span><span class="duz" style="font-size:1em;" xml:lang="tr-TR"> gazetesi Romlar arası hesaplaşma savını benimsiyordu. Makaleye göre iki toplayıcı klanı bir bölge için kapışmışlardı. Makale sonunda Romlara karşı bir iddianameye dönüşüyor, son birkaç ayda Sliven’i sarsan ve Çingenelerin başrolleri paylaştıkları bir dizi skandalı hatırlatıyordu. Kısacası, Rayko cinayeti bu skandalların en önemlisi, zirvesiydi. Çingenelerin ormanları savaş alanına çevirmelerine, Bulgar köylüleri, özellikle de gezmeye gelen çocukları için tehlikeli bir yere dönüştürmelerine izin verilmemeliydi. Marcel bir taraftan makaleyi çeviriyor, bir yandan da öfkeden köpürüyordu.</span></p>
				<p class="duz"><span class="duz" style="font-size:1em;" xml:lang="tr-TR">Muhalefet partisi UDF’nin başlıca yayın organı </span><span class="italik" style="font-size:1em;" xml:lang="tr-TR">Kutba</span><span class="duz" style="font-size:1em;" xml:lang="tr-TR"> ise daha çok batıl inançlar üzerinde duruyor. Makale ipucu bulunamamasına değiniyor ve büyücülük, sihirbazlık üzerine dayandırılmış bir varsayımlar dizisi geliştiriyordu. Bu varsayımlara göre, Rayko bir “hata” işlemişti. Cezalandırılması için, yüreği sökülmüş ve bir yırtıcının acımasızlığına teslim edilmişti. Sonunda da makale cehennemî bir üslupla Sliven halkını uyarıyor, gerçekten şeytanî bir güruha dönüşmüş Çingenelere karşı dikkatli olmayı öğütlüyordu.</span></p>
				<p class="duz"><span class="duz" style="font-size:1em;" xml:lang="tr-TR">Avcılar Birliği oldukça kısa bir yazıda Rom vahşetinin bir tarihçesini sunuyordu. Kundaklanmış evler, cinayetler, hırsızlıklar, kavgalar ve benzeri haydutluklar oldukça eleştirel bir üslupla sıralanıyor, iş Çingenelerin yamyamlığına kadar götürülüyordu. Yazar, görüşünü desteklemek için Çingenelerin XIX. yüzyılda insan eti yemekle suçlandıkları Macaristan’daki bir olayı örnek veriyordu.</span></p>
				<p class="duz"><span class="duz" style="font-size:1em;" xml:lang="tr-TR">– Burada söylemedikleri, Romların o suçlamalardan aklandıkları, diye haykırdı Marcel. Üstelik geç kalmış bir aklanmaydı bu, çünkü yüzden fazla Çingene bataklıkların dibinde linç edilmişti.</span></p>
				<p class="duz"><span class="duz" style="font-size:1em;" xml:lang="tr-TR">Bu kadarı fazlaydı. Minaüs eski matbaada kükrüyordu. Avaz avaz bağırarak başyazarı çağırdı, eline geçen kâğıt tomarlarını fırlattı, mürekkebi devirdi, arşivleri taramamıza izin veren yaşlı adamı sarstı. Güçlükle de olsa, onu yatıştırmayı başardım. Matbaadan çıktık. Yeta hiçbir şey anlamamış, peşimizden geliyordu.</span></p>
				<p class="duz"><span class="duz" style="font-size:1em;" xml:lang="tr-TR">Sliven Garı yakınlarında prefabrik bir büfe görüp, birer Türk kahvesi içmeyi önerdim. Marcel yarım saat boyunca Romanî homurdandı, sonunda sakinleşti. Arkamızda Çingeneler, yırtıcı hayvan sessizliğiyle yavaş yavaş badem yiyorlardı. Marcel bayramlık ağzını açarak laf attı. Romlar gülümsedi, sonra cevap verdiler. Birazdan, Marcel kahkahalar atmaya başladı. Neşesi geri gelir gibiydi. Saat ondu. Yol arkadaşıma rota değiştirerek ovayı arşınlamayı, leylekleri aramayı önerdim. Marcel heyecanla kabul etti. Karakterini daha iyi tanımaya başlamıştım: Minaüs de göçebeydi, sadece mekânda değil, zaman içinde de göçebe. Sadece şimdiyi yaşıyordu. Kafasında, bir andan diğerine olan değişiklik belirgin ve köklüydü.</span></p>
				<p class="duz"><span class="duz" style="font-size:1em;" xml:lang="tr-TR">Önce bağların arasından geçtik. Kalabalık bir Romni grubu çardakların üzerine eğilmiş, üzüm koparıyordu. Havada ağır bir üzüm kokusu vardı. Biz geçerken kadınlar doğruluyor, bizi selamlıyorlardı. Hep aynı koyu ve mat suratlar. Üzerlerinde hep aynı canlı ve renkli paçavralar. İçlerinden bazıları tırnaklarını kıpkırmızı boyamıştı. Sonra, ara sıra çiçekli bir ağaca rastladığımız, ıssız ve kocaman ovaya girdik. Ama diri otların arasında en çok görünen, parlak ve siyah bataklık izleriydi.</span></p>
				<p class="duz"><span class="duz" style="font-size:1em;" xml:lang="tr-TR">Birden beyazımsı uzun bir zirve görüntüyü böldü. “İşte, oradalar” diye mırıldandım. Marcel dürbünümü alıp sürüye çevirdi. Hemen ardından sağdaki bir patikayı göstererek, “Buraya sap” dedi. Çamurlu karığa daldım. Yavaşça leyleklere yaklaşıyorduk. Orada yüzlercesi vardı. Bir ayaklarının üzerinde dimdik, uyuşuk, sessiz. “Motoru durdur” diye fısıldadı Marcel. Arabadan inip ilerledik. Kuşlardan birkaçı ürperdi, kanatlarını çırptı, sonra havalandı. Durduk. Otuz saniye. Bir dakika. Kuşlar eski düzenlerine döndüler, gagalarıyla toprağı karıştırdılar, narince yürümeye devam ettiler. Yeniden birkaç adım attık. Kuşlar otuz metre ötemizdeydi. Marcel, “Duralım” dedi, “daha fazla ilerleyemeyiz. Dürbünümü alıp, leylekleri incelemeye koyuldum. Hiçbirinde halka yoktu.</span></p>
				<p class="duz"><span class="duz" style="font-size:1em;" xml:lang="tr-TR">Öğleye doğru Marin’in düzlüğüne vardık. Romlar bizi daha sıcak karşıladılar. Marin’in karısı, ayçiçekli Sultana; Mermet’in karısı burnu kemerli Zaynepo; elleri belinde, kızıl saçlı kadın, Kosta’nın kadını Katio. Rayko’nun dul karısı Mariana üç aylık bebeği Denke’yi uyutmaya çalışıyordu. Güneş yükselmişti. Çalılıklardan, böceklerin hareketiyle tetiklenmiş bir ses yükseliyordu.</span></p>
				<p class="duz"><span class="duz" style="font-size:1em;" xml:lang="tr-TR">– Cesedi bulan her kimse, onunla görüşmek istiyorum, dedim.</span></p>
				<p class="duz"><span class="duz" style="font-size:1em;" xml:lang="tr-TR">Marcel yüzünü buruşturdu. Yine de isteğimi çevirdi. Bu kez Marin’ bana iğrenircesine baktı, sonra da Mermet’i çağırdı. Cildi kahverengi, sivri yüzü parıltılı perçemlerinin altına gömülü bir dev. Gevezelik etmeye niyeti yok gibiydi. Küçük bir dal parçası koparıp dalgınca dişlemeye koyuldu, bu arada birkaç kelime etti.</span></p>
				<p class="duz"><span class="duz" style="font-size:1em;" xml:lang="tr-TR">– Anlatacak bir şey yok, diye çevirdi Marcel. Mermet Rayko’yu ormanda bulmuş. Tüm aile onu aramak için ormana dağılmış. Mermet hiç kimsenin girmediği bölgeye girmiş. Cesedi orada bulmuş.</span></p>
				<p class="duz"><span class="duz" style="font-size:1em;" xml:lang="tr-TR">– Tam olarak nerede? Bir açıklıkta mı, çalıların arasında mı?</span></p>
				<p class="duz"><span class="duz" style="font-size:1em;" xml:lang="tr-TR">Marcel sorumu çevirdi. Mermet cevap verdi. Minaüs anlattı:</span></p>
				<p class="duz"><span class="duz" style="font-size:1em;" xml:lang="tr-TR">– Bir açıklıkta, otlar, sanki düzlenmiş gibi, kısacıkmış.</span></p>
				<p class="duz"><span class="duz" style="font-size:1em;" xml:lang="tr-TR">– O otların üzerinde hiç iz yok muymuş?</span></p>
				<p class="duz"><span class="duz" style="font-size:1em;" xml:lang="tr-TR">– Yokmuş.</span></p>
				<p class="duz"><span class="duz" style="font-size:1em;" xml:lang="tr-TR">– Ya çevrede? Ayak izi? Tekerlek izi?</span></p>
				<p class="duz"><span class="duz" style="font-size:1em;" xml:lang="tr-TR">– Yokmuş. Açıklık ormanın çok içlerinde. Bir arabanın giremeyeceği bir yerde.</span></p>
				<p class="duz"><span class="duz" style="font-size:1em;" xml:lang="tr-TR">– Ya ceset? diye devam ettim. Ceset nasılmış</span><span class="duz" style="font-size:1em;" xml:lang="tr-TR">? Rayko boğuşmuş mu?</span></p>
				<p class="duz"><span class="duz" style="font-size:1em;" xml:lang="tr-TR">– Söylemesi güç, diye cevap verdi Marcel Mermet’in söylediklerini dinledikten sonra. Kolu göğsüne yapışık, yatıyormuş. Derisi her yönde kesikmiş. Bağırsakları buradan (Mermet kalbini gösteriyordu) başlayan kahverengimsi bir yaradan dökülüyormuş. Tuhaf olan yüzüymüş. İkiye bölünmüş gibi. Gözler fal taşı gibi açık. Bembeyaz. Korku dolu. Ağzı kapalı, rahat, dudaklar gevşek.</span></p>
				<p class="duz"><span class="duz" style="font-size:1em;" xml:lang="tr-TR">– Hepsi bu mu? Şaşırtıcı başka bir şey?</span></p>
				<p class="duz"><span class="duz" style="font-size:1em;" xml:lang="tr-TR">– Yok.</span></p>
				<p class="duz"><span class="duz" style="font-size:1em;" xml:lang="tr-TR">Mermet dal parçasını geveleyerek birkaç saniye sustu, sonra bir şeyler ekledi.</span></p>
				<p class="duz"><span class="duz" style="font-size:1em;" xml:lang="tr-TR">– Bir gün önce büyük bir fırtına çıkmış olmalı. Çünkü o bölgedeki bütün ağaçlar yatmış, dalları ve yaprakları dört bir yana savrulmuş.</span></p>
				<p class="duz"><span class="duz" style="font-size:1em;" xml:lang="tr-TR">– Son bir soru: Rayko sana hiçbir şeyden söz etmedi mi, bir şeyler bulduğunu anlatmadı mı? Bir şeylerden çekinir gibi miydi?</span></p>
				<p class="duz"><span class="duz" style="font-size:1em;" xml:lang="tr-TR">Mermet, Marcel’in sesiyle son noktayı koydu:</span></p>
				<p class="duz"><span class="duz" style="font-size:1em;" xml:lang="tr-TR">– Onu iki ay boyunca kimse görmemişti.</span></p>
				<p class="duz"><span class="duz" style="font-size:1em;" xml:lang="tr-TR">Bütün bu ayrıntıları defterime yazıp, Mermet’e teşekkür ettim. Usulca başını salladı. Önüne bir çanak süt konmuş bir kurda benziyordu. Kampa döndük. Çocuklar arabanın radyosunda kasetlerini dinlemek istiyorlardı. Göz açıp kapayıncaya kadar açık kapılı Volkswagen klarnetlerin, akordeon ve dümbeleklerin birbiriyle yarıştığı bir Çingene orkestrasına döndü. Biraz şaşırmıştım. Herkes gibi ben de Çingene müziğinin kemandan oluştuğunu sanıyordum. Bu tiz sesler daha çok bir derviş raksının büyüleyici özelliklerini andırıyordu.</span></p>
				<p class="duz"><span class="duz" style="font-size:1em;" xml:lang="tr-TR">Sultana bize Türk kahvesi sundu: dibi telveli acı bir içecek. Elimdeki fincana dudaklarımın ucunu dokundurdum. Marcel gerçek bir uzman gibi küçük yudumlar alıyor, bir yandan da ayçiçekli kadınla sohbet ediyordu. Bana kahveden, pişirilme yönteminden falan bahsediyormuş gibi geldi. Marcel sonra fincanını çevirip, birkaç dakika bekledi. Sonra da uzman gözüyle dibini inceledi, Sultana’nın da yardımıyla yorumlar yaptı. O zaman kahve falının yöntemlerinden bahsettiklerini anladım.</span></p>
				<p class="duz"><span class="duz" style="font-size:1em;" xml:lang="tr-TR">Bense, gergin, etrafa küçük gülücükler dağıtıyordum. Marin’ ve öbürleri için, Rayko’nun ölümü geçmişte kalmıştı. (Marcel bir yılın sonunda ölünün adının özgürlüğüne kavuştuğunu anlatmıştı: o zaman adı yeni doğmuş bir bebeğe verilebilir, bir ziyafet düzenlenip, ölünün ruhu kardeşlerinin düşüne girmeye son vereceğinden rahatça uyunabilir.) Oysa benim için bu ölüm, tam tersine, şimdiyi parçalıyordu. Kuşkusuz geleceği de.</span></p>
				<p class="duz"><span class="duz" style="font-size:1em;" xml:lang="tr-TR">Öğleden sonra ikide, bulutlar geri dönmüştü. Akşama doğru Sofya’da Milan Curiç’le buluşabilmek için, yola koyulmamız gerekiyordu. Kumpanyayı selamladık, gülücükler ve sarılmalarla onlardan ayrıldık.</span></p>
				<p class="duz"><span class="duz" style="font-size:1em;" xml:lang="tr-TR">Yolda, Sliven banliyösünden geçtik. Şurada burada araba enkazlarının yattığı, toprak yollarla bölünmüş tozlu teneke mahalleleri. Yavaşladım. “Burada çok dostum var” dedi Marcel. “Yine de sana bunu yapmak istemem. Gidelim.” Asfaltın kenarındaki çocuklar geçişimizi selamladılar. “Gace! Gace! Gace!” Yalınayak dolaşıyorlardı. Yüzleri kirli, saçları pislik içindeydi. Hızlandım. Birkaç saniye sonra, sessizliği bozdum:</span></p>
				<p class="duz"><span class="duz" style="font-size:1em;" xml:lang="tr-TR">– Söyle bana Marcel, Rom çocukları neden bu kadar pis</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Boş vermişlik falan değil Louis. Bu eski bir gelenek. Romlara göre çocuk o kadar güzel bir yaratıktır ki, nazar değdirmeye hazır yetişkinlerin ilgisini çeker. Onun için hiç yıkanmazlar. Bir çeşit gerçeği peçeleme. Güzelliklerini ve saflıklarını başka gözlerden saklamak için.</span></p>
				<p class="duz"/>
			</div>
		</div>
	</body>
</html>