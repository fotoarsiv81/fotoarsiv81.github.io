<html xmlns="http://www.w3.org/1999/xhtml">
	<head>
		<title>38.html</title>
		<link href="template.css" rel="stylesheet" type="text/css"/>
	</head>
	<body>
		<div id="x38.html" xml:lang="tr-TR">
			<div class="story">
				<p class="bolum-ismi"><span class="bolum-ismi-8" style="font-size:1em;" xml:lang="tr-TR">Otuz sekizinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Saat beşte gün ışıdı. Orman yumuşak seslerle yankılanıyordu. Bütün gece uyuyamamıştım. Akalar saat ikiye doğru töreni bitirmişlerdi. Karanlığın ve sessizliğin içinde, palmiyelerin altında kalmış, gölgelere pembemsi ışıklarını saçan son korları izlemiştim. Artık hiç korkmuyordum. Sadece ezici bir bitkinlik hissi, bir de neredeyse güvenlik duygusu gibi, tuhaf bir sükûnet. Kollarıyla bana artık hiç dokunamayacak bir ahtapotun yanı başında ilerler gibiydim.</span></p>
				<p class="duz"><span class="duz" style="font-size:1em;" xml:lang="tr-TR">Günün ilk damlaları düştü. Önce hafif bir tıpırtı, sonra da daha sert, daha düzenli bir gümbürtü. Ayaklanıp, Zoko köyüne doğru yürüdüm.</span></p>
				<p class="duz"><span class="duz" style="font-size:1em;" xml:lang="tr-TR">Kulübelerin önünde, ateşler çoktan yakılmıştı. Birkaç kadını, kuşkusuz o günkü av için hazırlanan büyükçe bir ağı onarırken gördüm. Meydanı geçtim, kulübelerin arkasında, tepesinde beyaz bir haç bulunan genişçe bir beton bina gördüm. Çevresinde de bahçeler ve bir bostan. Açık kapıya doğru yöneldim. İri bir siyah, düşmanca bakışlarla yolumu kesti. “Rahibe Pascale uyandı mı?” diye sordum. Adam cevap vermeye fırsat bile bulamadan, içeriden bir ses duyuldu: “Girin. Korkmayın.” Tartışma kabul etmeyecek, otoriter bir ses. Dediğini yaptım.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale’in başı açıktı. Üzerinde sadece siyah bir kazak, altında da yine aynı renk bir de etek vardı. Ağarmaya yüz tutmuş saçları kısa kesilmişti. Sayısız kırışığa rağmen, yüzünde taşların ve nehirlerin zaman tanımazlığı vardı. Buz mavisi gözleri yılların çamurundan çıkmış çelik parıltısına benziyordu. Omuzları geniş, elleri kocamandı. Daha ilk bakışta kadının ormanın tehlikelerine, kıvrandırıcı hastalıklara ve barbar avcılara karşı koyacak güçte olduğunu gördüm.</span></p>
				<p class="duz"><span class="duz" style="font-size:1em;" xml:lang="tr-TR">– Ne istiyorsunuz? dedi yüzüme bile bakmadan.</span></p>
				<p class="duz"><span class="duz" style="font-size:1em;" xml:lang="tr-TR">Oturmuş, kahve fincanının yanındaki ekmek dilimlerine tereyağı sürüyordu.</span></p>
				<p class="duz"><span class="duz" style="font-size:1em;" xml:lang="tr-TR">Oda neredeyse bomboştu. Dipteki duvara dayanmış buzdolabı  ile musluğun dışında. Tahtadan yapılmış, çarmıha gerilmiş İsa heykelciği acılı gözlerini odada gezdiriyordu.</span></p>
				<p class="duz"><span class="duz" style="font-size:1em;" xml:lang="tr-TR">– Adım Louis Antioche, dedim. Fransız’ım. Kafamdaki soruların cevabını bulabilmek için binlerce kilometre yol geldim. Bana yardım edebileceğinizi umuyorum.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale hâlâ ekmeklerini yağlıyordu. Güçlükle saklanmış, yumuşak, rutubetli bir ekmekti elindeki. Burada, ormanın ortasında, umulmadık bir hazine gibi görünen beyazlığı gözlerimi kamaştırıyordu. Rahibe bakışlarımı yakaladı.</span></p>
				<p class="duz"><span class="duz" style="font-size:1em;" xml:lang="tr-TR">– Bağışlayın. Görevlerimi ihmal ediyorum. Lütfen oturun. Ve kahvaltımı paylaşın.</span></p>
				<p class="duz"><span class="duz" style="font-size:1em;" xml:lang="tr-TR">Bir iskemleye çöktüm. Rahibe aldırmazlıktan başka bir şey okunmayan gözlerle baktı.</span></p>
				<p class="duz"><span class="duz" style="font-size:1em;" xml:lang="tr-TR">– Sorularınız neydi?</span></p>
				<p class="duz"><span class="duz" style="font-size:1em;" xml:lang="tr-TR">– Küçük Gomoun’un nasıl öldüğünü öğrenmek istiyorum.</span></p>
				<p class="duz"><span class="duz" style="font-size:1em;" xml:lang="tr-TR">Soru onu hiç şaşırtmadı. Eline kaynar çaydanlığı alarak cevap verdi:</span></p>
				<p class="duz"><span class="duz" style="font-size:1em;" xml:lang="tr-TR">– Kahve mi? Yoksa çay mı?</span></p>
				<p class="duz"><span class="duz" style="font-size:1em;" xml:lang="tr-TR">– Çay lütfen.</span></p>
				<p class="duz"><span class="duz" style="font-size:1em;" xml:lang="tr-TR">Gölgede bekleyen çocuğa Songo dilinde bir şeyler söyledi. Birkaç saniye sonra, isimsiz bir Darjeeling’in geniz yakıcı kokusunu duydum. Rahibe söze devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Demek, Akalarla ilgileniyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Hayır, dedim, elimdeki çayı üfleyerek. Korkunç ölümlerle ilgileniyorum.</span></p>
				<p class="duz"><span class="duz" style="font-size:1em;" xml:lang="tr-TR">– Neden?</span></p>
				<p class="duz"><span class="duz" style="font-size:1em;" xml:lang="tr-TR">– Çünkü hem bu ormanda hem de başka yerlerde birçok kurban aynı şekilde öldü.</span></p>
				<p class="duz"><span class="duz" style="font-size:1em;" xml:lang="tr-TR">– Soruşturmanız vahşi hayvanları da kapsıyor mu?</span></p>
				<p class="duz"><span class="duz" style="font-size:1em;" xml:lang="tr-TR">– Vahşi hayvanları, evet. Bir bakıma.</span></p>
				<p class="duz"><span class="duz" style="font-size:1em;" xml:lang="tr-TR">Yağmur hâlâ başımızın üzerinde trampet çalıyordu. Rahibe Pascale elindeki yağlı ekmek dilimini kahvesine batırdı. Ekmeğin yumuşak dokusu, kahveyle temasta daha da yumuşadı. Rahibe sert bir çene hareketiyle düşmek üzere olan parçayı kopardı. Kadında söylediklerim karşısında şaşkınlığını belli edecek hiçbir işaret yoktu. Yine de sözlerinden tuhaf bir alaycılık seziliyordu. Bu çifte anlam oyununu bozmaya çalıştım.</span></p>
				<p class="duz"><span class="duz" style="font-size:1em;" xml:lang="tr-TR">– Rahibe, açık konuşacağım. Bu goril hikâyesinde bana inandırıcı gelen tek bir kelime yok. Orman konusunda pek tecrübeli sayılmam, ama bu bölgede gorile pek rastlanmayacağını biliyorum. Gomoun’un ölümünün şu anda soruşturduğum bir dizi özel cinayetle ilgili olduğunu düşünüyorum.</span></p>
				<p class="duz"><span class="duz" style="font-size:1em;" xml:lang="tr-TR">– Delikanlı, söylediklerinizden hiçbir şey anlamadım. Bana önce kim olduğunuzu, burada ne aradığınızı anlatmanız gerekecek. Bangui’den yüz elli kilometre uzaktayız. Cangılın bu deliğine ulaşmak için, dört gün yürümüş olmanız gerek. Sizin ne Fransız subayı ne maden mühendisi ne de bağımsız bir girişimci olmadığınız belli. Eğer yardımıma güveniyorsanız, o zaman sorularıma cevap vermenizi öneririm.</span></p>
				<p class="duz"><span class="duz" style="font-size:1em;" xml:lang="tr-TR">Birkaç kelimeyle, soruşturmamı özetledim. Leylekleri, yol boyunca bana eşlik eden “kazaları” anlattım. Bir ayı tarafından parçalanan Rayko’nun ölümünden söz ettim. Philippe Böhm’ün hayatına mal olan goril saldırısına değindim. Gomoun’unkiyle karşılaştırarak bu ölümlerin ayrıntılarına girdim. Kalp hırsızlığına değinmedim. Elmaslardan, elmas kaçakçılığından da bahsetmedim. Tek istediğim, rahibenin dikkatini bu rastlantılara çekmekti.</span></p>
				<p class="duz"><span class="duz" style="font-size:1em;" xml:lang="tr-TR">Kadın artık bana inanmayan gözlerle bakıyordu. Yağmur da damın üzerindeki tenekeleri dövmeye devam ediyordu.</span></p>
				<p class="duz"><span class="duz" style="font-size:1em;" xml:lang="tr-TR">– Hikâyeniz mantıksız, ama sizi dinleyeceğim. Sorularınız neydi?</span></p>
				<p class="duz"><span class="duz" style="font-size:1em;" xml:lang="tr-TR">– Gomoun’un ölümü konusunda ne biliyorsunuz? Cesedini gördünüz mü</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Görmedim. Birkaç kilometre öteye gömdüler. Gomoun daha güneyde dolaşan göçebe bir ailenin üyesiydi.</span></p>
				<p class="duz"><span class="duz" style="font-size:1em;" xml:lang="tr-TR">– Size vücudunun durumunu anlattılar mı?</span></p>
				<p class="duz"><span class="duz" style="font-size:1em;" xml:lang="tr-TR">– Bu konuyu gerçekten konuşmak zorunda mıyız?</span></p>
				<p class="duz"><span class="duz" style="font-size:1em;" xml:lang="tr-TR">– Çok önemli.</span></p>
				<p class="duz"><span class="duz" style="font-size:1em;" xml:lang="tr-TR">– Gomoun’un bir kolu ve bir bacağı kopmuş. Göğsü yaralarla, yırtıklarla kaplıymış. Göğüs kafesi açıkmış, parça parçaymış. Vahşi hayvanlar iç organlarını yemişler.</span></p>
				<p class="duz"><span class="duz" style="font-size:1em;" xml:lang="tr-TR">– Hangi hayvanlar?</span></p>
				<p class="duz"><span class="duz" style="font-size:1em;" xml:lang="tr-TR">– Herhalde yırtıcı hayvanlar. Akalar Gomoun’un boynunun, göğüslerinin ve kollarının pençe izleriyle dolu olduğunu söylediler. Ne bileyim? Pigmeler zavallı kızı kamplarının olduğu yere gömdüler, sonra da geleneklerine uyarak, orayı bir daha dönmemek üzere terk ettiler.</span></p>
				<p class="duz"><span class="duz" style="font-size:1em;" xml:lang="tr-TR">– Vücutta başka yara izi var mıymış?</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale kahve fincanını elinde tutuyordu hâlâ. Tereddüt etti, sonra fincanı masanın üzerine bıraktı. İki elinin de hafifçe titrediğini gördüm. Sesini alçalttı:</span></p>
				<p class="duz"><span class="duz" style="font-size:1em;" xml:lang="tr-TR">– Evet... (Tereddüt ediyordu.) Cinsel organı abartılı bir şekilde açıkmış.</span></p>
				<p class="duz"><span class="duz" style="font-size:1em;" xml:lang="tr-TR">– Irzına geçildiğini mi söylüyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Bir yaradan söz ediyorum. Vajinasının ucu pençe darbeleriyle açılmış gibi. Dudakları hafifçe yırtılmış.</span></p>
				<p class="duz"><span class="duz" style="font-size:1em;" xml:lang="tr-TR">– Vücudunun içi nasılmış? Yani, kayıp olan bazı organlar var mıymış?</span></p>
				<p class="duz"><span class="duz" style="font-size:1em;" xml:lang="tr-TR">– Size söyledim; bazı iç organları yarı yarıya yenmiş. Bütün bildiğim bu. Zavallı daha on beşinde bile değildi. Tanrı ruhunu cennetine alsın.</span></p>
				<p class="duz"><span class="duz" style="font-size:1em;" xml:lang="tr-TR">Kadın sustu. Devam ettim:</span></p>
				<p class="duz"><span class="duz" style="font-size:1em;" xml:lang="tr-TR">– Gomoun’un çocukluğu nasıl geçti?</span></p>
				<p class="duz"><span class="duz" style="font-size:1em;" xml:lang="tr-TR">– Çok çalışkandı. Derslerimi büyük bir dikkatle izliyordu. Bu küçük kız Aka geleneklerine sırt çevirmişti. Okumak, kente gitmek, büyük siyahların yanında çalışmak istiyordu. Son zamanlarda, evlenmeyi bile reddetti. Pigmeler orman ruhlarının Gomoun’dan intikam aldığını düşünüyor. Dün gece dans etmelerinin nedeni de bu. Ben de artık buralarda duramam. SCAD’a dönmek zorundayım. Gomoun’un benim yüzümden öldüğü söyleniyor şimdi.</span></p>
				<p class="duz"><span class="duz" style="font-size:1em;" xml:lang="tr-TR">– Fazla üzgün görünmüyorsunuz rahibe.</span></p>
				<p class="duz"><span class="duz" style="font-size:1em;" xml:lang="tr-TR">– Ormanı bilmiyorsunuz. Burada ölümle yaşıyoruz. Ölüm düzenli olarak karşısına kim çıkarsa götürüyor. Bundan beş yıl önce, buradan az ötedeki Bagou kampında öğretmenlik yapıyordum. İki ayda, yüz kamp sakininden altmışı öldü. Verem salgını. Hastalık büyük siyahlar tarafından “ithal edilmişti”. Eskiden Pigmeler sık ormanların oluşturduğu bitki kafesinin korumasında, mikroplardan uzak yaşarlardı. Bugün ise, dışarıdan gelen hastalıklar halkı kırıp geçiriyor. Benim gibi insanlara, tedaviye, ilaçlara ihtiyaçları var. İşimi yapıyor, düşünmemeye çalışıyorum.</span></p>
				<p class="duz"><span class="duz" style="font-size:1em;" xml:lang="tr-TR">– Gomoun ormanda yalnız başına dolaşır mıydı? Kamptan uzaklaşır mıydı?</span></p>
				<p class="duz"><span class="duz" style="font-size:1em;" xml:lang="tr-TR">– Yalnız bir kızdı. Patikalar boyunca, elinde kitapları, uzaklaşmayı severdi. Gomoun ormana, ormanın kokularına hayrandı. O bakımdan, gerçek bir Aka’ydı.</span></p>
				<p class="duz"><span class="duz" style="font-size:1em;" xml:lang="tr-TR">– Elmas madenlerinin etrafında dolaştığı oluyor muydu?</span></p>
				<p class="duz"><span class="duz" style="font-size:1em;" xml:lang="tr-TR">– Bilmem. Bu soru da nereden çıktı? Hâlâ cinayet olduğunu düşünüyorsunuz! Gülünç bu. Hayatında cangıldan çıkmamış küçük bir Aka kızından kim ne isteyecek?</span></p>
				<p class="duz"><span class="duz" style="font-size:1em;" xml:lang="tr-TR">– Rahibe, galiba size yeni bir gerçeği daha anlatmanın zamanı geldi. Size Bulgaristan’dan Rayko’nun öldürülmesinden söz ettim. Bir de 1977’de burada işlenmiş Philippe Böhm cinayetini anlattım. Bu iki cinayetin ortak bir noktası var.</span></p>
				<p class="duz"><span class="duz" style="font-size:1em;" xml:lang="tr-TR">– Nedir?</span></p>
				<p class="duz"><span class="duz" style="font-size:1em;" xml:lang="tr-TR">– Her iki cinayette de katiller ameliyat yöntemleri kullanarak kurbanlarının yüreğini çalmışlar.</span></p>
				<p class="duz"><span class="duz" style="font-size:1em;" xml:lang="tr-TR">– İşte bu palavra. Bu söylediğiniz türden bir ameliyatı doğal ortamda düşünmek bile imkânsız.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale soğukkanlılığını yitirmemişti. Gözleri hâlâ parlak ve soğuktu, ama kirpiklerini şimdi daha hızlı kırpıştırıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Size gerçeğin ta kendisini anlatıyorum. Bulgaristan’da, Çingene’nin otopsisini yapan doktoru gördüm. Ameliyat konusunda en ufak bir kuşku bile yok. Bu katillerin elinde, nerede olursa olsun, en uygun şartlarda müdahalede bulunmalarını sağlayacak korkunç imkânlar var.</span></p>
				<p class="duz"><span class="duz" style="font-size:1em;" xml:lang="tr-TR">– Bu söylediğinizi aklınız alıyor mu?</span></p>
				<p class="duz"><span class="duz" style="font-size:1em;" xml:lang="tr-TR">– Evet; bir helikopter, jeneratör grupları, basınçlı bir çadır, daha bir sürü özel malzeme... Yine de, bulunamayacak şeyler değil bu saydıklarım.</span></p>
				<p class="duz"><span class="duz" style="font-size:1em;" xml:lang="tr-TR">– Ee, öyleyse? diye sözümü kesti rahibe. Sizce küçük Gomoun...</span></p>
				<p class="duz"><span class="duz" style="font-size:1em;" xml:lang="tr-TR">– Bu neredeyse kesin.</span></p>
				<p class="duz"><span class="duz" style="font-size:1em;" xml:lang="tr-TR">Rahibe, çatıya çarpan damlalarla eşzamanlı olarak, başını “hayır” anlamında sallıyordu. Başımı çevirdim, kapının aralığından bitki örtüsünü seyrettim. Orman yağmurdan sarhoş olmuşa benziyordu.</span></p>
				<p class="duz"><span class="duz" style="font-size:1em;" xml:lang="tr-TR">– Daha sözlerimi bitirmedim rahibe. Size daha önce Orta Afrika ormanlarında 1977’deki “kazadan” söz etmiştim. O dönemde Orta Afrika Cumhuriyeti’ne gelmiştiniz, değil mi?</span></p>
				<p class="duz"><span class="duz" style="font-size:1em;" xml:lang="tr-TR">– Hayır, Kamerun’daydım.</span></p>
				<p class="duz"><span class="duz" style="font-size:1em;" xml:lang="tr-TR">– O yılın ağustos ayında, Philippe Böhm ormanda, Kongo’da bulundu. Aynı şiddet, aynı acımasızlık, aynı yürek hırsızlığı.</span></p>
				<p class="duz"><span class="duz" style="font-size:1em;" xml:lang="tr-TR">– Sözünü ettiğiniz kimdi? Fransız mı?</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’ün, buranın biraz ötesinde elmas madenlerinde çalışan bir İsviçrelinin oğluydu. Max Böhm’ün adını duymamış olamazsınız. Cesedi M’Baïki’ye taşıdılar. Hastanede bir otopsi yaptırıldı. Sonuç olarak “goril saldırısına” karar verildi. Oysa şimdi elimde otopsi raporunun baskı altında yazdırıldığına dair kanıt var. Saldırının insan elinden çıktığını gösteren bazı belirtiler es geçilmiş.</span></p>
				<p class="duz"><span class="duz" style="font-size:1em;" xml:lang="tr-TR">– Nasıl bu kadar emin olabiliyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Otopsiyi gerçekleştiren doktoru buldum. M’Diaye adlı, Orta Afrikalı bir doktor.</span></p>
				<p class="duz"><span class="duz" style="font-size:1em;" xml:lang="tr-TR">Rahibe bir kahkaha attı:</span></p>
				<p class="duz"><span class="duz" style="font-size:1em;" xml:lang="tr-TR">– M’Diaye salağın biridir!</span></p>
				<p class="duz"><span class="duz" style="font-size:1em;" xml:lang="tr-TR">– O zamanlar içmiyordu.</span></p>
				<p class="duz"><span class="duz" style="font-size:1em;" xml:lang="tr-TR">– Nereye varmak istiyorsunuz? M’Diaye size cerrahî müdahale konusunda neler anlattı? Operasyonun insan elinden çıktığını gösteren belirtiler nelermiş?</span></p>
				<p class="duz"><span class="duz" style="font-size:1em;" xml:lang="tr-TR">Eğilip fısıldadım:</span></p>
				<p class="duz"><span class="duz" style="font-size:1em;" xml:lang="tr-TR">– Sternotomi. Neşter izleri. Damarların kusursuzca kesilmesi.</span></p>
				<p class="duz"><span class="duz" style="font-size:1em;" xml:lang="tr-TR">Bir an susup, Rahibe Pascale’i izledim. Gri cildi ürperiyordu. Bir elini şakağına götürdü:</span></p>
				<p class="duz"><span class="duz" style="font-size:1em;" xml:lang="tr-TR">– Tanrım, bu kadar şiddet, nede</span><span class="duz" style="font-size:1em;" xml:lang="tr-TR">n?</span></p>
				<p class="duz"><span class="duz" style="font-size:1em;" xml:lang="tr-TR">– Bir adamı kurtarmak için rahibe. Philippe Böhm’ün kalbi, öz babasına nakledildi. Max Böhm birkaç gün önce korkunç bir enfarktüs geçirmişti.</span></p>
				<p class="duz"><span class="duz" style="font-size:1em;" xml:lang="tr-TR">– Canavarca bir şey... imkânsız...</span></p>
				<p class="duz"><span class="duz" style="font-size:1em;" xml:lang="tr-TR">– Rahibe, bana inanın. Önceki gün, M’Diaye’den gerçeği öğrendim. Sofya’da, Rayko’yla ilgili duyduklarımla örtüşüyor. Belirtiler aynı ölümcül çılgınlığı, aynı sadistliği işaret ediyor. Tuhaf bir sadistlik aslında; çünkü bir yandan da başka bir hayatı kurtarmaya çabalıyor. Gomoun böylesi bir katilin kurbanı oldu.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale elini alnına koymuş, başını sallıyordu:</span></p>
				<p class="duz"><span class="duz" style="font-size:1em;" xml:lang="tr-TR">– Delisiniz siz, delisiniz siz... Küçük Gomoun konusunda elinizde en ufak bir kanıt yok.</span></p>
				<p class="duz"><span class="duz" style="font-size:1em;" xml:lang="tr-TR">– İyi ya rahibe, size ihtiyacım var demiştim.</span></p>
				<p class="duz"><span class="duz" style="font-size:1em;" xml:lang="tr-TR">Kadıncağız birden gözlerini bana dikti. Zaman kaybetmeden sordum:</span></p>
				<p class="duz"><span class="duz" style="font-size:1em;" xml:lang="tr-TR">– Cerrahî bilginiz var mı?</span></p>
				<p class="duz"><span class="duz" style="font-size:1em;" xml:lang="tr-TR">Rahibe hâlâ, bir şey anlamadan yüzüme bakıyordu. Sonunda cevap verdi:</span></p>
				<p class="duz"><span class="duz" style="font-size:1em;" xml:lang="tr-TR">– Vietnam’da ve Kamboçya’da sahra hastanelerinde çalıştım. Aklınızdan geçen ne?</span></p>
				<p class="duz"><span class="duz" style="font-size:1em;" xml:lang="tr-TR">– Cesedi çıkarıp, bir otopsi yapmak istiyorum.</span></p>
				<p class="duz"><span class="duz" style="font-size:1em;" xml:lang="tr-TR">– Çıldırmışsınız.</span></p>
				<p class="duz"><span class="duz" style="font-size:1em;" xml:lang="tr-TR">– Rahibe varsayımlarımı doğrulamam gerekiyor. Bana sadece siz yardım edebilirsiniz; Gomoun’un cesedindeki organların cerrahî bir müdahaleye mi, yoksa bir hayvanın saldırısına mı uğradığını sadece siz söyleyebilirsiniz.</span></p>
				<p class="duz"><span class="duz" style="font-size:1em;" xml:lang="tr-TR">Rahibe yine yumruklarını sıktı. Gözleri, gözkapakları altındaki çelik küreler, madenî bir parıltıyla parlıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Gomoun’un kampı çok uzakta, ulaşılamaz bir yerde.</span></p>
				<p class="duz"><span class="duz" style="font-size:1em;" xml:lang="tr-TR">– Rehber tutarız.</span></p>
				<p class="duz"><span class="duz" style="font-size:1em;" xml:lang="tr-TR">– Kimse oraya gitmez. Hem kimse bir mezara saygısızlık etmenize göz yummaz.</span></p>
				<p class="duz"><span class="duz" style="font-size:1em;" xml:lang="tr-TR">– Öyleyse birlikte gideriz rahibe. Sadece siz ve ben.</span></p>
				<p class="duz"><span class="duz" style="font-size:1em;" xml:lang="tr-TR">– Bir işe yaramaz. Ormanda ceset çabuk çürür. Gomoun yaklaşık yetmiş iki saat önce gömüldü. Şu konuştuğumuz anda bile, vücudu iğrenç bir solucan yuvasına dönmüştür.</span></p>
				<p class="duz"><span class="duz" style="font-size:1em;" xml:lang="tr-TR">– Vücudun bu halinde bile, bir cerrah bıçağının kusursuz izlerini görmek mümkün olmalı. Birkaç saniyelik bir inceleme yeter. Siz ve ben, bu yarışı hâlâ kazanabiliriz. Boş hurafelere karşı, korkunç gerçeği.</span></p>
				<p class="duz"><span class="duz" style="font-size:1em;" xml:lang="tr-TR">– Oğlum, kiminle konuştuğunuzu hatırlayın.</span></p>
				<p class="duz"><span class="duz" style="font-size:1em;" xml:lang="tr-TR">– İyi ya işte. Gerçeğin büyüklüğü karşısında, ölü bir bedenin saygısızlığa uğramasının ne değeri olabilir? Tanrı’nın çocukları ışığa tutkun değiller mi?</span></p>
				<p class="duz"><span class="duz" style="font-size:1em;" xml:lang="tr-TR">– Susun, günahkâr adam.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale ayağa kalktı. İskemlesi tiz bir ses çıkararak gıcırdadı. Gözbebekleri, arduvaz rengi teninde bir yarıktan farksızdı şimdi. Derinlerden gelen bir sesle konuştu:</span></p>
				<p class="duz"><span class="duz" style="font-size:1em;" xml:lang="tr-TR">– Gidelim. Şimdi.</span></p>
				<p class="duz"><span class="duz" style="font-size:1em;" xml:lang="tr-TR">Aniden döndü, Sango dilinde bir şeyler haykırdı. Siyah bir adam göründü, sonra koşuşturmaya başladı. Rahibe siyah kazağının altından bir zincire takılmış gümüş bir İsa’lı haç çıkardı. Haçı öptü, birkaç kelime mırıldandı. İsa göğüslerinin arasına dönünce, haçın sanki İsa’nın çektiği acıların ağırlığı altında daha fazla dayanamamış gibi, aşağıya doğru kaydığını gördüm. Ben de kalktım, kalkınca sendeledim. Dünden beri hiçbir şey yememiş, gözümü bile kırpmamıştım. Masanın üzerinde, dokunmadığım çay fincanı duruyordu. Bir dikişte bitirdim. Darjeeling ılık, yapış yapıştı. Kan tadında.</span></p>
				<p class="duz"/>
			</div>
		</div>
	</body>
</html>