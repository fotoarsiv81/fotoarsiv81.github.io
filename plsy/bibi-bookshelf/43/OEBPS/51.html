<html xmlns="http://www.w3.org/1999/xhtml">
	<head>
		<title>51.html</title>
		<link href="template.css" rel="stylesheet" type="text/css"/>
	</head>
	<body>
		<div id="x51.html" xml:lang="tr-TR">
			<div class="story">
				<p class="bolum-ismi"><span class="bolum-ismi-54" style="font-size:1em;" xml:lang="tr-TR">Elli birinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Birkaç saat sonra otel odasında, hâlâ öfkeyle homurdanmaktaydım. Birçok bakımdan, hem de adamakıllı kandırılmıştım. Elimdeki bütün bilgileri İnterpol’e vermiş, karşılığınd</span><span class="duz" style="font-size:1em;" xml:lang="tr-TR">a –en azından soruşturma açısından– hiçbir şey alamamıştım. Tek tesellim, söylediklerimin Sarah’ın yararına bir etki yaratacağıydı.</span></p>
				<p class="duz"><span class="duz" style="font-size:1em;" xml:lang="tr-TR">Bunların ötesinde, bütün gün çıkmazlarla doluydu. Telesekreterimi aramış, hiçbir mesaj gelmediğini görmüştüm. Dr. Warel’e telefon ettim; buradan da bir sonuç alamadım.</span></p>
				<p class="duz"><span class="duz" style="font-size:1em;" xml:lang="tr-TR">Akşamın sekiz buçuğunda telefonum çaldı. Hemen açtım. Duyduğum ses beni şaşırttı:</span></p>
				<p class="duz"><span class="duz" style="font-size:1em;" xml:lang="tr-TR">– Antioche? Rickiel. Sizinle konuşmam gerek.</span></p>
				<p class="duz"><span class="duz" style="font-size:1em;" xml:lang="tr-TR">– Ne zaman?</span></p>
				<p class="duz"><span class="duz" style="font-size:1em;" xml:lang="tr-TR">– Hemen, şimdi. Aşağıdayım, otelin barında.</span></p>
				<p class="duz"><span class="duz" style="font-size:1em;" xml:lang="tr-TR">Wepler’in koyu pembe halıyla kaplı barı, bardan çok karışık zevkler için yaratılmış bir sığınağa benziyordu. Simon Rickiel’i bol kazağının içine gömülmüş, deri bir koltuğa oturmuş buldum. Önünde bir bardak viski, dikkatle zeytinlerini kemiriyordu. Hâlâ Glock’unu yanında taşıyıp taşımadığını merak ettim; bir de, tabancayı benim kadar hızlı çekip çekemediğini.</span></p>
				<p class="duz"><span class="duz" style="font-size:1em;" xml:lang="tr-TR">– Oturun Antioche. Oturun ve sert adam rolünü artık bırakın. Bunu çoktan kanıtladınız.</span></p>
				<p class="duz"><span class="duz" style="font-size:1em;" xml:lang="tr-TR">Oturdum, bir fincan Çin çayı ısmarladım. Birkaç saniye boyunca Rickiel’i inceledim. Yarısı buğulanmış bir aynaya benziyordu, yüzünü bombeli camlar yutmuş gibiydi.</span></p>
				<p class="duz"><span class="duz" style="font-size:1em;" xml:lang="tr-TR">– Sizi bir kez daha kutlamaya geldim.</span></p>
				<p class="duz"><span class="duz" style="font-size:1em;" xml:lang="tr-TR">– Kutlamaya mı?</span></p>
				<p class="duz"><span class="duz" style="font-size:1em;" xml:lang="tr-TR">– Biliyorsunuz, suç konusunda belirli bir tecrübem var. Yaptığınız soruşturmanın değerini biliyorum. İyi iş becerdiniz Antioche. Gerçekten. Daha önce yaptığım iş önerisi şaka değildi.</span></p>
				<p class="duz"><span class="duz" style="font-size:1em;" xml:lang="tr-TR">– Buraya bunun için gelmediniz ya?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Bugün öğleden sonraki hayal kırıklığınızı çok iyi anlıyorum. Katil cerrah öykünüze gereken önemi vermediğimi düşünüyorsunuz.</span></p>
				<p class="duz"><span class="duz" style="font-size:1em;" xml:lang="tr-TR">– Doğru.</span></p>
				<p class="duz"><span class="duz" style="font-size:1em;" xml:lang="tr-TR">– Başka bir şey yapamazdım. En azından, Delter’in yanında.</span></p>
				<p class="duz"><span class="duz" style="font-size:1em;" xml:lang="tr-TR">– Ne ilgisi var?</span></p>
				<p class="duz"><span class="duz" style="font-size:1em;" xml:lang="tr-TR">– İşin bu yanı onu ilgilendirmiyor.</span></p>
				<p class="duz"><span class="duz" style="font-size:1em;" xml:lang="tr-TR">Garson çayımı getirdi. Çayın ağır ve kekremsi kokusu bana ormanın yosunlarını hatırlattı.</span></p>
				<p class="duz"><span class="duz" style="font-size:1em;" xml:lang="tr-TR">– Yani, söylediklerime inanıyor musunu</span><span class="duz" style="font-size:1em;" xml:lang="tr-TR">z?</span></p>
				<p class="duz"><span class="duz" style="font-size:1em;" xml:lang="tr-TR">– Evet. (Rickiel hâlâ kürdanının ucunu zeytinlere batırıp, oynuyordu.) Ama size söylediğim gibi; işin o yanı önemli bir soruşturma çalışması gerektiriyor. Üstüne üstlük, bana karşı dürüst olmak zorundasınız.</span></p>
				<p class="duz"><span class="duz" style="font-size:1em;" xml:lang="tr-TR">– Dürüst olmak mı?</span></p>
				<p class="duz"><span class="duz" style="font-size:1em;" xml:lang="tr-TR">– Bana her şeyi anlatmadınız. Anlattıklarınızı ortalığı velveleye vermeden öğrenmiş olamazsınız.</span></p>
				<p class="duz"><span class="duz" style="font-size:1em;" xml:lang="tr-TR">Bir yudum çay rahatsızlığımı gizlememe yardım etti. Masumluk yönünü seçtim:</span></p>
				<p class="duz"><span class="duz" style="font-size:1em;" xml:lang="tr-TR">– Ne demek istediğinizi tam anlayamadım Rickiel.</span></p>
				<p class="duz"><span class="duz" style="font-size:1em;" xml:lang="tr-TR">– Pekâlâ. Bugün öğleden sonra Max Böhm’den, Otto Kiefer’den, Niels van Dötten’den bahsettik. Gerçek katillerden. Ama kabul edersiniz ki hepsi de altmışını aşmış, neredeyse zararsız kişiler. Oysa bu kişiler korunuyordu. Koruyanların içinde Dumaz vardı, tamam; ama başkaları da olmalı. Ondan çok daha tehlikeli birtakım adamlar. İçlerinden birkaçını biliyorum. Adlarını size söyleyeceğim. Sizin için ne anlam taşıdıklarını soracağım.</span></p>
				<p class="duz"><span class="duz" style="font-size:1em;" xml:lang="tr-TR">Rickiel elindeki zeytini yutmadan önce, alayla gülümsedi:</span></p>
				<p class="duz"><span class="duz" style="font-size:1em;" xml:lang="tr-TR">– Miklos Sikkov.</span></p>
				<p class="duz"><span class="duz" style="font-size:1em;" xml:lang="tr-TR">Karaciğerime bir aparkat almıştım. Çene kemiklerimi hafifçe araladım:</span></p>
				<p class="duz"><span class="duz" style="font-size:1em;" xml:lang="tr-TR">– Tanımıyorum.</span></p>
				<p class="duz"><span class="duz" style="font-size:1em;" xml:lang="tr-TR">– Milan Kalev.</span></p>
				<p class="duz"><span class="duz" style="font-size:1em;" xml:lang="tr-TR">Sikkov’un suç ortağı olmalı. Mırıldandım:</span></p>
				<p class="duz"><span class="duz" style="font-size:1em;" xml:lang="tr-TR">– Kim bunlar?</span></p>
				<p class="duz"><span class="duz" style="font-size:1em;" xml:lang="tr-TR">– Yolcular. Sizin gibi, ama daha talihsiz. Her ikisi de öldü.</span></p>
				<p class="duz"><span class="duz" style="font-size:1em;" xml:lang="tr-TR">– Nerede?</span></p>
				<p class="duz"><span class="duz" style="font-size:1em;" xml:lang="tr-TR">– Kalev’in cesedi 31 ağustos günü Sofya’nın dış mahallelerinden birinde, kırık bir şişeyle gırtlağı yarılmış olarak bulundu. Sikkov ise 6 eylülde, İsrail’de öldü. İşgal altındaki topraklarda. Yüzünde on altı kurşun. Her iki dosya da kapatıldı. Birinci cinayet, siz Sofya’dayken işlendi Antioche. Öteki de, sizin İsrail’de olduğunuz sırada. Tam aynı yerde, Balatakamp’ta. İlginç iki rastlantı, sizce de öyle değil mi?</span></p>
				<p class="duz"><span class="duz" style="font-size:1em;" xml:lang="tr-TR">Tekrarladım:</span></p>
				<p class="duz"><span class="duz" style="font-size:1em;" xml:lang="tr-TR">– O iki adamı tanımıyorum.</span></p>
				<p class="duz"><span class="duz" style="font-size:1em;" xml:lang="tr-TR">Rickiel yeniden zeytinleriyle oynamaya başladı. Bara bir grup Alman işadamı girmişti. İtişmeler, kahkahalar. Rickiel, dudakları pırıl pırıl, devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Başka isimler de var Antioche. Marcel Minaüs, Yeta Yakoviç ve İvan Tornoy hakkında neler biliyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">Sofya Garı katliamının kurbanları. Bu kez daha anlaşılır bir sesle açıkladım:</span></p>
				<p class="duz"><span class="duz" style="font-size:1em;" xml:lang="tr-TR">– Bu isimler gerçekten bir şey çağrıştırmıyor.</span></p>
				<p class="duz"><span class="duz" style="font-size:1em;" xml:lang="tr-TR">– Tuhaf, dedi Avusturyalı. Söze devam etmeden önce bir yudum viski içti. Beni İnterpol’de çalışmaya iten neydi, biliyor musunuz Antioche? Tehlikeden hoşlanmam değildi. Sadece dillere karşı duyduğum tutku. Genç yaşımdan beri, bu alanla ilgileniyorum. Suç dünyasında lisanın önemini imkânı yok tahmin edemezsiniz. Şu sırada Amerika’da, FBİ ajanları Çin lehçelerini öğrenebilmek için kafa patlatıyorlar. Onlar için üçlü çeteleri çökertmenin tek yolu, bu. Neyse, bütün bunları Bulgarca’yı rahatça konuştuğumu söylemek için anlatıyorum. (Bir tebessüm.) Onun için, Dr. Milan Curiç’in imzaladığı ölüm ilmühaberini dikkatle okudum. Oldukça bilgilendirici, hatta çok dehşet verici. Aynı zamanda da Bulgar polisinin 30 ağustos gecesi Sofya Garı’nda gerçekleşen bir katliamla ilgili olarak hazırladığı raporu da okudum. Profesyonel işi. Katliam sırasında, üç masum öldü; adlarını saydıklarım: Marcel Minaüs, Yeta Yakoviç, bir de küçük bir çocuk, İvan Tornoy. Çocuğun anası tanıklık etti Antioche. Hiç kuşku bırakmamacasına. Katillerin asıl hedefi, tarifi sizinkine uyan bir beyazmış. Birkaç saat sonra Milan Kalev bir antrepoda, hayvan gibi boğazlanarak öldürülüyor.</span></p>
				<p class="duz"><span class="duz" style="font-size:1em;" xml:lang="tr-TR">Lapsang’ı içmekten vazgeçtim.</span></p>
				<p class="duz"><span class="duz" style="font-size:1em;" xml:lang="tr-TR">– Hâlâ bir şey anlamıyorum, dedim kekeleyerek.</span></p>
				<p class="duz"><span class="duz" style="font-size:1em;" xml:lang="tr-TR">Rickiel de zeytinlerini bıraktı, gözlerini bana dikti. Gözlük  camları kızıl ateş kıvılcımları gibi, içki bardağını yansıtıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Servislerimiz Kalev ve Sikkov’u tanıyorlardı. Bulgar paralı askeri olan Kalev, bazı tıp bilgilerini kullanarak kurbanlarına elektrikli neşterle işkence etmekten hoşlanırdı. Kansız, izsiz, ama özenle açtığı yaralarla korkunç acı veren biri. Sikkov askerî eğitmendi. Yetmişli yıllarda, Uganda’da İdi Amin Dada’nın birliklerini eğitiyordu. Otomatik silah uzmanı. Bu ikisi, özellikle tehlikeli insanlardı.</span></p>
				<p class="duz"><span class="duz" style="font-size:1em;" xml:lang="tr-TR">Rickiel kısa bir süre sustu, sonra bombayı patlattı:</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya için çalışıyorlardı.</span></p>
				<p class="duz"><span class="duz" style="font-size:1em;" xml:lang="tr-TR">Şaşırmış gözükmeye çalıştım:</span></p>
				<p class="duz"><span class="duz" style="font-size:1em;" xml:lang="tr-TR">– İnsanî amaçları olan bir kurum için çalışan paralı askerler, öyle mi?</span></p>
				<p class="duz"><span class="duz" style="font-size:1em;" xml:lang="tr-TR">– Stokların korunması ya da personelin güvenliği için yararlı olabilirlerdi.</span></p>
				<p class="duz"><span class="duz" style="font-size:1em;" xml:lang="tr-TR">– Maksadınız ne Rickiel? Sözü nereye getirmek istiyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya’ya. Bir de geniş kapsamlı varsayımınıza.</span></p>
				<p class="duz"><span class="duz" style="font-size:1em;" xml:lang="tr-TR">– E</span><span class="duz" style="font-size:1em;" xml:lang="tr-TR">e?</span></p>
				<p class="duz"><span class="duz" style="font-size:1em;" xml:lang="tr-TR">– Size göre, Max Böhm tek bir kişinin emrinde yaşıyordu ya da yeniden doğmuştu; onu ağustos 1977’de kesin bir ölümden kurtaran virtüöz cerrahın emrinde. Doğru mu?</span></p>
				<p class="duz"><span class="duz" style="font-size:1em;" xml:lang="tr-TR">– Kesinlikle.</span></p>
				<p class="duz"><span class="duz" style="font-size:1em;" xml:lang="tr-TR">– Yine size göre, bu cerrah Böhm üzerindeki etkisini Tek Dünya aracılığıyla kullanıyordu. Yaşlı İsviçreli’nin bütün mirasını örgüte bırakmasının nedeni de bu. Öyle değil mi?</span></p>
				<p class="duz"><span class="duz" style="font-size:1em;" xml:lang="tr-TR">– Evet.</span></p>
				<p class="duz"><span class="duz" style="font-size:1em;" xml:lang="tr-TR">Rickiel elini bol kazağının altına sokup, ince bir dosya çıkardı; dosyadan da daktiloyla yazılmış tek bir sayfa.</span></p>
				<p class="duz"><span class="duz" style="font-size:1em;" xml:lang="tr-TR">– Öyleyse ben de size varsayımlarınızı doğrulayacak bazı olaylar anlatayım.</span></p>
				<p class="duz"><span class="duz" style="font-size:1em;" xml:lang="tr-TR">Şaşkınlık soluğumu kesiyordu.</span></p>
				<p class="duz"><span class="duz" style="font-size:1em;" xml:lang="tr-TR">– Örgüt hakkında kişisel bir araştırma yaptım. Tek Dünya sırlarını iyi koruyor. Faaliyetlerinin boyutlarını, çalıştırdığı doktorların sayısını, bağışçılarını kesin olarak bilmek çok güç. Ama ben işin Böhm tarafından ilerleyerek, rahatsız edici gerçekler buldum. Max Böhm karanlık gelirlerinin büyük bir bölümünü Tek Dünya’ya bağışlıyordu. Her yıl örgüte yüz binlerce İsviçre frangı “veriyordu”. Bana kalırsa, bu bilgiler eksik. Tabiî Böhm bir sürü bankadan ve şifreli hesaptan yararlanıyordu. Onun için para transferinin gerçek boyutunu bilmemiz imkânsız. Ama kesin olan bir şey var; Böhm, Binbirler Kulübü üyesiydi. Sistemi biliyorsunuzdur. Bilmediğiniz Böhm’ün kulübün kuruluş aşamasında bir milyon İsviçre frangı bağışladığı. Bu da neredeyse bir milyon Amerikan doları eder. Unutmayın, bu dediğim 1980 yılında, yani elmas kaçakçılığının başlamasından iki yıl sonra.</span></p>
				<p class="duz"><span class="duz" style="font-size:1em;" xml:lang="tr-TR">Şaşkınlık. Işık. İhtiyar Max kazancını sadece “doktora” değil, Tek Dünya’ya veriyordu. Örgüt ya canavarı ödüllendirmeyi üzerine alıyordu ya da cerrahın “deneylerini” kendi adına destekliyordu. Rickiel devam ediyordu:</span></p>
				<p class="duz"><span class="duz" style="font-size:1em;" xml:lang="tr-TR">– Bana Dumaz’nın Böhm’ün kendini nerede tedavi ettirdiğini bir türlü bulamadığını söylemiştiniz. İsviçre, Fransız ya da Alman kliniklerinde kuşbilimcinin izine rastlamamıştı. Oysa ben kalp nakli yaptırdıktan sonra tahlillerini büyük bir gizlilik içinde yaptırdığı yeri bildiğimi sanıyorum. Tek Dünya’nın Cenevre’deki merkezinde; orada son derece gelişmiş tıbbî cihazlar var. Tabiî Böhm bu gizliliğin karşılığını bolca veriyor, örgüt de bunca para aldıktan sonra, böylesi bir “hizmet” sunmayı reddedemiyordu.</span></p>
				<p class="duz"><span class="duz" style="font-size:1em;" xml:lang="tr-TR">Çaydan bir yudum içmeye çalıştım. Parmaklarım titriyordu. Rickiel doğru tahmin ediyordu kuşkusuz.</span></p>
				<p class="duz"><span class="duz" style="font-size:1em;" xml:lang="tr-TR">– Sizce bütün bunlar neyi kanıtlıyor?</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya’nın kesinlikle başka bir şeyleri gizlediğini. Bir de sizin “doktor” dediğiniz adamın Tek Dünya’da çok önemli bir görevi olduğunu; bu görev sayesinde Kalev ve Sikkov gibilerini görevlendirdiğini, kendi deneylerini finanse ettiğini, dünyanın en değerli kalp hastasına, bir leylek terbiyecisine gerekli “hizmetleri” sağlayabildiğini.</span></p>
				<p class="duz"><span class="duz" style="font-size:1em;" xml:lang="tr-TR">Rickiel elindeki kozu iyi saklamıştı; onunla öğleden sonra buluştuğumda, Tek Dünya ve elmas kaçakçılığı konularında gösterdiğinden çok daha fazlasını biliyordu. Sanki düşüncelerimi okumuşçasına, söze devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Sizinle karşılaşmadan önce Antioche, Max Böhm ile Tek Dünya arasındaki tuhaf ilişkiyi biliyordum, ama kalp hırsızlığı konusunda en ufak bir fikrim bile yoktu. Rayko ve Gomoun cinayetleri çok daha uzun bir zincirin halkaları. Sizden ayrıldıktan sonra, kapsamlı bir bilgisayar araştırması yaptırdım. İnterpol terminalleri sayesinde, son on yılda gerçekleşmiş ve belirgin özelliği kurbanların kalplerinin kaybolması olan şiddete dayalı ölümlerin listesinin çıkarılmasını istedim. İnterpol üyesi ülkelerin bilgisayar ortamına sundukları bilgilerin çokluğunu tahmin edemezsiniz. Kalp hırsızlığı gibi kolay rastlanmayacak bir özellik araştırmayı kolaylaştırdı. Liste bu akşam sekizde elime geçti. Eksiksiz olduğunu söyleyemem, çünkü sizin “hırsız”, hakkında pek bilgi alamadığımız yoksul ya da kriz içindeki ülkelerde faaliyet gösteriyor. Yine de listenin yeterli olduğunu düşünüyorum. İnsanın sırtını ürpertiyor. İşte, bakın.</span></p>
				<p class="duz"><span class="duz" style="font-size:1em;" xml:lang="tr-TR">Fincanım parçalandı. Kaynar çay hissiz parmaklarıma döküldü. Listeyi Rickiel’in elinden yırtarcasına aldım. Organ hırsızının İngilizce yazılmış meşum öyküsü:</span></p>
				<p class="alinti-ilk-paragraf-11"><span class="dar-paragraf-duz-12" style="font-size:1em;" xml:lang="tr-TR">21/08/1991. Adı: Gomoun. Pigme. Cinsiyeti kadın. Yaklaşık olarak temmuz 1976’da doğdu. 21/08/1991’de Orta Afrika Cumhuriyeti’nin Lobaye bölgesinde, Zoko yakınında öldü. Ölüm koşulları: kaza/goril saldırısı. Özellikler: sayısız darbe/kalp kaybı. Kan grubu: B Rh+. HLA tiplemesi: Aw</span><span class="duz-vitamin-ismi-2" style="font-size:0.7em;" xml:lang="tr-TR">19,3</span><span class="dar-paragraf-duz-12" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.7em;" xml:lang="tr-TR">37,5</span><span class="duz" style="font-size:1.05em;" xml:lang="tr-TR">.</span></p>
				<p class="alinti-ilk-paragraf-11"><span class="dar-paragraf-duz-12" style="font-size:1em;" xml:lang="tr-TR">22/04/1991. Adı: Rayko Nikoliç. Çingene. Cinsiyeti erkek. 1963 yılında Türkiye’de, İskenderun’da doğdu. 22/04/1991’de Bulgaristan’da, Sliven yakınlarındaki Duru Sular’da öldü. Dosya kapandı. Özellikler: sayısız darbe/kalp kaybı. Kan grubu: 0 Rh+. HLA tiplemesi: Aw</span><span class="duz-vitamin-ismi-2" style="font-size:0.7em;" xml:lang="tr-TR">19,3</span><span class="dar-paragraf-duz-12" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.7em;" xml:lang="tr-TR">37,5</span><span class="duz" style="font-size:1.05em;" xml:lang="tr-TR">.</span></p>
				<p class="alinti-ilk-paragraf-11"><span class="dar-paragraf-duz-12" style="font-size:1em;" xml:lang="tr-TR">03/11/1990. Adı: Tasmin Johnson. Hotanto. Cinsiyeti erkek. 16 ocak 1967’de Güney Afrika Cumhuriyeti’nde, Maseru yakınlarında doğdu. 03/11/1990’da Güney Afrika’da, Waka madeni yakınlarında öldü. Ölüm koşulları: yabanî hayvan saldırısı. Özellikler: sayısız darbe/kalp kaybı. Kan grubu: A Rh</span><span class="dar-paragraf-duz-12" style="font-size:1em;" xml:lang="tr-TR">+. HLA tiplemesi: Aw</span><span class="duz-vitamin-ismi-2" style="font-size:0.7em;" xml:lang="tr-TR">19,3</span><span class="dar-paragraf-duz-12" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.7em;" xml:lang="tr-TR">37,5</span><span class="duz" style="font-size:1.05em;" xml:lang="tr-TR">.</span></p>
				<p class="alinti-ilk-paragraf-11"><span class="dar-paragraf-duz-12" style="font-size:1em;" xml:lang="tr-TR">16/03/1990. Adı: Hasan el-Begassen. Cinsiyeti erkek. Yaklaşık olarak 1970’te Sudan’da, Cebel el-Fau yakınlarında doğdu. 16/03/1990’da 16 numaralı köyün sulak tarlalarında öldü. Ölüm koşulları: yabanî hayvan saldırısı. Özellikler: sayısız darbe/kalp kaybı. Kan grubu: AB Rh+. HLA tiplemesi: Aw</span><span class="duz-vitamin-ismi-2" style="font-size:0.7em;" xml:lang="tr-TR">19,3</span><span class="dar-paragraf-duz-12" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.7em;" xml:lang="tr-TR">37,5</span><span class="duz" style="font-size:1.05em;" xml:lang="tr-TR">.</span></p>
				<p class="alinti-ilk-paragraf-11"><span class="dar-paragraf-duz-12" style="font-size:1em;" xml:lang="tr-TR">04/09/1988. Adı: Ahmet İskam. Cinsiyeti erkek. 5 aralık 1962’de İsrail’de, işgal altındaki topraklarda, Beytüllahim’de doğdu. 04/09/1988’de Beyt Callah’ta öldü. Ölüm koşulları: siyasal cinayet. Konu aydınlanmadı. Özellikler: sayısız darbe/</span><span class="dar-paragraf-duz-12" style="font-size:1em;" xml:lang="tr-TR">kalp kaybı. Kan grubu: 0 Rh+. HLA tiplemesi: Aw</span><span class="duz-vitamin-ismi-2" style="font-size:0.7em;" xml:lang="tr-TR">19,3</span><span class="dar-paragraf-duz-12" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.7em;" xml:lang="tr-TR">37,5</span><span class="dar-paragraf-duz-12" style="font-size:1em;" xml:lang="tr-TR">.</span></p>
				<p class="duz-ilk-paragraf-6"><span class="duz" style="font-size:1em;" xml:lang="tr-TR">Liste bu şekilde, sayfalarca devam ediyordu. Bilgisayar araştırmalarının başladığı 1981 yılına kadar. Gerçekte çok daha geriye gittiği varsayılabilirdi. Dünyanın çeşitli köşelerinde onlarca çocuk ya da yetişkin, kız ya da erkek tek ortak noktaları, Aw</span><span class="duz-vitamin-ismi-2" style="font-size:0.67em;" xml:lang="tr-TR">19,3</span><span class="duz" style="font-size:1em;" xml:lang="tr-TR">-B</span><span class="duz-vitamin-ismi-2" style="font-size:0.67em;" xml:lang="tr-TR">37,5</span><span class="duz" style="font-size:1em;" xml:lang="tr-TR"> sınıfı HLA tiplemeleri yüzünden işkence görmüştü. Sistemin amansızlığı başımı döndürüyordu. Gomoun ile Rayko’nun tiplerinin benzerliğini öğrendiğimde düşündüklerim, şeytanî bir boyuta ulaşmıştı. Rickiel düşüncelerimi seslendirerek devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Anlıyorsunuz, değil mi? Sizin bu kuş bir kaçakçılık yapmıyor, hatta tehlikeli deneylere girişmek derdinde bile değil. Onun peşinde olduğu çok daha büyük, çok daha önemli bir şey. Dünya üzerinde aynı doku grubuna ait kalpler arıyor.</span></p>
				<p class="duz"><span class="duz" style="font-size:1em;" xml:lang="tr-TR">– Hepsi... hepsi bu mu?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Size bir şey daha getirdim.</span></p>
				<p class="duz"><span class="duz" style="font-size:1em;" xml:lang="tr-TR">Rickiel elini bol kazağının altına soktu, bu kez siyah naylon bir torba çıkardı. Kazağının neden böyle geniş olduğunu anlamıştım: içine istediğini saklayabiliyordu. Torbayı masanın üzerine bıraktı. Torbanın içinde gümüşî yapışkan banda sarılmış 45’lik Glock şarjörleri vardı. İnterpolcüye bakışlarımla sordum.</span></p>
				<p class="duz"><span class="duz" style="font-size:1em;" xml:lang="tr-TR">– Bunların işinize yarayabileceğini düşündüm. Bu “parçalar” havaalanındaki X ışınlarının etkisini sıfırlayan kurşunlu bir yapışkanla kaplı. Silahınız bilinmeyen bir şey değil Antioche. Polimerden yapılmış tabancalar yolcuların, özellikle de teröristlerin en sevgili silahı oldu. Sarah Gabor da Glock kullanıyordu, 9 milimetrelik parabellum. Hem Sikkov’un başından geçen “kazayı” sakın unutmayın; yüzünde on altı tane 45’lik mermi vardı.</span></p>
				<p class="duz"><span class="duz" style="font-size:1em;" xml:lang="tr-TR">Gözümü şarjörlere dikmiştim; en azından yüz elli tane 45’lik mermi; yani bir o kadar ölüm ve şiddet vaadi. Simon Rickiel buz gibi bir sesle bitirdi:</span></p>
				<p class="duz"><span class="duz" style="font-size:1em;" xml:lang="tr-TR">– Size daha önce de söylemiştim; İnterpol karmaşık konuları soruşturmada tecrübe sahibidir. Gerektiğinde, zaman kazanmak için, yetki devrine de gidebiliriz. Bu kalp katilinin maskesini düşüreceğinizden eminim. Bizden çok önce. Çünkü bizim elmas kaçakçılığı dosyasını tamamlamamız, söylediklerinizi araştırmamız, Van Dötten’i bulmamız gerekiyor... Bugün size yalan söyledim; öğleden sonra anlattıklarınız DAT’a kaydedildi, hemen ardından da bilgisayara yüklendi. İfadeniz burada, cebimde. İmzalayın. Sonra da kaybolun. Tek başınasınız Antioche. Gücünüz de buradan geliyor. Tek Dünya’ya sızıp, o alçağı bulabilirsiniz. Bulun onu; Rayko’ya, Gomoun’a, daha bilmem kaç kişiye o korkunç işkenceleri çektiren herifi bulun. Bulun onu. Bulduktan sonra da, ne istiyorsanız yapın.</span></p>
				<p class="duz"/>
			</div>
		</div>
	</body>
</html>