<html xmlns="http://www.w3.org/1999/xhtml">
	<head>
		<title>27.html</title>
		<link href="template.css" rel="stylesheet" type="text/css"/>
	</head>
	<body>
		<div id="x27.html" xml:lang="tr-TR">
			<div class="story">
				<p class="bolum-ismi"><span class="bolum-ismi-36" style="font-size:1em;" xml:lang="tr-TR">Yirmi yedinci bölüm</span></p>
				<p class="duz"><span class="duz" style="font-size:1em;" xml:lang="tr-TR">İki gün sonra, Kudüs’e gitmek üzere yola çıkıyordum. Yoldayken, yeni planımı geliştirdim. Leyleklerin izini sürmekte her zamankinden daha kararlıydım. Ama bu kez yön değiştirecektim; Sikkov’un İsrail’de bulunması, düşmanlarımın kuşların göçünü izlediğimi öğrendiklerinin kanıtıydı. Bu nedenle, onları şaşırtmak üzere batı leyleklerini izlemeye karar verdim. Bu yön değişikliğinin iki yararı olacaktı; birincisi, saldırganları ekecektim, hiç olmazsa bir süre için. Öte yandan, Orta Afrika’ya varmış olmaları muhtemel leylekler beni doğrudan kaçakçılara götürecekti.</span></p>
				<p class="duz"><span class="duz" style="font-size:1em;" xml:lang="tr-TR">Öğleden sonra dörde doğru, tümüyle ıssız Ben-Gurion Havaalanı’na vardım. Akşama doğru, Paris’e bir uçak kalkacaktı. Para bozdurup, bir telefon kulübesi aradım.</span></p>
				<p class="duz"><span class="duz" style="font-size:1em;" xml:lang="tr-TR">Önce telesekreterimi aradım. Dumaz birkaç kez telefon etmişti. Endişelenmiş, uluslararası arama emri çıkarmaya hazırlanıyordu. Endişelenmek için yeterli nedeni vardı: bir hafta kadar önce, onu hemen ertesi gün arayacağıma söz vermiştim. Mesajlarından, soruşturmasının gelişimini izledim. Dumaz Anvers’ten dönmüş, “önemli buluşlardan” söz ediyordu. Anlaşılan müfettiş elmas borsasını ziyareti sırasında Max Böhm’ün izine rastlamıştı.</span></p>
				<p class="duz"><span class="duz" style="font-size:1em;" xml:lang="tr-TR">Wagner de sessizliğimden meraklanmış, birkaç kez telefon etmişti. Leyleklerin güzergâhını yakından izlerken, bir yandan da bana tüm gelişmeleri özetleyen bir faks mesajı göndermişti. Bir de Nelly Braesler’nin telefonu vardı. Önce Dumaz’nın direkt numarasını tuşladım. Müfettiş sekiz çalıştan sonra cevap verdi, sesimi duyunca sıçradı:</span></p>
				<p class="duz"><span class="duz" style="font-size:1em;" xml:lang="tr-TR">– Louis, neredesiniz? Öldüğünüzü sandım.</span></p>
				<p class="duz"><span class="duz" style="font-size:1em;" xml:lang="tr-TR">– Pek uzağından geçmedim. Bir Filistin kampına sığınmıştım.</span></p>
				<p class="duz"><span class="duz" style="font-size:1em;" xml:lang="tr-TR">– Filistin kampı mı?</span></p>
				<p class="duz"><span class="duz" style="font-size:1em;" xml:lang="tr-TR">– Bütün bunları daha sonra, Paris’te anlatırım. Bu akşam dönüyorum.</span></p>
				<p class="duz"><span class="duz" style="font-size:1em;" xml:lang="tr-TR">– Araştırmadan vaz mı geçiyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Tam tersine, daha büyük güçle devam ediyorum.</span></p>
				<p class="duz"><span class="duz" style="font-size:1em;" xml:lang="tr-TR">– Neler öğrendiniz?</span></p>
				<p class="duz"><span class="duz" style="font-size:1em;" xml:lang="tr-TR">– Çok şey.</span></p>
				<p class="duz"><span class="duz" style="font-size:1em;" xml:lang="tr-TR">– Mesela?</span></p>
				<p class="duz"><span class="duz" style="font-size:1em;" xml:lang="tr-TR">– Telefonda hiçbir şey anlatamam. Bu akşam telefonumu bekleyin, sonra da bana hemen bir faks çekin. Tamam mı?</span></p>
				<p class="duz"><span class="duz" style="font-size:1em;" xml:lang="tr-TR">– Tamam, ben...</span></p>
				<p class="duz"><span class="duz" style="font-size:1em;" xml:lang="tr-TR">– Hoşça kalın.</span></p>
				<p class="duz"><span class="duz" style="font-size:1em;" xml:lang="tr-TR">Telefonu kapadım, sonra da Wagner’i aradım. Bilim adamı doğu leyleklerinin Sudan’a doğru ilerlediklerini doğruladı; kuşların büyük çoğunluğu Süveyş Kanalı’nı aşmıştı. Bu kez batı leyleklerini izleme kararımdan bahsederek, onların nerede olduklarını sordum. Bunun için bir neden uydurmam gerekti: kuşları Afrika savanasında görmek için sabırsızlandığımı, oradaki davranışlarını ve beslenmelerini izlemeye can attığımı anlattım. Ulrich bilgisayarına bakıp, istediğim bilgileri verdi. Kuşlar bu günlerde Sahra’yı geçiyorlardı. Bazıları şimdiden Mali’nin ya da Nijer Deltası’nın yolunu tutuyor, bazılarıysa Nijerya’ya, Senegal’e ya da Orta Afrika’ya gidiyordu. Wagner’e yeni uydu haritasını ve kuşların kesin yerlerini faksla bildirmesini söyledim.</span></p>
				<p class="duz"><span class="duz" style="font-size:1em;" xml:lang="tr-TR">Bagajlarımı teslim etmenin zamanı gelmişti. Glock 21’i büyük bir itinayla sökmüş, iki metal parçay</span><span class="duz" style="font-size:1em;" xml:lang="tr-TR">ı –namluyu ve hazneyi– Christian’ın bana verdiği yağlı alet kutusuna saklamıştım. Öte yandan, tüm fişekleri atmak zorunda kalmıştım. Rezervasyon bölümünde, İsrail Turizm Bakanlığı’ndan bir yetkili beni bekliyordu. Oldukça dostça bir tavırla, beni Balatakamp’tan beri izlediğini saklamadı. Onu takip etmemi istedi, ben de en ufak bir kontrolden ya da aramadan geçmeksizin, elimde bagajlarım, gümrük bürolarını atlama zevkini yaşadım. “Arzumuz” dedi rehberim, “sizi İsrail kurallarının can sıkıcı formalitelerinden kurtarmak.” Bir kez daha Balatakamp’taki “kazaya” ne denli üzüldüğünü tekrarladı, sonra da bana iyi yolculuklar diledi. Bekleme salonundayken, 45 milimlik kurşunları almadığım için kendime sessizce küfrettim.</span></p>
				<p class="duz"><span class="duz" style="font-size:1em;" xml:lang="tr-TR">Akşam yedi buçukta havalandık. Uçakta, Christian’ın bana verdiği kitabı, Pierre Doisneau’nun kendi hayatını anlattığı </span><span class="italik-10" style="font-size:1em;" xml:lang="tr-TR">Les Chemins de l’espoir</span><span class="duz" style="font-size:1em;" xml:lang="tr-TR">’ı açtım. Altı yüz sayfalık tuğlayı çapraz yöntemle inceledim. Belirli bir ustalıkla yazılmış, ulu duygularla yoğrulmuş bir kitaptı. Örneğin, bir yerinde. “... Hastaların yüzü solgundu” deniliyordu. “Kükürdün yakıcı ve melankolik renginde yumuşak bir ışıkla, usulca aydınlatıyorlardı çevrelerini. O sabah, o çocukların çiçekler, korumam ve sağlıklı hayata iade etmem gereken hasta çiçekler olduklarını anladım...”</span></p>
				<p class="duz"><span class="duz" style="font-size:1em;" xml:lang="tr-TR">Ya da: “Muson mevsimi yaklaşıyordu. Onunla birlikte de yenilmez hastalık ve çürümüş cesetlerin kokusu. Kent kırmızıya bürünecek, sokaklar ölümü çağıracaktı. Mahalle önemli değildi, hastalık önemli değildi. İnsan ıstırabı görüntüsü yayılacak ve ıslak kaldırımlara yapışıp kalacaktı. Tanınmayan bedenlerin kör geceye teslim edildiği, insanlığın ateşli sınırlarına kadar...”</span></p>
				<p class="duz"><span class="duz" style="font-size:1em;" xml:lang="tr-TR">Daha da ileride: “... Halil’in yüzü kıpkırmızıydı. Çarşafı ısırıyor, gözyaşlarını durdurmaya çalışıyordu. Benim önümde ağlamak istemiyordu. Hatta tersine, derinlerden gelen gururuyla, bana bakıp gülümsüyordu çocuk. Birden, kan tükürdü. Bunun bazen sonsuz karanlıkların habercisi, sonsuzluğa girişi selamlayan çiy olduğunu anladım...”</span></p>
				<p class="duz"><span class="duz" style="font-size:1em;" xml:lang="tr-TR">Üslubu çelişkiliydi. Bu tanımlamalardan, bu yazıdan bir çeşit büyülenmişlik yükseliyordu. Doisneau, Kalküta acılarının biçimini değiştiriyor, bir bakıma bu ıstıraba rahatsız edici bir güzellik kazandırıyordu. Yine de kitabın başarısının, Hindistan halkının engellenemez felaketiyle boğuşan bu Fransız hekiminin yalnız yaşamına bağlı olduğunu tahmin ediyordum. Doisneau her şeyi anlatıyordu: teneke mahallelerinin sefaletini, çamur ve hastalık içinde fareler gibi yaşayan milyonlarca insanı; kanlarını, gözlerini satarak ya da araba çekerek hayatta kalanların iğrençliğini...</span></p>
				<p class="duz"><span class="italik-10" style="font-size:1em;" xml:lang="tr-TR">Les Chemins de l’espoir</span><span class="duz" style="font-size:1em;" xml:lang="tr-TR"> Manici bir kitaptı. Bir yanda, kalabalıkların günlük, dayanılmaz acıları vardı. Öte yanda da “hayır” diye haykıran ve bu ıstıraplı halkı iyileştiren yalnız bir adam.       Doisneau’ya göre, Bengalliler acı karşısında gerçek bir vakar geliştirmeyi başarmışlardı. Halk “mutsuzluğun gururu” konusunda yazılmış öykülerden hoşlanır. Kitabı kapadım. Bana hiçbir şey öğretmemişti: Tek Dünya ve kurucusunun suçlanamaz olması dışında.</span></p>
				<p class="duz"><span class="duz" style="font-size:1em;" xml:lang="tr-TR">Uçak geceyarısına doğru indi. Roissy-Charles-de-Gaulle gümrüğünden geçtim, sonra da aydınlık gecede bir taksiye bindim. Yurda dönmüştüm.</span></p>
				<p class="duz"/>
			</div>
		</div>
	</body>
</html>