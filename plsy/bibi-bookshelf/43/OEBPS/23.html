<html xmlns="http://www.w3.org/1999/xhtml">
	<head>
		<title>23.html</title>
		<link href="template.css" rel="stylesheet" type="text/css"/>
	</head>
	<body>
		<div id="x23.html" xml:lang="tr-TR">
			<div class="story">
				<p class="bolum-ismi"><span class="bolum-ismi-6" style="font-size:1em;" xml:lang="tr-TR">Yirmi üçüncü bölüm</span></p>
				<p class="duz"><span class="duz" style="font-size:1em;" xml:lang="tr-TR">Bir gün önceki gibi, saat üçte uyandım. 6 eylül. Sarah’ın yatağı üzerine yığılmış, elbiselerimle uyuyakalmıştım. Kibutz canlanıyordu. Kızıl gecenin içinde balık havuzlarına doğru yürüyen kadın ve erkeklerin arasına karıştım, onlara Sarah konusunda sorular sormaya çalıştım. Sorularım sadece düşmanca bakışlarla, anlaşılmaz cevaplarla karşılandı.</span></p>
				<p class="duz"><span class="duz" style="font-size:1em;" xml:lang="tr-TR">Kuş meraklılarına yöneldim. Kuşları daha uyanırken yakalayabilmek için, erkenden kalkıyorlardı. Saat dörtte malzemeleri gözden geçirip, gün boyu kullanacakları filmlerini, erzak ve nevalelerini hazırlıyorlardı bile. Açık taraçalarda, İngilizce sorular sordum. Birkaç denemeden sonra, genç bir Hollandalı Sarah’ı tarifimden çıkardı. Genç kadını bir gün önce, sabah saat sekiz sıralarında Neve Eytan sokaklarında gördüğünü söyledi. Netanya’ya gidecek otobüse, 133 numaraya biniyormuş. Gördüğü bir şeye çok şaşırmıştı; genç kadın yanında bir golf çantası taşıyordu.</span></p>
				<p class="duz"><span class="duz" style="font-size:1em;" xml:lang="tr-TR">Birkaç saniye sonra, gazı köklemiş, batıya doğru ilerliyordum. Sabah beşte Celile ovaları aydınlanmaya başlamıştı bile. Kaisareia yakınlarında bir benzin istasyonunda durup benzin aldım. Koyu çayımı yudumlarken, rehberimi karıştırdım, Sarah’ın gittiği Netanya hakkında bilgi edinmeye çalıştım. Okuduklarım karşısında sıcak çay dolu fincanı elimden bırakacaktım, neredeyse: “Netanya. Nüfusu: 107 200. İnce kumlu plajları ve sükûnetiyle ünlü bir tatil merkezi; bir de elmas tıraşında uzmanlaşmış bir sanayi kenti. Herzl Sokağı’nda, tıraşlama ve perdahlama çalışmalarına tanık olabilirsiniz...”</span></p>
				<p class="duz"><span class="duz" style="font-size:1em;" xml:lang="tr-TR">Lastiklerimden sesler çıkararak hareket ettim. Sarah olan biteni anlamıştı. Muhtemelen elmaslar da yanındaydı.</span></p>
				<p class="duz"><span class="duz" style="font-size:1em;" xml:lang="tr-TR">Saat dokuzda, deniz kenarına sığınmış, aydınlık ve büyük Netanya ufukta göründü. Peş peşe dizilmiş otel ve kliniklerden oluşan sahil yolunu izledim, Netanya’nın gerçek özelliğini anladım. Sayfiye görünüşü ardında bu kent, güneşlenerek dinlenen zengin ihtiyarların yuvasıydı. Kararsız siluetler, kurumuş yüzler, titrek eller. Bütün bu yaşlılar ne düşünür ki</span><span class="duz" style="font-size:1em;" xml:lang="tr-TR">? Gençliklerini, yıldan yıla sığınmacı kaderlerini yıpratan sayısız Yom Kippur’u mu? Tekrarlanan savaşları, çalışma kamplarının korkunçluğunu, kendi topraklarını kazanmak için verdikleri amansız kavgayı mı? Netanya İsrail’de yaşayanların son kalesi, anıların mezarlığıydı.</span></p>
				<p class="duz"><span class="duz" style="font-size:1em;" xml:lang="tr-TR">Biraz sonra yol sağda, elmasçıların mahallesi Herzl Sokağı’nın başladığı Atzma’ut Meydanı’na açıldı. Otomobili park edip, yaya devam ettim. Yüz metre kadar sonra, işlek, gürültülü ve kokulu bir pazar atmosferinin hâkim olduğu, çok daha kalabalık bir mahalleye girdim. Pazarcıların tezgâhlarının altına, kapalı panjurların ardına sızmaya çalışan gün ışığı dar sokakların gölgesini deliyordu. Meyve kokuları, ter ve baharat kokularına karışıyor, insanların omuzları bitmek tükenmek bilmeyen, aceleci hareketlilikte birbirlerine çarpıyordu. Kippalar, siyah güneşler gibi, kalabalığın içinde görünüp kayboluyordu.</span></p>
				<p class="duz"><span class="duz" style="font-size:1em;" xml:lang="tr-TR">Ter içinde kalmama rağmen, Sarah’ın verdiği cırt cırtlı bir kılıfla kemerime taktığım Glock 21 yüzünden ceketimi çıkaramıyordum. Birkaç saat önce, elinde elmaslarla, çantasında en gelişmiş silahlarla buradan geçen genç Yahudi kadınını düşünüyordum. Smilaski Sokağı’nın köşesinde aradığımı, elmas işleyicilerini gördüm.</span></p>
				<p class="duz"><span class="duz" style="font-size:1em;" xml:lang="tr-TR">Küçücük dükkânlar, toz kokusu içinde, birbirlerinin üzerine abanmışlardı. Küçük tornaların gürültüsü insanın beyninde yankılanıyordu. Burada zanaatkârlık tüm haklarını korur gibiydi. Her kapının önünde sabırlı, belli bir noktaya yoğunlaşmış biri oturuyordu. Daha ilk dükkân kapısından başlayarak, “Uzun boylu, sarışın bir kadın gördünüz mü?” diye sormaya başladım, “Size değerleri yüksek, tıraşlanmamış elmas gösterdi mi? O elmasların değerini öğrenmeye ya da satmaya mı çalışıyordu?” Her seferinde, çift odaklı gözlüklerin ya da tek göze takılmış pertavsızın ardından aynı inanmaz bakış, aynı hayır cevabı. Mahallenin düşmanlığı elle tutulur gözle görülür gibiydi. Elmasçılar soru sorulmasından hoşlanmazlar. Dertten de. Onların görevi, taşların parlamasıyla başlar. Daha önce ya da elmasın çevresinde olanların bir önemi yoktur. Saat yarım olduğunda, tüm mahalleyi dolaşmış, buna karşılık en ufak bir şey öğrenememiştim. Birkaç dükkân sonra, ziyaretim sona erecekti. Saat bire çeyrek kala aynı soruları son kez, bu sefer kusursuz bir Fransızca konuşan yaşlı bir adama soruyordum. Tornasını durdurup, sordu: “Elinde golf çantası mı dediniz? Genç bir kadın?”</span></p>
				<p class="duz"><span class="duz" style="font-size:1em;" xml:lang="tr-TR">Sarah buraya bir gün önce, akşam gelmişti. Tezgâhın üzerine bir elmas bırakmış ve “Ne kadar?” diye sormuştu. İshak Kniklevitz önce taşı ışığa tutarak kâğıt üzerindeki yansımasına bakmış, sonra da pertavsızla incelemişti. Elindeki taşı başka elmaslarla karşılaştırdıktan sonra, Sarah’ın getirdiğinin temizlik ve saflık bakımından kusursuz olduğu kanısına varmıştı. Yaşlı adam bir fiyat önermişti. Sarah hiç pazarlıksız kabul etmişti önerilen fiyatı. İshak kasasını boşaltmıştı, ama mükemmel bir iş yaptığından emindi. Yine de enayi değildi İshak. Bu görüşmenin uzun sürecek bir maceranın ilk adımı olduğunu biliyordu. Onun gözünde, belgesiz satılan böylesi bir elmas, dertten başka bir şey getirmezdi. Benim gibi birinin ya da daha resmî bir görevlinin er ya da geç kapısına dikilmesini bekliyordu. Eğer tıraşlamaya zaman bulamazsa, elması iade etmesinin gerekebileceğinin farkındaydı.</span></p>
				<p class="duz"><span class="duz" style="font-size:1em;" xml:lang="tr-TR">İshak saçları fırça biçimi kesilmiş, kartal profilli yaşlı bir adamdı. Dört köşe kellesi ve geniş omuzlarıyla kübist bir tabloyu andırıyordu. Sonunda ayaklandı, –</span><span class="duz" style="font-size:1em;" xml:lang="tr-TR">yarı ayaklandı; dükkân öylesine alçaktı ki, konuşmanın başından beri iki büklüm duruyordum– birlikte öğle yemeği yememizi önerdi. Anlaşılan İshak’ın bana anlatacağı daha çok şey vardı. Üstelik Sarah da uzaklardaydı. Yüzümdeki teri sildim, elmas tıraşçısının peşine takılarak karmaşık sokak labirentine daldım.</span></p>
				<p class="duz"><span class="duz" style="font-size:1em;" xml:lang="tr-TR">Bir süre sonra, bir çardağın gölgelendirdiği küçük bir meydana vardık. Serin çatının altına bir restoranın küçük masaları yerleştirilmişti. Çevrede piyasa olanca hızıyla sürüyordu. Tezgâhlarının ardından insanlar haykırıyor, geçenler dirsekleriyle kendilerine yol açmaya çalışıyorlardı. Açık yeşil kerpiç duvarlar boyunca, sanki gölgelere oyulmuşçasına hareketli öteki dükkânlar bu kalabalık merkezi, daha da canlı bir çemberle çeviriyorlardı. Tam sağımızdan, mide bulandırıcı bir kan kokusu burun deliklerimi doldurdu. Leş kokulu kafeslerin, tüy sağanağının arasında bir adam, düzenli hareketlerle yüzlerce tavuğun boynunu vuruyordu. Kırmızılık nehir gibi akıyordu. Kasabın yanı başında dev gibi bir haham, elde Torah, durmadan eğilip kalkarak, bir şeyler mırıldanıyordu. İshak gülümsedi:</span></p>
				<p class="duz"><span class="duz" style="font-size:1em;" xml:lang="tr-TR">– Yahudi dünyasına pek alışkın değil gibisiniz, delikanlı. Kaşer, bu sizin için bir anlam ifade ediyor mu? Yediğimiz her şey bu gördüğünüz gibi kutsanır. Siz isterseniz bana hikâyenizi bir anlatın.</span></p>
				<p class="duz"><span class="duz" style="font-size:1em;" xml:lang="tr-TR">– İshak, size hiçbir şey anlatamam. Dün gördüğünüz kadının hayatı tehlikede. Ben de tehlikedeyim. Bütün bu öykü yaklaşan herkes için uzun bir tehditten başka bir şey değil. Bana güvenin, sorularımı cevaplandırın ve bu işten olabildiğince uzak durun.</span></p>
				<p class="duz"><span class="duz" style="font-size:1em;" xml:lang="tr-TR">– O genç kadını seviyor musunuz?</span></p>
				<p class="duz"><span class="duz" style="font-size:1em;" xml:lang="tr-TR">– Ben olsam, buradan başlamazdım, İshak. Ama diyelim ki, evet, o kızı seviyorum. Çılgınca. Bütün bu macera, kargaşa, duygu ve şiddet dolu bir aşk hikâyesi. Şimdi hoşunuza gitti mi?</span></p>
				<p class="duz"><span class="duz" style="font-size:1em;" xml:lang="tr-TR">İshak yine gülümsedi, İbranîce konuşarak günün yemeğini ısmarladı. Bana gelince, tavuk kokusu iştahımı tamamen kesmişti. Bir çay ısmarladım:</span></p>
				<p class="duz"><span class="duz" style="font-size:1em;" xml:lang="tr-TR">Elmas tıraşçısı devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Benden ne gibi bir yardım bekliyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Bana genç kadının getirdiği elmastan söz edin.</span></p>
				<p class="duz"><span class="duz" style="font-size:1em;" xml:lang="tr-TR">– Nefis bir taş. Çok büyük değil, olsa olsa birkaç kırat. Ama olağanüstü bir saflık ve beyazlıkta. Bir elmasın değeri, değişmeyen dört kıstasa göre belirlenir: ağırlığı, saflığı, rengi ve biçimi. Arkadaşınızın elması kesinlikle renksiz ve kusursuz denecek kadar temizdi. İçinde en ufak bir parçacık yoktu. Bir mucize.</span></p>
				<p class="duz"><span class="duz" style="font-size:1em;" xml:lang="tr-TR">– Kaynağının kuşkulu olduğunu düşündüğünüze göre, neden satın aldınız?</span></p>
				<p class="duz"><span class="duz" style="font-size:1em;" xml:lang="tr-TR">İshak’ın yüzü aydınlandı:</span></p>
				<p class="duz"><span class="duz" style="font-size:1em;" xml:lang="tr-TR">– Çünkü benim mesleğim bu; elmas tıraşlarım ben. Kırk yılı aşkın bir süredir taşları keser, façetalar, parlatırım. Bizim bahsettiğimiz elmas, benim gibi biri için gerçek bir sınavdır. Bir elmasın güzelliğinde başrolü tıraşçı oynar. Yanlış bir kesim, her şeyin sonu olur, taşın değeri sıfıra iner. Tam tersine, başarılı bir kesim taşı olduğundan büyük gösterebilir, değer kazandırır, yüceleştirir. O elması gördüğümde, kaderin bana bir şaheser yaratmam için bir fırsat verdiğini düşündüm.</span></p>
				<p class="duz"><span class="duz" style="font-size:1em;" xml:lang="tr-TR">– Tıraşlanmadan önce, bu kalitede bir taş kaç para eder?</span></p>
				<p class="duz"><span class="duz" style="font-size:1em;" xml:lang="tr-TR">İshak’ın yüzü asıldı:</span></p>
				<p class="duz"><span class="duz" style="font-size:1em;" xml:lang="tr-TR">– Bu bir para konusu değil.</span></p>
				<p class="duz"><span class="duz" style="font-size:1em;" xml:lang="tr-TR">– Bana cevap verin; o elmasın değerini bilmek zorundayım.</span></p>
				<p class="duz"><span class="duz" style="font-size:1em;" xml:lang="tr-TR">– Söylemesi güç. Beş ile on bin Amerikan doları arasında.</span></p>
				<p class="duz"><span class="duz" style="font-size:1em;" xml:lang="tr-TR">Böhm’ün leyleklerini, değerli yükleriyle gökleri yararken düşündüm. Her yıl Avrupa’ya dönmüşler, Almanya, Belçika, İsviçre damlarının tepesinde aynı yuvalara konmuşlardı. Her baharda milyonlarca dolar.</span></p>
				<p class="duz"><span class="duz" style="font-size:1em;" xml:lang="tr-TR">– Böyle bir elmasın nereden gelebileceği konusunda bir fikriniz var mı</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Elmas borsalarında yıl boyunca katlanmış kâğıtlar içinde dünyanın en güzel ham elmasları resmi geçit yapar. Nereden geldiklerini kimse bilemez. Hatta topraktan mı, yoksa sudan mı çıkarıldıklarını bile. Bir elmas, gerçekten isimsizdir.</span></p>
				<p class="duz"><span class="duz" style="font-size:1em;" xml:lang="tr-TR">– Böylesi kalitede bir taş, ender olmalı. Bu özellikte elmas üreten madenler bilinir mi?</span></p>
				<p class="duz"><span class="duz" style="font-size:1em;" xml:lang="tr-TR">– Tabiî bilinir. Ama günümüzde damar sayısı çok arttı. Tabiî hâlâ Güney Afrika ile Orta Afrika var. Ama Angola ile Rusya da son derece “verimli”.</span></p>
				<p class="duz"><span class="duz" style="font-size:1em;" xml:lang="tr-TR">– Çıkarıldıktan sonra, bunun gibi ham taşlar nerede satılır?</span></p>
				<p class="duz"><span class="duz" style="font-size:1em;" xml:lang="tr-TR">– Dünyada tek bir yer var: Anvers. De Beers’den geçmeyen ne varsa, yani dünya pazarının yüzde yirmisi ya da yüzde otuzu, Anvers elmas borsasında satılır.</span></p>
				<p class="duz"><span class="duz" style="font-size:1em;" xml:lang="tr-TR">– Bunları genç kıza da söylediniz mi?</span></p>
				<p class="duz"><span class="duz" style="font-size:1em;" xml:lang="tr-TR">– Kesinlikle.</span></p>
				<p class="duz"><span class="duz" style="font-size:1em;" xml:lang="tr-TR">Demek benim Alice, Anvers yollarına düşmüştü. Günün yemeği geldi: kızarmış fava köftesi ile zeytinyağlı nohut ezmesi. İshak büyük bir huzurla pidelere saldırdı.</span></p>
				<p class="duz"><span class="duz" style="font-size:1em;" xml:lang="tr-TR">Onu bir süre izledim. Karşılığında hiçbir koşul öne sürmeksizin, bütün sorularıma cevaba hazır görünüyordu. Gözlerinde sabır ve dikkat dışında bir şey göremiyordum. Artık hiçbir şeyin onu şaşırtamayacağını anladım. Tıraşçı olarak kazandığı tecrübe, gerçek bir dipsiz fıçı gibiydi. Benim gibi nice kaçıklar, nice ruhunu satmışlar, nice hayalperestler görmüştü kim bilir...</span></p>
				<p class="duz"><span class="duz" style="font-size:1em;" xml:lang="tr-TR">– Bu işler Anvers’te nasıl olur?</span></p>
				<p class="duz"><span class="duz" style="font-size:1em;" xml:lang="tr-TR">– Oldukça etkileyicidir. Bütün bu borsalar en az Pentagon kadar iyi korunur. Gizli kameralar her açıdan sizi izler. Orada siyasal renkler ya da rekabet yoktur. Önemli olan, sadece taşların değeridir.</span></p>
				<p class="duz"><span class="duz" style="font-size:1em;" xml:lang="tr-TR">– Böylesi elmasların satışında en önemli engeller nelerdir? Yasadışı bir ticaret, bir şebeke olabilir mi?</span></p>
				<p class="duz"><span class="duz" style="font-size:1em;" xml:lang="tr-TR">İshak alaylı bir ifadeyle gülümsedi:</span></p>
				<p class="duz"><span class="duz" style="font-size:1em;" xml:lang="tr-TR">– Şebeke mi? Evet, kuşkusuz. Ama ham elmas dünyası bambaşkadır, Mösyö Antioche. Herhalde dünyanın en iyi korunan kalesidir. Arz ve talep De Beers tarafından mutlak surette ayarlanır. Dünyanın neredeyse tüm elmasları için alım, eleme ve stoklama yöntemleri bellidir, kendine özgü bir satış sistemi vardır. Bu sistemin görevi düzenli aralıklarla, belirli miktarda elmas dağıtmaktır. Denetim dışı dalgalanmaları önlemek için, dünya çapında elmas musluğunu açmak ya da kapamak da diyebiliriz buna.</span></p>
				<p class="duz"><span class="duz" style="font-size:1em;" xml:lang="tr-TR">– Yani ham elmas kaçakçılığının imkânsız olduğunu, De Beers’in tüm elmas dağıtımına hâkim olduğunu mu söylemek istiyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Anvers’te satılan taşlar olmuştur hep. Ama beni güldüren, “şebeke” demeniz. Düzenli olarak çok güzel taşların gelmesi piyasanın dengesini bozar, bu yüzden gözden kaçması imkânsızdır.</span></p>
				<p class="duz"><span class="duz" style="font-size:1em;" xml:lang="tr-TR">Cebimdeki katlanmış kâğıdı çıkardım ve Vilm’in verdiği elması avucuma aldım:</span></p>
				<p class="duz"><span class="duz" style="font-size:1em;" xml:lang="tr-TR">– Bunun gibileri mi</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">İshak ağzını sildi, gözlüklerini indirdi ve uzman gözünü yaklaştırdı. Çevremizde piyasa tüm hızıyla sürüyordu.</span></p>
				<p class="duz"><span class="duz" style="font-size:1em;" xml:lang="tr-TR">– Evet, bunun gibileri, dedi şaşkın gözlerle bana bakıp elması iade ederken. Bunlar belirli bir miktar bir ürperti, bir fiyat dalgalanması yaratabilir. (Yeniden elmasa kuşkuyla baktı.) İnanılmaz bir şey. Bütün hayatım boyunca, bu kalitede beş taş görmedim. Oysa iki gün zarfında, hayatımın en güzel iki elmasıyla karşılaştım, sanki çocuk oyunuymuş gibi. Bu taş satılık mı?</span></p>
				<p class="duz"><span class="duz" style="font-size:1em;" xml:lang="tr-TR">– Değil. Bir soru daha; eğer yanlış anlamadımsa, bir kaçakçının her şeyden önce De Beers’den çekinmesi gerek, öyle değil mi?</span></p>
				<p class="duz"><span class="duz" style="font-size:1em;" xml:lang="tr-TR">– Tamamen. Yine de gümrüklerdeki mükemmel uzmanları hafife almamak gerek. Dünyanın tüm polisleri saklaması kolay küçük taşların peşinde.</span></p>
				<p class="duz"><span class="duz" style="font-size:1em;" xml:lang="tr-TR">– Elmas kaçakçılığının amacı ne?</span></p>
				<p class="duz"><span class="duz" style="font-size:1em;" xml:lang="tr-TR">– Herhangi bir kaçakçılıkla aynı; üretici ve dağıtıcı ülkelerin vergilerinden, yasalarından kaçmak.</span></p>
				<p class="duz"><span class="duz" style="font-size:1em;" xml:lang="tr-TR">Max Böhm kimsenin hayal edemeyeceği bir yöntem sayesinde tüm önlemleri aşmayı başarmıştı. İki bilgiye daha ihtiyacım vardı. Değerli taşımı cebime yerleştirdim, çantamdan kuşbilimcinin fişlerini, zamanında bana hiçbir şey ifade etmeyen, şimdiyse bazı tahminlerde bulunduğum sayı dolu fişlerini çıkardım.</span></p>
				<p class="duz"><span class="duz" style="font-size:1em;" xml:lang="tr-TR">– Bu sayılara bir göz atıp, size neyi hatırlattıklarını söyleyebilir misiniz?</span></p>
				<p class="duz"><span class="duz" style="font-size:1em;" xml:lang="tr-TR">İshak yeniden gözlüklerini burnuna düşürüp sessizce okumaya koyuldu.</span></p>
				<p class="duz"><span class="duz" style="font-size:1em;" xml:lang="tr-TR">– Anlaşılmayacak bir şey yok, dedi. Elmaslarla ilgili özelliklerden söz ediyor. Size dört özellikten söz etmiştim: ağırlık, renk, saflık, biçim. Elmas uzmanlarının İngilizce dört C olarak adlandırdıkları özellikler: </span><span class="italik-2" style="font-size:1em;" xml:lang="tr-TR">carat, colour, clarity, cut...</span><span class="duz" style="font-size:1em;" xml:lang="tr-TR"> Burada her satır, bu kıstaslardan birini gösteriyor. Mesela, şu paragrafa bakın. 13 nisan 1987 tarihinin altını okuyoruz: “VVSİ”, yani “</span><span class="italik-2" style="font-size:1em;" xml:lang="tr-TR">Very Very Small İnclusions:</span><span class="duz" style="font-size:1em;" xml:lang="tr-TR"> olağanüstü saf, içindeki parçacıkların on kat büyüten pertavsızla bile görünmediği bir taş. Sonra: 10 C. Bu da ağırlık: 10 kırat (bir kırat 0,20 gram ediyor). Sonra da D harfi, yani “olağanüstü beyaz +” ya da en üstün renk. Burada hiç rastlanmayacak bir taşın tarifi var. Öteki satırlara ve öteki tarihlere bakacak olursam, bu hazinenin sahibinin insan aklının alamayacağı bir servete sahip olduğunu söyleyebilirim.</span></p>
				<p class="duz"><span class="duz" style="font-size:1em;" xml:lang="tr-TR">Gırtlağım bir çöl kadar kuruydu. İshak’ın sözünü ettiği servet sadece bir tek leyleğin yıllar süren göçler sonundaki “karnesiydi”. Çantamdaki fişlerin sayısını düşününce, başımın döndüğünü hissettim. Böhm’e gelen, sevkiyatların sadece bir bölümü. Leylek ardına leylek. Yıldan yıla. Son bir konuyu doğrulatmak istedim: “Ya bu, İshak, bunun ne olduğunu söyleyebilir misiniz?” Noktalı oklarla kaplı bir Avrupa ve Afrika haritası uzattım. Üzerine eğildi, sonra bakışlarını kaldırdı:</span></p>
				<p class="duz"><span class="duz" style="font-size:1em;" xml:lang="tr-TR">– Bana kalırsa, elmasın Afrika’daki çıkarıldığı bölgelerden taşları alıp tıraşlayan başlıca Avrupa ülkelerine sevk yolları. Nedir bu? diye ekledi Kniklevitz alaylı bir tebessümle. Sözünü ettiğiniz “şebeke” mi?</span></p>
				<p class="duz"><span class="duz" style="font-size:1em;" xml:lang="tr-TR">– Evet, bir bakıma, sözünü ettiğim “şebeke”.</span></p>
				<p class="duz"><span class="duz" style="font-size:1em;" xml:lang="tr-TR">Ona Böhm’ün verdiği bir çocuk kitabından aldığım fotokopiyi, yani leylek güzergâhının basit bir haritasını göstermiştim. Ayağa kalktım. Tavuk celladı hâlâ kan içinde yüzüyordu.</span></p>
				<p class="duz"><span class="duz" style="font-size:1em;" xml:lang="tr-TR">İshak da kalktı, soracağı bir soru vardı:</span></p>
				<p class="duz"><span class="duz" style="font-size:1em;" xml:lang="tr-TR">– O taşı ne yapmayı düşünüyorsunuz</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Size satamam, İshak. Ona ihtiyacım var.</span></p>
				<p class="duz"><span class="duz" style="font-size:1em;" xml:lang="tr-TR">– Yazık. Oysa bu taşlar çok tehlikeli.</span></p>
				<p class="duz"><span class="duz" style="font-size:1em;" xml:lang="tr-TR">Hesabı ödeyip, devam ettim:</span></p>
				<p class="duz"><span class="duz" style="font-size:1em;" xml:lang="tr-TR">– İshak, o elmasın sizin elinizde olduğunu bilen iki kişi var; biri ben, biri de o genç kadın. Kısacası, konu kapanmıştır.</span></p>
				<p class="duz"><span class="duz" style="font-size:1em;" xml:lang="tr-TR">– Göreceğiz, Mösyö Antioche. Ne olursa olsun, o taşlar bana umulmadık bir gençlik heyecanı, yaşlılık yıllarımda kısa süreli bir aydınlık verdi.</span></p>
				<p class="duz"><span class="duz" style="font-size:1em;" xml:lang="tr-TR">İshak beni belli belirsiz bir işaretle selamladı.</span></p>
				<p class="duz"><span class="duz" style="font-size:1em;" xml:lang="tr-TR">– Şalom, Louis.</span></p>
				<p class="duz"><span class="duz" style="font-size:1em;" xml:lang="tr-TR">Kalabalığa karıştım. Dar sokaklara daldım, dükkânların arasından süzüldüm, nerede olduğumu bulmaya çalıştım. Kafamda düşünceler uçuşuyor, aklımı toparlamamı engelliyordu. Üstelik, beni meşgul eden başka bir duygu da vardı. Kalabalığın içinde yürümeye başladığım andan beri beni sıkıştıran bir his; izlenme hissi.</span></p>
				<p class="duz"/>
			</div>
		</div>
	</body>
</html>