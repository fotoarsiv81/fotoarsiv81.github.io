<html xmlns="http://www.w3.org/1999/xhtml">
	<head>
		<title>32.html</title>
		<link href="template.css" rel="stylesheet" type="text/css"/>
	</head>
	<body>
		<div id="x32.html" xml:lang="tr-TR">
			<div class="story">
				<p class="bolum-ismi"><span class="bolum-ismi-16" style="font-size:1em;" xml:lang="tr-TR">Otuz ikinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Ertesi sabah, geniş bir şemsiyenin altında kahvaltı ederken, adımın söylendiğini duydum:</span></p>
				<p class="duz"><span class="duz" style="font-size:1em;" xml:lang="tr-TR">– Mösyö Louis Antioche?</span></p>
				<p class="duz"><span class="duz" style="font-size:1em;" xml:lang="tr-TR">Kafamı kaldırdım. Karşımda elli yaşlarında bir adam duruyordu. Kısa boylu, tombul görünüyordu; üzerinde de hakî renkli bir gömlek ile pantolon vardı. Adamdan tartışılmaz bir otorite yayılıyordu. Max Böhm’ü hatırladım, vücudunu, kılığını; iki adam benzeşiyordu. Aradaki tek fark, karşımdaki adamın bir İngiliz şemsiyesi kadar siyah olmasıydı.</span></p>
				<p class="duz"><span class="duz" style="font-size:1em;" xml:lang="tr-TR">– Ta kendisi. Siz kimsiniz?</span></p>
				<p class="duz"><span class="duz" style="font-size:1em;" xml:lang="tr-TR">– Joseph M’Konta. Sicamine’den Gabriel’in babası.</span></p>
				<p class="duz"><span class="duz" style="font-size:1em;" xml:lang="tr-TR">Hemen ayağa kalktım, oturmasını önerdim:</span></p>
				<p class="duz"><span class="duz" style="font-size:1em;" xml:lang="tr-TR">– Bende sizi bekliyordum. Lütfen oturun.</span></p>
				<p class="duz"><span class="duz" style="font-size:1em;" xml:lang="tr-TR">Joseph M’Konta oturdu, sonra ellerini göbeğinin üzerinde kavuşturdu. Başını omuzlarının arasına gömmüş, meraklı gözlerle çevresini inceliyordu. Ezilmiş gibi bir yüzü, koca delikli bir burnu, sanki sevgiyle gölgelenmiş gibi ıslak gözleri vardı. Oysa dudakları iğreniyormuşçasına kıvrılmıştı.</span></p>
				<p class="duz"><span class="duz" style="font-size:1em;" xml:lang="tr-TR">– Bir şey içer miydiniz? Çay? Kahv</span><span class="duz" style="font-size:1em;" xml:lang="tr-TR">e?</span></p>
				<p class="duz"><span class="duz" style="font-size:1em;" xml:lang="tr-TR">– Kahve lütfen.</span></p>
				<p class="duz"><span class="duz" style="font-size:1em;" xml:lang="tr-TR">M’Konta da göz ucuyla beni süzüyordu. Kahve geldi. Ülke hakkında, sıcak ve yolculuğum hakkında birkaç nezaket cümlesinden sonra, Joseph hemen konuya girdi:</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm hakkında bilgi mi topluyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Evet.</span></p>
				<p class="duz"><span class="duz" style="font-size:1em;" xml:lang="tr-TR">– Onunla neden ilgileniyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Max dostumdu. Onu ölümünden kısa süre önce, İsviçre’de tanıdım.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm öldü mü?</span></p>
				<p class="duz"><span class="duz" style="font-size:1em;" xml:lang="tr-TR">– Bir ay önce, kalp krizinden.</span></p>
				<p class="duz"><span class="duz" style="font-size:1em;" xml:lang="tr-TR">Haber onu pek şaşırtmamıştı.</span></p>
				<p class="duz"><span class="duz" style="font-size:1em;" xml:lang="tr-TR">– Demek küçük saat bozuldu.</span></p>
				<p class="duz"><span class="duz" style="font-size:1em;" xml:lang="tr-TR">Sustu, düşündü, sonra devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Ne anlatmamı istiyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Her şeyi. Orta Afrika’da yaptıklarını, günlük hayatını, gitmesinin nedenlerini.</span></p>
				<p class="duz"><span class="duz" style="font-size:1em;" xml:lang="tr-TR">– Bir soruşturma mı yapıyorsunuz?</span></p>
				<p class="duz"><span class="duz" style="font-size:1em;" xml:lang="tr-TR">– Hem evet hem de hayır. Öldükten sonra, onu daha iyi tanımaya çalışıyorum. Hepsi bu.</span></p>
				<p class="duz"><span class="duz" style="font-size:1em;" xml:lang="tr-TR">M’Konta kuşkulu bir ifadeyle sordu:</span></p>
				<p class="duz"><span class="duz" style="font-size:1em;" xml:lang="tr-TR">– Polis misiniz?</span></p>
				<p class="duz"><span class="duz" style="font-size:1em;" xml:lang="tr-TR">– İlgim yok. Anlatacağınız her şey aramızda kalacak. Söz veriyorum.</span></p>
				<p class="duz"><span class="duz" style="font-size:1em;" xml:lang="tr-TR">– Minnettarlığınızı göstermeye hazır mısınız?</span></p>
				<p class="duz"><span class="duz" style="font-size:1em;" xml:lang="tr-TR">Şaşkın şaşkın, baktım. M’Konta daha açık konuştu:</span></p>
				<p class="duz"><span class="duz" style="font-size:1em;" xml:lang="tr-TR">– Birkaç banknot, demek istiyorum...</span></p>
				<p class="duz"><span class="duz" style="font-size:1em;" xml:lang="tr-TR">– Bana anlatacaklarınıza bağlı, dedim.</span></p>
				<p class="duz"><span class="duz" style="font-size:1em;" xml:lang="tr-TR">– İhtiyar Max’ı iyi tanırdım...</span></p>
				<p class="duz"><span class="duz" style="font-size:1em;" xml:lang="tr-TR">Birkaç dakikalık bir pazarlıktan sonra, “dost fiyatında” anlaştık. O andan itibaren, senlibenli konuşmaya başladı. Konuşması hızlıydı. Kelimeler suyun dibindeki bilyeler gibi fırlıyordu ağzından:</span></p>
				<p class="duz"><span class="duz" style="font-size:1em;" xml:lang="tr-TR">– Patron, Max Böhm tuhaf biriydi... Burada, kimse Böhm diye bilmezdi onu... Bizler için o Ngakola’ydı... Beyaz büyünün babası...</span></p>
				<p class="duz"><span class="duz" style="font-size:1em;" xml:lang="tr-TR">– Neden bu adı taktılar?</span></p>
				<p class="duz"><span class="duz" style="font-size:1em;" xml:lang="tr-TR">– Böhm’ün bazı güçleri vardı... Saçlarının altında saklı... saçları bembeyazdı... dimdik, göğe doğru uzuyorlardı... Hindistancevizi fidanı gibi, anlıyor musu</span><span class="duz" style="font-size:1em;" xml:lang="tr-TR">n?.. O gücünü onlardan alıyordu... herkesin içini okurdu... elmas hırsızlarını yakalardı... hep... kimse ona karşı gelemezdi... kimse... güçlü bir adamdı... çok güçlü... ama gecenin tarafındaydı.</span></p>
				<p class="duz"><span class="duz" style="font-size:1em;" xml:lang="tr-TR">– Ne demek istiyorsun?</span></p>
				<p class="duz"><span class="duz" style="font-size:1em;" xml:lang="tr-TR">– Karanlıklarda yaşıyordu... ruhu... ruhu karanlıklarda yaşıyordu...</span></p>
				<p class="duz"><span class="duz" style="font-size:1em;" xml:lang="tr-TR">M’Konta kahvesinden bir yudum aldı.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’le nasıl tanıştın?</span></p>
				<p class="duz"><span class="duz" style="font-size:1em;" xml:lang="tr-TR">– 1973’te... kurak mevsimden önce... Max Böhm köyüme, orman kenarındaki Bagandou’ya geldi... Bokassa tarafından gönderilmişti... kahve plantasyonlarını denetlemek için... o dönemde hırsızlar kahveleri çalıyordu... birkaç haftada, Böhm onları korkuttu.</span></p>
				<p class="duz"><span class="duz" style="font-size:1em;" xml:lang="tr-TR">– Nasıl becerdi?</span></p>
				<p class="duz"><span class="duz" style="font-size:1em;" xml:lang="tr-TR">– Bir hırsızı suçüstü yakaladı, sopayla kemiklerini kırdı, sonra köy meydanına kadar sürükledi... orada eline bir kazık aldı –hani tohum ekmek için toprağı kazdığımız kazıklardan– ve hırsızın iki kulağının zarını deldi.</span></p>
				<p class="duz"><span class="duz" style="font-size:1em;" xml:lang="tr-TR">– Sonra? diye kekeledim.</span></p>
				<p class="duz"><span class="duz" style="font-size:1em;" xml:lang="tr-TR">– Sonra... Bagandou’da bir daha kimse kahve çalmadı.</span></p>
				<p class="duz"><span class="duz" style="font-size:1em;" xml:lang="tr-TR">– Yanında başkaları var mıydı?</span></p>
				<p class="duz"><span class="duz" style="font-size:1em;" xml:lang="tr-TR">– Hayır... yalnızdı... Max Böhm kimseden korkmazdı.</span></p>
				<p class="duz"><span class="duz" style="font-size:1em;" xml:lang="tr-TR">Tek başına, bir orman köyünün meydanında bir M’Baka’ya işkence etmek. Böhm gözü kara bir adamdı anlaşılan. Joseph devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Böhm ertesi yıl yine geldi... bu kez elmas madenlerini denetlemeye gelmişti... yine Bokassa’nın hesabına... damarlar SCAD’ın, cangılın yanındaki büyük tomruk işletmesinin ötesine kadar uzanıyordu... Sık ormanları bilir misin patron? Bilmez misi</span><span class="duz" style="font-size:1em;" xml:lang="tr-TR">n? İnan bana, gerçekten çok sıktır... (Joseph kocaman elleriyle bitki örtüsünü taklit etti; “r”leri hafif süvari alayının hücumu gibi takırdıyordu.) Böhm’ün korkusu yoktu... güneye inmek istiyordu... rehber arıyordu... ben ormanı ve Pigmeleri iyi tanıyordum... Aka dilini bile konuşuyordum... Böhm beni seçti...</span></p>
				<p class="duz"><span class="duz" style="font-size:1em;" xml:lang="tr-TR">– Maden sahasında beyazlar var mıydı?</span></p>
				<p class="duz"><span class="duz" style="font-size:1em;" xml:lang="tr-TR">– Bir tane var... Clément... bir Aka’yla evli, zırdelinin biri... Hiçbir etkisi yoktu... tam bir anarşi...</span></p>
				<p class="duz"><span class="duz" style="font-size:1em;" xml:lang="tr-TR">– Damarlarda değerli taşlara rastlanıyor muydu?</span></p>
				<p class="duz"><span class="duz" style="font-size:1em;" xml:lang="tr-TR">– Dünyanın en güzel elmaslarına, patron... gölcüklere eğilmek yeterliydi... Bokassa Böhm’ü bu yüzden gönderdi ya... (M’Konta tiz bir sesle güldü.) Bokassa, değerli taşlara tutkuluydu!</span></p>
				<p class="duz"><span class="duz" style="font-size:1em;" xml:lang="tr-TR">Joseph bir yudum daha kahve içti, sonra gözlerini çöreklerime dikti. Tabağı uzattım. Ağzı dolu, sözlerine devam etti:</span></p>
				<p class="duz"><span class="duz" style="font-size:1em;" xml:lang="tr-TR">– O yıl, Böhm dört ay kaldı... Başta, “zenci kıran” rolünü oynuyordu... sonra işletme yöntemini değiştirdi, düzeni oturttu... İnan bana, her şey yolunda gidiyordu... Yağmur mevsimi geldiğinde, Bangui’ye döndü... Ondan sonra, her yıl hep aynı dönemde geldi... “Denetleme ziyareti” diyordu buna...</span></p>
				<p class="duz"><span class="duz" style="font-size:1em;" xml:lang="tr-TR">– Kablo kesicisini o zaman mı kullanıyordu?</span></p>
				<p class="duz"><span class="duz" style="font-size:1em;" xml:lang="tr-TR">– Demek duydun patron?.. Her neyse o kerpeten hikâyesi çok abartıldı. Kerpeteni bir kez kullanırken gördüm onu, Sicamine kampında... Üstelik bir hırsızı değil, bir ırz düşmanını cezalandırmak için... Küçücük bir kızın ırzına geçen, sonra da öldü sanıp cangılın ortasında terk eden bir alçağı.</span></p>
				<p class="duz"><span class="duz" style="font-size:1em;" xml:lang="tr-TR">– Ne oldu?</span></p>
				<p class="duz"><span class="duz" style="font-size:1em;" xml:lang="tr-TR">M’Konta’nın somurtkanlığı daha da arttı. Bir çörek daha aldı.</span></p>
				<p class="duz"><span class="duz" style="font-size:1em;" xml:lang="tr-TR">– Korkunçtu. Gerçekten korkunç. İki adam katili yüzükoyun yatırmış, bacaklarını kaldırmıştı... kapana kısılmış hayvan gözleriyle çevresine bakıyordu... sanki inanmıyormuş gibi, histerik bir gülüşle gülüyordu... O zaman Ngakola elinde koca kerpeteniyle geldi... Kerpetenin ağzını kocaman açıp, bir harekette hırsızın topuğunun üzerine kapattı... çat!.. herif çığlığı bastı... bir daha, iş bitti... bağları kopmuştu... ayaklarını gördüm patron... gördüğüme inanamadım... bileklerinden sarkıyordu... kemikler fırlamış... her yer kan... sürüyle sinek... bir de köyün sessizliği... Max Böhm ayakta duruyordu... hiçbir şey demeden... gömleği kan içindeydi... yüzü bembeyazdı, ter içinde... Doğru patron, bunu hiç unutmayacağım... işte o zaman, hiçbir şey demeden, bir tekmede adamı çevirdi, sonra kerpeteni uzatıp ırz düşmanının bacak arasına kapadı...</span></p>
				<p class="duz"><span class="duz" style="font-size:1em;" xml:lang="tr-TR">Soluğum kesildi.</span></p>
				<p class="duz"><span class="duz" style="font-size:1em;" xml:lang="tr-TR">– Demek Böhm bu kadar acımasızdı?</span></p>
				<p class="duz"><span class="duz" style="font-size:1em;" xml:lang="tr-TR">– Sertti, evet... Ama kendine göre, adil davranıyordu... Sadizmden ya da ırkçılıktan değil.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm ırkçı değil miydi? Siyahlardan nefret etmez miydi?</span></p>
				<p class="duz"><span class="duz" style="font-size:1em;" xml:lang="tr-TR">– Hiç değildi. Böhm alçağın tekiydi, ama ırkçı değildi. Ngakola bizimle yaşıyordu, bize saygı duyuyordu. Sango biliyor ve ormanı seviyordu. Kutu merakından da bahsetmiyorum.</span></p>
				<p class="duz"><span class="duz" style="font-size:1em;" xml:lang="tr-TR">– Neden? Kutu merakından mı?</span></p>
				<p class="duz"><span class="duz" style="font-size:1em;" xml:lang="tr-TR">– Kutu merakı. Canım, düzüşme işte... Böhm siyah kadınlara bayılıyordu. (Joseph bunun düşüncesi bile insanı yakarmış gibi, ellerini oynattı.)</span></p>
				<p class="duz"><span class="duz" style="font-size:1em;" xml:lang="tr-TR">Devam ettim:</span></p>
				<p class="duz"><span class="duz" style="font-size:1em;" xml:lang="tr-TR">– Böhm elmas çalıyor muydu?</span></p>
				<p class="duz"><span class="duz" style="font-size:1em;" xml:lang="tr-TR">– Çalmak mı? Böhm mü? Asla... Sana söyledim; Max adildi.</span></p>
				<p class="duz"><span class="duz" style="font-size:1em;" xml:lang="tr-TR">– Yine de Bokassa’nın kaçakçılığını denetliyordu, değil mi?</span></p>
				<p class="duz"><span class="duz" style="font-size:1em;" xml:lang="tr-TR">– İşlere o gözle bakmıyordu... onun takıntısı düzen, disiplindi... kampların hatasız işlemesini isterdi... ondan sonra, elmasları kim almış, parayı kim toplamış, aldırmazdı... İlgilenmiyordu bunlarla. Onun gözünde, bunlar zenci mutfağı gibiydi...</span></p>
				<p class="duz"><span class="duz" style="font-size:1em;" xml:lang="tr-TR">Max Böhm elini böylesine iyi gizlemiş, kaçakçılığı sonraya bırakmış olabilir miydi?</span></p>
				<p class="duz"><span class="duz" style="font-size:1em;" xml:lang="tr-TR">– Joseph, Max Böhm’ün kuşbilim tutkunu olduğunu biliyor muydun?</span></p>
				<p class="duz"><span class="duz" style="font-size:1em;" xml:lang="tr-TR">– Kuşlar mı demek istiyorsu</span><span class="duz" style="font-size:1em;" xml:lang="tr-TR">n? Tabiî patron. (Joseph bir kahkaha attı: yüzünün ortasında parlak renkli bir kılıç.) Onunla birlikte leylek gözetlemeye gittim.</span></p>
				<p class="duz"><span class="duz" style="font-size:1em;" xml:lang="tr-TR">– Nerede?</span></p>
				<p class="duz"><span class="duz" style="font-size:1em;" xml:lang="tr-TR">– Bayanga’da, Sicamine’in ötesinde, batıda. Oraya binlerce leylek gelirdi. Çekirgeleri, küçük hayvanları yerlerdi. (Joseph gülmekten kırılıyordu.) Bayanga halkı da leylekleri yiyordu! Böhm buna razı olamazdı. Bokassa’yı ulusal park kurmaya razı etti. Bir anda binlerce hektar orman ve savan dokunulmaz oluverdi. Ben bu işleri hiç anlamadım. Orman herkesin olmalı! Neyse, Bayanga’da filler, goriller, bongolar, ceylanlar korumaya alındı, Tabiî leylekler de.</span></p>
				<p class="duz"><span class="duz" style="font-size:1em;" xml:lang="tr-TR">Demek İsviçreli kuşlarını kurtarmayı başarmıştı. Daha o zamandan, leylekleri kaçakçılıkta kullanmayı planlıyor muydu? En azından, açık olan bir şey vardı: Bokassa için elmaslar, Böhm için kuşlar.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’ün ailesini tanıdın mı?</span></p>
				<p class="duz"><span class="duz" style="font-size:1em;" xml:lang="tr-TR">– Hem evet hem de hayır... Karısı hiç görünmezdi... hep hasta. (Joseph bütün dişlerini göstererek sırıttı.) Tam beyaz kadın işte!.. Böhm’ün oğlu farklıydı... bazen bizimle gelirdi... bir şey demeden... hayalperestin tekiydi... ormanda gezerdi... Ngakola onu eğitmeye çalışırdı... 4×4’leri kullandırırdı... avlanmaya, madende işçileri denetlemeye zorlardı... onu bir erkek gibi yetiştirmek isterdi... oysa genç beyaz orada dalgınca korkmuş bir şekilde kalakalırdı... işe yaramaz bir adam... en şaşırtıcı olanı Philippe Böhm ile babası arasındaki benzerlikti... inan bana patron, bir elmanın iki yarısı gibiydiler... aynı yapı, aynı fırça gibi saçlar... aynı karpuz surat... Oysa Böhm oğlundan nefret ederdi...</span></p>
				<p class="duz"><span class="duz" style="font-size:1em;" xml:lang="tr-TR">– Neden?</span></p>
				<p class="duz"><span class="duz" style="font-size:1em;" xml:lang="tr-TR">– Oğlan ödlekti çünkü. Böhm de bu korkuya dayanamıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Ne demek istiyorsun?</span></p>
				<p class="duz"><span class="duz" style="font-size:1em;" xml:lang="tr-TR">Joseph tereddüt etti, sonra yaklaştı, sesini alçalttı:</span></p>
				<p class="duz"><span class="duz" style="font-size:1em;" xml:lang="tr-TR">– Oğlu bir ayna gibiydi, anlıyor musu</span><span class="duz" style="font-size:1em;" xml:lang="tr-TR">n? Kendi korkusunun aynası.</span></p>
				<p class="duz"><span class="duz" style="font-size:1em;" xml:lang="tr-TR">– Biraz önce Böhm’ün kimseden korkmadığını söylüyordun.</span></p>
				<p class="duz"><span class="duz" style="font-size:1em;" xml:lang="tr-TR">– Kendinden başka kimseden.</span></p>
				<p class="duz"><span class="duz" style="font-size:1em;" xml:lang="tr-TR">M’Konta’nın ıslak gözlerine baktım.</span></p>
				<p class="duz"><span class="duz" style="font-size:1em;" xml:lang="tr-TR">– Kalbi patron. Kalbinden korkuyordu. (Joseph elini göğsüne götürdü.) İçerde bir bozukluk olmasından korkuyordu... durmadan nabzını tutuyordu... Bangui’deyken, hep kliniğe kapanırdı...</span></p>
				<p class="duz"><span class="duz" style="font-size:1em;" xml:lang="tr-TR">– Bangui’de klinik mi vardı?</span></p>
				<p class="duz"><span class="duz" style="font-size:1em;" xml:lang="tr-TR">– Sadece beyazlar için bir hastane. Fransız Hastanesi.</span></p>
				<p class="duz"><span class="duz" style="font-size:1em;" xml:lang="tr-TR">– Hâlâ duruyor mu?</span></p>
				<p class="duz"><span class="duz" style="font-size:1em;" xml:lang="tr-TR">– Kısmen. Bugün artık siyahlara da açıldı, çalışanlar da Orta Afrikalı doktorlar.</span></p>
				<p class="duz"><span class="duz" style="font-size:1em;" xml:lang="tr-TR">En önemli soruya geçtim:</span></p>
				<p class="duz"><span class="duz" style="font-size:1em;" xml:lang="tr-TR">– Böhm’ün son macerasına katıldın mı?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Bagandou’ya yeni yerleşmiştim. Artık ormana gitmiyordum.</span></p>
				<p class="duz"><span class="duz" style="font-size:1em;" xml:lang="tr-TR">– Yine de bu konuda bir şeyler biliyorsundur?</span></p>
				<p class="duz"><span class="duz" style="font-size:1em;" xml:lang="tr-TR">– Sadece anlatılanları. M’Baïki’de bu yolculuk bir efsane oldu. Kod adıyla anılıyor; PR 154, madencilerin inceleyeceği bölgenin adı.</span></p>
				<p class="duz"><span class="duz" style="font-size:1em;" xml:lang="tr-TR">– Nereye gitmişlerdi?</span></p>
				<p class="duz"><span class="duz" style="font-size:1em;" xml:lang="tr-TR">– Zoko’nun çok ötelerine... Kongo sınırından sonra...</span></p>
				<p class="duz"><span class="duz" style="font-size:1em;" xml:lang="tr-TR">– Evet?</span></p>
				<p class="duz"><span class="duz" style="font-size:1em;" xml:lang="tr-TR">– Yoldayken, Ngakola bir Pigme’nin getirdiği bir telgraf aldı... karısı ölmüştü... kalbi daha fazla dayanamadı... devrildi...</span></p>
				<p class="duz"><span class="duz" style="font-size:1em;" xml:lang="tr-TR">– Devam et.</span></p>
				<p class="duz"><span class="duz" style="font-size:1em;" xml:lang="tr-TR">Joseph’in somurtkanlığı o kadar artmıştı ki, dudakları kıvrılıyordu. Tekrar ettim:</span></p>
				<p class="duz"><span class="duz" style="font-size:1em;" xml:lang="tr-TR">– Devam et Joseph.</span></p>
				<p class="duz"><span class="duz" style="font-size:1em;" xml:lang="tr-TR">Yine tereddüt etti, sonra içini çekti:</span></p>
				<p class="duz"><span class="duz" style="font-size:1em;" xml:lang="tr-TR">– Ormanla yaptığı gizli anlaşmalar sayesinde, Ngakola kendine geldi... büyünün, çocuklarımızı kaçıran panterin sayesinde...</span></p>
				<p class="duz"><span class="duz" style="font-size:1em;" xml:lang="tr-TR">Guillard’ın anlattığı, Dumaz’nın naklettiği sözleri hatırladım. M’Konta’nın sözleri mühendisinkilerle aynıydı. Burada herkesi korkutacak kadar malzeme vardı. Karanlıkların ortasına yolculuk, korkunç bir esrar, sel gibi yağmurların altında, ölülerin ülkesinden geri dönen bu şeytansı kahraman, beyaz saçlı adam.</span></p>
				<p class="duz"><span class="duz" style="font-size:1em;" xml:lang="tr-TR">– Böhm’ün izinden, ormana gideceğim.</span></p>
				<p class="duz"><span class="duz" style="font-size:1em;" xml:lang="tr-TR">– Kötü bir fikir. Yağmur mevsiminin ortasındayız. Elmas madenlerini şimdi tek bir kişi, Otto Kiefer adında bir katil yönetiyor. Çok yürümek, gereksiz tehlikelere atılmak zorunda kalacaksın. Bir hiç uğruna. Orada ne yapmayı umuyorsun?</span></p>
				<p class="duz"><span class="duz" style="font-size:1em;" xml:lang="tr-TR">– Ağustos 1977’de gerçekten neler olduğunu anlamak istiyorum. Max Böhm’ün kalp krizinden nasıl sağ kurtulduğunu. Ruhlar benim için yeterli bir açıklama değil.</span></p>
				<p class="duz"><span class="duz" style="font-size:1em;" xml:lang="tr-TR">– Yanılıyorsun. Nasıl yapacaksın?</span></p>
				<p class="duz"><span class="duz" style="font-size:1em;" xml:lang="tr-TR">– Madenlere yaklaşmayıp, Rahibe Pascale’in yanında kalacağım.</span></p>
				<p class="duz"><span class="duz" style="font-size:1em;" xml:lang="tr-TR">– Rahibe Pascale m</span><span class="duz" style="font-size:1em;" xml:lang="tr-TR">i? Kiefer’den bir parmak daha yumuşak biridir.</span></p>
				<p class="duz"><span class="duz" style="font-size:1em;" xml:lang="tr-TR">– Bir de bana Zoko’daki Pigme kampından bahsettiler. Orada kalmayı düşünüyorum. Oradan, madenlere gidip gelebilirim. O dönemde damarlarda çalışanlara dikkat çekmeden sorular sorabilirim.</span></p>
				<p class="duz"><span class="duz" style="font-size:1em;" xml:lang="tr-TR">Joseph kafasıyla hayır işareti yaptı, sonra kendine bir fincan kahve daha doldurdu. Saatime baktım; on biri geçmişti. Günlerden pazardı, aklıma yapacak hiçbir şey gelmiyordu.</span></p>
				<p class="duz"><span class="duz" style="font-size:1em;" xml:lang="tr-TR">– Joseph, dedim, Fransız Hastanesi’nde bir tanıdığın var mı?</span></p>
				<p class="duz"><span class="duz" style="font-size:1em;" xml:lang="tr-TR">– Kuzenlerimden biri orada çalışıyor.</span></p>
				<p class="duz"><span class="duz" style="font-size:1em;" xml:lang="tr-TR">– Gidebilir miyiz?</span></p>
				<p class="duz"><span class="duz" style="font-size:1em;" xml:lang="tr-TR">– Şimdi mi? (M’Konta kahvesini yudumluyordu.) Beşinci kilometredeki akrabalarımı ziyaret etmek, sonra da...</span></p>
				<p class="duz"><span class="duz" style="font-size:1em;" xml:lang="tr-TR">– Ne kadar?</span></p>
				<p class="duz"><span class="duz" style="font-size:1em;" xml:lang="tr-TR">– Fazladan on bin.</span></p>
				<p class="duz"><span class="duz" style="font-size:1em;" xml:lang="tr-TR">Gülümseyerek küfrettim, sonra parayı gömlek cebine sıkıştırdım. M’Konta göz kırptı, sonra fincanını masaya bıraktı:</span></p>
				<p class="duz"><span class="duz" style="font-size:1em;" xml:lang="tr-TR">– Gittik say patron.</span></p>
				<p class="duz"/>
			</div>
		</div>
	</body>
</html>