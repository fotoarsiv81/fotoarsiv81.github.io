<html xmlns="http://www.w3.org/1999/xhtml">
	<head>
		<title>52.html</title>
		<link href="template.css" rel="stylesheet" type="text/css"/>
	</head>
	<body>
		<div id="x52.html" xml:lang="tr-TR">
			<div class="story">
				<p class="bolum-ismi"><span class="bolum-ismi-47" style="font-size:1em;" xml:lang="tr-TR">Elli ikinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Odama döndüğümde, telefonumun üzerindeki kırmızı ışık yanıp sönüyordu. Ahizeyi kaldırdım, santralın numarasını çevirdim:</span></p>
				<p class="duz"><span class="duz" style="font-size:1em;" xml:lang="tr-TR">– Louis Antioche, oda numaram 232. Bana mesaj var mı?</span></p>
				<p class="duz"><span class="duz" style="font-size:1em;" xml:lang="tr-TR">İyice belirgin bir Belçika aksanı cevap verdi:</span></p>
				<p class="duz"><span class="duz" style="font-size:1em;" xml:lang="tr-TR">– Mösyö Antioche... Antioche... bir bakayım...</span></p>
				<p class="duz"><span class="duz" style="font-size:1em;" xml:lang="tr-TR">Klavye tuşlarının tıkırtısını duydum. Kolumun dibinde, damarlarım bağımsız birimler gibi, derimin altında atıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Saat yirmi bir on beşte Catherine Warel adında biri aramış. Odanızda değilmişsiniz.</span></p>
				<p class="duz"><span class="duz" style="font-size:1em;" xml:lang="tr-TR">Öfkeden kudurmuş gibiydim:</span></p>
				<p class="duz"><span class="duz" style="font-size:1em;" xml:lang="tr-TR">– Gelen telefonların bara yönlendirilmesini istemiştim</span><span class="duz" style="font-size:1em;" xml:lang="tr-TR">!</span></p>
				<p class="duz"><span class="duz" style="font-size:1em;" xml:lang="tr-TR">– Vardiya saat yirmi birde değişti. İsteğinizi iletmedikleri için özür dilerim.</span></p>
				<p class="duz"><span class="duz" style="font-size:1em;" xml:lang="tr-TR">– Numara bırakmış mı?</span></p>
				<p class="duz"><span class="duz" style="font-size:1em;" xml:lang="tr-TR">Ses Catherine Warel’in telefonunu verdi. Zaman geçirmeden o numarayı tuşladım. Zil iki kere çaldı, sonra da doktorun çok sert sesini duydum: </span></p>
				<p class="duz"><span class="duz" style="font-size:1em;" xml:lang="tr-TR">– Alo?</span></p>
				<p class="duz"><span class="duz" style="font-size:1em;" xml:lang="tr-TR">– Ben Antioche. Bir şeyler bulabildiniz mi?</span></p>
				<p class="duz"><span class="duz" style="font-size:1em;" xml:lang="tr-TR">– İstediğiniz bilgiler elimde. İnanılmaz. Bütün söylediklerinizde haklıymışsınız. Son otuz yılda Kongo’da ya da Orta Afrika’da çalışmış Fransız ya da Fransızca konuşan doktorların listesini buldum. İçlerinde sizin aradığınıza uyabilecek biri var. Hem de nasıl biri! Adı Pierre Sénicier, kalp naklinin gerçek öncülerinden.  1960 yılında, insana maymun kalbi takarak, ilk kalp naklini gerçekleştiren bir Fransız cerrahı.</span></p>
				<p class="duz"><span class="duz" style="font-size:1em;" xml:lang="tr-TR">Tüm vücudum ateşli titremelerle sarsılıyordu. Sénicier. Pierre Sénicier. Aklımda Bangui’de okuduğum ansiklopedi pasajı gölgeli çizgiler halinde belirdi: </span></p>
				<p class="duz"/>
				<p class="alinti-ilk-paragraf-9"><span class="dar-paragraf-duz-10" style="font-size:1em;" xml:lang="tr-TR">... Ocak 1960’ta Fransız Cerrah Pierre Sénicier tedavi edilemez bir kalp yetmezliğinin son safhasına giren altmış sekiz yaşındaki bir hastanın göğsüne bir şempanze kalbi takmıştır. Ameliyat başarılı geçer; ne var ki nakledilmiş kalp sadece birkaç saat çalışacaktır...</span></p>
				<p class="duz"/>
				<p class="duz-ilk-paragraf-5"><span class="duz" style="font-size:1em;" xml:lang="tr-TR">Catherine Warel devam ediyordu:</span></p>
				<p class="duz"><span class="duz" style="font-size:1em;" xml:lang="tr-TR">– Bu gerçek dâhinin öyküsü tüm tıp çevrelerinde bilinir. O dönemdeki kalp nakli büyük ses getirdi, ama Sénicier birden ortadan kayboldu. O zamanlar, gizli ameliyatlar ve yasak deneyler yaptığı için başının tabipler birliğiyle dertte olduğu söylendi. Sénicier ailesiyle birlikte Orta Afrika’ya sığındı. Anlatılanlara bakılırsa, iyi amaçların adamı, siyahların doktoru oldu. Bir çeşit Albert Schweizer, işte. Sénicier aradığınız adam olabilir. Yine de, uymayan bir şey var...</span></p>
				<p class="duz"><span class="duz" style="font-size:1em;" xml:lang="tr-TR">– Ne? diye mırıldandım, titrek bir sesle.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’ün ağustos 1977’de ameliyat edildiğini söylememiş miydiniz?</span></p>
				<p class="duz"><span class="duz" style="font-size:1em;" xml:lang="tr-TR">– Evet.</span></p>
				<p class="duz"><span class="duz" style="font-size:1em;" xml:lang="tr-TR">– Tarihten emin misiniz?</span></p>
				<p class="duz"><span class="duz" style="font-size:1em;" xml:lang="tr-TR">– Kesinlikle.</span></p>
				<p class="duz"><span class="duz" style="font-size:1em;" xml:lang="tr-TR">– Öyleyse, ameliyatı Sénicier yapmış olamaz.</span></p>
				<p class="duz"><span class="duz" style="font-size:1em;" xml:lang="tr-TR">– Neden?</span></p>
				<p class="duz"><span class="duz" style="font-size:1em;" xml:lang="tr-TR">– Çünkü 1977’de çoktan ölmüştü. 1965 yılının sonunda, yılbaşı gecesi ailesiyle birlikte Bokassa’nın ihtilalden hemen sonra bağışladığı mahkûmlar tarafından öldürüldü. Pierre Sénicier, karısı ve iki çocuğu, villalarını harabeye çeviren yangından kurtulamayıp öldüler. Ben bu kadarını bilmiyordum ama... Louis, orada mısınız? Louis... Louis</span><span class="duz" style="font-size:1em;" xml:lang="tr-TR">?</span></p>
				<p class="duz"/>
			</div>
		</div>
	</body>
</html>