<html xmlns="http://www.w3.org/1999/xhtml">
	<head>
		<title>45.html</title>
		<link href="template.css" rel="stylesheet" type="text/css"/>
	</head>
	<body>
		<div id="x45.html" xml:lang="tr-TR">
			<div class="story">
				<p class="bolum-ismi"><span class="bolum-ismi-49" style="font-size:1em;" xml:lang="tr-TR">Kırk beşinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Dört gün sonra bir şafak vakti, Paris’e dönmüştüm. Tarih 30 eylüldü. Raspail Bulvarı’ndaki geniş dairem gözüme küçük ve kasvetli göründü. Kısıtlı mekânlara alışkın değildim artık. Son iki hafta boyunca gelen mektupları topladım, sonra da telesekreterdeki mesajları dinlemek için çalışma odama geçtim. Birkaç aylık yokluğum karşısında şaşkına dönmüş arkadaşları ya da akrabaları seslerinden tanıdım. Dumaz’dan hiç mesaj yoktu. Bu sessizliği pek hayra yoramıyordum. Başka bir tuhaflık da, Nelly Braesler’den yeni bir mesaj olmasıydı. Yirmi beş yıllık uzaktaki eğitimim sırasında bile, beni böylesine sık aradığını hiç hatırlamıyordum. Bu ani ilginin nedeni neydi?</span></p>
				<p class="duz"><span class="duz" style="font-size:1em;" xml:lang="tr-TR">Saat sabahın altısıydı. Evin içinde dolaştım, sanki başım döner gibi oldu. Yaşadığım bütün maceralardan sonra kendimi hayatta, böylesi bir konforun ortasında bulmak tuhafıma gidiyordu. Gözümün önünden Afrika’daki son günlerim geçti. Beckés’yle birlikte, Kiefer’in kanlı cibinliğe sarılmış cesedini –elmaslarıyla– ovanın bir köşesine gömüşümüz. Otto Kiefer’in yastığının altında sakladığı otomatik silahla intihar ettiğini söylediğimde, Bayanga jandarmalarının çıkardığı güçlükler. Nehir kıyısında, son bir kez daha seviştiğim Tina’yla vedalaşmam.</span></p>
				<p class="duz"><span class="duz" style="font-size:1em;" xml:lang="tr-TR">Afrika yolculuğum saçtığı ışık kadar, karanlıklar da yaratmıştı. Otto Kiefer’in anlattıkları elmas kaçakçılığı defterini kapıyordu. En önemli iki aktör ölmüştü. Van Dötten, Güney Afrika’da bir yerlerde saklanıyordu herhalde. Sarah Gabor hâlâ ortalıklardaydı, kim bilir, belki de elmaslarını satmayı becermişti. Genç kadın zengin olmasına zengindi ama, artık başı da beladaydı. Katiller çoktan peşine düşmüş olmalıydı. Elmas kaçakçılığından geriye sadece bu soru kalmıştı, kanatlı kuryelerin öyküsü çoktan bitmişti.</span></p>
				<p class="duz"><span class="duz" style="font-size:1em;" xml:lang="tr-TR">Geriye bütün bu olayların perde arkasındaki adam, Afrikalı “hekim” kalıyordu. </span></p>
				<p class="duz"><span class="duz" style="font-size:1em;" xml:lang="tr-TR">Herif en azından on beş yıldır, dünyanın çeşitli köşelerinde kurbanlarını canlı canlı ameliyat ediyor, kalplerini çalıyordu. İnsanın aklına ilk gelen, organ kaçakçılığıydı tabiî; ne var ki ayrıntılar gerçeğin çok daha karmaşık olduğunu kanıtlıyordu. Cerrahın böylesi bir sadistlik uygulamasının ardındaki neden neydi? Alıcıların ülkesinde bir organ kaçakçılığı şebekesi kurmak çok daha kolay olacakken, neden dünya çapında ve böylesine ciddi bir seçim yapmak ihtiyacını duyuyordu? Yoksa belirli bir doku grubunun mu peşindeydi?</span></p>
				<p class="duz"><span class="duz" style="font-size:1em;" xml:lang="tr-TR">Şu anda elimde sadece iki önemli ipucu vardı.</span></p>
				<p class="duz"><span class="duz" style="font-size:1em;" xml:lang="tr-TR">Birinci ipucu: “hekim” ile Max Böhm 1972 ile 1977 yılları arasında ekvator ormanlarında, İsviçreli’nin gezileri sırasında, tesadüfen tanışmışlardı. Demek ki cerrah Kongo’da ya da Orta Afrika’da oturuyordu; ömrünü cangılın ortasında geçirmediği de muhakkaktı. Kısacası iki ülkenin sınırları ve hastanelerinde adamın izine rastlayacağımdan emindim, ama elimde resmî bir yazı olmadan bu kurumlardan istediğim bilgileri nasıl alırdım? Bir başka yol da, Avrupalı uzman kalp cerrahlarına sorular sormamdan geçiyordu. 1977 yılında, Max Böhm’e cangılın ortasında kalp nakledebilecek biri, olağanüstü bir uzman olmalıydı. Fransızca konuşan, Afrika’nın ortasına sürgüne gitmiş böylesi bir virtüözün izini bulmak güç olmamalıydı. İşte o zaman Max Böhm’ün otopsisini gerçekleştiren ve Dumaz’ya soruşturmasında yardımcı olan Dr. Catherine Warel’i hatırladım.</span></p>
				<p class="duz"><span class="duz" style="font-size:1em;" xml:lang="tr-TR">İkinci ipucu, Tek Dünya’ydı. Katil, kurumun kurucularının haberi olmadan analiz ve bilgi mekanizmasından yararlanıyor, bu sistem sayesinde dünya üzerindeki kurbanlarını belirliyordu. Sahada da tedavi merkezlerinin helikopterlerini, mikroptan arındırılmış çadırlarını ve diğer lojistik imkânlarını kullanıyordu. Böylesine rahat hareket edebilmesi için, kuşkusuz örgüt bünyesinde çok önemli bir yeri olması gerekirdi. Kısacası, Tek Dünya’nın örgütlenme şemasına ihtiyaç vardı. Bu bilgileri Afrika’dan getirdiğim notlarla karşılaştırdığımda, belki de bütün rastlantıların arasında bir adın parladığını görecektim. Bu konuda da resmî bir kimliğimin olmamasının güçlüğünü yaşıyordum. Hiçbir yetkim, özel hiçbir görevim yoktu. Dumaz uyarmıştı beni, “Dünya çapında tanınmış bir yardım örgütüne saldırmak kolay değildir” demişti.</span></p>
				<p class="duz"><span class="duz" style="font-size:1em;" xml:lang="tr-TR">Kişisel soruşturmam, ayak sürüyordu kısacası. İncinmiş, hayal kırıklığına uğramış, şimdiye kadar yaşadıklarımdan çok daha derin bir yalnızlığa itilmiştim. Hayatta kalmam bile, bir mucizeydi. Kanlı şebekenin karşısına çıkabilmek için, bir an önce polisten yardım istemek zorundaydım.</span></p>
				<p class="duz"><span class="duz" style="font-size:1em;" xml:lang="tr-TR">Sabahın yedisiydi. Hervé Dumaz’nın ev telefonunu çevirdim. Cevap yoktu. Kendime bir çay yaptım, kafamdan karanlık düşünceler geçirerek, salona gittim. Sehpanın üzerine yığdığım postayı gözden geçirdim: davetiyeler, üniversite arkadaşlarımdan gelen mektuplar, entelektüel dergiler ve gazeteler... Son birkaç günün </span><span class="italik-12" style="font-size:1em;" xml:lang="tr-TR">Le Monde</span><span class="duz" style="font-size:1em;" xml:lang="tr-TR"> gazetelerini alıp, dalgın gözlerle baktım.</span></p>
				<p class="duz"><span class="duz" style="font-size:1em;" xml:lang="tr-TR">Birkaç saniye sonra, şaşkınlık içinde aşağıdaki haberi okuyordum:</span></p>
				<p class="duz"/>
				<p class="alinti-ilk-paragraf-10"><span class="dar-paragraf-duz-11" style="font-size:1em;" xml:lang="tr-TR">Elmas borsasında cinayet</span></p>
				<p class="alinti-7"><span class="dar-paragraf-duz-11" style="font-size:1em;" xml:lang="tr-TR">27 eylül 1991 günü, Anvers’teki ünlü Beurs voor Diamanthandel’in bürolarında bir cinayet işlendi. Elmas borsasının üst kattaki bürolarından birinde Sarah Gabor adlı İsrailli genç bir kadın, elindeki Glock marka otomatik tabancayla İsviçre federal polisinden Müfettiş Hervé Dumaz’yı öldürdü. Ne genç kadının öldürme nedeni ne de o gün satışa sunduğu olağanüstü elmasların kaynağı konusunda bilgi yok.</span></p>
				<p class="alinti-7"/>
				<p class="alinti-ilk-paragraf-10"><span class="dar-paragraf-duz-11" style="font-size:1em;" xml:lang="tr-TR">O 27 eylül 1991 sabahı saat dokuzda Beurs voor Diamanthandel’de her şey normaldir. Bürolar açılır, güvenlik önlemleri alınır, ilk “satıcılar” gelmeye başlar. Dünya elmas üretiminin Güney Afrikalı De Beers imparatorluğunca denetlenmeyen yüzde 20’si burada ve Anvers’teki diğer elmas borsalarında işlem görür.</span></p>
				<p class="alinti-7"><span class="dar-paragraf-duz-11" style="font-size:1em;" xml:lang="tr-TR">Uzun boylu, sarışın genç bir kadın, elinde deri bir çantayla saat on buçukta gelir ve ana salona girer. Tüccarlardan birinin bürosuna yönelir, elinde içinde ona yakın küçük, ama olağanüstü saflıkta elmas bulunan zarfı gösterir. İsrail asıllı tüccar (adının açıklanmasını istemiyor) genç kadını tanır. Bir haftadan beri, iki günde bir gelen, hep aynı sayıda ve aynı olağanüstü güzellikteki elmasları satışa sunan kadındır.</span></p>
				<p class="alinti-7"><span class="dar-paragraf-duz-11" style="font-size:1em;" xml:lang="tr-TR">Oysa bu kez, olaya bir üçüncü kişi müdahale eder; genç kadına yaklaşıp, kulağına bir şeyler fısıldayan, otuz yaşlarında bir adam. Kadın birden döner ve çantasından otomatik bir tabanca çıkarır. Tereddütsüz ateş eder. Adam alnına yediği kurşunla, yere yığılır.</span></p>
				<p class="alinti-7"><span class="dar-paragraf-duz-11" style="font-size:1em;" xml:lang="tr-TR">Genç kadın gürültüyü duyup koşan nöbetçileri tehdit ederek, kaçmaya çalışır. Son derece sakin, geri geri çekilir. Ne var ki borsanın gelişmiş güvenlik sistemlerinden habersizdir. Asansörlerin bulunduğu birinci kat sahanlığına vardığında, çevresini kurşun geçirmez camlar sarar, herhangi bir yöne kaçmasını engeller. Tuzağa düştüğü anda, silahını bırakıp teslim olmasını öğütleyen geleneksel mesajı duyar. İstenileni yapar. Asansör boşluğundan çıkan Belçika polisince etkisiz hale getirilir.</span></p>
				<p class="alinti-7"><span class="dar-paragraf-duz-11" style="font-size:1em;" xml:lang="tr-TR">Olaydan sonra Beurs voor Diamanthandel güvenlik birimleri ile Belçika polisi ve polisin elmas kaçakçılığı konularında uzmanlaşmış kişileri güvenlik kameraları kayıtlarından cinayet sahnesini tekrar tekrar seyretti. Kimse bu ani cinayetin nedenini anlayamadı. Katil ile kurbanının kimlikleri polisi kuşkuya düşürdü. Kurban Hervé Dumaz adında, İsviçre federal polis müfettişiydi. 34 yaşındaki bu genç polis Montreux Polis Müdürlüğü’nde görevliydi. İki haftalık izninde, Anvers’te ne arıyordu? Eğer genç kadını tutuklamak niyetiyle orada bulunuyorsa, neden borsanın güvenlik güçlerine başvurmadı?</span></p>
				<p class="alinti-son-paragraf-8"><span class="dar-paragraf-duz-11" style="font-size:1em;" xml:lang="tr-TR">Bütün bu bilinmeyenler, genç kadının kişiliğiyle daha da derinleşiyor. 28 yaşında bir kibutz üyesi olan Sarah Gabor, Ürdün sınırı yakınında, Beytşan’da oturuyor. Balık çiftliklerinde çalışan bu genç kadının elmaslardan böylesi bir serveti nereden edindiği bilinmiyor...</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Öfkeyle elimdeki gazeteyi buruşturdum. Şiddet yine sahnedeydi. Yine kan akıyordu. Bütün önerilerime rağmen, Dumaz bildiğini okumuştu. Beceriksiz polisler gibi, Sarah’ı tehdit etmeye kalkmıştı. Sarah ise bir an bile tereddüt etmemiş, müfettişi alnının ortasından vuruvermişti. Dumaz ölmüştü, Sarah da demir parmaklıkların ardındaydı. Kanlı sonun insanı avutacak tek bir yanı vardı: hiç olmazsa genç sevgilim artık güvendeydi.</span></p>
				<p class="duz"><span class="duz" style="font-size:1em;" xml:lang="tr-TR">Kalktım, çalışma odasına geçtim. Hiç düşünmeksizin, pencerenin önünde durdum, perdeyi açtım. Evimin yanındaki Amerikan Merkezi’nin bahçesi altüst edilmişti. Ağaçlıklar ve çalılıklar yerlerini buldozerlerin kapkara izlerine bırakmıştı. Geriye sadece birkaç ağaç kalmıştı. Bir an önce Sarah Gabor’la görüşmeliydim. Bu da uluslararası polisle ilişkiye geçmem için bir fırsattı.</span></p>
				<p class="duz"/>
			</div>
		</div>
	</body>
</html>