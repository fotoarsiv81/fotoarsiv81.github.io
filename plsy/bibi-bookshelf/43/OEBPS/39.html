<html xmlns="http://www.w3.org/1999/xhtml">
	<head>
		<title>39.html</title>
		<link href="template.css" rel="stylesheet" type="text/css"/>
	</head>
	<body>
		<div id="x39.html" xml:lang="tr-TR">
			<div class="story">
				<p class="bolum-ismi"><span class="bolum-ismi-41" style="font-size:1em;" xml:lang="tr-TR">Otuz dokuzuncu bölüm</span></p>
				<p class="duz"><span class="duz" style="font-size:1em;" xml:lang="tr-TR">Saatlerce yürüdük. Önde, Rahibe Pascale’in uşağı Victor, elindeki palayla çalıların içinde bize yol açmaya çalışıyordu. Onun arkasında rahibe, hakî renkli pançosunun içinde dimdik yürüyordu. En arkada da ben, kararlı ve üzgün. Dümdüz, güneye iniyorduk. Hızlı adımlarla, sessizce. Yürüyor, kayıyor, tırmanıyorduk. Yaşlı kütükler ve yamru yumru kökler, yosun kaplı kayalar ve yapış yapış dallar, suya batmış çalılıklar ve keskin yapraklar. Yağmur dinmek bilmiyordu. Cepheye yürüyen askerlerin korku kazıklarından geçmeleri gibi, yağmurun ışıltılı mızraklarından geçiyorduk. Su birikintileri çoğalıyordu. Göğsümüze kadar kapkaranlık sulara batıyor, işte o zaman geri dönüşü olmayan bir dalışa geçtiğimiz duygusuna kapılıyorduk.</span></p>
				<p class="duz"><span class="duz" style="font-size:1em;" xml:lang="tr-TR">Yarım gün süren yürüyüşü bölecek ne bir çığlık ne bir canlı vardı. Ormanın hayvanları çalılıkların ardına ya da inlerinin içine saklanmış, göze görünmemişlerdi. Yolumuza sadece üç Pigme çıktı. İçlerinden biri, nereden bulduğu bilinmez toprak rengi ve siyah çizgili bir kamuflaj gömleği giymişti. Kafasının tepesinde dar bir şerit vardı. Mohikanlarınki gibi, gerçek bir fırça. Önde yürüyenin göbeğinin altında dumanı üzerinde bir kor parçası, omzunda da yapraklardan örülmüş, silindir biçimi ve kapalı bir sepet vardı.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale öndekiyle konuştu. İlk kez Aka dili duyuyordum. Kalın sesi, tipik “hımm-hımm”larla ve havada asılı kalan uzun seslilerle yankılanıyordu. Aka sepetini açıp, rahibeye uzattı. Yeniden konuştular. Hedefe düşer gibi üzerimize yağan yağmurun altında, hareketsiz duruyorduk. Ağaçların yaprakları damlaların şiddeti altında eğiliyor, ağaç gövdelerinden aşağı gerçek seller akıyordu.</span></p>
				<p class="duz"><span class="duz" style="font-size:1em;" xml:lang="tr-TR">Rahibe bana bakmadan mırıldandı: “Bal, Louis.” Sepete bakmak için eğildim. Parıltılı petekleri, yağmalanmış hazinelerine sarılmış arıları gördüm. Aka’ya bir göz attım. Keskin dişli bir tebessümle bakıyordu. Omuzları iğne izlerinden delik deşikti. Bu adamı vızır vızır bir ağaca tırmanırken, sonra da yapraklı kubbenin altına sızıp kovanın öfkesine meydan okurken düşündüm. Kabuktaki bir yarıktan ellerini sokuşunu, birkaç şekerli somun için, kovanın içini araştırışını gözlerimin önüne getirdim.</span></p>
				<p class="duz"><span class="duz" style="font-size:1em;" xml:lang="tr-TR">Sanki düşüncelerimi desteklemek istiyormuş gibi, üzerinden bal damlayan bir somun uzattı. Bir parçasını kopardım, ağzıma götürdüm. Boğazıma hemen nefis, ağır ve derin bir koku doldu. Dilimin baskısı, mukavvamsı altıgenlerden şimdiye kadar tatmadığım bir nektar çıkardı. Öylesine hoş, öylesine tatlıydı ki, karnımda bir çeşit ani esriklik duydum; sanki bağırsaklarım sarhoş olmuş gibiydi.</span></p>
				<p class="duz"><span class="duz" style="font-size:1em;" xml:lang="tr-TR">Yarım saat kadar sonra, Gomoun’un kampına varmıştık. Burada bitki örtüsü farklıydı. Bizi o ana kadar çevreleyen balta girmemiş yoğunluk artık yoktu. Tam tersine, orman aralanmış, düzene girmişti. İnce uzun, kapkara ağaçlar göz alabildiğine yayılıyor, bu yayılışlarıyla neredeyse kusursuz bir simetri oluşturuyorlardı. Hayalet kampta birkaç adım attık; ağaçların altına belirli bir düzene uymaksızın yapılmış birkaç kulübeden başka bir şey yoktu. Yoğun bir yalnızlık hüküm sürüyordu. Tuhaf, kesinlikle boş, kesinlikle hareketsiz bu yapraklı kubbe bana ölümün eğleştiği bir başka yeri, Max Böhm’ün hareketimden önceki şafak vakti aradığım evini hatırlatıyordu.</span></p>
				<p class="duz"><span class="duz" style="font-size:1em;" xml:lang="tr-TR">Rahibe Pascale küçük bir kulübenin önünde durdu. Victor’a bir şeyler söyledi, beriki de eski paçavralara sarılmış iki kürek çıkardı. Rahibe kubbenin hemen arkasında, yeni kazılmış toprağı gösterdi. “Burası” dedi. Sesi, yağmur damlalarının gürültüsünde, zorlukla duyuluyordu. Sırt çantamı yere bıraktım, küreklerden birinin sapına yapıştım. Victor suskun ve titrek, bana bakıyordu. Omuz silktim, elimdeki küreği kırmızı toprağa daldırdım. Bir insanın böğrüne bir bıçak saplıyormuşum gibi geldi.</span></p>
				<p class="duz"><span class="duz" style="font-size:1em;" xml:lang="tr-TR">Kazıyordum. Rahibe Pascale Victor’a bir şeyler daha söyledi. Anlaşılan, yolculuğumuzun amacı hakkında hiçbir şey anlatmamıştı. Hâlâ kazıyordum. Yumuşacık toprak, küreğe hiç direnmiyordu. Birkaç dakikada, elli santimlik derinliğe ulaştım. Ayaklarım böcek ve köklerin kaynaştığı yosunlara batıyordu. Rahibe, “Victor!” diye haykırdı. Bakışlarımı kaldırdım. M’Baka gözlerini ondan ayırmadan, öylece duruyordu. Bakışları rahibeden bana yöneldi, benden de rahibeye. Sonra topuklarının üzerinde döndü, bacaklarının olanca gücüyle kaçtı.</span></p>
				<p class="duz"><span class="duz" style="font-size:1em;" xml:lang="tr-TR">Sessizlik çevremizi sardı. İşime devam ettim. İkinci küreğin yerden kaldırıldığını duydum. Gözlerimi kaldırmadan, mırıldandım: “Bırakın rahibe. Lütfen.” Göğsüme kadar çukurun içindeydim şimdi. Çevrem solucan, kurt, böcek ve örümcek kaynıyordu. Bazıları darbelerimin şiddeti karşısında kaçıyor, bazıları da sarsıntıyı sürdürmemi engellemek istermiş gibi, pantolonumun kumaşına yapışıyordu. Toprağın kokusu duyularımı altüst ediyordu. Elimdeki kürek çamurun ıslak birikintilerine çarpıyordu. Ne aradığımı unutmuş, kazıyor, kazıyordum. Oysa birden daha sert bir yüzeye dokunmak, beni gerçeğe geri döndürdü.  Yol arkadaşımın kişiliksiz sesini duydum: “Ağaç kabuğu Louis. Az kaldı.”</span></p>
				<p class="duz"><span class="duz" style="font-size:1em;" xml:lang="tr-TR">Bir saniye tereddüt ettim, sonra küreğin ucuyla toprağı kazıdım. Bir tahta parçası gözüktü. Yüzeyi hafif kabarık, kırmızı ve çatlaktı. Küreği çukurun dışına attım, ellerimle ağaç kabuğu çıkarmaya uğraştım. İlkinde ellerim kaydı, çamura kapaklandım. Rahibe Pascale mezarın başında dimdik, elini uzattı. “Beni rahat bırakın!” diye haykırıp, yeniden işe koyuldum. Bu kez kabuk gözle görülür biçimde yerinden oynadı. Sağanak açık çukuru dolduruyordu. Birden tahta kırıldı. O hızla sırtüstü düştüm, kopan parçayı kafamda hissettim. İçimde tuhaf bir yumuşaklık duydum. Bir saniye kadar bu beklenmedik duyguyu tattım, sonra tüm gücümle haykırdım; duyduğum yumuşaklık Gomoun’du, onun çocuk vücuduydu.</span></p>
				<p class="duz"><span class="duz" style="font-size:1em;" xml:lang="tr-TR">Doğruldum, sakinleşmeye çalıştım. Genç kızın cesedi önümde uzanıyordu tüm yoksulluğuyla. Çiçekli solmuş bir elbise, üzerine de yıpranmış bir ceket giydirmişlerdi. Bu denli yoksulluk yüreğimi burktu. Yine de çocuğun duru güzelliği karşısında şaşkındım. Aile kızlarını gömmeden önce yaralarını temizlemişti. Saldırıdan geriye sadece ellerinde ve çıplak ayak bileklerinde görünen hafif izler kalmıştı. Yüzü dokunulmamış gibiydi. Kapalı gözlerinin çevresi kahverengi ve geniş halkalarla kaplıydı. Bu ortak özelliğe de şaşırmıştım; ölüm, iki kahverengi mürekkep lekesi gibi, uykuya tıpatıp benziyordu. Bağırdım: “Sıra sizde rahibe. Çabuk inin, yağmur çukuru taşıracak!” Rahibe Pascale pançosunu çıkarmış, mezarın başında dimdik duruyor, İsa’lı haçıyla oynuyordu. Madenî saçları, grimsi yüzü, hepsi yağmurun altında parlıyor, kadına çelikten heykel havası veriyordu. Yeniden haykırdım:</span></p>
				<p class="duz"><span class="duz" style="font-size:1em;" xml:lang="tr-TR">– Rahibe çabu</span><span class="duz" style="font-size:1em;" xml:lang="tr-TR">k! Fazla zamanımız yok.</span></p>
				<p class="duz"><span class="duz" style="font-size:1em;" xml:lang="tr-TR">Rahibe donmuş gibiydi. Elektrik sağanakları gibi, aralıklı titremeler vücudunu sarsıyordu.</span></p>
				<p class="duz"><span class="duz" style="font-size:1em;" xml:lang="tr-TR">– Rahibe!</span></p>
				<p class="duz"><span class="duz" style="font-size:1em;" xml:lang="tr-TR">Rahibe bir parmağını mezara doğru uzattı, sonra mekanik bir sesle kekeledi:</span></p>
				<p class="duz"><span class="duz" style="font-size:1em;" xml:lang="tr-TR">– Tanrım, kız... Kız gidiyor...</span></p>
				<p class="duz"><span class="duz" style="font-size:1em;" xml:lang="tr-TR">Bakışlarımı ayaklarıma çevirdim ve mezarın çamur duvarına dayanmak zorunda kaldım. Yağmur derecikleri Gomoun’un elbisesinin altına sızmıştı. Bacaklarından biri şimdi birikintinin yüzeyinde, cesedin bir metre ötesinde yüzüyordu. Sağ kol omuzdan ayrılıyor, ceketin yakasını açarak, kemiğin beyazımsı çıkıntısını ortaya çıkarıyordu. “Allah kahretsin!” diye mırıldandım. Kırmızı sularda batıp çıkıyordum, güçlükle de olsa mezardan çıktım. Çıkar çıkmaz, yüzüstü uzandım, ellerimi küçük kızın koltukaltlarından geçirdim. Yitirdiği kolu, ağaç kabuğunun yanında suları şapırdatıyordu. Elbisenin kumaşı elimden kaydı. Hırsla haykırdım: “Rahibe, yardım edin. Tanrı adına, yardım edin!” Kadın kıpırdamıyordu. Gözlerimi kaldırdım. Kol ve bacakları gerçek elektroşoka tutulmuş gibi kasılıyordu. Dudakları titreşiyordu. Birden sesini duydum:</span></p>
				<p class="duz"/>
				<p class="alinti-ilk-paragraf-8"><span class="dar-paragraf-duz-8" style="font-size:1em;" xml:lang="tr-TR">... Aziz İsa Efendimiz,</span></p>
				<p class="alinti-6"><span class="dar-paragraf-duz-8" style="font-size:1em;" xml:lang="tr-TR">sen ki mezarın başında dostun Azir’in ölümüne ağladın, </span></p>
				<p class="alinti-son-paragraf-7"><span class="dar-paragraf-duz-8" style="font-size:1em;" xml:lang="tr-TR">gözyaşlarımızı sil, sana yalvarıyoruz...</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Ellerimi yine çamura daldırdım ve çocuğun cesedine daha güçlü asıldım. Baskı altında, kızcağızın ağzı açıldı, içinden solucanlar saçıldı. Aka kızı içinde milyonlarca böceği barındıran deri bir kılıftı artık. Elimdekini bırakmadan kustum, içimdeki safrayı boşalttım.</span></p>
				<p class="duz"/>
				<p class="alinti-ilk-paragraf-8"><span class="dar-paragraf-duz-8" style="font-size:1em;" xml:lang="tr-TR">... Sen ki ölüleri yeniden canlandırdın,</span></p>
				<p class="alinti-6"><span class="dar-paragraf-duz-8" style="font-size:1em;" xml:lang="tr-TR">kardeşimize ebedî hayatı bağışla,</span></p>
				<p class="alinti-son-paragraf-7"><span class="dar-paragraf-duz-8" style="font-size:1em;" xml:lang="tr-TR">sana yalvarıyoruz...</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Daha güçlü asıldım, sonunda küçük kızı çamurun yüzeyine çıkardım. Gomoun bir bacağını ve sağ kolunu yitirmişti. Elbisesi laterite bulanmış öksüz kalçasının üzerinde yüzüyordu. En yakındaki kulübeye yöneldim. Cesedi kaptım, yaprakların korumasına sığındım.</span></p>
				<p class="duz"/>
				<p class="alinti-ilk-paragraf-8"><span class="dar-paragraf-duz-8" style="font-size:1em;" xml:lang="tr-TR">... Kardeşimizi vaftiz suyuyla kutsadın,</span></p>
				<p class="alinti-6"><span class="dar-paragraf-duz-8" style="font-size:1em;" xml:lang="tr-TR">onu Tanrı’nın çocuklarının hayatının bütün nimetlerinden yararlandır, </span></p>
				<p class="alinti-son-paragraf-7"><span class="dar-paragraf-duz-8" style="font-size:1em;" xml:lang="tr-TR">sana yalvarıyoruz...</span></p>
				<p class="duz"><span class="duz" style="font-size:1em;" xml:lang="tr-TR">Karanlıkta küçük cesedi kuru toprağın üzerine yatırdım. Tavan öylesine alçaktı ki, emekleyerek hareket edebiliyordum. Rahibe Pascale’in çantasını almak için dışarı fırladım, sonra yeniden kulübeye döndüm. Orada malzemeyi çıkardım; ameliyat aletleri, lastik eldivenler, gemici feneri, bir de ne işe yarayacağını bilmediğim, bir otomobil krikosu. Çantada bunlar dışında yeşil kâğıttan maskeler ve su şişeleri de vardı. Hepsi tertemiz ve el değmemişti. Aletleri plastik bir örtünün üzerine yerleştirirken ağzından, burnundan, gözlerinden böcek kusan Gomoun’a bakmamaya çalışıyordum. Sırılsıklam elbisesi karnının hizasında hafifçe kabarmıştı. Altında milyonlarca yaratık kaynıyordu. Koku dayanılmazdı. Birkaç dakika sonra, her şey bitmiş olacaktı.</span></p>
				<p class="duz"/>
				<p class="alinti-ilk-paragraf-8"><span class="dar-paragraf-duz-8" style="font-size:1em;" xml:lang="tr-TR">... Onu kendi vücudunla besledin,</span></p>
				<p class="alinti-6"><span class="dar-paragraf-duz-8" style="font-size:1em;" xml:lang="tr-TR">onu krallığındaki masana kabul et,</span></p>
				<p class="alinti-son-paragraf-7"><span class="dar-paragraf-duz-8" style="font-size:1em;" xml:lang="tr-TR">sana yalvarıyoruz...</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Yeniden dışarı çıktım. Rahibe Pascale hâlâ aynı yerde, duasını okuyordu. Hızla iki koluna yapıştım, bu mistik felcin etkisinden kurtarabilmek için bütün gücümle sarstım. “Rahibe” diye haykırdım. “Allah kahretsin, kendinize geli</span><span class="duz" style="font-size:1em;" xml:lang="tr-TR">n!”</span></p>
				<p class="duz"><span class="duz" style="font-size:1em;" xml:lang="tr-TR">Öylesine şiddetle sarsıldı ki, elimden kurtuldu, bir dakika kadar sonra da, gözkapaklarıyla “evet” dedi. Kulübeye kadar koluna girmem gerekiyordu.</span></p>
				<p class="duz"><span class="duz" style="font-size:1em;" xml:lang="tr-TR">Gemici fenerini yakıp, tavandaki dallardan birine astım. Sütümsü bir beyazlık bizi aydınlattı. Rahibenin yüzüne bir maske taktım, üzerine önlük giydirdim, sonra da ellerine lastik eldiven geçirdim. Elleri artık titremiyordu. Donuk bakışları küçük kıza yöneldi. Soluğu kâğıt maskeyi kaldırıp kaldırıp indiriyordu. Keskin bir bakışla, ameliyat aletlerini getirmemi işaret etti. Getirdim. Ben de önlük giymiş, maske takıp eldiven geçirmiştim. Rahibe Pascale makası aldı, göğsünü açmak için elbiseyi kesmeye koyuldu.</span></p>
				<p class="duz"><span class="duz" style="font-size:1em;" xml:lang="tr-TR">İçimi yeniden iğrenç bir bulantı kapladı.</span></p>
				<p class="duz"><span class="duz" style="font-size:1em;" xml:lang="tr-TR">Küçük Aka’nın göğsü, küçücük, farklı, korkunç bir yaraydı. Küçük memelerinden biri neredeyse kökünden kesilmişti. Sağ yanının hemen tümü, koltukaltından kasığa kadar olan bölümü, tıpkı simsiyah ve çatlak dudakları gibi derin yırtıklarla kaplıydı. Daha da yukarıda, kolsuz omzundan kemiğin ucu görünüyordu. Ama en önemlisi, asıl yara, uzun ve belirgin olan asıl yara, göğsün üst kısmındaydı. Korkunç bir görüntü; sanki yürek yeni, hareketli ve ürkütücü bir hayata başlamış gibi, yaranın iki yanındaki deri hafifçe ürperiyordu.</span></p>
				<p class="duz"><span class="duz" style="font-size:1em;" xml:lang="tr-TR">Yine de bütün bunlar genç kızın cinsel organının yanında, hiçbir şeydi; tümüyle tüysüz vajina göbek deliğine kadar açılmış, derinliklerinde kurtların, parlak kabuklu böceklerin kaynaştığı kahverengi kıvrımları ortaya çıkarmıştı. Bayılacak gibi olacakken, dehşetle, başka bir gerçeği gördüm. Önümde Böhm’ün fotoğraflarından birinin bire bir kopyası duruyordu. Bağlantı. Bağlantı buradaydı, ölülerin ve karanlıkların dokusuna kazınmıştı. “Louis ne yapıyorsunuz? Bana krikoyu verin!” Maske sesi boğuyordu. Kekeledim: “Kri... krikoyu mu?” Rahibe başını salladı. Krikoyu uzattım. Yanına bıraktı, sonra buyurdu: “Yardım edin.” İki eliyle asıl yaranın sol kanadına yapışmış, göğüs kemiğine sağlamca dayanmıştı. Gücüm tükenmişken, ben de aynı şeyi yaranın sağ kanadına yaptım, sonra birlikte çekmeye başladık. Yarık açıldığında, rahibe krikoyu aldı, iki ucunu göğüs kemiklerinin arasına yerleştirdi. Hemen ardından krikonun dişlisini çevirmeye koyuldu, küçük göğüs kafesinin boşluk üzerine açılmasını izledim.</span></p>
				<p class="duz"><span class="duz" style="font-size:1em;" xml:lang="tr-TR">“Su!” diye haykırdı. Rahibeye şişelerden birini uzattım. Koca şişeyi boşalttı. Yaradan böcek dolu bir taşkın boşaldı. Rahibe Pascale hiç tereddüt etmeden ellerini yarığa daldırdı, genç kızın organlarından geriye ne kaldığını araştırdı. Başımı çevirdim. Rahibe Pascale biraz daha su döktü, sonra da feneri daha yakından tutmamı istedi. Elini bileğine kadar cesedin göğüs boşluğuna soktu. Yüzü yaraya değecek kadar yaklaştı. Birkaç saniye boyunca iç organlarını karıştırdı, sonra çekildi, dirseğiyle krikoyu yerinden fırlattı. Göğüs kafesinin iki kanadı, bir böceğinkiler gibi, hemen kapandı.</span></p>
				<p class="duz"><span class="duz" style="font-size:1em;" xml:lang="tr-TR">Rahibe ürpertilerle sarsılarak geriledi. Yüzündeki maskeyi kopardı. Cildi yılan derisi gibi kuruydu. Gri gözbebeklerini benimkilere dikip mırıldandı: </span></p>
				<p class="duz"><span class="duz" style="font-size:1em;" xml:lang="tr-TR">– Haklıymışsınız Louis. Küçüğü ameliyat etmişler. Kalbini çalmışlar.</span></p>
				<p class="duz"/>
			</div>
		</div>
	</body>
</html>