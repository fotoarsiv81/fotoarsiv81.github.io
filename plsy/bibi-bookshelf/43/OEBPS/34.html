<html xmlns="http://www.w3.org/1999/xhtml">
	<head>
		<title>34.html</title>
		<link href="template.css" rel="stylesheet" type="text/css"/>
	</head>
	<body>
		<div id="x34.html" xml:lang="tr-TR">
			<div class="story">
				<p class="bolum-ismi"><span class="bolum-ismi-40" style="font-size:1em;" xml:lang="tr-TR">Otuz dördüncü bölüm</span></p>
				<p class="duz"><span class="duz" style="font-size:1em;" xml:lang="tr-TR">Gece her zaman rahatlatmaz. Üstelik bu 16 eylül pazartesi sabahı, karmakarışık duygularla kalktım. Uykum, genç Philippe Böhm’ün çektiği acıların musallat olduğu bir karabasana dönüşmüştü. Hayatta kalabilmek için oğlunu kurban eden Max Böhm’ün kaderinin korkunçluğu karşısında dehşete düşmüştüm. Artık elmas peşindeki araştırmamın, Max’ın da kanlı bir boyundurukla bağlandığı, olağanüstü katillerin peşinde, çok daha derin bir yarışla at başı gittiğini anlamıştım.</span></p>
				<p class="duz"><span class="duz" style="font-size:1em;" xml:lang="tr-TR">Odamın balkonunda, çayımı içiyordum. Sekiz buçukta, telefonum çaldı. Bonafé’nin sesini tanıdım:</span></p>
				<p class="duz"><span class="duz" style="font-size:1em;" xml:lang="tr-TR">– Antioche? Bana teşekkür edebilirsiniz dostum. Hafta sonu bakanla konuştum. İzin belgeniz bakanın genel sekreterinin masasında sizi bekliyor. Hemen gidin. Arabalardan biri, bugün öğleden sonra ikiden itibaren emrinizde olacak. Sizi Gabriel götürecek. Yanınıza yiyecek, armağan, malzeme olarak neler almanız gerektiğini anlatır. Bir şey daha; size yüz mermilik bir torba da verecek, ama bu konuda kimseye bir şey söylemeyin. İyi şanslar.</span></p>
				<p class="duz"><span class="duz" style="font-size:1em;" xml:lang="tr-TR">Telefonu kapattı. Demek zaman gelmişti. Orman beni bekliyordu.</span></p>
				<p class="duz"><span class="duz" style="font-size:1em;" xml:lang="tr-TR">Birkaç saat sonra, –4×4’ün yerine gönderilen– bir Peugeot 404’e binmiş, yola koyulmuştuk. Arabanın direksiyonunda Gabriel vardı; üzerinde “AİDS. Korunuyorum. Prezervatif kullanıyorum” yazılı tişörtüyle. Sırtında da, prezervatif takmış bir Orta Afrika Cumhuriyeti haritası.</span></p>
				<p class="duz"><span class="duz" style="font-size:1em;" xml:lang="tr-TR">Daha Bangui’den çıkar çıkmaz, yolumuz kesildi. Kötü yüzlü, tüfekleri tozlu, kılıksız askerler durmamızı emrettiler. “Kimliklerimizi inceleyeceklerini, sonra da arabayı arayacaklarını” söylediler. Gabriel zaman geçirmeden, elinde pasaport ve izin belgesiyle, kontrol kulübesine gitti. İki dakika sonra dışarı çıktı. Barikat kalktı. Afrika yönetiminin yöntemleri kolay anlaşılmaz.</span></p>
				<p class="duz"><span class="duz" style="font-size:1em;" xml:lang="tr-TR">O andan sonra, görüntü ışıltılı bir renk aldı. Ağaçlar ve sarmaşıklar göz alabildiğine uzanıyor, katrandan yapılmış damarı sarıyorlardı. “Orta Afrika’nın tek asfalt yolu” dedi Gabriel. “Berengo’ya, Bokassa’nın eski sarayına gidiyor.” Güneş etkisini yitirmişti, hızımızın rüzgârı da tatlı ve hoş kokular yüklüydü. Yolda sadece siyahlara özgü o zarafetle, asfaltın kenarından yürüyen insanlara rastlıyorduk. Kadınlar bir kez daha soluğumu kestiler. Yüksek otların arasında, böylesine doğal yürüyen, uzun, esnek ve yalnız çiçekler...</span></p>
				<p class="duz"><span class="duz" style="font-size:1em;" xml:lang="tr-TR">Elli kilometre kadar sonra, ikinci barikata geldik. Lobaye bölgesine girmek üzereydik. Bir kez daha Gabriel’in geçiş pazarlığı yapması gerekti. Arabadan indim. Gök kahverengileşmişti. Morumsu kocaman bulutlar dolaşıyordu. Ağaçlarda kuş salkımları, yaklaşan fırtınadan ürkmüş gibi, cıvıldaşıyordu. Çevrede karmakarışık bir hareketlilik göze çarpıyordu. Kamyonlar duruyor, erkekler derme çatma tezgâhlar boyunca, dirsek dirseğe içiyorlar, kadınlar da yere çökmüş, çeşit çeşit yiyecekler satıyorlardı.</span></p>
				<p class="duz"><span class="duz" style="font-size:1em;" xml:lang="tr-TR">Çoğu geniş leğenlerin dibinde birbirlerine dolanıp açılan, tüylü ve alacalı, canlı tırtıllar satıyordu. Kadınlar leğenlerinin yanına çökmüş, yüksek perdeden tiz sesleriyle bağırarak müşteri kızıştırıyorlardı: </span></p>
				<p class="duz"><span class="duz" style="font-size:1em;" xml:lang="tr-TR">Patron, tırtılların mevsimi geldi. Hayatın, vitaminlerin mevsimi...</span></p>
				<p class="duz"><span class="duz" style="font-size:1em;" xml:lang="tr-TR">Birden, yağmur boşandı. Gabriel Müslüman kardeşlerinin yanında birer çay içmemizi önerdi. Derme çatma bir verandanın altına sığındık, beyaz cellabeler giymiş, başlarına o bilindik fesi yerleştirmiş insanların yanında hayatımın ilk gerçek çayını içtim. Dakikalarca yağmuru seyrettim, dinledim, hayran oldum. Bu sadece sağanak değil, insanın yüreğinde bir dostluk, bir çekicilik, bir iyilik tadı bırakan, baş başa bir buluşmaydı.</span></p>
				<p class="duz"><span class="duz" style="font-size:1em;" xml:lang="tr-TR">– Gabriel, M’Baïki’de Dr. M’Diaye adında birini tanıyor musun?</span></p>
				<p class="duz"><span class="duz" style="font-size:1em;" xml:lang="tr-TR">– Tabiî. Bölge valisi. Aslında ona bir nezaket ziyareti yapmamız gerekecek. İzin belgeni imzalaması için.</span></p>
				<p class="duz"><span class="duz" style="font-size:1em;" xml:lang="tr-TR">Yarım saat kadar sonra yağmur dinmişti. Yeniden yola koyulduk. Gabriel torpido gözünden koyu renkli, küt mermilerle dolu bir naylon torba çıkardı. Zaman geçirmeden mermilerden on altısını şarjörüme yerleştirdim, şarjörü de Glock’a taktım. Gabriel ağzını açmadı. Göz ucuyla beni izliyordu. Ormanda otomatik tabanca taşımakta şaşılacak bir şey yoktu. Öte yandan böylesine hafif, tıkırtıları sessiz ve seri bir silahı ilk kez görüyordu.</span></p>
				<p class="duz"><span class="duz" style="font-size:1em;" xml:lang="tr-TR">M’Baïki göründü. Bir tepenin yamacında, dağınık küçük mahalleler olarak kurulmuş, topraktan ve tenekeden yapılmış bir barakalar topluluğu. Tepede, soluk mavi renkli büyük bir yapı vardı. “Dr. M’Diaye’nin evi” diye mırıldandı Gabriel. Arabayla kapısının önüne kadar gittik.</span></p>
				<p class="duz"><span class="duz" style="font-size:1em;" xml:lang="tr-TR">Sarmaşıklarla ve kocaman yapraklarla dolu, karmakarışık bir bahçeye girdik. Çocuklar hemen göründü. Ağaçların ardından gülümseyerek bizi izliyorlardı. Ev sanki sömürge döneminin izlerini taşıyordu. Oluklu sac damın altında, nefis bir ev olabilecekken, dinmek bilmeyen yağmurların, yakıcı güneşin insafına terk edilmiş gibiydi. Kapı ve pencerelerin yerinde, yırtık perdeler görünüyordu.</span></p>
				<p class="duz"><span class="duz" style="font-size:1em;" xml:lang="tr-TR">M’Diaye gözleri kıpkırmızı, kapının önünde bekliyordu.</span></p>
				<p class="duz"><span class="duz" style="font-size:1em;" xml:lang="tr-TR">Geleneksel selamlaşmanın ardından, Gabriel içinde bolca “Sayın Valim” bulunan bir nutka başladı, gezimle ilgili karmaşık açıklamalar yaptı. M’Diaye dalgınca dinliyordu. Çökük omuzlu, başında rengi solmuş hasır bir şapka olan, ufak tefek bir adamdı. Yüzü donuktu, bakışlarıysa daha da donuk. Afrika ayyaşının dirençli bir örneğinin karşısında duruyordum, şimdiden sarhoş bir ayyaşının. Neyse, sonunda bizi içeri aldı.</span></p>
				<p class="duz"><span class="duz" style="font-size:1em;" xml:lang="tr-TR">Evin büyük salonu gölgelere gömülmüştü. Duvarlar boyunca görünen ıslaklıklar karanlıkta bir şeyler mırıldanırcasına sızmaya devam ediyordu. M’Diaye izin belgemi imzalamak için çekmecesinden bir dolmakalem çıkardı. Öteki kapıdaki perdenin aralığından, koca memeli iri bir zenci kadının tırtıllardan bir yemek hazırladığını gördüm. Larvaları uçları sivriltilmiş çubuklara takıyor, sonra da korların üzerine yerleştiriyordu. Çocuklar çevresinde koşuşuyor, dönüp duruyorlardı. M’Diaye belgeyi hâlâ imzalamamıştı. Gabriel’e döndü:</span></p>
				<p class="duz"><span class="duz" style="font-size:1em;" xml:lang="tr-TR">– Bu mevsimde orman tehlikeli olur.</span></p>
				<p class="duz"><span class="duz" style="font-size:1em;" xml:lang="tr-TR">– Evet, Sayın Valim.</span></p>
				<p class="duz"><span class="duz" style="font-size:1em;" xml:lang="tr-TR">– Vahşi hayvanlar var. Yollar bozuk.</span></p>
				<p class="duz"><span class="duz" style="font-size:1em;" xml:lang="tr-TR">– Evet, Sayın Valim.</span></p>
				<p class="duz"><span class="duz" style="font-size:1em;" xml:lang="tr-TR">– Böyle gitmenize izin veremem.</span></p>
				<p class="duz"><span class="duz" style="font-size:1em;" xml:lang="tr-TR">– Evet, Sayın Valim.</span></p>
				<p class="duz"><span class="duz" style="font-size:1em;" xml:lang="tr-TR">– Başınıza bir kaza gelse, size nasıl yardım ederim?</span></p>
				<p class="duz"><span class="duz" style="font-size:1em;" xml:lang="tr-TR">– Bilmiyorum, Sayın Valim.</span></p>
				<p class="duz"><span class="duz" style="font-size:1em;" xml:lang="tr-TR">Sessizlik. Gabriel iyi bir öğrencinin dikkatli ifadesini takınmışken, M’Diaye asıl konuya girdi:</span></p>
				<p class="duz"><span class="duz" style="font-size:1em;" xml:lang="tr-TR">– Bunun için biraz paraya gerek var. Gerektiğinde size yardım edebilmem için bir teminata.</span></p>
				<p class="duz"><span class="duz" style="font-size:1em;" xml:lang="tr-TR">Maskaralığın bu kadarı da fazlaydı.</span></p>
				<p class="duz"><span class="duz" style="font-size:1em;" xml:lang="tr-TR">– M’Diaye, dedim. Sizinle konuşmam gerek. Önemli bir konu hakkında.</span></p>
				<p class="duz"><span class="duz" style="font-size:1em;" xml:lang="tr-TR">Vali bana doğru döndü. Beni ilk kez görmüş gibiydi.</span></p>
				<p class="duz"><span class="duz" style="font-size:1em;" xml:lang="tr-TR">– Önemli bir konu mu? (Bir an bakışları odada dolandı.) Öyleyse içelim.</span></p>
				<p class="duz"><span class="duz" style="font-size:1em;" xml:lang="tr-TR">– Nerede</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Kahvede. Evin hemen arkasında.</span></p>
				<p class="duz"><span class="duz" style="font-size:1em;" xml:lang="tr-TR">Dışarıda hafiften bir yağmur, yeniden yağmaya başlamıştı. M’Diaye bizi meyhaneye benzer bir yere götürdü. Yer sıkıştırılmış topraktandı, masa yerine de ters çevrilmiş sandıklar kullanılıyordu. M’Diaye bira ısmarladı, Gabriel ve ben ise soda. Vali bitkin bakışlarını bana çevirdi:</span></p>
				<p class="duz"><span class="duz" style="font-size:1em;" xml:lang="tr-TR">– Sizi dinliyorum, dedi.</span></p>
				<p class="duz"><span class="duz" style="font-size:1em;" xml:lang="tr-TR">Hiç girizgâhsız, söze girdim:</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’ü hatırlıyor musunuz?</span></p>
				<p class="duz"><span class="duz" style="font-size:1em;" xml:lang="tr-TR">– Kimi?</span></p>
				<p class="duz"><span class="duz" style="font-size:1em;" xml:lang="tr-TR">– On beş yıl önce, elmas madenlerini denetleyen bir beyaz.</span></p>
				<p class="duz"><span class="duz" style="font-size:1em;" xml:lang="tr-TR">– Hiç hatırlamıyorum.</span></p>
				<p class="duz"><span class="duz" style="font-size:1em;" xml:lang="tr-TR">– İriyarı, ormanda yaşayan, işçilere dehşet saçan sert ve acımasız bir adam.</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Gerçekten.</span></p>
				<p class="duz"><span class="duz" style="font-size:1em;" xml:lang="tr-TR">Masanın üzerine vurdum. Bardaklar sıçradı. Gabriel şaşkınlıkla bana baktı.</span></p>
				<p class="duz"><span class="duz" style="font-size:1em;" xml:lang="tr-TR">– M’Diaye, o zaman çok gençtiniz. Tıp diplomanızı yeni almıştınız. Max’ın oğlunun, Philippe Böhm’ün otopsisini siz imzaladınız. Bunu unutmuş olamazsınız. Çocuk bulunduğunda kolları kopmuştu, vücudu yaralarla kaplıydı, kalbinin yerindeyse yeller esiyordu. Bütün bu ayrıntıları sizin raporunuzdan aldım M’Diaye. Rapor yanımda, altında da imzanız var.</span></p>
				<p class="duz"><span class="duz" style="font-size:1em;" xml:lang="tr-TR">Doktor cevap vermedi. Kan çanağı gözlerini bana dikti. Bakışlarını benden ayırmadan, el yordamıyla bardağını buldu. Birasını ağzına götürüp usulca, küçük yudumlarla içti. Ceketimin altından, Glock’un kabzasını gösterdim. Meyhanenin öteki müşterileri dışarı çıktı.</span></p>
				<p class="duz"><span class="duz" style="font-size:1em;" xml:lang="tr-TR">– Sonuç olarak, bir goril saldırısı dediniz. Yalan söylediğinizi biliyorum. 28 ağustos 1977 günü, muhtemelen para karşılığında, bir cinayeti görmezden geldiniz. Cevap verin, pabucumun doktoru!</span></p>
				<p class="duz"><span class="duz" style="font-size:1em;" xml:lang="tr-TR">M’Diaye başını çevirdi, kapı aralığından görünen gök parçasına baktı, sonra yeniden bardağını dudaklarına götürdü. Glock’u kılıfından çıkarıp ayyaş herifin yüzüne vurdum. Şapkası uçtu. Cam parçaları etine battı. Kopuk yanağının altından pembemsi dişetleri göründü. Gabriel beni durdurmaya çalıştı; koca adamı ittim. M’Diaye’yi yakaladım, silahımı burun deliklerine dayadım.</span></p>
				<p class="duz"><span class="duz" style="font-size:1em;" xml:lang="tr-TR">– Alçak! diye haykırdım. Yalanınla bir cinayeti akladın. Çocuk katillerini korudun, sen...</span></p>
				<p class="duz"><span class="duz" style="font-size:1em;" xml:lang="tr-TR">M’Diaye kollarından birini zorlukla kaldırdı:</span></p>
				<p class="duz"><span class="duz" style="font-size:1em;" xml:lang="tr-TR">– Ben... konuşacağım. (Gabriel’e baktı, sonra güçsüz bir sesle konuştu.) Bizi yalnız bırak...</span></p>
				<p class="duz"><span class="duz" style="font-size:1em;" xml:lang="tr-TR">Zenci kayboldu. M’Diaye oluklu sac duvara dayandı. Soluk soluğa sordum:</span></p>
				<p class="duz"><span class="duz" style="font-size:1em;" xml:lang="tr-TR">– Cesedi kim buldu?</span></p>
				<p class="duz"><span class="duz" style="font-size:1em;" xml:lang="tr-TR">– Onlar... kalabalıktı.</span></p>
				<p class="duz"><span class="duz" style="font-size:1em;" xml:lang="tr-TR">– Kim, onlar?</span></p>
				<p class="duz"><span class="duz" style="font-size:1em;" xml:lang="tr-TR">Ayyaş cevap vermekte gecikiyordu. Parmaklarımı sıktım.</span></p>
				<p class="duz"><span class="duz" style="font-size:1em;" xml:lang="tr-TR">– Beyazlar... günlerce önce...</span></p>
				<p class="duz"><span class="duz" style="font-size:1em;" xml:lang="tr-TR">Baskıyı biraz azalttım. Glock’un namlusu hâlâ burun deliklerinin altındaydı.</span></p>
				<p class="duz"><span class="duz" style="font-size:1em;" xml:lang="tr-TR">– Bir arama yolculuğu... Elmas damarı aramak için, ormana gitmişlerdi.</span></p>
				<p class="duz"><span class="duz" style="font-size:1em;" xml:lang="tr-TR">– Biliyorum, PR 154. Bana isimlerini söyle.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm vardı. Oğlu, Philippe Böhm. Bir de başka bir beyaz. Bir Afrikaner. Adını bilmiyorum.</span></p>
				<p class="duz"><span class="duz" style="font-size:1em;" xml:lang="tr-TR">– Bu kadar mı?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Bir de Otto Kiefer vardı, Bokassa’nın adamı.</span></p>
				<p class="duz"><span class="duz" style="font-size:1em;" xml:lang="tr-TR">– Otto Kiefer de mi onlarla gitmişti?</span></p>
				<p class="duz"><span class="duz" style="font-size:1em;" xml:lang="tr-TR">– E... evet.</span></p>
				<p class="duz"><span class="duz" style="font-size:1em;" xml:lang="tr-TR">Yeni bir ilişki daha aydınlanıyordu: Max Böhm ile Otto Kiefer birbirlerine elmaslar için olduğu kadar o vahşi gece nedeniyle de bağlıydı. Vali ağzını sildi. Kan gömleğine akıyordu. Devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Beyazlar buradan, M’Baïki’den geçtiler, sonra da SCAD’a gittiler.</span></p>
				<p class="duz"><span class="duz" style="font-size:1em;" xml:lang="tr-TR">– Sonra?</span></p>
				<p class="duz"><span class="duz" style="font-size:1em;" xml:lang="tr-TR">– Bilmiyorum. Bir hafta sonra iri beyaz, Güney Afrikalı olanı, tek başına geri döndü.</span></p>
				<p class="duz"><span class="duz" style="font-size:1em;" xml:lang="tr-TR">– Açıklama yaptı mı?</span></p>
				<p class="duz"><span class="duz" style="font-size:1em;" xml:lang="tr-TR">– Açıklama yok. Bangui’ye döndü. Bir daha görmedik. Hiç görmedik.</span></p>
				<p class="duz"><span class="duz" style="font-size:1em;" xml:lang="tr-TR">– Ya ötekiler?</span></p>
				<p class="duz"><span class="duz" style="font-size:1em;" xml:lang="tr-TR">– İki gün sonra, Otto Kiefer göründü. Gelip hastanede beni buldu, ve “Kamyonette senin için bir hasta var” dedi. Tanrım, bir cesetti, bir beyaz cesedi, göğsü boydan boya yarık. Her taraftan bağırsakları sarkıyordu. Bir süre sonra, Max Böhm’ün oğlu olduğunu anladım. Kiefer bana, “Bunu bir goril yaptı” dedi. “Otopsi yapman gerek.” Tepeden tırnağa titremeye başladım. Kiefer bana bakıp bağırdı: “Otopsiyi yap, Allah’ın cezası. Hem sakın unutma, bunu yapan bir goril.” Ameliyathaneye girip, çalışmaya başladım.</span></p>
				<p class="duz"><span class="duz" style="font-size:1em;" xml:lang="tr-TR">– Sonra?</span></p>
				<p class="duz"><span class="duz" style="font-size:1em;" xml:lang="tr-TR">– Kiefer bir saat sonra geri döndü. Korkudan ödüm patlıyordu. Yaklaşıp, “Bitti mi?” diye sordu. Ona Philippe Böhm’ü bir gorilin öldürmediğini söyledim. Ağzımı kapamamı söyledi, cebinden bir tomar Fransız frangı çıkardı; yepyeni, gıcır gıcır beş yüzlük banknotlar. Paraları cesedin açık göğsüne tıkıştırmaya başladı. Tanrım, bağırsakların içinde yüzen o paraları hiç unutmayacağım. Bana dedi ki: “Sana millete palavra anlatmanı söylemiyorum. (Hâlâ banknotları cesedin içine sokuşturuyordu.) Sadece bunun Allah’ın belası bir goril saldırısı olduğunu doğrulamanı istiyorum.” Cevap vermek istedim, ama çoktan gitmişti. Açık yaranın içine yirmi bin frank bırakmıştı. Banknotları çıkarıp temizledim. Sonra da raporu istedikleri gibi yazdım.</span></p>
				<p class="duz"><span class="duz" style="font-size:1em;" xml:lang="tr-TR">Gözüm hiçbir şey görmüyordu. M’Diaye donuk bakışlarını hâlâ benden ayırmamıştı. Silahı yeniden yüzüne dayayıp, soludum:</span></p>
				<p class="duz"><span class="duz" style="font-size:1em;" xml:lang="tr-TR">– Bana cesetten bahset.</span></p>
				<p class="duz"><span class="duz" style="font-size:1em;" xml:lang="tr-TR">– Yaralar... Çok inceydi. Yazdığım gibi, pençe izi değildi. Neşter iziydi. Hiç kuşkum yok. Bir de, yüreğin kaybolması var. Göğüs boşluğunu açar açmaz, atar ve toplar damarların kesilmiş olduğunu gördüm. Profesyonel biri tarafından. O zaman genç beyazın kalbini çaldıklarını anladım.</span></p>
				<p class="duz"><span class="duz" style="font-size:1em;" xml:lang="tr-TR">– Devam et, dedim titrek bir sesle.</span></p>
				<p class="duz"><span class="duz" style="font-size:1em;" xml:lang="tr-TR">– Vücudu kapayıp, raporumu yazdım. “Goril saldırısı.” Bu kadar.</span></p>
				<p class="duz"><span class="duz" style="font-size:1em;" xml:lang="tr-TR">– Neden daha basit bir ölüm şekli düşünmedin? Örneğin, basit bir sıtma.</span></p>
				<p class="duz"><span class="duz" style="font-size:1em;" xml:lang="tr-TR">– İmkânsız. Bangui’de Dr. Carl’ın cesedi göreceğini biliyordum.</span></p>
				<p class="duz"><span class="duz" style="font-size:1em;" xml:lang="tr-TR">– Dr. Carl şimdi nerede?</span></p>
				<p class="duz"><span class="duz" style="font-size:1em;" xml:lang="tr-TR">– Öldü. İki yıl önce, tifüsten.</span></p>
				<p class="duz"><span class="duz" style="font-size:1em;" xml:lang="tr-TR">– Philippe Böhm konusu nasıl bitti?</span></p>
				<p class="duz"><span class="duz" style="font-size:1em;" xml:lang="tr-TR">– Bilmiyorum.</span></p>
				<p class="duz"><span class="duz" style="font-size:1em;" xml:lang="tr-TR">– Sana göre, bu vahşi ameliyatı kim yapmış olabilir?</span></p>
				<p class="duz"><span class="duz" style="font-size:1em;" xml:lang="tr-TR">– Hiç fikrim yok. Ama bir cerrah olduğu kesin.</span></p>
				<p class="duz"><span class="duz" style="font-size:1em;" xml:lang="tr-TR">– Max Böhm’ü sonra hiç gördün mü?</span></p>
				<p class="duz"><span class="duz" style="font-size:1em;" xml:lang="tr-TR">– Bir daha hiç görmedim.</span></p>
				<p class="duz"><span class="duz" style="font-size:1em;" xml:lang="tr-TR">– Kongo sınırının ötesinde, ormandaki bir dispanserden söz edildiğini duydun m</span><span class="duz" style="font-size:1em;" xml:lang="tr-TR">u?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. (M’Diaye kan tükürdü, sonra kolunun tersiyle dudaklarını sildi.) Biz oralara hiç gitmeyiz. Orada panterler, goriller, ruhlar var... Orası gecenin evreni.</span></p>
				<p class="duz"><span class="duz" style="font-size:1em;" xml:lang="tr-TR">Parmaklarımı gevşettim. M’Diaye yıkıldı. Kadınlar, erkekler, koşuşturup gelmişti. Meyhanenin camlarına yapışmışlardı. Kimse içeri girmeye cesaret edemiyordu. Kalabalığın arasından, Gabriel’in mırıldandığını duydum:</span></p>
				<p class="duz"><span class="duz" style="font-size:1em;" xml:lang="tr-TR">– Louis, hastaneye götürülmesi gerek. Bir doktor.</span></p>
				<p class="duz"><span class="duz" style="font-size:1em;" xml:lang="tr-TR">M’Diaye bir dirseğinin üzerinde doğruldu:</span></p>
				<p class="duz"><span class="duz" style="font-size:1em;" xml:lang="tr-TR">– Ne doktoru? diye sırıttı. Doktor benim.</span></p>
				<p class="duz"><span class="duz" style="font-size:1em;" xml:lang="tr-TR">Küçümseme dolu bakışlarımı ona doğrulttum. Uzun uzun, kırmızı bir şeyler kustu. İç karartıcı görüntüyü izleyen siyahlara döndüm:</span></p>
				<p class="duz"><span class="duz" style="font-size:1em;" xml:lang="tr-TR">– Tanrı aşkına, şuna bir bakın!</span></p>
				<p class="duz"><span class="duz" style="font-size:1em;" xml:lang="tr-TR">Söze karışan M’Diaye oldu:</span></p>
				<p class="duz"><span class="duz" style="font-size:1em;" xml:lang="tr-TR">– Ya mazot ne olacak? diye sordu boğukça.</span></p>
				<p class="duz"><span class="duz" style="font-size:1em;" xml:lang="tr-TR">– Ne mazotu?</span></p>
				<p class="duz"><span class="duz" style="font-size:1em;" xml:lang="tr-TR">– Hastanede elektrik için, mazotun parasını ödememiz gerek.</span></p>
				<p class="duz"><span class="duz" style="font-size:1em;" xml:lang="tr-TR">Yüzüne bir deste CFA çarptım, sonra da topuklarımın üzerinde döndüm.</span></p>
				<p class="duz"/>
				<p class="duz"/>
			</div>
		</div>
	</body>
</html>