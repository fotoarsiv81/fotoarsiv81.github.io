<html xmlns="http://www.w3.org/1999/xhtml">
	<head>
		<title>33.html</title>
		<link href="template.css" rel="stylesheet" type="text/css"/>
	</head>
	<body>
		<div id="x33.html" xml:lang="tr-TR">
			<div class="story">
				<p class="bolum-ismi"><span class="bolum-ismi-27" style="font-size:1em;" xml:lang="tr-TR">Otuz üçüncü bölüm</span></p>
				<p class="duz"><span class="duz" style="font-size:1em;" xml:lang="tr-TR">Fransız Hastanesi, Ubangi’nin kıyısındaydı. Nehir, parıl parıl bir güneşin altında, tembelce akıyordu. Yoğun çalılıkların ardında, siyah, kocaman, hareketsiz görünüyordu. İçinde balıkçıların ve kanolarının yapışıp kalacağı kıvamlı bir şurup gibi.</span></p>
				<p class="duz"><span class="duz" style="font-size:1em;" xml:lang="tr-TR">Kıyıda, bir gece önce dolaştığım yerde yürüyorduk. Yürüdüğümüz yerin çevresi, pastel renkli ağaçlarla doluydu. Sağda, bakanlıkların toprak rengi, pembe, kırmızı renkli geniş binaları. Solda, nehir tarafında, her zamanki meyve, manyok, incik boncuk satıcılarının terk ettiği, otların içine sığınmış tahta barakalar. Her şey sakindi. Toz bile, ışıktaki koşusundan vazgeçmişti. Pazar günüydü. Dünyanın her yerinde olduğu gibi, pazar Bangui’de lanetliydi.</span></p>
				<p class="duz"><span class="duz" style="font-size:1em;" xml:lang="tr-TR">Sonunda, hastane göründü, iki katlı, terk edilmişliğin renginde, kare bir blok. Sömürge mimarîsi, beyazımsı sıva süslerle oyulmuş taş balkonlarda görülüyordu. Tüm bina laterit ve bitkilerce kemirilmişti. Ormanın pençeleriyle kırmızımsı izler duvarlara saldırmıştı. Taşlar, rutubet doluymuşçasına, şişmişe benziyordu.</span></p>
				<p class="duz"><span class="duz" style="font-size:1em;" xml:lang="tr-TR">Bahçeye girdik. Cerrah önlükleri ağaçlara asılmış, kuruyorlardı. Kumaşlar kızıl renkli korkunç lekelerle doluydu. Joseph yüzümdeki ifadeyi gördü. Bir kahkaha attı:</span></p>
				<p class="duz"><span class="duz" style="font-size:1em;" xml:lang="tr-TR">– Bu gördüğün, kan değil patron. Toprak, daha doğrusu laterit. İzini silmek mümkün değildir.</span></p>
				<p class="duz"><span class="duz" style="font-size:1em;" xml:lang="tr-TR">Kapıdan girmem için kenara çekildi. Kaba sıvalı, muşambası eprimiş hol, bomboştu. Joseph bankoya vurdu. Uzun dakikalar geçti. Sonunda beyaz önlüğü kırmızı lekelerle dolu uzun boylu biri belirdi. Ellerini birleştirip, eğildi:</span></p>
				<p class="duz"><span class="duz" style="font-size:1em;" xml:lang="tr-TR">– Size nasıl yardımcı olabilirim? dedi sırnaşık bir sesle.</span></p>
				<p class="duz"><span class="duz" style="font-size:1em;" xml:lang="tr-TR">– Alphonse M’Konta burada mı?</span></p>
				<p class="duz"><span class="duz" style="font-size:1em;" xml:lang="tr-TR">– Pazar günü burada kimse olmaz.</span></p>
				<p class="duz"><span class="duz" style="font-size:1em;" xml:lang="tr-TR">– Ya sen, sen kimse değil misin?</span></p>
				<p class="duz"><span class="duz" style="font-size:1em;" xml:lang="tr-TR">– Adım Jésus Bomongo. (Adam daha da eğildi, yılışarak ekledi.) Emrinizdeyim.</span></p>
				<p class="duz"><span class="duz" style="font-size:1em;" xml:lang="tr-TR">– Arkadaşım burada sadece beyazların bulunduğu döneme ait arşivlere bir göz atmak istiyor. Mümkün mü?</span></p>
				<p class="duz"><span class="duz" style="font-size:1em;" xml:lang="tr-TR">– Bakın, bu konu, benim sorumluluğumda, ben de...</span></p>
				<p class="duz"><span class="duz" style="font-size:1em;" xml:lang="tr-TR">Joseph bana bakıp açıklayıcı bir işaret çaktı. Pazarlık etmiş olmak için, biraz tartıştım sonunda cebimden bir on bin CFA frangı daha çıktı. Joseph ayrıldı. Yeni rehberimin peşinden, karanlıklara dalan bir koridora girdim. Bir merdiven çıktık.</span></p>
				<p class="duz"><span class="duz" style="font-size:1em;" xml:lang="tr-TR">– Doktor musunu</span><span class="duz" style="font-size:1em;" xml:lang="tr-TR">z? diye sordum.</span></p>
				<p class="duz"><span class="duz" style="font-size:1em;" xml:lang="tr-TR">– Sadece hastabakıcı. Burada, neredeyse aynı şeydir.</span></p>
				<p class="duz"><span class="duz" style="font-size:1em;" xml:lang="tr-TR">Üç kat tırmandıktan sonra, güneş ışığının oymalı süslerin arasından aydınlattığı yeni bir koridora girdik. Havaya keskin bir eter kokusu hâkimdi. Geçtiğimiz odalardan hiçbirinde hasta yoktu. Sadece bir malzeme kargaşası: tekerlekli sandalyeler, uzun metal borular, pembemsi çarşaflar, duvar boyu dizilmiş karyola parçaları. Hastanenin çatı katındaydık. Jésus bir deste anahtar çıkardı, gıcırtılı ve çarpık bir demir kapıyı açtı.</span></p>
				<p class="duz"><span class="duz" style="font-size:1em;" xml:lang="tr-TR">Kapının eşiğinde durdu.</span></p>
				<p class="duz"><span class="duz" style="font-size:1em;" xml:lang="tr-TR">– Dosyalar orada, üst üste yığılı, diye açıkladı. Bokassa’nın düşüşünden sonra, hastane sahipleri kaçtı. Hastane iki sene kapalı kaldı, sonra da Orta Afrikalıları tedavi etmek için açtık. Artık bizim de kendi doktorlarımız var. Çok fazla dosya bulamayacaksınız. Bangui’de tedavi gören beyaz sayısı azdır. Sadece başka yere nakledilemeyen acil vakalar. Ya da tam tersine, iyi huylu hastalıklar. (Jésus omuz silkti.) Afrika tıbbı gerçek bir felakettir. Bunu herkes bilir. Sadece büyücüler sayesinde ayakta kalabiliyoruz.</span></p>
				<p class="duz"><span class="duz" style="font-size:1em;" xml:lang="tr-TR">Bu önemli açıklamadan sonra, topuklarının üzerinde dönüp gözden kayboldu. Yalnız kalmıştım.</span></p>
				<p class="duz"><span class="duz" style="font-size:1em;" xml:lang="tr-TR">Arşivde sadece sağa sola dağılmış birkaç masa ile birkaç iskemle vardı. Duvarlar uzun ve siyahımsı akıntılarla kararmıştı. Uzaktan gelen sesler fokurdayan havayı delip, geçiyordu. Metal bir dolabın içinde, dosyaları buldum. Dört rafın üzerinde sararmış, rutubetin kemirdiği dosyalar yığılmıştı. Şöyle bir karıştırdığımda, dosyaların düzensiz, karmakarışık yığıldığını anladım. Sağlam bir destek oluşturabilmek için masaları birleştirdim, sonra da dosyaları üst üste masaların üzerine yerleştirdim. Her biri yüzden fazla dosyadan oluşan, on beş sütun vardı. Yüzümdeki terleri sildim ve okumaya giriştim.</span></p>
				<p class="duz"><span class="duz" style="font-size:1em;" xml:lang="tr-TR">Ayakta, iki büklüm, her dosyanın ilk sayfasına bakıyordum. Bu sayfada hastanın adını, yaşını ve hangi ülke vatandaşı olduğunu görüyordum. Ondan sonra da hastalık ve verilen ilaçlar yazılıydı. Böylece binlerce dosya karıştırdım. Fransız, Alman, İspanyol, Çek, Yugoslav, Rus, hatta Çinli adları bu dayanıksız yabancıları yıpratan çeşitli ateşli hastalıklarla birlikte gözümün önünde geçit yaptılar. Sıtma, bağırsak enfeksiyonları, alerjiler, güneş çarpmaları, zührevî hastalıklar... Her seferinde ilaç adları, hep aynı ilaçlar, bir de daha ender olarak, birinci sayfaya iğneyle tutturulmuş, ilgili büyükelçiliğe yazılmış eve dönüş başvuruları. Saatler birbirini izledi, dosyalar da. Saat beş olduğunda, araştırmamı bitirmiştim. Ne Böhm’ün ne de Kiefer’in adına bir kez bile rastlamadım. Yaşlı Max burada da hiç iz bırakmamıştı.</span></p>
				<p class="duz"><span class="duz" style="font-size:1em;" xml:lang="tr-TR">Arkamda adım sesleri duydum. Jésus neler olupbittiğine bakmaya geliyordu.</span></p>
				<p class="duz"><span class="duz" style="font-size:1em;" xml:lang="tr-TR">– Ee? dedi kafasını uzatarak.</span></p>
				<p class="duz"><span class="duz" style="font-size:1em;" xml:lang="tr-TR">– Hiç. Aradığım adamla ilgili en ufak bir iz yok. Oysa düzenli olarak bu hastaneye geldiğini biliyorum.</span></p>
				<p class="duz"><span class="duz" style="font-size:1em;" xml:lang="tr-TR">– Adı ne?</span></p>
				<p class="duz"><span class="duz" style="font-size:1em;" xml:lang="tr-TR">– Böhm. Max Böhm.</span></p>
				<p class="duz"><span class="duz" style="font-size:1em;" xml:lang="tr-TR">– Hiç duymadım.</span></p>
				<p class="duz"><span class="duz" style="font-size:1em;" xml:lang="tr-TR">– Yetmişli yıllarda Bangui’de bulundu.</span></p>
				<p class="duz"><span class="duz" style="font-size:1em;" xml:lang="tr-TR">– Böhm, Alman adı mı?</span></p>
				<p class="duz"><span class="duz" style="font-size:1em;" xml:lang="tr-TR">– İsviçre.</span></p>
				<p class="duz"><span class="duz" style="font-size:1em;" xml:lang="tr-TR">– İsviçre mi? Aradığın adam İsviçreli mi? (Jésus tiz bir kahkaha attı, ellerini çırptı.) İsviçreli. Bunu baştan söyleseydin ya. Buraları aramak bir işe yaramaz patron. İsviçrelilerin sağlık fişleri başka yerde.</span></p>
				<p class="duz"><span class="duz" style="font-size:1em;" xml:lang="tr-TR">– Nerede? diye sordum sabırsızlıkla.</span></p>
				<p class="duz"><span class="duz" style="font-size:1em;" xml:lang="tr-TR">Jésus hakarete uğramış gibi yaptı. Birkaç saniye sessiz kaldıktan sonra, işaret parmağını uzattı:</span></p>
				<p class="duz"><span class="duz" style="font-size:1em;" xml:lang="tr-TR">– İsviçreliler ciddi insanlardır patron. Bunu hiç unutmamak gerek. Hastane 1979’da kapılarını kapadığında, hastalarının sağlık fişlerini isteyen sadece onlardı. Bazı vatandaşlarının İsviçre’ye Afrika mikrobu getirmelerinden korkuyorlardı. (Jésus üzüntüyle başını göğe kaldırdı.) Kısacası, bütün dosyaları alıp götürmek istediler. Orta Afrika Cumhuriyeti yönetimi bunu kabul etmedi. Anlıyor musun, hastalar İsviçreli olabilir, ama hastalıklar Afrikalıydı. Her neyse, epey tartışma oldu...</span></p>
				<p class="duz"><span class="duz" style="font-size:1em;" xml:lang="tr-TR">– Sonra? diye heyecanla sözünü kestim.</span></p>
				<p class="duz"><span class="duz" style="font-size:1em;" xml:lang="tr-TR">– İşte burası patron, biraz gizli. Burada söz konusu olan, sağlık hizmetlilerinin dürüstlüğü, onun için...</span></p>
				<p class="duz"><span class="duz" style="font-size:1em;" xml:lang="tr-TR">Eline yeni bir on binlik sıkıştırdım. Teşekkürlerini bir tebessümle belirtip, zaman kaybetmeden devam etti:</span></p>
				<p class="duz"><span class="duz" style="font-size:1em;" xml:lang="tr-TR">– Dosyalar İtalyan Büyükelçiliği’ne götürüldü.</span></p>
				<p class="duz"><span class="duz" style="font-size:1em;" xml:lang="tr-TR">Yaşlı Max’ın bu ayrıntıyı bilmeme ihtimali yüzde birdi. Jésus sözlerini sürdürdü:</span></p>
				<p class="duz"><span class="duz" style="font-size:1em;" xml:lang="tr-TR">– Büyükelçilik bekçisi arkadaşım. Adı Hasan. İtalyan Büyükelçiliği kentin öbür tarafında...</span></p>
				<p class="duz"><span class="duz" style="font-size:1em;" xml:lang="tr-TR">Leş gibi bir taksiye bindim, otomobilin olanca hızıyla Bangui’yi bir uçtan diğerine geçtim. On dakika kadar sonra, İtalyan Büyükelçiliği’nin merdivenlerinin önündeydim. Bu kez, gereksiz konuşmalara girmedim. Hasan’ı, gözlerinin etrafı mor halkalı, kısa boylu ve kıvırcık saçlı bekçiyi buldum, fazla lafa gerek duymadan eline bir beş binlik sıkıştırdım, tüm itirazlarına rağmen binanın bodrumuna sürükledim. Kısa süre sonra elçiliğin konferans salonunda oturmuş, önümdeki dört metal çekmeceye bakıyordum; 1962 ve 1979 yılları arasında Orta Afrika’da bulunmuş İsviçre vatandaşlarının tıbbî arşivine.</span></p>
				<p class="duz"><span class="duz" style="font-size:1em;" xml:lang="tr-TR">Dosyalar alfabetik sıraya göre, kusursuz bir düzende sıralanıyordu. B harfine geldiğimde, Böhm ailesinin dosyalarını buldum. Birinci dosya Max’a aitti. Çok kalındı, içi bir sürü reçeteyle, tahlille ve elektroyla doluydu. Max ülkeye gelişinden hemen sonra, 16 eylül 1972’de Fransız Hastanesi’ne gelmiş, tam bir muayene yaptırmıştı. Başhekim Yves Carl da sakin olmasını, fazla efor harcamamasını önermiş, sonra da İsviçre’den ithal edilecek bir ilaç yazmıştı. Kişisel notlar bölümüne, dolmakalemle şu notu düştü Yves Carl: “Miyokart yetmezliği. Yakından izlenecek.” Son cümlenin altı çizilmişti. Kısacası yaşlı Max üç ayda bir hastaneye gelmiş, reçetesini yenilemişti. Yıllar geçtikçe, ilacın dozu da düzenli olarak artıyordu. Böhm uzatmaları oynuyordu. Dosya temmuz 1977’de, çok yüksek dozda verilecek ilaç reçetesiyle sona eriyordu. Böhm bir ay sonra cangıla girdiğinde, kalbi eskisinin güçsüz bir yankısı gibiydi.</span></p>
				<p class="duz"><span class="duz" style="font-size:1em;" xml:lang="tr-TR">İrène Böhm’ün dosyası mayıs 1973’te açılmıştı. En üstte İsviçre’de yapılmış tıbbî tahlillerin kopyaları vardı. Dr. Carl fallop borusu enfeksiyonuna yakalanmış hastasını izlemekle yetinmişti. Tedavi sekiz ay sürmüştü. Bayan Böhm iyileşmişti, ama dosyasına “kısırlık” notu düşülmüştü. İrène Böhm o sırada otuz dört yaşındaydı. Dr. Karl iki yıl sonra Max Böhm’ün karısında başka bir hastalık buldu. Dosyada Lozan’daki doktora gönderilmiş, yeni tahliller yapılması gerektiğini belirten uzun bir mektup vardı. Carl doğru terimleri kullanmaktan çekinmiyordu: “Rahim kanseri tehlikesi.” Bunu Afrika kliniklerinin imkânsızlıklarını anlatan bir yakınma bölümü izliyordu. Dr. Carl sonuç olarak, meslektaşından İrène Böhm’ü Afrika seyahatlerini seyrekleştirmeye ikna etmesini rica ediyordu. Bayan Böhm’ün dosyası başka bir belge olmaksızın 1976’da kapanıyordu. Devamını biliyordum tabiî. Lozan’da yapılan tahliller, rahatsızlığın kanser olduğunu doğruluyordu. Kadıncağız İsviçre’de kalmayı yeğlemiş, tedavi görerek iyileşmeye, bu arada hastalığını kocasından ve oğlundan gizlemeye çalışmıştı. Bir yıl sonra da ölmüştü.</span></p>
				<p class="duz"><span class="duz" style="font-size:1em;" xml:lang="tr-TR">Kâbus, Philippe Böhm’ün, kuşbilimcinin nihayet bulduğum oğlunun dosyasıyla elle tutulur bir hale geldi. Çocuk daha Afrika’ya gelişinin ilk aylarında, ateşli hastalıklara yakalanmıştı. On yaşındaydı. Bir yıl sonra, uzun bir ishal tedavisi görmüştü. Sonra, sıra amiplere gelmişti. Dizanteri başlangıcının önüne geçilmişti ama, genç Philippe’in karaciğerinde bir apse kalmıştı. Reçeteleri gözden geçirdim. 1976 ve 1977’de durumu düzeliyordu. Kontrollerin arası uzuyor, tahlil sonuçları cesaretlendirici olmaya başlıyordu. Artık on beş yaşındaydı. Ne var ki dosyası 28 ağustos 1977 tarihli bir ölüm ilmühaberiyle son buluyordu. İlmühabere ilişik, bir de otopsi raporu vardı. Özenle yazılmış, buruşuk raporu çıkardım. Raporun altında “Dr. Hippolyte M’Diaye, diploma: Paris Tıp Fakültesi” imzası vardı. İşte o güne kadar kâbusun bekleme odasında olduğumu o anda anladım.</span></p>
				<p class="duz"/>
				<p class="alinti-ilk-paragraf-4"><span class="dar-paragraf-duz-4" style="font-size:1em;" xml:lang="tr-TR">Otopsi raporu / M’Baïki Hastanesi, Lobaye</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">28 ağustos 1977</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">Konu: Böhm, Philippe</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">Cinsiyeti: erkek</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">Beyaz</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">168 santimetre, 78 kilogram</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">Çıplak</span></p>
				<p class="alinti-3"><span class="dar-paragraf-duz-4" style="font-size:1em;" xml:lang="tr-TR">Doğumu 8 / </span><span class="dar-paragraf-duz-4" style="font-size:1em;" xml:lang="tr-TR">9 / 1962, Montreux, İsviçre.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Ölüm yeri ve tarihi: yaklaşık olarak 24 / 8 / 1977 günü Orta Afrika Cumhuriyeti, Lobaye bölgesinde, M’Baïki’ye elli kilometre uzaklıkta, sık ormanların ortasında.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Yanaklardaki ve şakaklardaki pençe izleri dışında, yüzde bir yara yok. Ağzın içinde, muhtemelen çenenin büyük bir güçle kasılması sonucunda bazı dişlerde kırıklar, bazılarında da sadece çatlaklar oluşmuş (yüzde çürük izine rastlanmadı). Ense kırılmış.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Göğsün ön tarafında, sol köprücükkemiğinden başlayıp göbeğe kadar inen, derin ve dümdüz bir yara görülüyor. Göğüs kemiği boylu boyunca kesilmiş, böylece göğüs boşluğunun ortaya çıkması sağlanmış. Tüm göğüs üzerinde, özellikle de ana yaranın çevresinde, sayısız pençe izi görüyoruz. Her iki kol da kesilmiş. Sol el parmakları kırılmış, sağ elin işaret ve yüzük parmakları koparılmış.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Göğüs boşluğu, kalbin yerinde olmadığını gösteriyor. Karın boşluğunda, birden fazla organın yok olduğu ya da parçalandığı görülüyor: bağırsaklar, mide, pankreas. Cesedin yakınında, üzerinde bir hayvana ait diş izleri bulunan organik parçalara rastlandı. Göğüs boşluğunda herhangi bir kanama izine rastlanmadı.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Sağ kasıkta, uylukkemiğine kadar uzanan çok geniş (yedi santimetre) bir kesik. Kamış, testis ve kalçaların üst kısmı koparılmış. Kalçalarda sayısız pençe izleri, sağ ve sol kalçaların iç bölümlerinde yırtıklar görüldü. Her iki topuk da tamamen kırılmış.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Sonuç: İsviçre vatandaşı genç Böhm, Kongo sınırı yakınlarında babası Max Böhm’le birlikte gittiği PR 154 denetimi sırasında bir gorilin saldırısına uğradı. Pençe izleri geriye hiçbir kuşku bırakmıyor. Genç kurbanın üzerindeki yaralardan bazıları da bu hayvan cinsine özgü. Kurbanlarının kaçmalarını önlemek için goriller, genel olarak avlarının kalçalarının dış bölümünü koparmak ve topuklarını kırmak âdetini gösterirler. Bu cinayetin sorumlusu olduğu sanılan, birkaç haftadan beri bölgede dolaştığı bilinen yaşlı erkek gorilin bir Aka Pigme ailesi tarafından vurulduğu söyleniyor.</span></p>
				<p class="alinti-son-paragraf-4"><span class="dar-paragraf-duz-4" style="font-size:1em;" xml:lang="tr-TR">Not: Ceset bu öğleden sonra, Bangui’deki Fransız Hastanesi’ne nakledildi. Dr. Yves Carl’a gönderdiğim bu rapora ölüm ilmühaberini de ekliyorum. 28 ağustos 1977. Saat 10.15.</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">İşte o an, zaman durdu. Bakışlarımı kaldırdım, koskocaman ve bomboş salona baktım. Yüzümü kaplayan tere rağmen, buz gibiydim. Philippe Böhm’ün otopsi raporu Rayko Nikoliç’inkine, insanın aklını karıştıracak kadar benziyordu. On üç yıl arayla iki kişi öldürülmüş, iki kurbanın da yüreği çalınmış, cinayete bir hayvan saldırısı süsü verilmek istenmişti. Oysa bu dehşet verici buluşun da ötesinde, Max Böhm’ün kaderindeki sır çekirdeğini de anlamıştım şimdi; cangılın derinliklerinde, PR 154 denetimi sırasında olanları; oğlunun kalbi, babasına nakledilmişti.</span></p>
				<p class="duz"/>
			</div>
		</div>
	</body>
</html>