<html xmlns="http://www.w3.org/1999/xhtml">
	<head>
		<title>28.html</title>
		<link href="template.css" rel="stylesheet" type="text/css"/>
	</head>
	<body>
		<div id="x28.html" xml:lang="tr-TR">
			<div class="story">
				<p class="bolum-ismi"><span class="bolum-ismi-37" style="font-size:1em;" xml:lang="tr-TR">Yirmi sekizinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Evime girdiğimde, saat bire geliyordu. Kapının altından atılmış mektuplara takılıp sendeledim; postayı topladım, yokluğumda eve kimsenin girmediğinden emin olmak için bütün odaları gezdim. Sonra çalışma odama geçip, Dumaz’yı aradım. Müfettiş zaman geçirmeden beş sayfalık bir faks mesajı gönderdi.</span></p>
				<p class="duz"><span class="duz" style="font-size:1em;" xml:lang="tr-TR">Elimdeki kâğıtları, oturmayı bile düşünmeden, bir solukta okudum. Her şeyden önce, Dumaz Anvers’te Max Böhm’ün izini bulmuştu. Elmas borsalarını gezmiş, ünlü kuşbilimcinin resmini herkese göstermişti. Birçok kişi yaşlı Max’ı tanımış, düzenli ziyaretlerini hatırlamıştı. İsviçreli 1979 yılından beri her yıl, hep aynı tarihlerde, nisan ile mayıs arasında gelip, elmaslarını satıyordu. Elmas tüccarları içinde bunu şaka konusu yapıp, ona “baharda çiçek açan bir elmas ağacına sahip olup olmadığını” soranlar vardı.</span></p>
				<p class="duz"><span class="duz" style="font-size:1em;" xml:lang="tr-TR">Mesajın ikinci bölümü daha da ilginçti. Dumaz CSO’dan –Londra’da, dünya işlenmemiş elmas üretiminin yüzde 80 ila 85’ini denetleyen dev alım merkezi</span><span class="duz" style="font-size:1em;" xml:lang="tr-TR">– 1969’dan bugüne kadar Batı ya da Doğu’da Afrika’daki elmas madenlerinde sorumlu, yönetici, mühendis ya da jeolog olarak çalışanların listesini istemişti. Döndüğünde bu listeyi dikkatle incelemiş, Max Böhm’ün yanı sıra çok iyi tanıdığı iki isme daha rastlamıştı.</span></p>
				<p class="duz"><span class="duz" style="font-size:1em;" xml:lang="tr-TR">Bunlardan birincisi Otto Kiefer’di. CSO’ya göre “Tonton El Bombası” Orta Afrika’da, başta Sicamine olmak üzere birçok elmas madeni yönetiyordu. Dumaz, Kiefer’in elmas kaçakçılığında kilit rol oynadığından emindi. İkinci isim, hiç umulmadık ufuklar açıyordu. Dumaz, Güney Afrika’yla ilgili listede bir şeyler çağrıştıran bir ada rastlamıştı: 1969 ile 1972 yılları arasında Güney Afrika’da Max Böhm’ün yanında çalışan, şimdi de Kimberley madenlerinin başlıca sorumlularından biri olan Niels van Dötten.   Niels van Dötten ağustos 1977’de Böhm’le birlikte ormana giden adamdı. Van Dötten’in Flaman olduğunu ileri süren, Dumaz’nın sorguladığı Fransız mühendis Guillard’dı. Onu kandıran, Van Dötten’in adı ve telaffuzuydu. Oysa adam ne Hollandalıydı ne de Belçikalı. Van Dötten Afrikanerdi, yani Güney Afrikalı bir beyaz.</span></p>
				<p class="duz"><span class="duz" style="font-size:1em;" xml:lang="tr-TR">Bu temel bulgu Böhm’ün yetmişli yıllardan sonra da Güney Afrika’da bir elmas uzmanıyla yakın teması olduğunu gösteriyordu. Daha da önemlisi, Van Dötten karanlık bir nedenle 1977 yılında Böhm’ün yanına, Orta Afrika Cumhuriyeti’ne gelmişti. Anlaşılan, Böhm’ün 1978 yılındaki “yeniden doğuşundan” sonra, iki adamın ilişkisi yeniden başlamıştı. Van Dötten doğuda, sorumluluğu altındaki madenleri soyarak güney leyleklerine elmas yükleyen kaçakçıydı; Kiefer de batıdaki.</span></p>
				<p class="duz"><span class="duz" style="font-size:1em;" xml:lang="tr-TR">Dumaz’nın mesajının hemen altında Wagner’in öğleden sonra gönderdiği faks vardı. Mesajda Avrupa, Ortadoğu ve Afrika’nın uydu haritası üzerinde leyleklerin izlediği güzergâh ve bundan sonra izleyecekleri rota işaretlenmişti. Avrupa’da, şebekenin tepesine “Max Böhm” yazdım, örgütün beyni. Yolun ortasına, Afrika’nın göbeğine “Otto Kiefer”. Güneydoğuya, en aşağıya da        “Niels van Dötten”. Uydu haritası üzerinde, bu adlar arasında leyleklerin noktalarla belirlenmiş güzergâhı vardı. Düzen kusursuzdu. Acımasızdı.</span></p>
				<p class="duz"><span class="duz" style="font-size:1em;" xml:lang="tr-TR">Dumaz’nın numarasını tuşladım.</span></p>
				<p class="duz"><span class="duz" style="font-size:1em;" xml:lang="tr-TR">– Ee? dedi sesimi bile duymadan.</span></p>
				<p class="duz"><span class="duz" style="font-size:1em;" xml:lang="tr-TR">– Harika, dedim. Bulduklarınız benim sonuçlarımı doğruluyor.</span></p>
				<p class="duz"><span class="duz" style="font-size:1em;" xml:lang="tr-TR">– Öyleyse sıra sizde. Neler buldunuz?</span></p>
				<p class="duz"><span class="duz" style="font-size:1em;" xml:lang="tr-TR">Olanları özetledim: leylek şebekesini, elmasları, Sikkov ile suç ortağını, Tek Dünya’nın konuyla ilgisini. Sonunda, Dumaz’ya Orta Afrika’ya gitme kararında olduğumu söyledim. Şaşkınlıktan müfettişin sesi çıkmıyordu. Bir dakika sonra, nihayet konuşabildi:</span></p>
				<p class="duz"><span class="duz" style="font-size:1em;" xml:lang="tr-TR">– Elmaslar nerede?</span></p>
				<p class="duz"><span class="duz" style="font-size:1em;" xml:lang="tr-TR">– Hangileri?</span></p>
				<p class="duz"><span class="duz" style="font-size:1em;" xml:lang="tr-TR">– Doğu elmasları, kuşlarla birlikte kaybolanlar.</span></p>
				<p class="duz"><span class="duz" style="font-size:1em;" xml:lang="tr-TR">Bu soru şaşırttı beni. Ne İdo’dan ne de Sarah’tan söz etmemiştim. Kaçak servet Dumaz’yı çok ilgilendiriyor gibiydi. Yalan söylemeye karar verdim:</span></p>
				<p class="duz"><span class="duz" style="font-size:1em;" xml:lang="tr-TR">– Bilmiyorum, dedim kısaca.</span></p>
				<p class="duz"><span class="duz" style="font-size:1em;" xml:lang="tr-TR">Dumaz içini çekti:</span></p>
				<p class="duz"><span class="duz" style="font-size:1em;" xml:lang="tr-TR">– Bu iş bizleri aşacak bir önem kazanıyor.</span></p>
				<p class="duz"><span class="duz" style="font-size:1em;" xml:lang="tr-TR">– Ne demek bu?</span></p>
				<p class="duz"><span class="duz" style="font-size:1em;" xml:lang="tr-TR">– Başından beri Max Böhm’ün Afrika zenginliklerini kaçırdığını düşünüyordum. Ama küçük çapta çalıştığını sanmıştım. Kurduğu düzenin boyutları soluğumu kesiyor.</span></p>
				<p class="duz"><span class="duz" style="font-size:1em;" xml:lang="tr-TR">– Yani?</span></p>
				<p class="duz"><span class="duz" style="font-size:1em;" xml:lang="tr-TR">– CSO yöneticileriyle görüştüm. Yıllardan beri Max Böhm’ün başrolü oynadığı bir elmas kaçakçılığından kuşkulanıyorlarmış. Ne var ki, sırrını bir türlü çözememişler, sizin bulduğunuz leylek konusunu anlayamamışlar. İyi iş başardınız, Louis. Ama şimdi dosyayı yetkilisine teslim etmemiz gerekiyor. CSO’yla temasa geçelim.</span></p>
				<p class="duz"><span class="duz" style="font-size:1em;" xml:lang="tr-TR">– Size bir anlaşma önereyim. Bana Orta Afrika’ya gidip dönecek kadar, on gün süre verin, sonra birlikte dosyayı CSO’ya ya da İnterpol’e teslim ederiz. O güne kadar, kimseye bir şey söylemeyin.</span></p>
				<p class="duz"><span class="duz" style="font-size:1em;" xml:lang="tr-TR">Dumaz tereddüt etti, sonra:</span></p>
				<p class="duz"><span class="duz" style="font-size:1em;" xml:lang="tr-TR">– Tamam, on gün, dedi.</span></p>
				<p class="duz"><span class="duz" style="font-size:1em;" xml:lang="tr-TR">– Beni iyi dinleyin, diye sürdürdüm. Burada size de bir iş düşüyor. Konumuzla ilgili biri kayboldu. Bir kadın. Adı Sarah Gabor. İstemeden de olsa, bu işe karıştı, şimdi de elindeki elmasları Anvers’te satmaya uğraşıyor. İzini bulmanız gerek.</span></p>
				<p class="duz"><span class="duz" style="font-size:1em;" xml:lang="tr-TR">– Böhm’ün suç ortaklarından biri m</span><span class="duz" style="font-size:1em;" xml:lang="tr-TR">i?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Sadece taşları el altından satmak derdinde.</span></p>
				<p class="duz"><span class="duz" style="font-size:1em;" xml:lang="tr-TR">– Çok mu taşı var?</span></p>
				<p class="duz"><span class="duz" style="font-size:1em;" xml:lang="tr-TR">– Birkaç tane.</span></p>
				<p class="duz"><span class="duz" style="font-size:1em;" xml:lang="tr-TR">Mantıksız bir kuşkuyla, Dumaz’ya yine yalan söylemem gerektiğini düşündüm.</span></p>
				<p class="duz"><span class="duz" style="font-size:1em;" xml:lang="tr-TR">– Neye benziyor? diye sordu.</span></p>
				<p class="duz"><span class="duz" style="font-size:1em;" xml:lang="tr-TR">– Çok uzun, zayıf. Yirmi sekiz yaşında, ama daha fazla gösteriyor. Sarışın, saçları orta boy, mat bir ten, kusursuz güzellikte gözler. Yüzü oldukça kemikli, ender görülür cinsten. İnanın bana Hervé; onu bir kez gören, bir daha unutamaz.</span></p>
				<p class="duz"><span class="duz" style="font-size:1em;" xml:lang="tr-TR">– Elindeki taşlar ham olmalı, değil mi?</span></p>
				<p class="duz"><span class="duz" style="font-size:1em;" xml:lang="tr-TR">– Evet. Böhm’ün taşları bunlar.</span></p>
				<p class="duz"><span class="duz" style="font-size:1em;" xml:lang="tr-TR">– Ne zamandan beri elmasları satmaya çalışıyor?</span></p>
				<p class="duz"><span class="duz" style="font-size:1em;" xml:lang="tr-TR">– Dört ya da beş gündür. Sarah İsrailli. Onun için Yahudi tüccarlara gidecektir. Daha önce tanıştıklarınıza bir sorun.</span></p>
				<p class="duz"><span class="duz" style="font-size:1em;" xml:lang="tr-TR">– Ya izini bulursam?</span></p>
				<p class="duz"><span class="duz" style="font-size:1em;" xml:lang="tr-TR">– Sakince yanına yaklaşıp, benimle birlikte çalıştığınızı söylersiniz, tabiî elmastan bahsetmeden. Onu sadece ben dönene kadar güvenli bir yerde saklanmaya ikna edersiniz. Tamam mı? </span></p>
				<p class="duz"><span class="duz" style="font-size:1em;" xml:lang="tr-TR">– Tamam. (Dumaz birkaç saniye düşünür gibi yaptı.) Diyelim ki, bu Sarah’ı buldum. Birlikte çalıştığımıza inandırmam için, ne söylemem gerekir?</span></p>
				<p class="duz"><span class="duz" style="font-size:1em;" xml:lang="tr-TR">– Ona Glock’unu kalbimin üzerinde taşıdığımı söyleyin.</span></p>
				<p class="duz"><span class="duz" style="font-size:1em;" xml:lang="tr-TR">– Nesini?</span></p>
				<p class="duz"><span class="duz" style="font-size:1em;" xml:lang="tr-TR">– Glock’unu. G-L-O-C-K. Anlayacaktır. Son bir şey daha. Sarah’ın görünüşüne aldanmayın. Güzel ve zarif olduğu kadar da tehlikeli birisidir. İsrailli, bu ne demek, anlıyor musunuz</span><span class="duz" style="font-size:1em;" xml:lang="tr-TR">? Ateşli silahlarda uzmanlaşmış, deneyimli bir savaşçı. En küçük bir hareketine bile dikkat edin.</span></p>
				<p class="duz"><span class="duz" style="font-size:1em;" xml:lang="tr-TR">– Anlıyorum, dedi Dumaz heyecansız bir sesle. Hepsi bu mu?</span></p>
				<p class="duz"><span class="duz" style="font-size:1em;" xml:lang="tr-TR">– Sizden Tek Dünya hakkında bilgi istemiştim. Faksınızda bununla ilgili hiçbir şey bulamadım.</span></p>
				<p class="duz"><span class="duz" style="font-size:1em;" xml:lang="tr-TR">– Oldukça ciddi engellerle karşılaştım.</span></p>
				<p class="duz"><span class="duz" style="font-size:1em;" xml:lang="tr-TR">– Yani?</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya bana yeryüzündeki merkezlerini gösteren ayrıntılı bir harita verdi. Ama Binbirler Kulübü’nün listesini vermeye yanaşmıyorlar.</span></p>
				<p class="duz"><span class="duz" style="font-size:1em;" xml:lang="tr-TR">– Oysa polis olarak, sizin...</span></p>
				<p class="duz"><span class="duz" style="font-size:1em;" xml:lang="tr-TR">– Ne resmî bir yetkim ne de görevim var. Kaldı ki, Tek Dünya, İsviçre’de gerçek bir kurum. Sıradan bir polisin, aslında hiçbir temele dayanmayan bir kuşku yüzünden onları rahatsız etmeye başlaması hoş karşılanmaz. Samimi konuşmak gerekirse, onları etkileyecek bir ağırlığım yok.</span></p>
				<p class="duz"><span class="duz" style="font-size:1em;" xml:lang="tr-TR">Dumaz sabrımı taşırıyordu. Tüm etkinliğini yitirmiş gibiydi.</span></p>
				<p class="duz"><span class="duz" style="font-size:1em;" xml:lang="tr-TR">– En azından, şu elinizdeki haritayı bana fakslayabilir misiniz?</span></p>
				<p class="duz"><span class="duz" style="font-size:1em;" xml:lang="tr-TR">– Telefonu kapatır kapatmaz.</span></p>
				<p class="duz"><span class="duz" style="font-size:1em;" xml:lang="tr-TR">– Hervé, bir an önce Afrika’ya gitmek kararındayım; yarın ya da öbür gün. Oradan sizi arayamam. Çok zorlanırım. On gün sonra, elimde bu işin bütün anahtarlarıyla, yeniden karşınızdayım.</span></p>
				<p class="duz"><span class="duz" style="font-size:1em;" xml:lang="tr-TR">Dumaz’yla vedalaştım, telefonu kapadım. Birkaç saniye sonra faks makinesi vızıldamaya başladı. Tek Dünya merkezlerinin haritası. Şu sırada, dünyada üçte biri sabit, altmışa yakın kampları vardı. Öteki kamplar, acil durumlara göre, yer değiştiriyordu. Asya’da, Afrika’da, Güney Amerika’da, Doğu Avrupa’da merkezleri vardı. Kamplar savaşın parçaladığı, açlığın ya da sefaletin kemirdiği ülkelerde yoğunlaşıyordu. Örneğin Afrika Boynuzu’nda yirmiden fazla kamp vardı. Bangladeş, Afganistan, Peru ve Brezilya’da da yirmi daha. Bu dağınık yerleşimde, gözüme çok belirgin görünen iki çizgi vardı. Balkanlar’dan yola çıkıp, Türkiye, İsrail ve Sudan üzerinden Güney Afrika’ya uzanan bir “doğu” çizgisi. Bir de, Fas’ın güneyinden (Polisario Cephesi) başlayıp Mali, Nijer, Nijerya ve Orta Afrika Cumhuriyeti’ni kaplayan, çok daha kısa bir “batı” çizgisi. Elimdeki haritayı Wagner’inkiyle üst üste koydum; leyleklerin güzergâhı üzerindeki bu kamplar Sikkov gibi kuş bekçileri için bulunmaz birer sığınak oluşturabiliyordu.</span></p>
				<p class="duz"><span class="duz" style="font-size:1em;" xml:lang="tr-TR">O gece hemen hemen hiç uyumadım. Bangui’ye kalkan uçakları öğrendim; ertesi gün gece on bir buçukta hareket eden bir Air Afrique uçağı vardı. Kendime first class’ta –tabiî hâlâ Böhm’ün hesabına– bir yer ayırttım.</span></p>
				<p class="duz"><span class="duz" style="font-size:1em;" xml:lang="tr-TR">Kader bir mengene olmuş, kafamı sıkıştırıyordu. Yine, tek başımaydım. Sırrın kavurucu çekirdeğine, kendi geçmişimin sıcak küllerine varmak için yola koyulmak üzere.</span></p>
				<p class="duz"/>
				<p class="duz"/>
			</div>
		</div>
	</body>
</html>