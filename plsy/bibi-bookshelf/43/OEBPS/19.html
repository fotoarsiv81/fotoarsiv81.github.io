<html xmlns="http://www.w3.org/1999/xhtml">
	<head>
		<title>19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x19.html" xml:lang="tr-TR">
			<div class="story">
				<p class="bolum-ismi"><span class="bolum-ismi-22" style="font-size:1em;" xml:lang="tr-TR">On dokuzuncu bölüm</span></p>
				<p class="duz"><span class="duz" style="font-size:1em;" xml:lang="tr-TR">Ertesi sabah, geç uyandım. Gözlerimi açmak için kendimi zorladım, sonra da Sarah’ın odasını, güneşe boğulmuş beyaz taş duvarlarını, küçük ahşap komodini, duvara raptiyelenmiş, dilini çıkaran Einstein ile tekerlekli sandalyesinde giden Hawking portrelerini inceledim. Yerde üst üste yığılmış kitaplar. Yalnız yaşayan genç bir kadının yatak odası.</span></p>
				<p class="duz"><span class="duz" style="font-size:1em;" xml:lang="tr-TR">Saatime baktım: 4 eylül, on bir yirmi. Sarah balık havuzlarına gitmiş olmalı. Kalkıp duşa girdim. Musluğun üzerine asılmış aynada uzun uzun yüzümü inceledim. Çizgilerim derindi. Alnım mat bir ışıkla parlıyor, tembel gözkapaklarımın ardındaki gözlerim de açık rengini gösteriyordu. Belki yanılıyordum ama, sanki yüzüm daha yaşlanmış, daha acımasız bir ifadeye bürünmüş gibi geldi. Birkaç dakikada tıraş olup giyindim.</span></p>
				<p class="duz"><span class="duz" style="font-size:1em;" xml:lang="tr-TR">Mutfakta, çay kutusunun altına sıkıştırılmış bir kâğıtta, Sarah’ın mesajını buldum:</span></p>
				<p class="duz"/>
				<p class="alinti-ilk-paragraf-3"><span class="dar-paragraf-duz-3" style="font-size:1em;" xml:lang="tr-TR">Louis,</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">Balıklar beklemez.</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">Akşam olmadan dönerim.</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">Çay, telefon, çamaşır makinesi:</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">hepsi emrinde.</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">Kendine dikkat et ve beni bekle.</span></p>
				<p class="alinti-2"><span class="dar-paragraf-duz-3" style="font-size:1em;" xml:lang="tr-TR">Günaydın, küçük goy.</span></p>
				<p class="alinti-son-paragraf-3"><span class="dar-paragraf-duz-3" style="font-size:1em;" xml:lang="tr-TR">Sarah.</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Çay yaptım, sonra pencereden Vaat Edilmiş Topraklar’a bakarak bir iki yudum içtim. Manzara burada tuhaf bir kuraklık ve verimlilik, kuru tabakalar ve yeşil tarlalar karışımı sunuyordu. Çiğ ışığın altında, balık havuzlarının pırıltılı yüzeyi, toprağın derisini yüzer gibiydi.</span></p>
				<p class="duz"><span class="duz" style="font-size:1em;" xml:lang="tr-TR">Çaydanlığı alıp dışarıya, kameriyenin altına yerleştim. Telefonu yanıma çekip telesekreterimi aradım. Bağlantı mükemmel olmasa da mesajlarımı aldım. Dumaz, ciddi ve sert, haber bekliyordu. Wagner sabırsızlıkla, telefon etmemi istiyordu. En şaşırtıcı olanı, üçüncü mesajdı; Nelly Braesler’den geliyordu. Ölecek kadar endişeliydi: “Benim küçük Louis’m, ben Nelly. Geçen günkü konuşmanız beni çok korkuttu. Neler yapıyorsunuz? Beni arayın.”</span></p>
				<p class="duz"><span class="duz" style="font-size:1em;" xml:lang="tr-TR">Hervé Dumaz’nın numarasını tuşladım. Montreux Polis Müdürlüğü. Yerel saatle, sabahın dokuzu. Birkaç denemeden sonra, bağlantı kurmayı başardım, müfettiş karşımdaydı.</span></p>
				<p class="duz"><span class="duz" style="font-size:1em;" xml:lang="tr-TR">– Dumaz? Ben Antioche.</span></p>
				<p class="duz"><span class="duz" style="font-size:1em;" xml:lang="tr-TR">– Nihayet. Neredesiniz</span><span class="duz" style="font-size:1em;" xml:lang="tr-TR">? İstanbul’da mı?</span></p>
				<p class="duz"><span class="duz" style="font-size:1em;" xml:lang="tr-TR">– Türkiye’de duracak vaktim olmadı. İsrail’deyim. Konuşabilir miyiz?</span></p>
				<p class="duz"><span class="duz" style="font-size:1em;" xml:lang="tr-TR">– Sizi dinliyorum.</span></p>
				<p class="duz"><span class="duz" style="font-size:1em;" xml:lang="tr-TR">– Demek istiyorum ki, konuşmamızı başka dinleyen var mı?</span></p>
				<p class="duz"><span class="duz" style="font-size:1em;" xml:lang="tr-TR">Dumaz o ünlü kahkahalarından birini attı:</span></p>
				<p class="duz"><span class="duz" style="font-size:1em;" xml:lang="tr-TR">– Neler oluyor?</span></p>
				<p class="duz"><span class="duz" style="font-size:1em;" xml:lang="tr-TR">– Beni öldürmek istediler.</span></p>
				<p class="duz"><span class="duz" style="font-size:1em;" xml:lang="tr-TR">Dumaz’nın aklı gitti.</span></p>
				<p class="duz"><span class="duz" style="font-size:1em;" xml:lang="tr-TR">– Nasıl?</span></p>
				<p class="duz"><span class="duz" style="font-size:1em;" xml:lang="tr-TR">– İki kişi. Dört gün önce, Sofya Garı’nda. Hücum tüfekleri ve kızılötesi dürbünleri vardı.</span></p>
				<p class="duz"><span class="duz" style="font-size:1em;" xml:lang="tr-TR">– Ellerinden nasıl kurtuldunuz?</span></p>
				<p class="duz"><span class="duz" style="font-size:1em;" xml:lang="tr-TR">– Mucize eseri. Ama üç masum öldü.</span></p>
				<p class="duz"><span class="duz" style="font-size:1em;" xml:lang="tr-TR">Dumaz sessizdi. Ekledim:</span></p>
				<p class="duz"><span class="duz" style="font-size:1em;" xml:lang="tr-TR">– Katillerden birini öldürdüm Hervé. Arabayla İstanbul’a, oradan da vapurla İsrail’e geçtim.</span></p>
				<p class="duz"><span class="duz" style="font-size:1em;" xml:lang="tr-TR">– Neler buldunuz ki?</span></p>
				<p class="duz"><span class="duz" style="font-size:1em;" xml:lang="tr-TR">– Bilmiyorum. Ama bu işin odak noktası leylekler. Önce Rayko Nikoliç; vahşi bir şekilde öldürülen bir kuşbilimci. Sonra, kuşlar hakkında araştırma yapmaya çalıştığım sırada, beni öldürmeye çalıştılar. Şimdi de bir üçüncü kurban. Dün, İsrailli bir kuşbilimcinin bundan dört ay kadar önce öldürüldüğünü öğrendim. Bu cinayet aynı dizinin bir parçası, eminim bundan. İdo da Rayko gibi bir şeyler bulmuş olmalı.</span></p>
				<p class="duz"><span class="duz" style="font-size:1em;" xml:lang="tr-TR">– Size saldıran katiller kimdi?</span></p>
				<p class="duz"><span class="duz" style="font-size:1em;" xml:lang="tr-TR">– Belki de geçen nisanda Joro Grybinski’ye sorular soran iki Bulgar’dır.</span></p>
				<p class="duz"><span class="duz" style="font-size:1em;" xml:lang="tr-TR">– Ne yapacaksınız</span><span class="duz" style="font-size:1em;" xml:lang="tr-TR">?</span></p>
				<p class="duz"><span class="duz" style="font-size:1em;" xml:lang="tr-TR">– Devam edeceğim.</span></p>
				<p class="duz"><span class="duz" style="font-size:1em;" xml:lang="tr-TR">Dumaz telaşlandı:</span></p>
				<p class="duz"><span class="duz" style="font-size:1em;" xml:lang="tr-TR">– Devam etmek mi? Ama İsrail polisine haber vermek, İnterpol’le temas kurmak gerek!</span></p>
				<p class="duz"><span class="duz" style="font-size:1em;" xml:lang="tr-TR">– Sakın ha. Burada İdo’nun ölümü rafa kaldırıldı. Sofya’da, Rayko’nun ölümüyle kimse ilgilenmedi. Fransız olduğu için, Marcel’inki biraz daha gürültü çıkaracak. Ama bütün bunlar, genel kargaşanın içinde kayboldu. Kanıt yok, sadece dağınık birtakım bilgi kırıntıları. Uluslararası mercileri harekete geçirmek için, henüz çok erken. Tek şansım, tek başıma olmam.</span></p>
				<p class="duz"><span class="duz" style="font-size:1em;" xml:lang="tr-TR">Müfettiş içini çekti:</span></p>
				<p class="duz"><span class="duz" style="font-size:1em;" xml:lang="tr-TR">– Silahınız var mı?</span></p>
				<p class="duz"><span class="duz" style="font-size:1em;" xml:lang="tr-TR">– Hayır. Ama burada, İsrail’de, böyle bir alet bulmak hiç de güç değil.</span></p>
				<p class="duz"><span class="duz" style="font-size:1em;" xml:lang="tr-TR">Dumaz bir şey demedi. Hızla nefes aldığını duyuyordum.</span></p>
				<p class="duz"><span class="duz" style="font-size:1em;" xml:lang="tr-TR">– Ya siz, siz bir şeyler öğrenebildiniz mi?</span></p>
				<p class="duz"><span class="duz" style="font-size:1em;" xml:lang="tr-TR">– Elle tutulur bir şey yok. Hâlâ Böhm’ün geçmişini deşiyorum. Şimdilik, sadece bir ilişki buldum: elmas madenleri. Önce Güney Afrika’da, sonra Orta Afrika Cumhuriyeti’nde. Araştırıyorum. Öteki konularda, hiç sonuç alamadım.</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya konusunda neler buldunuz?</span></p>
				<p class="duz"><span class="duz" style="font-size:1em;" xml:lang="tr-TR">– Hiç. Tek Dünya tertemiz. Yönetimi şeffaf, faaliyetleri etkili ve açık.</span></p>
				<p class="duz"><span class="duz" style="font-size:1em;" xml:lang="tr-TR">– Örgüt nereden gelmiş?</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya yetmişli yıllarda, Hindistan’ın kuzeyinde, Kalküta’da görev yapan bir Fransız hekim olan Pierre Doisneau tarafından kurulmuş. Doisneau yoksullarla, hasta çocuklarla, cüzamlılarla falan ilgileniyormuş. Örgütlenmiş. Kaldırımlar boyunca kurduğu dispanserler, hatırı sayılır bir önem kazanmış. İnsanlar      Doisneau’dan bahsetmeye başlamış. Ünü sınırları aşmış. Batılı hekimler yardıma gelmiş, maddî kaynaklar bulmuş, böylelikle binlerce kadının ve erkeğin yardımına koşmuş.</span></p>
				<p class="duz"><span class="duz" style="font-size:1em;" xml:lang="tr-TR">– Sonra?</span></p>
				<p class="duz"><span class="duz" style="font-size:1em;" xml:lang="tr-TR">– Sonra Pierre Doisneau, Tek Dünya’yı kurmuş, bir de Binbirler Kulübü’nü; yaklaşık bin üyesi –ünlüler, şirketler, v</span><span class="duz" style="font-size:1em;" xml:lang="tr-TR">s– olan her üyenin on bin dolar ödediği bir kuruluş. Bütün bu paralar (on milyon dolardan fazla) her yıl daha büyük gelir sağlamak için kullanılmış.</span></p>
				<p class="duz"><span class="duz" style="font-size:1em;" xml:lang="tr-TR">– Bu para ne faiz getirmiş?</span></p>
				<p class="duz"><span class="duz" style="font-size:1em;" xml:lang="tr-TR">– Tek Dünya’nın bürolarının masrafını karşılamaya yetecek bir faiz. Örgüt böylelikle hayırseverlere bağışlarının lüks bürolara değil, doğrudan yoksullara dağıtıldığını kanıtlamış. Bu şeffaflık Tek Dünya’nın başarısını önemli ölçüde etkilemiş. Tek Dünya’nın günümüzde dünyanın dört bir tarafına yayılmış sağlık merkezleri var. Tek Dünya gerçek bir hayırsever ordusu yönetiyor. Bu alanda, örnek olarak gösteriliyor.</span></p>
				<p class="duz"><span class="duz" style="font-size:1em;" xml:lang="tr-TR">Hatta konuşmayı güçleştiren parazitler duyuluyordu.</span></p>
				<p class="duz"><span class="duz" style="font-size:1em;" xml:lang="tr-TR">– Dünyadaki merkezlerinin listesini elde edebilir misiniz?</span></p>
				<p class="duz"><span class="duz" style="font-size:1em;" xml:lang="tr-TR">– Tabiî, ama...</span></p>
				<p class="duz"><span class="duz" style="font-size:1em;" xml:lang="tr-TR">– Bir de kulüp üyelerinin adlarını?</span></p>
				<p class="duz"><span class="duz" style="font-size:1em;" xml:lang="tr-TR">– Yanlış yoldasınız, Louis. Pierre Doisneau ünlü biridir. Geçen yıl, Nobel Barış Ödülü’nü almasına ramak kalmıştı, hem...</span></p>
				<p class="duz"><span class="duz" style="font-size:1em;" xml:lang="tr-TR">– Bulabilir misiniz?</span></p>
				<p class="duz"><span class="duz" style="font-size:1em;" xml:lang="tr-TR">– Çalışırım.</span></p>
				<p class="duz"><span class="duz" style="font-size:1em;" xml:lang="tr-TR">Yeni parazitler.</span></p>
				<p class="duz"><span class="duz" style="font-size:1em;" xml:lang="tr-TR">– Size güveniyorum, Hervé. Sizi yarın ya da öbür gün ararım.</span></p>
				<p class="duz"><span class="duz" style="font-size:1em;" xml:lang="tr-TR">– Sizi nasıl bulabilirim?</span></p>
				<p class="duz"><span class="duz" style="font-size:1em;" xml:lang="tr-TR">– Ben sizi ararım.</span></p>
				<p class="duz"><span class="duz" style="font-size:1em;" xml:lang="tr-TR">Dumaz olayların ağırlığı altında şaşkın gibiydi. Telefonu kapadım, sonra da Wagner’in numarasını tuşladım. Alman kuşbilimci sesimi duymaktan memnundu:</span></p>
				<p class="duz"><span class="duz" style="font-size:1em;" xml:lang="tr-TR">– Neredesiniz? diye haykırdı.</span></p>
				<p class="duz"><span class="duz" style="font-size:1em;" xml:lang="tr-TR">– İsrail’de.</span></p>
				<p class="duz"><span class="duz" style="font-size:1em;" xml:lang="tr-TR">– Çok güzel. Leyleklerimizi görebildiniz mi?</span></p>
				<p class="duz"><span class="duz" style="font-size:1em;" xml:lang="tr-TR">– Burada onları bekliyorum. Yollarının üzerinde, Beytşan’dayım.</span></p>
				<p class="duz"><span class="duz" style="font-size:1em;" xml:lang="tr-TR">– Balık havuzlarında.</span></p>
				<p class="duz"><span class="duz" style="font-size:1em;" xml:lang="tr-TR">– Doğru.</span></p>
				<p class="duz"><span class="duz" style="font-size:1em;" xml:lang="tr-TR">– Kuşları Bulgaristan’da ya da İstanbul Boğazı’nın üzerinde görebildiniz mi?</span></p>
				<p class="duz"><span class="duz" style="font-size:1em;" xml:lang="tr-TR">– Emin değilim. Boğaz’ın üzerinde bazı sürüler gördüm. Masal gibiydi. Ulrich, telefonda fazla kalamayacağım. Yeni noktalar belirlendi m</span><span class="duz" style="font-size:1em;" xml:lang="tr-TR">i?</span></p>
				<p class="duz"><span class="duz" style="font-size:1em;" xml:lang="tr-TR">– Burada, yanımda.</span></p>
				<p class="duz"><span class="duz" style="font-size:1em;" xml:lang="tr-TR">– Söyleyin, öyleyse.</span></p>
				<p class="duz"><span class="duz" style="font-size:1em;" xml:lang="tr-TR">– En önemlisi, baştaki grup. Dün Şam’ı geçip, Beytşan’a doğru uçmaya başladı. Onları yarın görebileceğinizi sanıyorum.</span></p>
				<p class="duz"><span class="duz" style="font-size:1em;" xml:lang="tr-TR">Ulrich zaman geçirmeden leyleklerin yeni yerlerini söyledi. Söylediklerini haritama işaretledim.</span></p>
				<p class="duz"><span class="duz" style="font-size:1em;" xml:lang="tr-TR">– Ya batıdan gelenler?</span></p>
				<p class="duz"><span class="duz" style="font-size:1em;" xml:lang="tr-TR">– Batıdan mı? Bir dakika... En hızlıları şu anda Sahra’nın üzerinde. Yakında Mali’de, Nijer Deltası’nda olurlar.</span></p>
				<p class="duz"><span class="duz" style="font-size:1em;" xml:lang="tr-TR">Bu bilgileri de not ettim.</span></p>
				<p class="duz"><span class="duz" style="font-size:1em;" xml:lang="tr-TR">– Çok iyi, dedim. Sizi iki gün sonra ararım.</span></p>
				<p class="duz"><span class="duz" style="font-size:1em;" xml:lang="tr-TR">– Neredesiniz, Louis? Size bir faks göndermek istiyordum da. Birtakım istatistiklere başladık ve...</span></p>
				<p class="duz"><span class="duz" style="font-size:1em;" xml:lang="tr-TR">– Maalesef, Ulrich. Burada faks yok.</span></p>
				<p class="duz"><span class="duz" style="font-size:1em;" xml:lang="tr-TR">– Sesiniz bir tuhaf geliyor. Her şey yolunda mı?</span></p>
				<p class="duz"><span class="duz" style="font-size:1em;" xml:lang="tr-TR">– Her şey yolunda Ulrich. Sizinle konuşabildiğime sevindim.</span></p>
				<p class="duz"><span class="duz" style="font-size:1em;" xml:lang="tr-TR">Ardından Doğa Koruma Derneği yöneticisi Yose Lenfeld’i aradım. Yose İngilizce’yi ağzında çakıl taşı varmış gibi konuşuyor ve öylesine bağırıyordu ki, elimdeki telefon sarsılıyordu. Bu kuşbilimcinin de “özel” biri olduğunu tahmin ettim. Buluşmaya karar verdik: Ben-Gurion Havaalanı’nda, ertesi sabah sekiz buçukta.</span></p>
				<p class="duz"><span class="duz" style="font-size:1em;" xml:lang="tr-TR">Ayaklandım, mutfaktan birkaç pide alıp ısırarak yemeye başladım ve İdo’nun bahçedeki çalışma yerini aramak için dışarı çıktım. Geriye ne bir not ne bir istatistik ne de bir bilgi bırakmıştı; sadece daha önce Böhm’ün evinde de gördüğüm pansuman malzemeleri.</span></p>
				<p class="duz"><span class="duz" style="font-size:1em;" xml:lang="tr-TR">Öte yanda, çamaşır makinesini buldum. İçindeki kazan bütün elbiselerimle dönerken, sakince küçük araştırmamı sürdürdüm. Üzerlerine tüy yapışmış, eski sargı bezleri dışında hiçbir şey bulamadım. Anlaşılan, verimli bir günümde değildim. Ama o sırada, tek bir arzum vardı: Sarah’ı görmek.</span></p>
				<p class="duz"><span class="duz" style="font-size:1em;" xml:lang="tr-TR">Bir saat kadar sonra, çamaşırlarımı asarken, iki gömlek arasından göründü.</span></p>
				<p class="duz"><span class="duz" style="font-size:1em;" xml:lang="tr-TR">– İşin bitti mi?</span></p>
				<p class="duz"><span class="duz" style="font-size:1em;" xml:lang="tr-TR">Sarah cevap yerine gözünü kırptı ve kolumdan çekti.</span></p>
				<p class="duz"/>
				<p class="duz"/>
			</div>
		</div>
	</body>
</html>