<html xmlns="http://www.w3.org/1999/xhtml">
	<head>
		<title>37.html</title>
		<link href="template.css" rel="stylesheet" type="text/css"/>
	</head>
	<body>
		<div id="x37.html" xml:lang="tr-TR">
			<div class="story">
				<p class="bolum-ismi"><span class="bolum-ismi-7" style="font-size:1em;" xml:lang="tr-TR">Otuz yedinci bölüm</span></p>
				<p class="duz"><span class="duz" style="font-size:1em;" xml:lang="tr-TR">Zoko kampı ormanda oldukça geniş bir açıklığın ortasında kurulmuş bir daire biçimindeydi. Yapraklardan yapılmış kulübeler ile lateritten yapılma barakalar ortada, bir çöl kadar çıplak meydanı çevreliyordu. İlginçtir, yer, duvarlar ve yapraklardan oluşan kubbe ormanın renklerinde –kırmızı ve yeşil– değil; daha çok, sanki cangılın kabuğu kazınmış gibi, sert bir toprak rengindeydi. Zoko bitki dünyasının süsleri içine girmiş gerçek bir açıklık gibiydi.</span></p>
				<p class="duz"><span class="duz" style="font-size:1em;" xml:lang="tr-TR">Burada büyük bir hareketlilik göze çarpıyordu. Kadınlar içleri çiçekler, taneler ve köklerle dolu ağır örgü sepetler taşıyarak toplayıcılıktan dönüyorlardı. Her biri ayrı patikalardan gelen erkeklerin sırtındaysa maymunlar, ceylanlar ya da ağlar vardı. Mavimsi ağır bir duman kulübelerin arasından dolanıp kıvrım kıvrım düğümleniyor, sonra da kamp merkezinin üzerinde yükseliyordu. Bu karmaşık havada </span><span class="duz" style="font-size:1em;" xml:lang="tr-TR">–yağmur az önce dinmişti– kulübelerinin önünde bu geniz yakıcı dumanı besleyen aileler görülüyordu. “Böcekleri uzaklaştırmak için” diye fısıldadı Beckés, “Pigme yöntemi.” Şarkılar duyuldu. Neredeyse tirolyen gibi tiz, tekdüze ezgiler, alev alev yanan ağacı gördüğümüzde de bizi karşılayan, sesi sanki son derece duyarlı bir telmiş gibi kullanan, çınlayan bükümler. Akalar ya uzaktayken böyle haberleşiyorlardı ya da bu sevinçlerini göstermenin basit bir yoluydu.</span></p>
				<p class="duz"><span class="duz" style="font-size:1em;" xml:lang="tr-TR">İri bir siyah bizi karşılamaya geldi. Bu Zoko Pigmelerinin “sahibi”, eğitmen Alphonse’tu. Karanlık basmadan hemen yakında, buradakinden daha küçük bir açıklığa kurulmuş, on metrelik bir sundurmanın altına yerleşmemizi istiyordu. Ailesi de oradaymış. Yol arkadaşlarım palmiye yapraklarından kulübecikler yaparlarken, çadırımı sundurmanın yanına kurdum. İki günden beri ilk kez, çevremiz kuruydu.</span></p>
				<p class="duz"><span class="duz" style="font-size:1em;" xml:lang="tr-TR">Alphonse durmaksızın konuşuyor, uzaktan Pigme kampının ayrıntılarını göstererek “malikânesinden” söz ediyordu.</span></p>
				<p class="duz"><span class="duz" style="font-size:1em;" xml:lang="tr-TR">– Rahibe Pascale nerede? diye sordum.</span></p>
				<p class="duz"><span class="duz" style="font-size:1em;" xml:lang="tr-TR">Alphonse’un kaşları kalktı:</span></p>
				<p class="duz"><span class="duz" style="font-size:1em;" xml:lang="tr-TR">– Dispanser mi demek istiyorsunuz? Kampın öte ucunda, ağaçların arkasında. Bu akşam gitmemenizi tavsiye ederim. Rahibe memnun değil.</span></p>
				<p class="duz"><span class="duz" style="font-size:1em;" xml:lang="tr-TR">– Memnun mu değil?</span></p>
				<p class="duz"><span class="duz" style="font-size:1em;" xml:lang="tr-TR">Alphonse arkasını döndü, üzüntüyle cevap verdi:</span></p>
				<p class="duz"><span class="duz" style="font-size:1em;" xml:lang="tr-TR">– Hiç memnun değil.</span></p>
				<p class="duz"><span class="duz" style="font-size:1em;" xml:lang="tr-TR">Hamallar ateşi yaktılar. Yaklaştım, yalak biçiminde minicik bir tabureye çöktüm. Ateş çıtırdıyor, kesif bir ıslak ot kokusu yayıyordu. Alevlerin tutsağı olmuş bitkiler, istemeye istemeye yanıyor gibiydi. Birden karanlık bastı, rutubetli boşluklarla, serin rüzgârlarla, kuş çığlıklarıyla dolu gece geldi. Benliğimin derinliklerinde, yüreğimin hemen altında aralık bırakılmış bir pencereden gelen hafiflik gibi, bir çeşit çağrı, soluğa benzer bir şey duydum. Üzerimizde, yıldızlardan delik deşik, aydınlık bir gök açılıyordu. Gökkubbeyi görmeyeli dört gün olmuştu.</span></p>
				<p class="duz"><span class="duz" style="font-size:1em;" xml:lang="tr-TR">İşte tamtamlar o zaman dövülmeye başladı.</span></p>
				<p class="duz"><span class="duz" style="font-size:1em;" xml:lang="tr-TR">Kendimi gülümsemekten alıkoyamadım. Öylesine gerçekdışı, aynı zamanda da o denli olağandı ki. Cangılın en derin yerinde, dünyanın yüreğinin atışını duyuyorduk. Beckés doğrulup, homurdandı: “Yan tarafta şölen var Louis. Gitmemiz gerek.” Arkasında Tina keyifli sesler çıkarıyor, omuzlarını titretiyordu. Bir dakika kadar sonra, büyük açıklığın kenarındaydık.</span></p>
				<p class="duz"><span class="duz" style="font-size:1em;" xml:lang="tr-TR">Alacakaranlıkta, her yönde koşuşturan Aka çocukları görülüyordu. Topraktan yapılmış kulübelerin önünde kız çocukları hurma yapraklarından etekliklere bürünüyorlardı. Ellerine mızraklar almış birkaç çocuk, ahenkli adımlar atmaya çalışıyor, sonra da gülmekten kırılıyorlardı. Kalçaları dallardan ve yapraklardan ışıl ışıl kadınlar, çevredeki çalılıklardan dönüyorlardı. Erkekler bir yandan Beckés’nin dağıttığı sigaraları tüttürüyor, bir yandan da bu hareketliliği neşeli yüzlerle izliyorlardı. Durmadan çalan tamtamlar, insanların ateşini körüklüyordu.</span></p>
				<p class="duz"><span class="duz" style="font-size:1em;" xml:lang="tr-TR">Alphonse elinde bir gemici feneriyle çıkageldi. “Pigmelerin dansını mı görmek istiyorsunuz patron?” diye fısıldadı kulağıma. “Benimle gelin.” Peşine takıldım. Kulübelerin yakınında küçük bir sıraya yerleşti, gemici fenerini meydanın ortasına bıraktı. Böylelikle, küçük hayaletlerin vücutları kolaylıkla görülür oldu. Dansları ateş ve şölen rengine bürünmüş geceyi yırtıyordu.</span></p>
				<p class="duz"><span class="duz" style="font-size:1em;" xml:lang="tr-TR">Akalar birbirinden farklı daireler halinde dans ediyorlardı. Erkekler bir tarafta, kadınlar öteki tarafta. Daireden boğuk bir ezgi yükseliyordu: “</span><span class="italik-3" style="font-size:1em;" xml:lang="tr-TR">Aria mama, aria mama...</span><span class="duz" style="font-size:1em;" xml:lang="tr-TR">” Boğuk ve ciddi seslerin arasından, bazen kalabalıkta dikilmiş bir çocuğun tiz sesi de duyuluyordu. “</span><span class="italik-3" style="font-size:1em;" xml:lang="tr-TR">Aria mama, aria mama...</span><span class="duz" style="font-size:1em;" xml:lang="tr-TR">” Lambanın ışığından önce kadınlar geçti. Yuvarlak karınlar. Esnek bacaklar. Çiçek buketleri. Hemen arkalarından erkekler göründü. Karamela renkli ciltleri gaz lambasının ışığında kırmızıya, altın parıltısına, sonra da kül rengine dönüşüyordu. Hurma yapraklarından yapılmış eteklikler zamansız titreşiyor, kalçalarını hareketli bir tülle örtüyordu. “</span><span class="italik-3" style="font-size:1em;" xml:lang="tr-TR">Aria mama, aria mama...</span><span class="duz" style="font-size:1em;" xml:lang="tr-TR">”</span></p>
				<p class="duz"><span class="duz" style="font-size:1em;" xml:lang="tr-TR">Tamtam gümbürtüleri hızlandı. Tamtamcı, ağzında sigara, tamtamın üzerine kapanmıştı. Boynunu bir kartal gibi dikmiş, bütün kaslarıyla vuruyordu. Ürpertimi engellemeye çalıştım. Bembeyaz gözleri gecenin içinde parlıyordu. Alphonse bir kahkaha attı. “Kördür. Çalgıcıların en iyisi, basit bir kör.” Kısa sürede tamtamcının yanına başka çalgıcılar geldi. Ritm hızlandı, yankılarla beslenip, toprağın baş döndürücü ve karşı konulmaz şarkısını oluşturdu. Başka sesler yükseldi, buluştu, “</span><span class="italik-3" style="font-size:1em;" xml:lang="tr-TR">Aria mama, aria mama...</span><span class="duz" style="font-size:1em;" xml:lang="tr-TR">” ezgisinin üzerinde birleşti. Büyü, yaldızlı göğün altında sesli bir ışıltı gibi yükseliyordu.</span></p>
				<p class="duz"><span class="duz" style="font-size:1em;" xml:lang="tr-TR">Lambanın önünden yine kadınlar geçti; tek sıra halinde, tamtamı vuruşlarına göre ilerleyerek, bir öndekinin belini tutarak. Sanki parmak uçlarıyla ritme dokunuyor, okşuyor gibiydiler. Yankının onu doğuran sese ait olması gibi, kadınların vücudu da tamtamın vuruşlarına aitti. Saf bir yankılanma, bir doku titreşimiydiler. Çömelmiş, ellerini yere dayamış, bir sarkaç gibi gidip gelerek; birden hayvan, ruh, hava perisi olmuşlardı...</span></p>
				<p class="duz"><span class="duz" style="font-size:1em;" xml:lang="tr-TR">– Neyi kutluyorla</span><span class="duz" style="font-size:1em;" xml:lang="tr-TR">r? diye sordum; tamtamın sesini bastırmak için haykırmak zorunda kalmıştım.</span></p>
				<p class="duz"><span class="duz" style="font-size:1em;" xml:lang="tr-TR">Alphonse göz ucuyla bana baktı. Yüzü karanlıkta seçilmiyordu:</span></p>
				<p class="duz"><span class="duz" style="font-size:1em;" xml:lang="tr-TR">– Kutlamak mı? Yas tutuyorlar, demek istiyorsunuz. Güneyli bir aile, küçük kızını kaybetti. Bugün Zoko kardeşleriyle birlikte dans ediyorlar. Burada âdettir.</span></p>
				<p class="duz"><span class="duz" style="font-size:1em;" xml:lang="tr-TR">– Neden ölmüş?</span></p>
				<p class="duz"><span class="duz" style="font-size:1em;" xml:lang="tr-TR">Alphonse başını sallayıp, kulağıma bağırdı:</span></p>
				<p class="duz"><span class="duz" style="font-size:1em;" xml:lang="tr-TR">– Korkunç bir şey patron. Gerçekten çok korkunç. Gomoun goril saldırısına uğradı.</span></p>
				<p class="duz"><span class="duz" style="font-size:1em;" xml:lang="tr-TR">Kırmızı bir tül gerçeği örttü.</span></p>
				<p class="duz"><span class="duz" style="font-size:1em;" xml:lang="tr-TR">– Bu kaza hakkında ne biliniyor?</span></p>
				<p class="duz"><span class="duz" style="font-size:1em;" xml:lang="tr-TR">– Hiç. Onu kampın büyüğü, Boma bulmuş. Gomoun o gece dönmemiş. Pigmeler aramaya çıkmışlar. Ormanın öç almasından korkuyorlarmış.</span></p>
				<p class="duz"><span class="duz" style="font-size:1em;" xml:lang="tr-TR">– Ne öcü?</span></p>
				<p class="duz"><span class="duz" style="font-size:1em;" xml:lang="tr-TR">– Gomoun geleneklere saygı göstermiyordu. Evlenmek istemiyordu. Zoko’da, Rahibe Pascale’in yanında okumaya devam etmek istiyordu; ruhlar kendileriyle alay edilmesinden hoşlanmazlar. İşte goril ona bu yüzden saldırdı. Herkes bilir bunu: orman intikamını aldı.</span></p>
				<p class="duz"><span class="duz" style="font-size:1em;" xml:lang="tr-TR">– Gomoun kaç yaşındaydı?</span></p>
				<p class="duz"><span class="duz" style="font-size:1em;" xml:lang="tr-TR">– Galiba on beş.</span></p>
				<p class="duz"><span class="duz" style="font-size:1em;" xml:lang="tr-TR">– Tam olarak nerede oturuyordu?</span></p>
				<p class="duz"><span class="duz" style="font-size:1em;" xml:lang="tr-TR">– Kiefer madenlerine doğru, güneydoğu kamplarından birinde.</span></p>
				<p class="duz"><span class="duz" style="font-size:1em;" xml:lang="tr-TR">Deri üzerindeki vuruşlar, zihnime saplanıyordu. Kör adam hızlanıyor, süt gözleri karanlığı delip geçiyordu. Haykırdım:</span></p>
				<p class="duz"><span class="duz" style="font-size:1em;" xml:lang="tr-TR">– Bana bütün anlatabileceğin bu mu? Başka bir şey bilmiyor musu</span><span class="duz" style="font-size:1em;" xml:lang="tr-TR">n?</span></p>
				<p class="duz"><span class="duz" style="font-size:1em;" xml:lang="tr-TR">Alphonse yüzünü buruşturdu. Beyaz dişleri gırtlağının pembeliğinde göründü. Israrımı elinin tersiyle itti:</span></p>
				<p class="duz"><span class="duz" style="font-size:1em;" xml:lang="tr-TR">– Boş ver gitsin patron. Bu hikâye uğursuz. Çok uğursuz.</span></p>
				<p class="duz"><span class="duz" style="font-size:1em;" xml:lang="tr-TR">Eğitmen kalkar gibi yaptı. Kolunu tuttum. Ter yüzümden akıyordu:</span></p>
				<p class="duz"><span class="duz" style="font-size:1em;" xml:lang="tr-TR">– İyi düşün Alphonse.</span></p>
				<p class="duz"><span class="duz" style="font-size:1em;" xml:lang="tr-TR">İri zenci patladı:</span></p>
				<p class="duz"><span class="duz" style="font-size:1em;" xml:lang="tr-TR">– Ne istiyorsun patron? Gorilin geri gelmesini mi? Gomoun’un kollarını ve bacaklarını kopardı. Yolunun üzerinde ne varsa ezdi geçti. Ağaçları, sarmaşıkları, toprağı. Seni duymasını mı istiyorsun? Bizi de pestil gibi ezmesini mi istiyorsun?</span></p>
				<p class="duz"><span class="duz" style="font-size:1em;" xml:lang="tr-TR">M’Baka bir sıçrayışta kalktı, öfkeli bir hareketle feneri kaptı.</span></p>
				<p class="duz"><span class="duz" style="font-size:1em;" xml:lang="tr-TR">Pigmeler hâlâ dans ediyor, bu kez dev bir tırtılı taklit ediyorlardı. Kör adamın tamtamı hızlanıyordu. Yüreğimin vuruşları da. Cinayetler dizisi isimler ve tarihler olarak beynime kazınıyordu. Ağustos 1977: Philippe Böhm. Nisan 1991: Rayko Nikoliç. Eylül 1991: Gomoun. Genç kızın kalbinin yerinde yeller estiğinden emindim. Birden bir ayrıntıyı hatırladım, Alphonse, “Yolunun üzerinde ne varsa ezdi geçti. Ağaçları, sarmaşıkları, toprağı” demişti. Yirmi gün kadar önce, Sliven ormanında Rayko’nun cesedini bulan Çingene, “Bir gün önce büyük bir fırtına çıkmış olmalı. Çünkü o bölgedeki bütün ağaçlar yatmış, dalları ve yaprakları dört bir yana savrulmuş” demişti.</span></p>
				<p class="duz"><span class="duz" style="font-size:1em;" xml:lang="tr-TR">Nasıl oldu da daha önce anlamadım? Yürek hırsızları helikopter kullanıyorlardı.</span></p>
				<p class="duz"/>
			</div>
		</div>
	</body>
</html>