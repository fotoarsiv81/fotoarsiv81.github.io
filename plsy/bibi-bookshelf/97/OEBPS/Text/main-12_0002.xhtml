<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">11</span></h2>

  <p>Joe, Benny ve Norrie 119’dan kuzeye doğru ilerliyorlardı. Hava yaz gibi sıcak, puslu ve nemliydi. Yaprak bile kımıldamıyordu. Yolun iki tarafındaki otların arasında cırcırböcekleri büyük bir gürültü çıkarıyordu. Ufukla gökyüzü Joe’nun önce bulutlar yüzünden diye yorumladığı bir sarı renkliydi. Sonra bunun Kubbe’ye yapışan polen ve toz parçaları olduğunu anladı. Otoyolun yakınından geçen Prestil Deresi otoyolun yakınından yüce Androscoggin’e kavuşmak hevesiyle güneydoğuya, Castle Rock’a doğru hızlanırken çıkardığı sesleri duymaları lazımdı ama sadece cırcırböcekleriyle ağaçlarda tembel tembel öten birkaç karganın sesi geliyordu.</p>

  <p>Deep Cut Yolu’nu geçtiler ve yaklaşık bir buçuk kilometre daha gidip Black Ridge Yolu’na ulaştılar. Bozuk bir toprak yoldu ve gökyüzüne bakan, eğri büğrü iki tabelayla gösteriliyordu. Soldakinde ARAZİ ARACI TAVSİYE EDİLİR yazıyordu. Sağdakine KÖPRÜ AĞIRLIK LİMİTİ 4 TONDUR BÜYÜK KAMYONLAR GEÇEMEZ diye eklenmişti. İki tabelada da kurşun delikleri vardı.</p>

  <p>Benny, “İnsanların düzenli olarak atış talimi yaptığı bir kasabaya bayılırım,” dedi. “O zaman kendimi El Kliyder’e karşı güvende hissederim.”</p>

  <p>Joe, “O El Kaide, salak,” dedi.</p>

  <p>Benny kafasını salladı, keyiflice gülümsüyordu. “Ben el <span style="font-style:italic;">Kliyder'</span>den söz ediyorum, hani şu korkunç MeksikalI haydut, batı Maine’e yerleşmiş, şeyden..”</p>

  <p>Norrie, “Hadi Geiger Sayacı’nı bir deneyelim,” deyip bisikletten indi.</p>

  <p>Aygıt Benny’nin dağ bisikletinin arkasındaydı. Claire’in bez sepetinden aldıkları birkaç eski havluyla sarıp sarmalamışlardı. Benny havlulardan çıkarıp Joe’ya verdi. Çorak ortamdaki en renkli şey aygıtın sarı muhafazasıydı. “Sen yap. Ben çok heyecanlıyım.”</p>

  <p>Joe bir an düşündü, sonra Geiger Sayacı’nı Norrie’ye uzattı.</p>

  <p>Norrie dalga geçerek, “Ödlekler,” dedi ve aygıtı çalıştırdı. İbre bir anda + 50’ye fırlamıştı. Joe ibreye bakakaldı, kalbi yerinden fırlayacakmış gibiydi. Benny, “Yuh!” dedi. “Amma sıçradı!”</p>

  <p>Norrie sabitlenen (ama kırmızı bölümden hâlâ çeyrek kadran uzakta olan) ibreden başını kaldırıp Joe’ya baktı. “Devam ediyor muyuz?”</p>

  <p>Joe, “İlla ki,” dedi.</p>
</body>
</html>
