<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark16"></a><span style="font-weight:bold;">17</span></h2>

  <p>Melvin Searles de düşünmedi. Mel, Marty Arsenault, George Frederick ve Stubby Norman’ın önünde biçildiğini görmüş, en azından bir merminin gözünün önünden geçip gidişine tanık olmuştu ve bu tür şeyler düşünmek için uygun bir ortam yaratmıyordu.</p>

  <p>Mel sadece koştu.</p>

  <p>Ağaçların arasında yalpalayarak, yüzünü çizen dalların farkına bile varmayarak koştu, bir kez düştü, tekrar kalktı ve nihayet kendini kamyonların bulunduğu açıklığa attı. Birini çalıştırıp oradan uzaklaşmak yapılacak en mantıklı şeydi ama Mel ve mantık birlikte olamıyorlardı. Arkadan baskın verecek grubun sağ kalan diğer üyesi omzundan yakalayıp büyük bir çam ağacının gövdesine dayamasa herhalde bağlantı yolundan koşarak Little Bitch’e doğru gidecekti.</p>

  <p>Diğer kişi kitapçının kardeşi Aubrey Towle’ydi. İriyarı, ayaklarını sürterek yürüyen, donuk bakışlı biriydi, arada ağabeyi Ray’ın rafları düzeltmesine yardım eder ama nadiren konuşurdu. Kasabada Aubrey’in biraz durgun zekâlı olduğunu düşünenler vardı ama şu anda hiç öyle görünmüyordu. Paniklemiş gibi de değildi.</p>

  <p>Mel’e, “Ben geri dönüp o alçağı haklayacağım,” diye bilgi verdi.</p>

  <p>Mel, “Sana iyi şanslar ahbap,” dedi. Ağaçtan ayrılıp yine bağlantı yoluna doğru döndü.</p>

  <p>Aubrey Towle bu sefer Mel’i daha sert bir şekilde itti. Gözüne düşen saçlarını kenara çekip Heckler &amp; Koch tüfeğini Mel’in karnına dayadı. “Bir yere gitmiyorsun.”</p>

  <p>Arkalarından tekrar bir salvo duyuldu. Ve çığlıklar.</p>

  <p>Mel, “Duyuyor musun?” dedi. “Buna mı dönmek istiyorsun?”</p>

  <p>Aubrey sabırlı bir ifadeyle Mel’e baktı. “Benimle gelmek zorunda değilsin ama beni koruyacaksın. Anladın mı? Yoksa seni ben vururum.”</p>
</body>
</html>
