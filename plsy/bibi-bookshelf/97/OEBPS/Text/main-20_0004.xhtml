<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">8</span></h2>

  <p>Rusty’den gelen telefon çok kısaydı, otuz saniye bile sürmemişti ama Linda Everett için bu feci perşembe gününü yüz seksen derece güneşe döndürecek kadar uzundu. Mutfak masasına oturup elleriyle yüzünü örttü ve ağladı. Bunu mümkün olduğunca sessiz yaptı çünkü şimdi yukarıda iki yerine dört çocuk vardı. Appleton’ları da eve getirmişti.</p>

  <p>Alice ile Aidan çok üzgündü -Tanrım, elbette üzgün olurlardı- fakat Jannie ve Judy ile olmak iyi gelmişti. Bir sürü Benadryl de öyle. Kızlarının isteği üzerine Linda şişme yatağı odalarına koymuştu ve şimdi dördü de yatakların arasında yerde uyuyorlardı, Judy ile Aidan birbirlerine sarılmış vaziyetteydiler.</p>

  <p>Linda kendini azıcık toparlamıştı ki mutfak kapısına vuruldu. İlk aklına gelen polis oldu, ancak kasabadaki curcuna ve kan revan yüzünden onları bu kadar çabuk beklemiyordu. Önce geleni tanıyamadı çünkü saçı değişikti. Bu sefer at kuyruğu şeklinde toplanmamıştı; Thurston Marshall’ın omuzlarına dökülmüş, yüzünü çevrelemiş, adamı uzun, zor bir günden sonra kötü haber almış bir çamaşırcı kadına döndürmüştü.</p>

  <p>Linda kapıyı açtı. Bir süre Thurse eşikte bekledi. “Caro öldü mü?” Sesi kısık ve boğuktu. Linda, <span style="font-style:italic;">sanki maçta kısılmış da bir daha hiç açılmayacakmış gibi</span>, diye düşündü.</p>

  <p>Linda da kısık sesle, “Maalesef öyle,” dedi. Çocuklar yüzünden böyle konuşmuştu. “Bay Marshall çok üzgünüm.”</p>

  <p>Adam bir süre daha orada durdu. Sonra gri saçlarından birer tutam yakalayıp öne arkaya sallanmaya başladı. Linda bu bahar kaçamaklarına pek inanmazdı, o bakımdan eski kafalıydı. Marshall’la Caro Sturges’e olsa olsa iki yıl, belki de altı ay süre tanındı -cinsel organları yatışana kadar- ama bu gece adamın aşkından şüphe etmiyordu veya kaybından.</p>

  <p><span style="font-style:italic;">Onların başına ne gelirse çocukları da etkiliyor</span>, diye düşündü. <span style="font-style:italic;">Tabii Kubbe’yi de.</span> Kubbe’nin altında yaşamak her şeyi yoğunlaştırıyordu. Daha şimdiden Linda’ya yıllar geçmiş gibi geliyordu. Dış dünya uyanınca kaybolan bir rüya gibiydi.</p>

  <p>“İçeri gelin,” dedi. “Ama sessiz olun Bay Marshall. Çocuklar uyuyor. Benimkilerle sizinkiler.”</p>
</body>
</html>
