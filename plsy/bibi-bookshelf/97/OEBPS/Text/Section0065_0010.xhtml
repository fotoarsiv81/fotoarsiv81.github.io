<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">11</span></h2>

  <p>Pazartesi sabahı olmasına rağmen Sweetbriar Rose için oldukça kalabalıktı... ama tabii ki kasaba tarihinde bunun gibi bir pazartesi sabahı daha olmamıştı. Yine de Rose ocağın kapatıldığını ve akşamüzeri beşten önce açılmayacağını duyurduğunda müşteriler pek sorun çıkarmadan çıktılar. Rose lafını, “Belki de o zaman Castle Rock’taki Moxie’ye gidip orada yersiniz!” diye bitirdi. Moxie pis, yağlı bir yer olduğu halde sözleri bir alkış patlamasıyla karşılandı.</p>

  <p>Ernie Calvert, “Öğle yemeği yok mu?” diye sordu.</p>

  <p>Rose ellerini omuz hizasına kaldıran Barbie’ye baktı. Bana sorma.</p>

  <p>Rose, “Sandviç,” dedi. “Elimizdekiler bitene kadar.”</p>

  <p>Bir alkış daha duyuldu. İnsanlar bu sabah beklenmedik bir şekilde keyifli görünüyordu; kahkahalar, şakalaşmalar... Belki de kasabanın yükselen moralinin en önemli göstergesi arka tarafta, yine canlanmış olan palavra masasıydı.</p>

  <p>Sebebin büyük kısmı tezgâhın üzerindeki -CNN’e kilitlenmiş durumda olan- televizyondu. Televizyondaki konuşmacılar genelde spekülasyon yapıyordu, ama çoğu umutluydu. Görüşlerine başvurulan bazı bilimadamlarına göre Cruise’un engeli delip geçme şansı çok yüksekti, böylece kriz bitmiş olacaktı. Bir tanesi başarı şansını, “yüzde seksenden fazla,” diye ifade etmişti. Barbie, <span style="font-style:italic;">ama tabii ki adam Cambridge'teki MIT’den,</span> diye düşündü. <span style="font-style:italic;">iyimser olmayı kaldırabilir.</span></p>

  <p>Tam ızgarayı kazımaya başlamışken kapıya vuruldu. Barbie dönüp bakınca eteğine yapışmış üç çocukla Julia Shumway’i gördü. Çocuklar yüzünden eğitim gezisine çıkmış bir ortaokul öğretmenine benzemişti. Barbie ellerini önlüğüne silerek kapıya doğru gitti.</p>

  <p>Anson masaları toplamakta olduğu yerden sinir içinde, “Karnı acıkan herkesi içeri alırsak göz açıp kapayana kadar stoklarımız biter,” dedi. Rose biraz daha et alabilmek için Yemek Dünyası’na gitmişti.</p>

  <p>Barbie, “Onun yemek için geldiğini sanmıyorum,” dedi ve haklıydı.</p>

  <p>Julia minik Mona Lisa tebessümüyle, “Günaydın Albay Barbara,” dedi. “İçimden habire Binbaşı Barbara demek geliyor. Hani şu..”</p>

  <p>“Oyun yüzünden, biliyorum.” Barbie bunu daha önce de duymuştu. En az on bin kere. “Bu senin ekip mi?”</p>

  <p>Çocuklardan biri fırça gibi koyu kahverengi saçlı, uzun, ince bir oğlandı; salaş bir pantolonla solmuş bir 50 sent baskılı bir tişört giymiş tıknaz bir çocuktu. Üçüncüsü de yanağında şimşek olan güzel, küçük bir kızdı. Şimşek dövme değil çıkartmaydı ama yine de kıza belli bir hava katıyordu. Barbie, Joan Jett’in ortaokul versiyonu olduğunu söylese kızın kimden bahsettiğini anlamayacağını fark etti.</p>

  <p>Julia isyankâr kızın omzuna dokunup, “Norrie Calvert,” dedi. “Benny Drake. Ve bu ince uzun bardak da Joseph McClatchey. Dünkü protesto gösterisi onun fikriydi.”</p>

  <p>Joe, “Ama kimsenin zarar görmesini istememiştim,” dedi.</p>

  <p>Barbie, çocuğa, “Zaten olanlar senin suçun değildi,” dedi. “Yani rahat ol bu konuda.”</p>

  <p>Benny merakla yüzüne bakıp, “Sahiden baş komutan mısınız?” dedi.</p>

  <p>Barbie güldü. “Hayır,” dedi. “Çok mecbur kalmadıkça aklımdan bile geçmez.”</p>

  <p>Norrie, “Ama dışarıdaki askerleri tanıyorsunuz öyle değil mi?” diye sordu.</p>

  <p>“Şey, şahsen değil. Zaten onlar denizci. Ben karacıydım.”</p>

  <p>Julia, “Albay Cox’a göre hâlâ da ordudasın,” dedi. Suratında soğukkanlı minik tebessümü vardı ama gözleri heyecanla dans ediyordu. “Biraz konuşabilir miyiz? Genç Bay McClatchey’in bir fikri var ve bence çok parlak bir fikir. Eğer işe yararsa.”</p>

  <p>Joe, “Yarayacak,” dedi. “İş bilgisayar meselesine gelince başkomutan benim.”</p>

  <p>Barbie, “Ofisime geçelim,” dedi ve tezgâha yöneldi.</p>
</body>
</html>
