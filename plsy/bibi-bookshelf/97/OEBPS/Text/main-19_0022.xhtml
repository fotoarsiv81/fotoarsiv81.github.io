<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark23"></a><span style="font-weight:bold;">30</span></h2>

  <p>Barbie, Junior’ın silahını doğrulttuğunu gördü. Rusty’ye gözlerini kapamasını söylediğini duydu. Ne diyeceğini düşünmeden bağırmaya başladı. “Hey bok kafalı! Zımbaladım seni değil mi? Bir güzel zımbaladım!” Bunu takip eden kahkaha bir delinin gelgitleri sırasında atacağı kahkahaya benziyordu.</p>

  <p>Barbie, <span style="font-style:italic;">demek ki ölmeye yaklaşınca böyle gülüyormuşum,</span> diye düşündü. Bu da daha çok gülmesine yol açtı.</p>

  <p>Junior ona döndü. Yüzünün sağ tarafında bir şaşkınlık ifadesi vardı, sol tarafı ise kaşları çatık bir halde donup kalmıştı. Barbie’ye çocukken okuduğu kitaplardan birindeki haydudu hatırlatıyordu ama hangisi olduğunu hatırlayamattı işti. Muhtemelen Batman’in düşmanlarından biriydi, onlar daima en korkunçları olurdu. Sonra küçük kardeşi Wendell’in düşman demeye çalışırken “uşman.” dediği aklına geldi. İyice kahkahalara boğuldu.</p>

  <p>İki elini parmaklıkların arasından uzatıp Junior’a el işareti yaparken, <span style="font-style:italic;">gitmenin daha kötü yolları da olabilir</span>, diye düşündü. <span style="font-style:italic;">Hani Moby-Dick’te Stubbs ne diyordu:</span> <span style="font-style:italic;">“Kaderim her neyse kahkahalar atarak gideceğim ona.”</span></p>

  <p>Junior, Barbie’nin ona çift elle hareket çektiğini gördü ve Rusty’yi tamamen unuttu. Kısa koridorda silahını önde tutarak ilerlemeye başladı. O anda Barbie’nin algıları çok netti ama onlara güvenmiyordu. Yukarıda dolaşıp konuştuklarını duyduğu insanları hayalinde canlandırdığından emindi. Yine de oyunu sonuna kadar götürecekti. Hiç değilse Rusty’ye biraz daha vakit tanımış olurdu.</p>

  <p>“Aman bok kafalı gelmiş,” dedi. “O gece Dipper’da nasıl benzettim seni ama? Çocuk gibi ağlamıştın.”</p>

  <p>“Ağlamadım.”</p>

  <p>Kelime egzotik bir Çin mönüsündeki yemek isimleri gibi gelmişti kulağına. Junior’ın yüzü enkaza dönmüştü. Sol gözünden sızan kan sakallarla kararan çenesine akıyordu. Barbie bir fırsat olabileceğini fark etti. İyi bir fırsat sayılmazdı ama kötü bir fırsat bile hiç olmamasından iyiydi. Hücre yatağıyla tuvaletinin önünde önce ağır ağır, sonra hızla gidip gelmeye başladı. Kendi kendine <span style="font-style:italic;">şimdi atış pavyonundaki mekanik ördeğin ne hissettiğini anlamışsındır,</span> dedi. <span style="font-style:italic;">Bunu da unutmasam iyi olur.</span></p>

  <p>Junior tek gözüyle onun hareketlerini takip ediyordu. “Onu becerdin mi? Angie’yi becerdin mi?” Onu bejerdinş mi? Anjee’yi bejerdinş mi?</p>

  <p>Barbie güldü. Yine o delice kahkahayı, kendisiyle bağdaştı ramadığı kahkahayı atmıştı, ama elinde başka örnek yoktu. “Onu becerdim mi? Onu becerdim mi ha? Junior, onu aklına gelebilecek her şekilde becerdim. ‘Hail to the Chief’ ve ‘Bad Moon Rising’ şarkılarını söyletene kadar becerdim. Yere yığılıp biraz daha diye yalvartana kadar becerdim. Onu..”</p>

  <p>Junior başını silaha doğru eğdi. Barbie bunu gördü ve hiç gecikmeden sola çekildi. Junior ateş etti. Mermi hücrenin arkasındaki tuğla duvara çarptı. Koyu kırmızı kıymıklar fırladı. Bir kısmı parmaklıklara çarptı -Barbie teneke fincana düşen bezelyeler gibi metalik sesler çıkardıklarını duydu- ama parçalardan hiçbiri Junior’a isabet etmedi. Tüh. Koridorun aşağısından Rusty bağırarak bir şeyler söyledi, muhtemelen Junior’ın dikkatini dağıtmaya çalışıyordu ama Junior’ın dikkati artık dağılmazdı. Başlıca hedefi tam karşısındaydı.</p>

  <p>Barbie, <span style="font-style:italic;">henüz değil, yapma,</span> diye düşündü. Hâlâ gülüyordu. Delice, çılgınca bir şeydi ama böyleydi. <span style="font-style:italic;">Daha değil seni tek gözlü canavar.</span></p>

  <p>“Sen kaldıramıyormuşsun Junior, öyle dedi. Sana Bay Beceriksiz diyordu. Buna epeyce güldük ikimiz de..” Tam Junior ateş ettiği anda sağa sıçradı. Bu sefer kurşunun kulağının dibinden geçişini duymuştu. Yine tuğla parçaları koptu. Bir tanesi de Barbie’nin ensesine battı.</p>

  <p>“Hadi ama Junior? Neyin var senin? Cebirle uğraşan dağsıçanı gibi ateş ediyorsun. Kaçık mısın nesin? Angie ile Frankie senin için öyle derlerdi hep..”</p>

  <p>Barbie sağa gidecekmiş gibi yapıp hücrenin sol tarafına koştu. Junior üç el ateş etti, patlamalar kulakları sağır edecek gibiydi, ortalığı barut kokusu sarmıştı. Mermilerden ikisi kendilerini tuğlalara gömdüler, üçüncü ise tok bir sesle metal klozete çarptı. Klozetten su akmaya başladı. Barbie ise dişlerini takırdatacak şiddetle hücrenin uzak duvarına çarpmıştı.</p>

  <p>Junior soluk soluğa, “Şimdi kıstırdım seni,” dedi. Şimji kıştığdığım şenij. Fakat aşırı ısınmış düşünme motoru kalıntısının derinliklerinde endişe vardı. Sol gözü kördü ve sağ gözü de bulanık görmeye başlamıştı. Bir değil üç tane Barbie görüyordu.</p>

  <p>Kahrolası herif yine hareket etti ve bu kurşun da ıskaladı. Yatağının başucundaki yastıkta küçük kara bir göz açıldı. Ama en azından çökmüştü artık. Oradan oraya sıçrayıp durmuyordu. Junior, <span style="font-style:italic;">iyi ki dolu şarjörü takmışım,</span> diye düşündü.</p>

  <p>“Beni zehirledin <span style="font-style:italic;">Baaaarbie.”</span></p>

  <p>Barbie’nin neden söz ettiği hakkında hiçbir fikri yoktu ama hemen kabul etti. “Doğru küçük ahmak kukla, zehirledim seni.”</p>

  <p>Junior, Beretta’yı parmaklıkların arasından uzatıp sol gözünü yumdu; böylece gördüğü Barbie sayısı ikiye inmişti. Dilini dişlerinin arasına kıstırmıştı. Yüzü kan ter içindeydi. “Şimdi de kaç bakalım <span style="font-style:italic;">Baaaarbie."</span></p>

  <p>Barbie kaçamazdı ama Junior’a doğru balıklama dalabilirdi ve öyle de yaptı. Bu seferki mermi başının üstünden geçti ve kalçasına sıyırıp kot pantolonunu, çamaşırını ve tenini yaktığım hissetti.</p>

  <p>Junior büküldü, düşecek gibi oldu, sağ eliyle parmaklıklara tutunup kendini yukarı çekti. <span style="font-style:italic;">“Sıkı dur aşağılık herif!”</span></p>

  <p>Barbie hücre yatağına doğru dönüp elini şiltenin altına soktu. O kahrolası bıçağı hepten unutmuştu.</p>

  <p>Junior arkasından, “Sırtından mı yemek istiyorsun kurşunu?” dedi. “Olur, bence sorun yok.”</p>

  <p>Rusty, <span style="font-style:italic;">“Vur onu,”</span> diye bağırdı. <span style="font-style:italic;">“Vur onu, VUR, VUR!”</span></p>

  <p>Bir sonraki atıştan önce Barbie ancak, <span style="font-style:italic;">Tanrım, Everett sen kimden yanasın,</span> diye düşünecek zaman bulabildi.</p>
</body>
</html>
