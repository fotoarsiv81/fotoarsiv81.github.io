<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">12</span></h2>

  <p>Ginny Tomlinson kötü haber gibi öten bip sesine doğru koşuyordu ve Piper’in onunla konuşma fırsatı olmamıştı. Denememişti bile. Bekleme odasında manzarayı tespit etmesine yetecek kadar kalmıştı: bütün hastaneyi üç kişi -iki hemşireyle Gina Buffalino adlı genç bir gönüllü- çekip çevirmekteydi. Başa çıkıyorlardı ama ucu ucuna. Ginny döndüğünde daha yavaş yürüyordu. Omuzları çökmüştü. Bir elinde bir hasta kartı sallanıyordu.</p>

  <p>Piper, “Ginny?” dedi. “İyi misin?”</p>

  <p>Ginny’nin suratına tokadı basacağını sandı, ama kadın hırlamak yerine yorgun bir tebessümle yüzüne baktı. Ve gelip yanına oturdu. “İyiyim. Sadece yorgunum,” duraksadı. “Ayrıca Ed Carty de şimdi öldü.”</p>

  <p>Piper, kadının elini tuttu. “Bunu duyduğuma çok üzüldüm.”</p>

  <p>Ginny, Piper’in parmaklarını sıktı. “Üzülme. Kadınlar doğumu nasıl ifade ederler bilir misin? Bu çok kolaydı, bu çok zor oldu diye.”</p>

  <p>Piper başını salladı.</p>

  <p>“Ölüm de öyledir. Bay Carty uzun zamandır doğmayı bekliyordu ve artık doğdu sayılır.”</p>

  <p>Piper’e bu fikir çok güzel gelmişti. Vaazlarından birinde kullanabileceğini düşündü... yalnız bu pazar kimsenin ölüm üzerine bir vaaz dinlemek isteyeceğini sanmıyordu. Yani Kubbe hâlâ duruyor olursa.</p>

  <p>Bir süre yan yana oturdular, Piper sormak zorunda olduğu şeyi en uygun nasıl sorabileceğini düşünüyordu. Sonunda sormak zorunda kalmadı.</p>

  <p>Ginny, “Tecavüze uğramış,” dedi. “Muhtemelen birden çok. Twitch dikiş atmak zorunda kalacak diye korktum, ama tamponla durdurabildim kanamayı,” durdu. “Ağlıyordum. Neyse ki kızcağız bunu fark edecek halde değildi.”</p>

  <p>“Ya bebek?”</p>

  <p>“Aslında sağlıklı on sekiz aylık bir bebek ama bizi korkuttu. Küçük bir nöbet geçiriyordu. Herhalde güneştendir. Artı susuz kalmaktan... açlıktan... üstelik onda da bir yara vardı” Ginny kendi alnını gösterdi.</p>

  <p>O sırada Twitch de koridordan gelip aralarına katıldı. Her zamanki fütursuz halinden ışık yılı kadar uzak görünüyordu.</p>

  <p>“Kıza tecavüz eden adam, bebeğe zarar vermiş mi?” Bunu sorarken Piper’in sesi sükûnetini korumuştu ama zihninde incecik kırmızı bir çatlak açılıyordu.</p>

  <p>Twitch, “Küçük Walter mı? Bence sadece düşmüş,” dedi. “Sammy karyolasının çöktüğünü söyledi. Konuşması tam anlamıyla tutarlı sayılmazdı ama kaza olduğundan eminim. En azından o kısmının.”</p>

  <p>Piper hayretle onlara bakıyordu. “Demek onu diyormuş. Ben de su isliyor sanmıştım.”</p>

  <p>Ginny, “Eminim ki su da istemiştir,” dedi. “Ama Sammy’nin bebeğinin ilk adı Küçük ikinci adı Walter. Galiba bir blues parçasından esinlenmişler. Phil’le ikisi..” Ginny esrarlı sigara içermiş gibi yaptı.</p>

  <p>Twitch, “O-ho, Phil esrar içicisinden daha fazlaydı,” dedi. “Konu uyuşturucu olunca Phil Bushey sınır tanımazdı.”</p>

  <p>Piper, “Öldü mü peki?” diye sordu.</p>

  <p>Twitch omuz silkti. “İlkbahardan beri görmedim. Öldüyse kurtulmuş demektir.”</p>

  <p>Piper ayıplayarak baktı.</p>

  <p>Twitch başını hafifçe öne eğdi. “Kusura bakma rahip.” Sonra Ginny’ye döndü. “Rusty’den hiç haber var mı?”</p>

  <p>Ginny, “Biraz ara vermesini söylemiştim,” dedi. “Gitsin diye de ısrar ellim. Eminim yakında döner.”</p>

  <p>Piper aralarında oturuyordu, sakin görünüyordu. İçindeyse o kırmızı çatlak genişliyordu. Ağzında ekşi bir tat vardı. Babasının, annesine ukala bir laf etti diye alışveriş merkezindeki paten sahasına gitmesini yasakladığı günü hatırlamıştı (Piper genç kızlığa geçerken ukalalık etmeden duramazdı). Yukarı çıkmış, buluşacağı arkadaşını aramış ve arkadaşına -gayet keyifli, bir ses tonuyla bir şey olduğunu ve buluşmaya gelemeyeceğini söylemişti. Haftaya mı? Tabii ki, sana iyi eğlenceler, yok yok, ben iyiyim, hadi hoşça kal. Sonra kalkıp odasının altını üstüne getirmişti. Üstüne de duvardan çok sevdiği Oasis posterini sökmüş ve paramparça etmişti. O arada da çılgınca ağlıyordu, üzüntüden değil, o yıllarda beş kuvvetinde kasırga gibi patlayan öfkesinden. Babası gelmiş yaptıklarını kapı eşiğinde izliyordu. Piper sonunda babasını fark edince soluk soluğa, ondan ne kadar nefret ettiğini düşünerek yüzüne bakmıştı. İkisinden de nefret ediyordu. Ölseler gidip New York’ta Ruth teyzesiyle yaşayabilirdi. Ruth teyzesi hoşça vakit geçirmeyi bilirdi. Malum birilerine benzemezdi. Babası ise kollarım açıp ona uzatmıştı. Bir şekilde çok mütevazı bir hareketti, Piper’in öfkesini ezip geçen, adeta yüreğini de burkan bir hareket.</p>

  <p>Babası <span style="font-style:italic;">öfkeni kontrol etmezsen o seni kontrolüne alır</span> demiş ve başı önde yürüyüp gitmişti. Piper arkasından kapıyı çarpmamıştı. Son derece sessiz bir şekilde kapatmıştı.</p>

  <p>Öfkesini yok etmeye o yıl karar vermişti. Öfkesini tümden yok etmek onun bir parçasını da yok edecekti ama birtakım radikal değişiklikler yapmazsa çok uzun bir süre on beşinde kalacağını düşünmüştü. Kontrollü olmak için çabalamaya çalışmış ve çoğu zaman başarılı olmuştu. Kontrolünü yitirir gibi olduğunda babasının sözlerini, öyle ellerini uzatışını ve büyüdüğü evin üst kat koridorundaki yürüyüşünü hatırlardı.</p>

  <p>Dokuz yıl sonra babasının cenaze töreninde bir konuşma yapmış, <span style="font-style:italic;">hayatımda duyduğum en önemli şeyi bana babam söyledi</span> demişti. Ne olduğunu söylememişti ama annesi biliyordu; artık kızının yönettiği kilisenin en ön sırasında oturuyordu.</p>

  <p>Son yirmi yıldır, ne zaman birine patlayacak olsa -ve genelde bu duygu adeta kontrol edilemez oluyordu, çünkü insanlar çok budala, çok ahmak olabiliyordu- babasının sesini düşündü: <span style="font-style:italic;">Öfkeni kontrol etmezsen o seni kontrol eder.</span></p>

  <p>Fakat şimdi o kırmızı çatlak giderek büyüyor ve Piper’in içinden ortalığı duman etmek geliyordu. Kan fışkırtana kadar derisini tırmalayabilirdi.</p>

  <p>“Kimin yaptığını sordunuz mu?”</p>

  <p>Ginny, “Tabii ki,” dedi. “Söylemiyor. Korkuyor.”</p>

  <p>Piper ilk başta yerde yatan ana oğlu çöp torbası sanışını hatırladı. Ve bunu yapan her kimse işte onları bu hale sokmuştu. Ayağa kalktı. “Gidip bir de ben konuşacağım.”</p>

  <p>Ginny, “Şu anda iyi bir fikir olmayabilir,” dedi. “Yatıştırıcı verdik ve..”</p>

  <p>Twitch, “Bırak bir denesin,” diye araya girdi. Yüzü soluktu. Ellerini dizlerinin arasına kilitlemişti. Durmadan eklemlerini çatırdatıyordu. “Hem de elinden geleni sonuna kadar yap rahip.”</p>
</body>
</html>
