<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">3</span></h2>

  <p>İlk üç bungalovun boş olduğu belliydi; arabadan çıkmaya bile zahmet etmediler. Kamp yolu, ortasında ot bürümüş bir tümsek bulunan bir çift tekerlek izinden ibaretti. Her iki yandaki ağaçlar yola sarkıyor, bazılarının alt dalları neredeyse aracın tavanına sürtüyordu.</p>

  <p>Frankie, “Galiba sonuncu da şu dönemecin ardında,” dedi. “Yol küçük tekne barınağında bitiyor..”</p>

  <p>Junior, “Dikkat et!” diye bağırdı.</p>

  <p>Dönemeci döner dönmez karşılarına biri kız biri erkek iki çocuk çıkmıştı, yolun ortasında duruyorlardı. Kenara çekilmek için hiçbir çaba harcamamışlardı. İkisinin de yüzünde şok geçirmiş ve boş bir ifade vardı. Frankie Toyota’nın egzozunu yolun ortasındaki tümseğe çarpmaktan korkmasa -yani hızlı gidiyor olsa- kesinlikle çocuklara çarpardı. Hemen frene bastı araba çocuklara iki adım kala durdu.</p>

  <p>“Aman Tanrım, kıl payıyla,” dedi. “Kalp krizi geçireceğimi sandım.”</p>

  <p>Junior, “Babam geçirmediyse sen de geçirmezsin,” dedi.</p>

  <p>“Ha?”</p>

  <p>“Boş ver,” diyen Junior arabadan indi. Çocuklar hâlâ yerlerinden kıpırdamamışlardı. Kız daha uzun boylu ve daha büyüktü. Dokuz yaşında olabilirdi. Oğlansa beş yaşındaymış gibi görünüyordu. Kız, oğlanın elini tutuyordu. Başını kaldırıp Junior’a baktı, ama oğlan Toyota’nın şoför tarafındaki farında çok ilginç bir şey görmüş gibi dosdoğru ileri bakıyordu.</p>

  <p>Junior, kızın yüzündeki dehşeti fark edip önünde diz çöktü. “Tatlım, iyi misin?”</p>

  <p>Cevap oğlandan geldi. Gözünü fardan ayırmadan konuşmuştu. “Annemi istiyorum ben. Karnım acıktı.”</p>

  <p>Frankie de yanlarına gelmişti. “Bunlar gerçek mi?” Sesinin tonu <span style="font-style:italic;">şaka yapıyorum ama niyetim bu değil</span> dermiş gibiydi. Uzanıp kızın koluna dokundu.</p>

  <p>Kız hafifçe irkilip ona baktı. “Annem geri gelmedi.” Alçak sesle konuşmuştu.</p>

  <p>Junior, “Adın ne senin tatlım?” diye sordu. “Ve annen kim?”</p>

  <p>Kız, “Benim adım Alice Rachel Appleton,” dedi. “Bu da Aidan Patrick Appleton. Annemiz Vera Appleton. Babamız Edward Appleton ama annemiz geçen yıl boşandı ve şimdi babam Teksas’ta, Piano’da yaşıyor. Biz Massachusetts, Weston’da On Altı Meşe Yolu’nda oturuyoruz. Telefonumuz..”</p>

  <p>Bant kaydıymış gibi hatasız bir şekilde söyledi.</p>

  <p>Junior, <span style="font-style:italic;">aman ne âlâ. Massachusetts’li birkaç salak daha,</span> diye düşündü. Ama mantıklıydı; başka kim sırf o kahrolası ağaçlardaki kahrolası yaprakları göreyim diye onca benzin harcardı?</p>

  <p>Artık Frankie de diz çökmüştü. “Alice,” dedi. “Beni dinle hayatım. Annen nerede şu anda?”</p>

  <p>“Bilmiyorum.” Gözyaşları -kocaman şeffaf kürecikler halinde- yanaklarından süzülmeye başlamıştı. “Yaprakları görmeye gelmiştik. Balık tutmaya da çıkacaktık. Sandala binmeyi seviyoruz, öyle değil mi Aide?”</p>

  <p>Aidan kederle, “Benim karnım acıktı,” dedi ve o da ağlamaya başladı.</p>

  <p>Onları böyle görünce Junior’ın da içinden ağlamak gelmişti. Kendi kendine polis olduğunu hatırlattı. Polisler ağlamazdı, en azından görev başındayken. Kıza tekrar annesinin nereye gittiğini sordu ama cevap veren oğlan oldu.</p>

  <p>“Woops’a gitti.”</p>

  <p>Alice, “Yani Whoopie Pies demek istiyor,” dedi. “Ama başka şeyler de alacaktı. Çünkü Bay Killian bungalovla gerektiği gibi ilgilenmemiş. Annem artık büyüdüğüm için Aidan’a göz kulak olabileceğimi söyledi, hemen dönecekti, sadece Yoder’e gidiyordu. Aide’yi gölden uzak tutmamı söyledi.”</p>

  <p>Junior durumu anlamaya başlamıştı. Belli ki kadın bungalovu yiyecek stoklanmış olarak bulmayı bekliyordu -en azından temel gıdalar- ama Roger Killan’ı yeterince tanısaydı ona güvenmemesi gerektiğini bilirdi. Herif sıfır numara salaktı ve üç kuruşluk aklını da çoktan harcamıştı. Yoder, Tarker Mill sınırında bira, kahveli likör ve konserve satan küçük, pis bir dükkândı. Normalde buradan gidiş dönüş kırk dakika sürerdi. Ama kadın dönmemişti ve Junior sebebini biliyordu.</p>

  <p>“Cumartesi sabahı mı gitmişti?” diye sordu. “Öyle oldu herhalde, değil mi?”</p>

  <p>Aiden, “Annemi istiyorum ben!” diye bağırdı. “Kahvaltımı istiyorum! Karnım acıyor!”</p>

  <p>Kız, “Evet,” dedi. “Cumartesi sabahı. Biz çizgi film seyrediyorduk ama artık hiçbir şey seyredemiyoruz çünkü elektriğimiz kesildi.”</p>

  <p>Junior’la Frankie bakıştılar. Karanlıkta yapayalnız iki gece. Kız olsa olsa dokuz, oğlan beş yaşında olmalıydı. Düşüncesi bile Junior’ı rahatsız ediyordu.</p>

  <p>Frankie, Alice Appleton’a, “Yiyecek bir şeyiniz var mıydı? Ha tatlım? Herhangi bir şey?”</p>

  <p>Kız, “Sebze rafında soğan vardı,” diye fısıldadı. “Yarım yarım yedik, şekerle.”</p>

  <p>Frankie, “Tüh be lanet olsun,” dedi. Sonra, “Yok, yok demedim, böyle bir şey dediğimi duymadınız. Bir saniye,” diye ekledi. Arabaya gidip kapıyı açtı ve torpido gözünü karıştırmaya başladı.</p>

  <p>Junior, “Nereye gidiyordunuz Alice?” diye sordu.</p>

  <p>“Kasabaya. Annemi aramaya ve yiyecek bir şeyler bulmaya. Önce komşu kampı geçecektik sonra da ormandan gidecektik.” Belli belirsiz kuzeyi gösterdi. “Öylesi daha çabuk olur demiştim.”</p>

  <p>Junior gülümsedi ama içi soğuktu. Kız Chester’s Mill istikametini göstermemişti; TR-90 tarafını işaret ediyordu. Kilometreler boyunca boş tarlaların olduğu yönü. Tabii ki bir de Kubbe’nin. Alice ile Aidan hemen hemen kesinlikle açlıktan öleceklerdi; mutlu sonla bitmeyen bir Hansel ve Gretel masalı gibi.</p>

  <p><span style="font-style:italic;">Ve biz de neredeyse geri dönüyorduk. Tanrım.</span></p>

  <p>Frankie yanlarına gelmişti. Elinde bir Milky Way paketi vardı. Ambalaj eski ve ezilmiş görünüyordu. Çocukların gözlerini çikolataya dikişi Junior’a ara sıra haberlerde gördüğü çocukları anımsatmıştı. Amerikan suratlarındaki o gerçekdışı, korkunç ifadeyi.</p>

  <p>Frankie ambalajı açarken, “Sadece bunu bulabildim,” dedi. “Kasabada daha iyi bir şeyler ayarlarız.”</p>

  <p>Milky Way’i ikiye bölüp çocuklara paylaştırdı. Çikolata beş saniyede ortadan kaybolmuştu. Oğlan kendi parçasını bitirince çikolatalı parmaklarını ağzına soktu. Parmaklarını emdikçe yanakları ritmik bir şekilde içeri gömülüyordu.</p>

  <p>Junior, <span style="font-style:italic;">tıpkı kemik yalayan köpekler gibi,</span> diye düşündü.</p>

  <p>Frankie’ye döndü. “Kasabaya kadar beklemeye boş ver. İhtiyarla pilicin bungalovuna uğrarız. Ne varsa bu çocuklara veririz.”</p>

  <p>Frankie başıyla onayladı ve oğlanı kucağına aldı. Junior da küçük kızı kucakladı. Kızın terinin, korkusunun kokusunu alabiliyordu. Temizlemek istercesine kızın saçlarını okşadı.</p>

  <p>“İyi olacaksın tatlım,” dedi. “Hem sen hem de kardeşin iyi olacaksınız. Artık güvendesiniz.”</p>

  <p>“Söz mü?”</p>

  <p>“Söz.”</p>

  <p>Kızın minik kolları boynuna dolandı. Junior’ın hayatında hissettiği en güzel şeylerden biriydi.</p>
</body>
</html>
