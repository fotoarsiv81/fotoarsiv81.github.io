<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">15</span></h2>

  <p>Saat altı buçukta belediye binasının arkasındaki otopark ağzına kadar dolmuştu. Ondan sonra da anacaddedeki, Batı Caddesi’ndeki ve Doğu Caddesi’ndeki boşluklar doldu. Yediyi çeyrek geçe postaneyle itfaiyenin park yerleri bile dolmuş ve hemen hemen belediye binasındaki tüm koltuklara birileri yerleşmişti.</p>

  <p>Koca Jim koltukların yetmeyeceğini önceden tahmin ettiği için Al Timmons’la en yeni polislerden birkaçı çimlerin üstüne Amerikan Silahlı Kuvvetler Salonu’ndaki banklarından da getirmişlerdi. Bazılarının üstünde ASKERLERİMİZE DESTEK OLUN, bazılarının üstünde de DAHA ÇOK BİNGO OYNAYIN! yazıyordu. Ön kapının iki yanına da büyük hoparlörler yerleştirilmişti.</p>

  <p>Kasaba güvenlik güçlerinin büyük bir çoğunluğu -ve biri hariç tüm emekli polisler- düzeni sağlamak üzere hazır bulunuyordu. Geç gelenler dışarıda oturmak (hatta banklar bile dolduğu için ayakta kalmak) zorunda kaldıkları için homurdanınca Şef Randolph erken gelmeleri gerektiğini söylüyordu: sona kalan dona kalırdı. Ayrıca havanın iyi olduğunu ve sonradan yine pembe bir ay çıkacağını da ekliyordu.</p>

  <p>Joe Boxer, “Kokuyu saymazsan gayet hoş tabii,” dedi. Diş hekimi hastanede yaptığı araştırmalar sonucu heyecan verici buluşlara ulaştığı günden beri huzursuzdu. “Umarım bunlardan doğru dürüst bir şeyler duyarız.” Hoparlörleri gösteriyordu.</p>

  <p>Şef Randolph, “Gayet güzel duyarsınız,” dedi. “Dipper’dan aldık bunları. Tommy Anderson birer sanat eseri olduklarını söyledi ve kendi eliyle kurdu. Perdesi olmayan bir açık hava sinemasına gittiğinizi varsayın.”</p>

  <p>Joe Boxer, “Bana daha çok popomdaki çıbanmış gibi geliyor,” dedi, sonra bacak bacak üstüne attı ve özenle pantolonunun ütü izlerini düzeltti.</p>

  <p>Junior, gizlendiği yerden çıkmış, duvardaki çatlağa gözünü dayamış onları izliyordu. Bütün kasabalıyı bir arada görmek çok hoşuna gitmişti ve hoparlörlere minnettardı. Bulunduğu yerden her şeyi duyabilecekti. Ve babası iyice saçmalamaya başlayınca eylemini gerçekleştirecekti.</p>

  <p><span style="font-style:italic;">Tanrı benim yolumu seçen herkese yardım eder,</span> diye düşündü.</p>

  <p>Hava kararsa bile babasının koca göbekli gövdesini fark etmemek imkânsızdı. Ayrıca bu gece belediye binası tepeden tırnağa aydınlıktı ve camların birinden vuran ışık, tam Koca Jim’in otoparkın kenarında içinde durduğu dikdörtgeni aydınlatıyordu. Carter Thibodeau da yanındaydı.</p>

  <p>Koca Jim’in izlendiğinden haberi yoktu ya da daha doğrusu herkes tarafından izlendiğini hissediyordu, ki bu da aynı şey demekti. Saatine baktı ve yediyi geçtiğini gördü. Politikanın içinde olduğu uzun yıllar boyunca edindiği izlenimlerden biri de önemli toplantıların daima on dakika geç başlamasının daha iyi olduğuydu, ne daha erken ne de daha geç. Bu da artık zamanın geldiğini göstermekteydi. Elinde konuşmasının bulunduğu bir dosya vardı, ama bir kez kendini kaptırınca buna ihtiyacı olmayacaktı. Ne diyeceğini biliyordu. Dün gece uykusunda birkaç kez bu konuşmayı tekrar etmiş gibiydi ve her seferinde daha da iyi olmuştu.</p>

  <p>Carter’ı dürttü. “Gösteriyi sahneye koyma vakti geldi.”</p>

  <p>“Tamam.” Carter, binanın basamaklarında duran Şef Randolph’un yanma koştu (Koca Jim, <span style="font-style:italic;">muhtemelen kendini o lüzumsuz Julius Sezar sanıyordur,</span> diye düşündü) ve şefi geri getirdi.</p>

  <p>Koca Jim, “Yan kapıdan gidelim,” dedi. Saatine göz attı. “Şu andan itibaren beş, hayır, dört dakika. Peter önden sen git, sonra ben, sen de benim arkamdan gel Carter. Doğruca sahneye çıkacağız tamam mı? Süklüm püklüm durmayın, dimdik yürüyün. Alkışlar olacak. Dinmeye başlayana kadar ayakta kalın. Sonra oturun. Peter sen solumda; Carter, sen de sağımda oturacaksın. Ben öne çıkıp önce dua edeceğim, sonra herkes ayağa kalkıp milli marşımızı okuyacak. Ondan sonra konuşmaya başlayacağım ve gündemdeki olayları hızla geçeceğim. Her şeye evet oyu verecekler. Anlaşıldı mı?” Randolph, “Ben çok gerginim,” diye itiraf etti.</p>

  <p>“Olma. Her şey yolunda gidecek.”</p>

  <p>Bu konuda kesinlikle yanılıyordu.</p>
</body>
</html>
