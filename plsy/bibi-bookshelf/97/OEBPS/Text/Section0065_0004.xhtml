<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">5</span></h2>

  <p>Kilise açık ve bomboştu, jeneratör devrede değildi. Kaldığı bölüm sessizdi ama Peder Coggins’in Chevrolet’si küçük garajda park halinde duruyordu. İçeriye bakan Linda arabanın tamponundaki iki çıkartmayı görebiliyordu. Sağdakinde EĞER VECT BUGÜNSE BİRİ DİREKSİYONUMU TUTSUN! yazıyordu. Soldakindeyse ÖBÜR ARABAM 10 VİTESLİ yazısı vardı.</p>

  <p>Linda, Jackie’ye ikinci çıkartmayı gösterdi. “Bir de bisikleti var - binerken görmüştüm. Ama bisiklet garajda değil, belki bisikletle kasabaya gitmiştir. Yakıt tasarrufu için.”</p>

  <p>Jackie, “Belki,” dedi. “Belki de duşta düşüp boynunu kırmadığından emin olmak için eve girip bir bakmalıyız.”</p>

  <p>“Yani onu çıplak görmemiz mi gerekecek?”</p>

  <p>Jackie, “Kimse polis olmanın hoş bir şey olduğunu söylemedi,” dedi. “Hadi gel.”</p>

  <p>Ev kilitliydi ama mevsimlik sakinlerin nüfusun büyük kısmını oluşturduğu kasabalarda polisler içeri girmenin yolunu mutlaka bulurlardı. Yedek anahtar var mı diye olası yerlere baktılar. Bir mutfak kepenginin arkasındaki kancaya asılmış olarak bulan Jackie’ydi. Anahtar arka kapıyı açıyordu.</p>

  <p>Linda kafasını içeri uzatıp, “Peder Coggins?” diye seslendi. “Biz polisiz Peder Coggins, evde misiniz?”</p>

  <p>Cevap gelmedi. İçeri girdiler. Alt kat gayet derli topluydu, ama Linda’yı huzursuz etmişti. Kendi kendine başka birinin evine girdiği için böyle hissettiğini söyledi. Bir din adamının evine, hem de davet edilmeden.</p>

  <p>Jackie üst kata çıktı. “Peder Coggins? Polis. Buradaysanız lütfen ortaya çıkın.”</p>

  <p>Linda yukarı bakarak merdiven dibinde bekliyordu. Her nedense ev bir garipti. Bu da aklına nöbet geçirerek titreyen Janelle’yi getirdi. Onda da bir tuhaflık vardı. Beyninde gayet net bir düşünce oluştu: Janelle şu an burada olsa mutlaka yine nöbet geçirirdi. Evet ve acayip şeylerden söz etmeye başlardı. Belki de Cadılar Bayramı’ndan ve Büyük Balkabağı’ndan.</p>

  <p>Gayet rahat çıkılacak basamaklardı, ama oraya çıkmak istemiyordu, tek istediği Jackie’nin yukarının da boş olduğunu rapor etmesi ve buradan çıkıp radyo istasyonuna gidebilmekti. Ama ortağı yukarı gelmesini isteyince Linda yukarı çıktı.</p>
</body>
</html>
