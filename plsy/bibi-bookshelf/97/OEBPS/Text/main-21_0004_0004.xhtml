<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">5</span></h2>

  <p>Linda, “Aman Tanrım,” deyip aniden direksiyonu sola kırdı. Araç anacadde ile Highland Bulvarı’nın kesiştiği kavşaktan yüz metre uzaktaki kaldırıma çıktı. Kızlar minibüsün hoplamasına gülüştüler ama zavallı küçük Aidan korkmuş görünüyordu ve bir kez daha çilekeş Audrey’nin boynuna sarılmıştı.</p>

  <p>Thurse, “Ne oldu?” dedi. “Ne var?”</p>

  <p>Linda minibüsü birilerinin çimenliğindeki ağacın arkasına gizlemişti. Ağaç bayağı geniş bir meşeydi ama minibüs de küçük sayılmazdı ve ağacın cansız yapraklarının çoğu dökülmüştü. Linda saklandıklarına inanmak istiyor ama inanamıyordu.</p>

  <p>“Kavşağın tam ortasında Jim Rennie’nin kahrolası Hummer’ı duruyor.”</p>

  <p>Judy, “Kötü söz söyledin,” dedi. “Reçel kavanozuna iki çeyrek atacaksın.”</p>

  <p>Thurse, “Emin misin?” dedi.</p>

  <p>“Sence bu kasabada başka kimsenin öyle kocaman bir arabası var mıdır?”</p>

  <p>Thurston, “Hey Yüce İsa,” dedi.</p>

  <p>Linda ağzının kuruduğunu ve dilinin damağına yapıştığını hissediyordu. Thibodeau Hummer’ın yolcu tarafından inmekteydi, bu tarafa bir baksa...</p>

  <p><span style="font-style:italic;">Bizi görürse onu vururum</span>, diye düşündü. Bu fikir sapkın bir rahatlama getirmişti.</p>

  <p>Thibodeau, Hummer’ın arka kapısını açtı. Peter Randolph indi.</p>

  <p>Alice Appleton herkese, “O adam pantolonunu düzeltiyor,” diye bilgi verdi. “Demek ki sinemaya gidecek.”</p>

  <p>Thurston Marshall bir kahkaha attı ve hiç gülecek hali olmadığını düşünen Linda da ona katıldı. Çok geçmeden, neye güldüklerini hiç anlamayan Aidan da dahil hepsi gülüyordu. Aslında Linda da pek emin değildi.</p>

  <p>Randolph yürüyerek yokuş aşağı inmeye başladı, bir yandan da pantolonunu düzeltiyordu. Ortada gülecek hiçbir şey yoktu ve bu durumu daha da komik kılıyordu.</p>

  <p>Kimseden geri kalmak istemeyen Audrey de havlamaya başladı.</p>
</body>
</html>
