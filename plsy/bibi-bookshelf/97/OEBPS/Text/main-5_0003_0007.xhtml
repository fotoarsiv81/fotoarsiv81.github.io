<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a>8</h2>

  <p>Barbie ile Brenda Perkins saat on birde belediye binasından ayrıldıklarında toplantı hâlâ devam ediyordu. Başlangıçta pek konuşmadan anacaddeden Morin’e doğru yürüdüler. Main ile Maple caddelerinin kesiştiği yerde tek sayfalık ekstra baskıdan bir demet hâlâ durmaktaydı. Barbie taşın altından bir tane çekip aldı. Brenda da çantasındaki küçük feneri çıkarıp ekstra baskının başlığını aydınlattı.</p>

  <p>“Basılmış görmek inanmayı kolaylaştırmalı ama öyle olmuyor,” dedi.</p>

  <p>Barbie, “Yok olmuyor,” diye hak verdi.</p>

  <p>Brenda, “Julia’yla ikiniz James örtbas edemesin diye böyle bir tedbir aldınız, değil mi?” dedi.</p>

  <p>Barbie başını salladı. “Aslında yapamazdı çünkü yapılamaz. Füze patladığında cehennem gibi bir patlama olacak. Julia sadece Rennie’nin haberi kendi istediği şekilde çarpıtmasına engel olmak istedi, ne şekilde çarpıtacaksa artık.” Kâğıda vurdu. “Açık konuşmak gerekirse bunu bir sigorta olarak görüyorum. Herhalde Üye Rennie ‘Bu bilgiye benden önce eriştiyse acaba başka hangi bilgilere benden önce erişti? ’ diye düşünüyordur.”</p>

  <p>“James Rennie çok tehlikeli bir hasım olabilir dostum.” Tekrar yürümeye başladılar. Brenda gazeteyi katlayıp kolunun altına kıstırmıştı. “Kocam onu soruşturuyordu.”</p>

  <p>“Ne için?”</p>

  <p>“Sana ne kadarını anlatmam gerekir bilmiyorum. Seçeneklerim ya hepsi ya da hiçmiş gibi görünüyor. Ve Howie’nin elinde kesin kanıt yokmuş - emin olduğum tek şey bu. Ama yaklaşmış bayağı.”</p>

  <p>Barbie, “Bu kanıt meselesi değil,” dedi. “Mesele yarın işler yolunda gitmezse benim hapisten uzak kalabilmem. Eğer bildiğin kadarının bana bu konuda bir yararı olacaksa..”</p>

  <p>“Eğer tek derdin hapisten uzak durmaksa senin hakkında yanıldım demektir.”</p>

  <p>Tek derdi o değildi ve Barbie, Brenda Perkins’in bunu bildiğini tahmin ediyordu. Toplantıda konuşmaları dikkatlice dinlemiş ve her ne kadar Rennie bütün şirinliğini takınmışsa da ürkmekten kendini alamamıştı. Adamın bütün bu manevralarının, laf kalabalıklarının altında yırtıcı bir hayvanı gizlediğini düşünüyordu. Elinden zorla alınana dek kontrolü bırakmayacaktı; durdurulana kadar neye ihtiyacı varsa alacaktı. Bu da onu sadece Dale Barbara için değil herkes için tehlikeli kılmaktaydı.</p>

  <p>“Bayan Perkins..”</p>

  <p>“Brenda, unuttun mu?”</p>

  <p>“Brenda, doğru. Şöyle düşün Brenda: eğer Kubbe yerinde kalırsa bu kasabanın o güç budalası kullanılmış araba satıcısından daha farklı birinin yardımına ihtiyacı olacak. Kodeste olursam kimseye faydam olmaz.”</p>

  <p>“Kocam Koca Jim’in sadece kendi menfaati peşinde olduğuna inanıyormuş.”</p>

  <p>“Nasıl? Neyle? Ve ne ölçüde?”</p>

  <p>Brenda, “Bakalım füze işi nasıl gidecek?” dedi. “Eğer işe yaramazsa sana her şeyi anlatırım. Yok işe yararsa ortalık yatışınca gider savcıya anlatırım... ve Rick Ricardo işe el koyarsa James Rennie’nin başı dertte demektir.”</p>

  <p>“Füze işinin sonucunu bekleyen bir tek sen değilsin. Rennie için bu gece zor geçecek. Füze parçalamak yerine Kubbe’den sekecek olursa herhalde adamın öteki yüzünü de görürüz.”</p>

  <p>Barbie kalem fenerini kapatıp yukarı baktı. “Yıldızlara bak,” dedi. “Ne kadar parlak. Büyükayı... Küçükayı... hepsi her zamanki gibi. Bu beni rahatlatıyor. Seni?”</p>

  <p>“Evet.”</p>

  <p>Bir süre konuşmadan Samanyolu’nu seyrettiler. “Ama aynı zamanda kendimi çok küçük ve çok... önemsiz hissetmeme neden oluyorlar her zaman.” Güldü, sonra adeta çekinerek, “Koluna girmemde bir sakınca var mı Barbie?” dedi.</p>

  <p>“Katiyen.”</p>

  <p>Barbie’nin koluna girdi, Barbie de diğer elini onun elinin üstüne koydu. Birlikte Brenda’nın evine doğru yürüdüler.</p>
</body>
</html>
