<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Koca Jim Rennie’nin kasaba politikaları dışında tek bir kusuru vardı ve o da kızlar basketbol ligi - tam olarak söylemek gerekirse Leydi Wildcats basketboluydu. 1988’den beri sezonluk bilet alırdı ve her yıl en az bir düzine maça giderdi. Leydi Wildcats takımının D Kategorisi Eyalet Şampiyonluğu’nu kazandığı 2004 yılında bütün maçlara gitmişti. Ve her ne kadar evindeki çalışma odasına davet edilen kişiler kaçınılmaz olarak Tiger Woods’un, Dale Earnhardt’ın ve “Uzaylı” Bili Lee’nin imzalarını görüyor olsalar da, onun için en kıymetlisi -en çok gurur duyduğu- o altın çapında Leydi Wildcats takımının ikinci sınıf öğrencisi küçük oyun kurucusu Compton’unkiydi.</p>

  <p>İnsan sezonluk bilet sahibi olunca çevresindeki diğer sezonluk bilet sahiplerini de tanıyor ve bu spora hayranlık duyma sebeplerini öğreniyordu. Birçoğu basketçi kızların akrabalarıydı. Diğerleriyse gerçek basketbol hastalarıydı ve kız basketbol liginin neden çok daha iyi olduğunu söyleyebilirlerdi. Kız oyuncularda (her türlü fırlamalığa yatkın erkek oyuncuların aksine) takım ahlakı daha güçlüydü. Adımları daha yavaş olduğundan siz de oyunun içine girip atılan her adımın keyfini çıkarabiliyordunuz. Kız basketbol liginin meraklıları, erkek basketbol liginin hayranlarının burun bükeceği skorlara bayılıyorlardı, çünkü onlara göre bu kızların savunma ve faul atışlarına öncelik verdiğini gösteriyordu ki bunlar da eski usul basketin can damarlarıydı.</p>

  <p>Tabii bir de uzun bacaklı gencecik kızların mini mini şortlarla ortalıkla dolaşmasını seyretmeyi sevenler vardı.</p>

  <p>Koca Jim bütün bu sebepleri paylaşıyordu ama onun asıl tutkusu, diğer meraklılarla konuşurken asla dile getirmediği tamamen farklı bir sebepten kaynaklanıyordu. Bu sebebi açıklamak pek politik olmayabilirdi.</p>

  <p>Kızlar bu oyunu kişisel olarak alıyorlardı ve bu da onları daha kindar yapıyordu.</p>

  <p>Erkekler de kazanmak isterdi evet ve bazen ezeli bir rakip varsa (mesela Mill’in Wildcats takımıyla Castle Rock’ın Rockets takımı gibi) maç kızışabiliyordu, fakat erkek basketbol liginde genellikle bütün maçlar bağımsızdı. Yani kısaca bir gösteriden ibaretti. Ve maç bitince bitmiş oluyordu.</p>

  <p>Diğer yandan kızlar kaybetmekten nefret ediyordu. Kaybı soyunma odasına taşıyıp üstünde kuluçkaya yatıyorlardı. Daha da önemlisi, bu kayıptan takım halinde de nefret etmeleriydi. Koca Jim bu nefrete sık sık tanık olurdu; skorun birbirine yakın olduğu ikinci yarılarda kızlardan yükselen o <span style="font-style:italic;">hayır kaltak, o top BENİM</span> seslerini duyabilirdi. Zaten bu nefreti yakalamış ve beslemişti.</p>

  <p>2004’ten önce Leydi Wildcats yirmi yıl içinde sadece bir kere eyalet şampiyonluğunu kazanabilmişti, o da Buckfield’e karşı kolay bir maç olmuştu. Sonra takıma Hanna Compton gelmişti. Yani Koca Jim’e göre gelmiş geçmiş en büyük kin tutucu.</p>

  <p>Tarker Mill’den genelde sarhoş, daima kavgacı, küspe işçisi Dale Compton’un kızı olarak Hanna haliyle babasından yeterince sıkılmıştı. Okuldaki ilk yılında sezonun büyük bölümünü yedeklerin arasında geçirdi; Koç sadece son iki oyunda onu takıma aldı ve Hanna herkese fark atıp zorlu ve net bir defans oyunundan sonra Richomnd Bobcats takımındaki rakibini parkede kıvranır vaziyette bıraktı.</p>

  <p>Maç bitince Koca Jim, Koç Woodhead’ı yanma çağırttı. “Seneye bu kızı en baştan oyuna almazsan delisin demektir,” dedi.</p>

  <p>Koç Woodhead’ın yanıtı da, “Ben deli değilim,” oldu.</p>

  <p>Hanna ikinci yıla iddialı başlayıp, ardında Wildcats taraftarlarının yıllar sonra bile hatırladığı biri oldu (sezon ortalaması maç başına 27. 6 puan olmuştu). Her seferinde sıçrayıp rahatça üç puanlık basket atabiliyordu, ama Koca Jim en çok onun defansı yararak top sürüşünü, buldog gibi suratındaki o yoğun hırsı, parlak kara gözleriyle yoluna çıkmaya cüret edenleri yıldırışını, havaya kalkmış bir orta parmak gibi arkada sallanan kısa atkuyruğunu izlemeyi seviyordu. Mill’in ikinci üye ve önde gelen kullanılmış araba satıcısına âşık olmuştu.</p>

  <p>2004’ün şampiyonluk maçında Leydi Wildcats takımı Rock Roskets takımının on sayı önündeyken Hanna faul yaparak oyundan çıktı. Neyse ki maçın bitmesine çok az kalmıştı. Tek bir sayı farkla maçı aldılar. Yaptıkla-11 toplam seksen altı sayının altmış üçünü tek başına Hanna Compton sağlamıştı. O ilkbahar, Hanna’nın kavgacı babası kendini yepyeni bir Cadillac’ın direksiyonunda buldu; araba fiyatının yüzde kırk eksiğine James Rennie tarafından satılmıştı. Tabii ki Koca Jim’in işi yeni arabalar değildi ama “treylerden yeni inmiş bir tane.” bulmak istediğinde de daima bulurdu.</p>

  <p>Şimdi pembe meteor yağmurunun son kalıntıları gökyüzünde solarken (ve sorun çıkaran çocukları -endişeli olmasını umduğu bir ruh hali içinde- çağırılıp kaderlerinin söylenmesini beklerken) Pete Randolph’un ofisinde oturmuş o muhteşem, efsanevi basket maçını; özellikle de Leydi Wildcats takımının dokuz sayı geriden başladığı ikinci yarısını düşünüyordu.</p>

  <p>Hanna maça Joseph Stalin’in Rusya’da yaptığı zalimlikleri andıran bir zalimlikle girişmişti. Kara gözleri alev alev yanıyor (ve normal fanilerin erişemediği bir basketbol Nirvana’sına kilitlenmişe benziyordu), suratında <span style="font-style:italic;">ben sizden daha iyiyim, en iyi benim ya yolumdan çekilirsiniz ya da canınıza okurum</span> diyen o ifade vardı. Sekiz dakika içinde, ayakları dolanarak attığı garip tek sayılık orta saha atışı da dahil her şeye tek başına yetmişti.</p>

  <p>Bu tür bir mücadeleyi anlatan deyimler vardı, en yaygını da <span style="font-style:italic;">havaya girmiş</span> deyimiydi. Ama Koca Jim <span style="font-style:italic;">kendini kaptırmış</span> deyimini daha çok seviyordu. Şu anda gerçekten kendini kaptırmış durumda, diye düşünmeyi. Her ne kadar maçta sıradan oyuncuların ötesinde ilahi bir doku olsa da (hoş bazen sıradan oyuncular bile bunu hisseder ve bir anlığına tanrılara, tanrıçalara dönüşürlerdi, o ilahi dönüşüm anlarında bütün insani kusurlarından sıyrılmışa benzerlerdi) böyle özel maçlarda o doku elle tutulur hale gelebiliyordu.</p>

  <p>Hanna Compton son sınıfta hiç basketbol oynayamamıştı; bu şampiyonluk maçı aynı zamanda mezuniyeti olmuştu. O yaz, sarhoş durumda araba kullanan babası buzlu meyve suyu içmeye gittikleri Tarker Mill’deki Brownie’den dönerken kendini, karısını ve üç kızını öldürmüştü. Ödül; Cadillac aileye tabut olmuştu.</p>

  <p>Bir aileyi yok eden bu kaza batı Maine’deki bütün gazetelerin birinci sayfasında yer almıştı -Julia Shumway <span style="font-style:italic;">Demokrat'</span>ı da o hafta siyah beyaz çıkarmıştı- ama Koca Jim üzüntüden kendini kaybetmiş değildi. Hanna’nın zaten üniversitede basketbolda başarılı olamayacağına inanıyordu; oradaki kızlar daha uzundu ve muhtemelen ona oyun kuruculuk düşecekti. Ama o bunun için uygun değildi. Hanna’daki nefret ve kin duygusu sahada sürekli hareket halinde olmasıyla besleniyordu. Koca Jim bunu çok iyi anlıyordu. Ve aynı duyguları paylaşıyordu. Mill’den ayrılmayı aklından bile geçirmemiş olmasının sebebi de buydu. Dış dünyada belki daha çok para kazanırdı ama zenginlik varoluş açısından küçük bira sayılırdı. Güç ise şampanyaydı.</p>

  <p>Mill’i yönetmek iyiydi, ama kriz zamanlarında iyiden de öteydi. Böyle zamanlarda, çuvallamayacağınızı, kesinlikle çuvallayamayacağınızı bilerek sezginin saf kanatlarıyla uçabilirdiniz. Defansı daha defans kurulmadan görebilir ve topu her ele geçirişinizde sayı yapardınız. Kendinizi kaptırırdınız ve bunun için şampiyonluk maçından daha uygun bir zaman olamazdı.</p>

  <p>İşte bu da onun şampiyonluk maçıydı ve her şey yolunu açıyordu. Bu sihirli gidişatta hiçbir şeyin aksi gidemeyeceğini hissediyordu - buna yüzde yüz inanıyordu; aksi gitmiş gibi görünen şeyler bile sonradan fırsata dönüşecekti. Tıpkı Hanna’nın o gece orta sahadan yaptığı tek sayılık atış gibi. Bütün Derry Kapalı Spor Salonu izleyicisi ayağa fırlamış, Chester’s Mill taraftarı sevinçten çılgına dönmüş, Castle Rock taraftarlarıysa gözlerine inanamamıştı.</p>

  <p><span style="font-style:italic;">Kendini kaptırmak.</span> Perişan halde olması gerekirken hiç yorgunluk duymaması bu yüzdendi. Ketumluğuna ve temkinli davranışlarına rağmen Junior yüzünden endişeye kapılmaması da bu yüzdendi. Dale Barbara ile Barbara’nın başta o aksi gazeteci karı olmak üzere baş belası yardakçılarını kafasına takmaması da bunun sayesinde olmuştu. Ve o yüzden Peter Randolph’la Andy Sanders ahmak ahmak suratına bakınca gülümsemişti. Gülümsemeyi başarabiliyordu. <span style="font-style:italic;">Kendini kaptırmıştı.</span></p>

  <p>Andy, “Süpermarketi kapatmak mı?” diye sordu. “Bir sürü insanı kızdırmış olmaz mıyız Koca Jim?”</p>

  <p>Koca Jim gülümsemeye devam ederek, “Süpermarketle Benzin ve Gıda’yı,” diye düzeltti. “Brownie için endişelenmemize gerek yok, o zaten kapandı. İyi de oldu - küçük, pis bir yer.” <span style="font-style:italic;">Pis pis dergiler satıyor,</span> diye eklemedi.</p>

  <p>Randolph, “Jim, Yemek Dünyası’nda hâlâ bol bol erzak var,” dedi. “Jack Cale ile daha bu öğleden sonra görüştüm. Et azalmış ama geri kalan her şey duruyor.”</p>

  <p>Koca Jim, “Biliyorum,” dedi. “Envanter ne demek bilirim, Cale de bilir. Zaten bilmesi lazım, Musevi ne de olsa.”</p>

  <p>“Eh... ben sadece diyorum ki şimdiye kadar her şey yolundaydı, çünkü insanlar kilerlerini iyi doldurmuştu.” Yüzü aydınlandı. “Şimdi, Yemek Dünyası’nda satış saatlerini azaltmayı öngörüyorum. Bence Jack de buna ikna edilebilir. Muhtemelen kendisi de düşünmüştür.”</p>

  <p>Koca Jim gülümsemeye ara vermeden başını salladı. İnsan kendini kaptırdığında önünün nasıl açıldığına başka bir örnekti bu da. Duke Perkins, özellikle de bu geceki o göksel olaydan sonra kasabaya fazladan bir stres yaratmamak gerektiğini söylerdi. Ancak Duke ölmüştü ve bu da en uygun çözümdü; hatta ilahi bir çözüm.</p>

  <p>“Kapanacak,” diye tekrarladı. “İkisi de. Sımsıkı. Ve tekrar açıldıklarında malları dağıtan biz olacağız. Böylece erzak daha çok dayanacak ve dağıtım daha adil olacak. Perşembe toplantısında bir karne planı açıklayacağım,” durakladı. “Tabii Kubbe o zamana kadar hâlâ duruyorsa.”</p>

  <p>Andy çekinerek, “İşyerlerini kapatma yetkimiz olduğunu sanmıyorum Jim,” dedi.</p>

  <p>“Kriz anlarında hem yetkimiz var hem de sorumluluğumuz.” Pete Randolph’un sırtına güçlü bir şaplak indirdi. Mill’in yeni polis şefi bunu beklemediği için yerinden zıplamıştı.</p>

  <p>“Ya paniğe yol açarsa?” Andy kaşlarını çatmıştı.</p>

  <p>Koca Jim, “Eh, o da bir ihtimaldir,” dedi. “Fare yuvasına tekme atarsan koşarak dışarı fırlamalarını beklemen gerek. Bu kriz yakında bitmezse polis gücümüzü biraz daha artırabiliriz. Evet, birazcık.”</p>

  <p>Randolph şaşırmış görünüyordu. “Zaten şimdiden yirmi memurumuz var. Şunlar da dahil..”</p>

  <p>Başıyla kapının olduğu yeri gösterdi.</p>

  <p>Koca Jim, “Evvet,” dedi. “Ve konu onlara gelmişken en iyisi içeri al çocukları şef, şu konuyu halledip yataklarına yollayalım. Sanırım yarın epey yoğun bir gün geçirecekler.”</p>

  <p><span style="font-style:italic;">Ve biraz zorlanırlarsa çok daha iyi olur. Uçkurlarına sahip olamadıkları için bunu hak ettiler.</span></p>
</body>
</html>
