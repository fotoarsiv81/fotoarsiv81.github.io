<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">21</span></h2>

  <p>Ziyaretin sürdüğü 119’dan değil de güneybatı yönünden silah sesleri gelmeye başladığında, Chester’s Mill sürgünleri meyve bahçesinin kenarında piknik yemeği yiyorlardı.</p>

  <p>Piper, “Little Bitch Yolu tarafından geliyor,” dedi. “Tanrım, keşke dürbünümüz olsaydı.”</p>

  <p>Fakat gıda dağıtım minibüsü infilak ettiğinde yükselen sarı duman topunu görmek için dürbüne ihtiyaçları olmadı. Twitch plastik bir kaşıkla baharatlı tavuk yiyordu. “Orada neler oluyor bilmiyorum ama radyo istasyonunda olduğu kesin,” dedi.</p>

  <p>Rusty, Barbie’nin omzunu kavradı. “Yakıt da orada! Uyuşturucu üretimi için hepsini oraya toplamışlar! Propan da orada!”</p>

  <p>Barbie daha da kötü bir olay gerçekleşmeden, bir an için net ve uyarıcı bir dehşete kapıldı. Sonra, sekiz kilometre ötede puslu gökyüzüne yükselen parlak, beyaz bir ışık görüldü. Bir saniye sonra da devasa bir patlama günün ortasında delik açtı. Önce WCIK kulesinden, sonra da arkasındaki&nbsp;ağaçlardan kırmızı alev topları yükseldi ve sonra da kuzeye ve güneye doğru yayılarak tüm ufku sardı.</p>

  <p>Black Ridge’deki insanlar bağırıştılar ama kırk kilo plastik patlayıcı ile otuz yedi bin litrelik propan o patlamayla buluşurken çıkan ses yüzünden birbirlerini duymadılar. Gözlerini koruyarak geriye doğru kaçarken sandviçlerini ezip, içeceklerini döktüler. Thurston hemen Alice ile Aidan’ı&nbsp;kucakladı ve Barbie kararan gökyüzünün önünde gerçekten Cehennem Kapısı’nın açılışını ve ardındaki alev okyanuslarını gören bir adamın uzun, dehşet içindeki suratını algıladı.</p>

  <p>Barbie, “Çiftlik evine dönmemiz lazım,” diye bağırdı. Julia ağlayarak koluna sarılmıştı. İleride Joe McClatchey ağlayan annesini ayağa kaldırmaya çalışıyordu. Bu insanların bir yere gidecek hali yoktu, en azından bir süreliğine.</p>

  <p>Üç dakika içinde Little Bitch Yolu’nun büyük kısmının yok olacağı güneybatıda sarımsı mavi gökyüzü kararmaya başlamıştı ve Barbie, “İşte şimdi tam büyütecin altındayız,” diye düşünmeye fırsat buldu.</p>

  <p>İnfilak yüzünden kasaba merkezindeki çoğu boş evlerin bütün camları inmiş, telefon direkleri yamulmuş, kapılar menteşelerinden fırlamış, posta kutuları yamyassı olmuştu. Anacaddedeki tüm araçların alarmları çalıyordu. Koca Jim Rennie ile Carter Thibodeau’ya belediyenin toplantı salonu depremden sarsılıyor gibi gelmişti.</p>

  <p>Televizyon hâlâ açıktı. Wolf Blitzer gerçekten korkmuş bir sesle, “Neydi o?” diye soruyordu. “Anderson Cooper? Candy Crowley? Chad Myers? Soledad O’Brien? Ne olup bittiğini bilen var mı? Neler oluyor?”</p>

  <p>Kubbe’de, Amerika’nın en yeni televizyon starları etraflarına bakınıyor, kameralara sırtlarını dönüp ellerini gözlerine siper ederek kasaba yönüne bakıyordu. Bir kamera kısa bir tur atarak bir anlığına muazzam bir kara duman sütununu ve ufukta dönen kalıntıları gösterdi.</p>

  <p>Carter ayağa fırladı. Koca Jim bileğinden yakaladı. “Sadece çabucak bir bak,” dedi. “Ne kadar kötü olduğunu anla. Sonra hemen buraya dön.&nbsp;Radyasyon sığınağına inmek zorunda kalabiliriz.”</p>

  <p>“Tamam.”</p>

  <p>Carter merdivene koştu. Çoğu tarafı yok olan ön kapının, kırılmış camları botlarının altında çatırdıyordu. Basamaklara çıkınca karşılaştığı manzara hayal ettiğinin o kadar ötesindeydi ki bir an için çocuklaştı ve, <span style="font-style:italic;">bu olsa olsa bugüne kadar görülmüş en büyük, en korkunç fırtına olabilir, ama ondan da beter,</span> diye düşünürken olduğu yerde donakaldı.</p>

  <p>Batı tarafında gökyüzü kara bulutlarla kuşatılmış adeta kızıl-turuncu bir cehennemi andırıyordu. Havaya şimdiden infilak eden yakıtın kokusu&nbsp;sinmişti. Duyulan ses ise tam kapasite çalışan bir düzine çelik fabrikasının&nbsp;gümbürtüsüne benziyordu.</p>

  <p>Tam karşısında kaçan kuşlar gökyüzünü karartmaktaydı.</p>

  <p>Onların görüntüsü -gidecek yeri olmayan kuşlar- Carter’ı kendine getirdi. Bu görüntü ve yüzünde hissettiği rüzgâr. Altı gündür Chester’s Mill’de rüzgâr esmiyordu ve şimdi esen sıcak ve de iğrenç rüzgâr leş gibi benzin ve&nbsp;yanmış odun kokuyordu.</p>

  <p>Anacaddenin ortasında elektrik kablolarına dolanmış bir meşe yatıyordu.</p>

  <p>Carter yine içeri kaçtı. Koca Jim de merdivenin başında duruyordu, ablak suratı solgun, korkmuş ve ilk kez tereddüt ettiğini görüyordu.</p>

  <p>Carter, “Aşağı,” dedi. “Sığınağa. Geliyor. Yangın buraya geliyor. Ve buraya ulaştığında kasabayı diri diri yutacak.”</p>

  <p>Koca Jim inledi. “Ne yaptı bu salaklar?”</p>

  <p>Carter’ın umurunda değildi. Her ne yaptılarsa yapmışlardı. Çabuk olmazlarsa onların da işi bitecekti. “Aşağıda hava temizleme cihazları var mı patron?”</p>

  <p>“Evet.”</p>

  <p>“Jeneratöre bağlı mı?”</p>

  <p>“Evet elbette.”</p>

  <p>“Çok şükür. Belki bir şansımız olabilir.”</p>

  <p>Daha çabuk olsun diye Koca Jim’in inmesine de yardım eden Carter sadece orada diri diri pişmemeyi diliyordu.</p>

  <p>Dipper’ın kapı kanatları basınçla açılmıştı, fakat patlamanın şiddetiyle oluşan rüzgâr yüzünden tekrar kapanmışlardı. İçeri cam kırıkları yağdı ve&nbsp;dans pistinin arka kısmında duranlar yaralandı. Henry Morrison’un kardeşi&nbsp;Whit’in şahdamarı kesilmişti.</p>

  <p>Kalabalık kapıya hücum etti, büyük ekran televizyon tamamen unutulmuştu. Yerde kendi kanında boğulmakta olan zavallı Whit’i çiğneyip geçtiler. Kapıdan çıkmak için boğuşurken kırık camlar yüzünden başka yaralananlar da oldu.</p>

  <p>Birisi, “Kuşlar!” diye haykırdı. “Ah Tanrım, şu kuşların haline bakın!”</p>

  <p>Ama kalabalığın çoğu, kuşların yerine batı tarafına bakıyordu - alev topunun artık gece yarısı kadar kararmış ve tümüyle zehirli gazlarla dolmuş&nbsp;olan gökyüzünden üstlerine doğru geldiği batıya.</p>

  <p>Koşabilecek durumda olanlar kuşları örnek alarak can havliyle 117’nin ortasından hoplaya zıplaya kaçmaya başladı. Birkaç kişi kendini arabasına&nbsp;attı ve Dale Barbara’nın şimdi fi tarihindeymiş gibi gelen dayak olayının&nbsp;yaşandığı çakıllı otoparkta ufak çaplı kazalar oldu. Velma Winter eski Datsun pikabına atladı ve otoparktaki çarpışan arabalar turnuvasından paçayı kurtarınca yolunun kaçmakta olan yayalar tarafından kesildiğini gördü.&nbsp;Sağa baktı -Little Bitch ile kasaba merkezi arasındaki ağaçları yutarak üstlerine doğru kocaman bir giysi gibi yanarak gelen alev fırtınasını gördü- ve&nbsp;yolundaki insanlara rağmen körlemesine gaza bastı. Kucağında bebeğiyle&nbsp;kaçmakta olan Carla Venziano’ya çarptı. Velma vücutlarının üstünden geçerken pikabın zıplayışını hissetti ve kemikleri kırılan, bebeği Steven altında ölü olarak kalan Carla’nın feryatlarına hiç tereddütsüz kulaklarını tıkadı. Velma’nın aklındaki tek şey buradan kurtulmak zorunda olduğuydu. Bir&nbsp;şekilde kaçmalıydı.</p>

  <p>Kubbe’de, kavuşmalar bir felaket yüzünden bitmişti. Kubbe’nin içindekilerin artık akrabalarınınkinden de daha büyük bir derdi vardı: bulundukları noktanın kuzeybatısını kaplamakta olan devasa mantar buluttan neredeyse iki kilometre yüksekliğinde bir yangın çıkıyordu. İlk esintisi&nbsp;onlara kadar gelmişti -Carter’la Koca Jim’i radyasyon sığınağına kaçırtan esinti- ve, çoğu arkalarındakilere aldırmadan Kubbe’ye doğru sokulmuşlardı. Her halükarda, arkada kalanlar kaçacaktı zaten. Onlar şanslıydı; kaçabilirlerdi.</p>

  <p>Henrietta Clavard soğuk bir elin elini tuttuğunu hissetti. Dönüp bakınca Petra Searles’i gördü. Petra’nın saçı tokalardan kurtulup, yanaklarına dökülmüştü.</p>

  <p>Petra, “Şu keyif sıvısından daha var mı?” diye sordu ve cılız bir hadi eğlenelim tebessümü göstermeyi başardı.</p>

  <p>Henrietta, “Kusura bakma, bitti,” dedi.</p>

  <p>“Eh, belki de fark etmezdi.”</p>

  <p>Henrietta, “Sen bana tutun güzelim,” dedi. “Benden kopma. Kurtulacağız.”</p>

  <p>Fakat Petra yaşlı kadının gözlerine bakınca ne inanç gördü, ne de umut. Parti bitmek üzereydi.</p>

  <p>Bakın şimdi. Bakın ve görün. Sekiz yüz kişi tıkış tıkış Kubbe’ye sıkışmış, boyunlarını bükmüş, kocaman açılmış gözlerle kaçınılmaz sonlarının gelişini izliyor.</p>

  <p>İşte şuradakiler Johnny ve Carrie Carver’la Yemek Dünyası’nda çalışan Bruce Yardley. Buradakiler ise birazdan kül yığınına dönüşecek olan kereste deposunun sahibi Tabby Morrell’le karısı Bonnie; alışveriş merkezinde memur olan Toby Manning; Trina Cole ile Donnie Baribeau; arkadaşı ve öğretmeni Ellen Vanedestine ile Wendy Goldstone; otobüsü getirmeye&nbsp;gitmeyen Bili Allnut ile onu yaklaşan yangından korusun diye İsa’ya yalvaran karısı Sarah. Şurada ifadesiz yüzleri dünyanın bir duman bulutu içinde&nbsp;kaybolduğu batıya dönük olarak duran Todd Wendlestat ile Manuel Ortega.&nbsp;Yol kenarındaki motellerine bir daha asla Boston’dan orkestra getirtemeyecek olan Tommy ve Willow Anerson. Hepsini görün, sırtını görünmez bir&nbsp;duvara dayamış olan bütün kasabayı görün.</p>

  <p>Arkalarındaki ziyaretçiler önce irkilmiş, sonra geri çekilmiş ondan sonra da tabana kuvvet kaçmaya başlamıştı. Otobüslere aldırmayıp otoyoldan Motton’a doğru koşuyorlardı. Birkaç asker pozisyon almıştı ama&nbsp;çoğu silahını indirmiş, kalabalığın peşine takılmıştı ve arkalarına Lut’un&nbsp;Sodom’a baktığından fazla bakamamışlardı.</p>

  <p>Cox kaçmıyordu. Cox Kubbe’ye yaklaştı ve, “Sen! Yetkili Memur!” diye bağırdı.</p>

  <p>Henry Morrison dönüp albaya doğru yürüdü ve ellerini göremediği sert ve gizemli yüzeye dayadı. Nefes almak zorlaşmıştı; yangının yarattığı zehirli rüzgâr Kubbe’ye çarpıp dönmüş ve yaklaşan aç şeye doğru esmeye başlamıştı: yani kızıl gözlü kara kurda. Burada, Motton kasaba sınırında yiyeceği kuzucuklar vardı.</p>

  <p>Henry, “Yardım edin bize,” dedi.</p>

  <p>Cox ateş fırtınasına baktı ve kalabalığın bulunduğu yere en geç on beş, en erken üç dakikada ulaşacağını tahmin etti. Bu bir yangın veya sıradan bir&nbsp;patlama değildi; bu kapalı ve zaten kirlenmiş olan ortamda bir afetti.</p>

  <p>“Maalesef elimden bir şey gelmez,” dedi.</p>

  <p>Henry cevap veremeden Joe Boxer koluna yapıştı. Bir şeyler geveliyordu.</p>

  <p>Henry, “Boş ver Joe,” dedi. “Kaçacak bir yer yok, dua etmekten başka yapacak bir şey de yok.”</p>

  <p>Fakat Joe Boxer dua etmedi. O küçük aptal rehinciden alınma tabanca hâlâ elindeydi ve yaklaşan cehenneme son kez bir baktıktan sonra Rus ruleti oynarmış gibi silahı şakağına dayadı. Henry durdurmaya çalıştı ama&nbsp;çok geçti. Boxer tetiğe basmıştı. Kafasından çok miktarda kan fışkırmasına rağmen hemen de ölmedi. O küçük aptal tabancayı mendil gibi sallayarak, acıyla haykırarak yalpaladı. Sonra dizlerinin üstüne düştü, ellerini dua&nbsp;eder gibi kararan gökyüzüne kaldırdı ve otoyolun kesik beyaz çizgilerinin&nbsp;üzerine yüzüstü düştü.</p>

  <p>Henry taş kesilmiş yüzünü hem üç adım hem de milyonlarca kilometre uzaktaki Albay Cox’a döndürdü. Cox, “Çok üzgünüm dostum,” dedi.</p>

  <p>Pamela Chen yerinden fırladı. Gürültüyü bastırmak için Henry’e, “Otobüs!” diye bağırıyordu. “Otobüsü alıp doğruca üstüne sürmemiz lazım! Tek şansımız bu!”</p>

  <p>Henry bunun şans filan olmadığını biliyordu ama başını salladı, Cox’a son kez baktı (Cox polisin o ümitsiz, dehşet içindeki gözlerini asla unutmayacaktı), Pammie Chen’in elinden tuttu ve kızın peşinden 19 numaralı otobüse yürüdü.</p>

  <p>Alevler kasaba merkezine erişmiş ve anacadde boyunca ilerlemişti. Barış Köprüsü yok olmuştu. Tepelerinde belediye binası çökerken Koca Jim’le Carter radyasyon sığınağında korkudan büzüldüler. Karakol tuğla duvarlarını önce içine çekti sonra gökyüzüne fırlattı. Savaş Anıtı Meydanı’nda&nbsp;Lucien Calvert’ın heykeli kaidesinden koptu. Lucien kahramanca kaldırdığı tüfeğiyle alevlere karıştı. Kütüphanenin çimenliğinde çapkın şapkası ve bahçe eldiveninden elleriyle Cadılar Bayramı kuklası da bir alev yumağı haline gelmişti. Oksijene aç yangın yegâne zehirli ciğerini doldurmak üzere iyi havayı içine çekerken büyük bir vınlama sesi çıkarıyordu&nbsp;- Tanrı’nın kendi elektrik süpürgesinin sesiydi sanki. Anacaddede yer alan&nbsp;binalar ardı ardına infilak ederken çatılarını, tahtalarını, camlarını Yeni&nbsp;Yıl konfetisi gibi havaya saçıyordu: kullanılmayan sinema binası, Sanders&nbsp;Eczanesi, Burpee Alışveriş Merkezi, Benzin ve Gıda Şirketi kitapçı, çiçekçi, berber hepsi gitmişti. Cenaze evinde en son gelen ölüler metal dolaplarında tavuk gibi kızarmıştı. Yangın anacaddedeki zafer alayını Yemek Dünyası’nı da yutarak bitirdikten sonra otoparkta kalanların haykırarak birbirine sokulduğu Dipper’a yöneldi. Bu insanların yeryüzünde gördüğü son manzara elli metre yüksekliğindeki bir alev duvarının, sevdiklerine koşan Poseidon’un dev oğlu Albion gibi üzerlerine doğru gelişi oldu.&nbsp;Şimdi alevler anayollarda geziniyor, asfaltlarını çorbaya çeviriyordu. Aynı&nbsp;zamanda Eastchester’a doğru hızla ilerliyor önüne gelen her şeyi yutuyordu. Michela Burpee birazdan bodruma kaçacaktı, ama çok geçti; mutfağı&nbsp;etrafında patlayacak ve yeryüzünde gördüğü son şey erimekte olan Amana marka buzdolabı olacaktı.</p>

  <p>Tarker-Chester’s sınırında duran askerler -felaketin kaynağına en yakın yer burasıydı- yangın etkisiz yumruğunu Kubbe’ye indirip karartınca geriye savruldular. Ama hava sıcaklığını bir anda yirmi derece arttıran, en&nbsp;yakın ağaçlardaki yaprakları kavuran müthiş sıcağı hissetmişlerdi. İçlerinden biri sonradan, “İçinde nükleer patlama olan cam bir kürenin önünde&nbsp;durmak gibiydi,” diyecekti.</p>

  <p>Şimdi Kubbe’nin dibindeki insanların başına kaçınmayı çabucak öğrendikleri bu engele çarpan ölü ve ölmek üzere olan kuşlar; serçeler, ardıçlar, sığırcıklar, kargalar, martılar ve hatta kazlar yağmaya başlamıştı. Ve kasabanın kedileriyle köpekleri de Dinsmore tarlasından koşarak geliyordu.</p>

  <p>Aralarında kokarcalar, dağsıçanları, kirpiler de vardı. Ayrıca geyikler, korkuyla kaçışan fareler ve tabii ki Alden Dinsmore’un adeta gözleri yuvalarından çıkmış çaresizce böğüren katırı da. Kubbe’ye ulaşınca çarptılar. Şanslı olanlar hemen öldü. Şanslı olmayan kırılmış kemikleriyle acılar içinde havlamaya, miyavlamaya, böğürmeye, ötmeye başladı.</p>

  <p>Ollie Dinsmore bir keresinde ona 4-H mavi kurdele kazandıran güzelim ineği Dolly’i gördü (annesi onun ismiyle kafiyeli diye Dolly adını koymuştu). Dolly daha şimdiden kan içinde kalmış bacaklarının arasında birinin Weiaraner’iyle Kubbe’ye doğru dörtnala gidiyordu. Katır, Ollie’nin yaklaşan yangın yüzünden duymadığı bir çatırtıyla engele bindirdi... ancak Ollie o sesi beyninde canlandırabilmiş ve bir şekilde köpeğin zavallı Dolly’nin üstüne atılıp savunmasız kalan memesini parçaladığını görmek de babasını&nbsp;ölü bulmak kadar kötü gelmişti.</p>

  <p>Bir zamanlar sevgilisi olan ineğin ölüşünü seyretmek çocuğu içinde bulunduğu şoktan çıkardı. Bu feci günden kurtulmak için en küçük bir şansı olup olmadığını bilmiyordu ama birdenbire iki şeyi gayet net görmüştü.&nbsp;Biri, üzerinde ölen babasının Red Sox kepi asılı olan oksijen tüpüydü. Öteki de büyükbaba Tom’un banyo kapısının ardında asılı olan oksijen maskesi. Ollie hayatı boyunca yaşadığı çiftliğe doğru koşarken -yakında var olmayacak çiftliğe- aklında tek bir tutarlı düşünce vardı: patates bodrumu. Ahırın altındaydı ve arkadaki tepe boyunca uzanıyordu, orası güvenli olabilirdi.</p>

  <p>Eski hemşeriler hâlâ meyve bahçesinin kenarında duruyordu. Barbie onları değil yerlerinden kıpırdatmak, sesini duyurmayı bile başaramamıştı. Yine de herkesi çiftlik evine ve araçlara götürmek zorundaydı. Hem de&nbsp;hemen.</p>

  <p>Bulundukları yerden bütün kasabayı kuşbakışı görebiliyorlardı ve Barbie, hava fotoğraflarına bakarak bir işgal ordusunun en olası rotasını kolayca görebilen bir general gibi alevlerin izleyeceği yolu tahmin edebiliyordu. Güneybatıya doğru yakıp yıkarak ilerliyordu ve Prestile’in batı yakasında&nbsp;kalabilirdi. Kurumuş da olsa nehir doğal bir yangın engeli vazifesi görebilirdi. Yangının yaratmış olduğu rüzgâr da, kasabanın en kuzey kısmından&nbsp;uzak kalmasına yardımcı olacaktı. Eğer alevler Castle Rock ile Motton’daki&nbsp;Kubbe sınırlarına kadar ilerlerse -yani botun topuğuyla tabanına kadar- o&nbsp;zaman Chester’s Mill’in TR-90’la kuzey Harlow arasında kalan kısımları, en azından yangından kurtulabilirdi. Fakat Barbie’yi düşündüren yangın değildi.</p>

  <p>Barbie’yi düşündüren şu rüzgârdı.</p>

  <p>Şu anda omuzlarını okşadığını ve ayrı duran bacaklarının arasında pantolon paçalarını ve Julia’nın saçlarını uçuşturacak güçte estiğini hissediyordu. Onları bırakıp yangını beslemeye gidiyordu ve artık Chester’s&nbsp;Mill neredeyse tamamen kapalı bir ortam olduğu için yok olan temiz havanın yerine havayı tazelemek imkânsızdı. Barbie’nin gözünün önünde sudaki&nbsp;tüm oksijen tükendiği için akvaryumun yüzeyinde ölü olarak yatan bir balık canlanıyordu.</p>

  <p>Birden Julia ona dönüp aşağıdaki bir şeyi gösterdi: birisi tekerlekli bir nesneyi çekerek Black Ridge Yolu’nda ilerliyordu. Barbie bu mesafeden kaçağın kadın mı erkek mi olduğunu kestiremiyordu, zaten bir önemi de yoktu. Her kimse, tepeye varamadan çok önce oksijensizlikten ölecekti.</p>

  <p>Julia’nın elini tutup dudaklarını kulağına dayadı. “Gitmek zorundayız. Sen Piper’i yakala, o da kendisinden sonra kim varsa onu tutsun. Herkes..”</p>

  <p>Julia ise kaçağı işaret ederek, “Ya o?” diye bağırdı. Kadın ya da adamın çektiği bir çocuk arabası da olabilirdi. İçinde ağır bir şeyler olmalıydı çünkü&nbsp;kaçak iki büklüm vaziyette çok yavaş bir şekilde ilerliyordu.</p>

  <p>Barbie, Julia’nın anlamasını sağlamak zorundaydı, çünkü zaman giderek daralıyordu. “Ona boş ver. Çiftlik evine dönüyoruz. Herkes el ele tutuşsun ki kimse geride kalmasın.”</p>

  <p>Julia dönüp kaçağa bakmaya çalıştı ama Barbie kımıldamasına izin vermeyecek şekilde tuttu. Kulağına gerçekten ihtiyacı vardı çünkü anlamasını sağlamalıydı. “Şimdi gitmezsek çok geç olabilir. Havaya uçarız.”</p>

  <p>117’de Velma Winter, Datsun pikabıyla kaçan araç kafilesine önderlik ediyordu. Tek düşünebildiği dikiz aynasını dolduran yangın ve dumandı. Panikten tümüyle unutmuş olduğu Kubbe’ye çarptığında hızı yüz yirmiydi&nbsp;(başka bir deyişle, o da yerdeki bir kuş olmuştu). Çarpışma, bir hafta önce,&nbsp;Kubbe’nin inişinden az sonra Billy ve Wanda Debec’in, Nora Robichaud’un&nbsp;ve Elsa Andrews’in felakete uğradığı yerde olmuştu. Velma’nın küçük pikabının motoru Velma’yı ikiye biçmişti. Vücudunun üst kısmı, bağırsakları&nbsp;parti süsü gibi arkadan sürünerek ön camdan fırlamış ve etli bir böcek gibi&nbsp;Kubbe’ye yapışıp kalmıştı. Bir sürü insanın öldüğü on iki araçlık zincirleme&nbsp;kaza böyle başladı. Çoğunluk sadece yaralıydı ama onlar da uzun süre hayatta kalamayacaklardı.</p>

  <p>Henrietta ile Petra üstlerine gelen sıcağı hissettiler. Kubbe’ye sıkışıp kalan diğer yüzlerce insan da. Rüzgâr birazdan tutuşacak olan saçlarını ve&nbsp;giysilerini havalandırıyordu.</p>

  <p>Henrietta, “Elimi tut tatlım,” dedi ve Petra tuttu.</p>

  <p>Koca sarı otobüsün geniş, sarhoş bir dönüş yapışını izlediler. Araç Richie Killian’ı kıl payı geçerek yalpalaya yalpalaya banket boyunca gitti. Richie Killian önce kenara sıçramış ve sonra çevik bir hareketle ileri atılıp giden otobüsün arka kapısına tutunmuştu, ayaklarını da kaldırıp tampona tünemişti.</p>

  <p>Petra, “Umarım başarırlar,” dedi.</p>

  <p>“Ben de canım.”</p>

  <p>“Ama sanmıyorum.”</p>

  <p>Şimdi kaçışan geyiklerden bazıları yanmaya başlamıştı.</p>

  <p>Henry otobüsün direksiyonundaydı. Pamela da krom direğe tutunmuş yanında duruyordu. Yolcular, çeşitli fiziksel sorunları olduğu için önceden otobüse bindirilmiş olan bir düzine kadar kasabalıydı. Aralarında Mabel Alston, Mary Lou Costas ve başında hâlâ Henry’nin beyzbol kepi olan&nbsp;Mary Lou’nun bebeği de bulunuyordu. Sorunu fiziksel olmaktan çok psikolojik gibi görünen Leo Lamoine de araçtaydı; dehşet içinde ağlıyordu.</p>

  <p>Pamela, “Üstüne sür ve kuzeye dön!” diye haykırdı. Yangın onlara ulaşmış gibiydi, aralarında beş yüz metre bile kalmamıştı ve sesi dünyayı&nbsp;sarsıyordu. “Deli gibi sür, hiçbir şey için durma sakın!”</p>

  <p>Henry umutsuz bir durum olduğunu biliyordu ama bu şekilde sırtım Kubbe’ye dayayıp çaresizce beklemekten kurtulduğunu da biliyordu, farları yakıp gaza bastı. Pamela geriye doğru savrulup öğretmen Chaz Bender’in&nbsp;kucağına düştü - Chaz da çarpıntısı tuttuğu için otobüse bindirilmişti. Adam Pammie’nin doğrulmasına yardım etti. Arkadan dehşet feryatları yükseliyordu ama Henry pek duyacak halde değildi. Farlara rağmen yolu&nbsp;göremeyeceğini biliyordu ama ne gam? Polis olarak bu yoldan binlerce kez&nbsp;geçmişti.</p>

  <p>Gaz <span style="font-style:italic;">pedalına sonuna kadar basmış olarak alevli karanlığa dalarken</span> Gücü kullan Luke diye düşündü ve gerçek kahkahalarla gülmeye başladı.&nbsp;Otobüsün arka kapısına tutunmuş olan Richie Killian birden nefes alamaz&nbsp;oldu. Kollarının tutuştuğunu görecek kadar vakti olmuştu. Biraz sonra otobüsün dışındaki ısı sekiz yüz dereceye ulaştı ve tünediği yerde kızmış ızgaraya atılan bir et gibi pişti.</p>

  <p>Otobüsün orta kısmı boyunca dizili tavan lambaları yanıyor, yolcuların kan ter içindeki dehşet dolu yüzlerine vuran loş bir ışık yaratıyordu. Ama&nbsp;dış dünya tamamen kararmıştı. Ancak dibini aydınlatan farların önünde kül&nbsp;girdapları dönüyordu. Henry hafızasına güvenerek ilerlerken lastiklerin ne&nbsp;zaman patlayacağını merak ediyordu. Otobüsün motor sesi yüzünden kendi sesini duyamıyordu ama hâlâ gülmekteydi. Yoldan çıkmamıştı; bu kadarı&nbsp;belliydi. Yangın duvarının öbür tarafına geçmeleri ne kadar sürecekti? Sahiden de diğer tarafa geçmeleri mümkün müydü? Olabileceğini düşünmeye başlamıştı. Yüce Tanrım, ne kadar geniş olabilirdi ki bu yangın duvarı?</p>

  <p>Pamela, “Başarıyorsun!” diye bağırdı. “Başaracaksın!”</p>

  <p>Henry, <span style="font-style:italic;">belki,</span> diye düşündü. Belki de başarırım. Ama Tanrım, ya bu ısı! Açıp maksimuma getirmek niyetiyle klimanın düğmesine uzandı ve tam o&nbsp;anda camlar patladı, içerisi alevler içinde kaldı. Henry <span style="font-style:italic;">hayır! Hayır! Tam bu&nbsp;kadar yaklaşmışken olamaz,</span> diye düşündü.</p>

  <p>Fakat otobüs dumanlardan çıkınca kara bir hiçlik dışında bir şey göremedi. Ağaçlar dibine kadar yanıp kül olmuş, yol kaynayan bir çukura dönüşmüştü. Sonra arkasından alev dilleri uzandı ve Henry Morrison artık görmez oldu. 19, yolun kalıntılarında zıpladı, bütün kırık camlarından alevler püskürterek devrildi. Arkasındaki hemen kararan yazıda YAVAŞLA&nbsp;ARKADAŞ! ÇOCUKLARIMIZI SEVİYORUZ! deniyordu.</p>

  <p>Ollie Dinsmore deli gibi ahıra koşuyordu. Büyükbaba Tom’un oksijen maskesini boynuna asmıştı ve varlığını hiç bilmediği bir güçle iki tane oksijen tankı taşıyordu (İkincisini de garajda bulmuştu). Çocuk patates kilerine indirecek basamaklara doğru koştu. Çatı yanmaya başladığı için yukarıdan sökülme, parçalanma sesleri geliyordu. Ahırın batı tarafındaki balkabakları da tutuşmuştu, çıkan koku yoğun ve iğrençti, cehennemde Şükran&nbsp;Günü gibi bir şeydi.</p>

  <p>Yangın Kubbe’nin güney tarafına doğru ilerliyor, hızla son yüz metresini kat ediyordu; Dinsmore’un süt ahırları yıkılırken bir patlama olmuştu. Henrietta Clavard yaklaşan alevlere bakıp, <span style="font-style:italic;">eh, ben yaşlıyım,</span> diye düşündü.&nbsp;<span style="font-style:italic;">Hayatımı yaşadım. Şu zavallı kızcağız ne desin?</span></p>

  <p>Petra’ya, “Arkanı dön hayatım,” dedi. “Başını da göğsüme yasla.”</p>

  <p>Petra Searles yaşlarla kaplı çok genç yüzünü Henrietta’ya çevirdi. “Canımız yanar mı?”</p>

  <p>“Sadece bir saniyecik canım. Gözlerini kapa ve açtığında ayaklarını serin sularda yıkıyor olacaksın.”</p>

  <p>Petra son sözlerini söyledi. “Kulağa hoş geliyor.”</p>

  <p>Sonra gözlerini yumdu. Henrietta da aynısını yaptı. Alevler ikisini de kuşattı. Bir saniye boyunca oradaydılar ve sonraki saniyede... gitmişlerdi.</p>

  <p>Cox hâlâ Kubbe’nin diğer tarafına yakın duruyordu ve kameralar da hâlâ bulundukları güvenli yerden çekim yapıyordu. Amerika’daki herkes&nbsp;şok içinde olanları izliyordu. Yorumcular şaşkınlıktan susmuştu ve duyulan&nbsp;tek ses çok şey anlatan yangının sesiydi.</p>

  <p>Cox bir an için yangının önünde siluet olarak kalsalar da insan dizisini görebildi. Çoğu -sonunda çiftlik evine ve araçlarına dönmekte olan eski hemşeriler gibi- el ele tutuşmuştu. Sonra yangın Kubbe’yi yaladı ve insanlar yok oldu. Onların yok oluşunu telafi etmek ister gibi Kubbe görülür hale&nbsp;gelmişti: gökyüzüne uzanan kocaman bir kömür duvarıydı. Isının çoğunu&nbsp;içinde tutuyordu ama yine de Cox’un dönüp kaçmasına yetecek kadarı da&nbsp;diğer tarafa geçmişti. Koşarken bir yandan da tütmekte olan gömleğini yırtıyordu.</p>

  <p>Yangın Barbie’nin öngördüğü verev çizginin berisini yakmış, Chester’s Mill’i kuzeybatıdan güneydoğuya doğru kavurmuştu. Sönüşü de çok ani&nbsp;olacaktı. Oksijeni tüketecek geriye metan, formaldehit, hidroklorik asit,&nbsp;karbon dioksit, karbon monoksit ve aynı şekilde zararlı başka gazlar bırakmış olacaktı. Ayrıca boğucu partikül bulutları meselesi vardı: yok olan evlerden, ağaçlardan ve -tabii ki- insanlardan kalan partiküllerin oluşturduğu bulutlar.</p>

  <p>Yani geride zehir bırakacaktı.</p>
</body>
</html>
