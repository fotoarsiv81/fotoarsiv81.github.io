<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">2</span></h2>

  <p>Cathy Russell’a giderken Rusty <span style="font-style:italic;">Demokrat'ın</span> ofisine uğrayıp Geiger Sayacı’nı Julia Shumway’a bıraktı.</p>

  <p>O Barbara’nın talimatlarını anlatırken Julia da belli belirsiz gülümseyerek dinledi. “Adam görevlendirme konusunda çok iyi, bu kadarını söyleyebilirim. Memnuniyetle bakarım buna.”</p>

  <p>Rusty kasabanın Geiger Sayacı’nın onda olduğunu görecek kişilere dikkat etmesini söyleyecekti, ama gerek görmedi. Torba kadının masasının altına girmişti bile.</p>

  <p>Hastaneye doğru yürürken Ginny Tomlinson’a ulaştı ve ona gelen nöbet haberleri hakkında bilgi aldı.</p>

  <p>“Jimmy Wicker adında küçük bir çocuk. Büyükbabası aradı. Bill Wicker miydi?”</p>

  <p>Rusty, adamı tanıyordu. Bili postalarını getirirdi.</p>

  <p>“Annesi arabalarına yakıt almaya gittiği için çocuğa o göz kulak oluyormuş. Bu arada Benzin ve Gıda’nın müdavimi sayılırlarmış ve Johnny Carver benzinin galonunu on bir dolara çıkarma cüretini göstermiş. <span style="font-style:italic;">On biri.”</span></p>

  <p>Rusty bu konuşmayı Ginny’yle yüz yüze de yapabileceğini düşünerek sabırla dinledi. Neredeyse hastaneye gelmişti. Ginny söylenmeyi bitirince küçük Jimmy’nin nöbet sırasında bir şey deyip demediğini sordu.</p>

  <p>“Aslında demiş. Bili biraz bir şeyler gevelediğini söyledi. Galiba pembe yıldızlarla ilgili bir şeymiş. Veya Cadılar Bayramı’yla. Muhtemelen Rory Dinsmore’un vurulduktan sonraki sözleri yüzündendir. İnsanlar bunu konuşup duruyordu.”</p>

  <p>Rusty sıkıntıyla, <span style="font-style:italic;">tabii ki konuşurlar</span> diye düşündü. Ve duyarlarsa şimdi de bunu konuşacaklar ki muhtemelen duyacaklar.</p>

  <p>“Pekâlâ,” dedi. “Sağ ol Ginny.”</p>

  <p>“Ne zaman dönüyorsun Red Ryder?”</p>

  <p>“Geldim sayılır.”</p>

  <p>“İyi. Çünkü yeni bir hastamız var. Sammy Bushey. Tecavüze uğramış.”</p>

  <p>Rusty inledi.</p>

  <p>“Şimdi daha iyi. Piper Libby onu kendine getirdi. Ben kızdan ona tecavüz edenlerin isimlerini öğrenemedim ama galiba Piper öğrendi. Buradan o kadar acele ayrıldı ki sanki uçup gitti.” Bir duraksamanın ardından Ginny, Rusty’nin bile duyabileceği şekilde esnedi.</p>

  <p>“Ginny aşkım, sen en son ne zaman uyudun?”</p>

  <p>“İyiyim ben.”</p>

  <p>“Eve git.”</p>

  <p>“Şaka mı yapıyorsun?” dehşete düşmüş gibiydi.</p>

  <p>“Hayır. Evine git. Uyu, saat filan da kurma.” Sonra aklına bir şey geldi. “Ama giderken de Sweetbriar Rose’a uğra. Tavuk yapıyorlar. Güvenilir bir kaynaktan duydum.”</p>

  <p>“Şu Bushey..”</p>

  <p>“Ben beş dakikaya kadar yanındayım. Sen gidip bir güzel uyku çek.”</p>
</body>
</html>
