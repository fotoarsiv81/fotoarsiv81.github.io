<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a>10</h2>

  <p>Kasabanın en kuzeydoğu ucu karanlık değildi; burada Kubbe oldukça isliydi ama şeffaflığını koruyordu. Güneş parlıyor ve her şeyi hararetli bir pembeye boyuyordu.</p>

  <p>Norrie, Barbie ile Julia’ya koştu. Kız öksürüyordu ve soluğu kesilmişti ama yine de koşuyordu.</p>

  <p>“Büyükbabam kalp krizi geçiriyor!” diye inledi ve dizlerinin üzerine çöktü.</p>

  <p>Julia kıza sarılıp yüzünü gürültüyle çalışan vantilatörlere döndürdü. Barbie sürgünlerin Ernie Calvert, Rusty Everett, Ginny Tomlinson ve Dougie Twitchell'i kuşattığı yere emekledi.</p>

  <p>“Açılın biraz millet!” diye bağırdı. “Adam hava alsın azıcık!”</p>

  <p>Tony Guay, “Sorun da o,” dedi. “Kalan havayı da verdiler... çocuklara sakladıklarını... ama..”</p>

  <p>Rusty, “Epi,” dedi ve Twitch eline bir şırınga tutuşturdu. Rusty iğneyi yaptı. “Ginny kalp masajına başla. Yorulunca Twitch’e devredersin. Sonra da bana.”</p>

  <p>Joanie, “Ben de yapmak istiyorum,” dedi. Yanaklarından yaşlar süzülmesine rağmen kendine yeterince hâkim görünüyordu. “Kursa gitmiştim.”</p>

  <p>Claire, “Ben de gittim o kursa,” dedi. “Ben de yardım ederim.”</p>

  <p>Linda alçak sesle, “Ben de,” dedi. “Daha bu yaz bilgilerimi tazelemiştim.”</p>

  <p>Barbie Burası küçük bir kasaba ve hepimiz takımı destekliyoruz, diye düşündü. Ginny -yaralarından ötürü yüzü hâlâ şişti- kalp masajına başladı. Julia’yla Norrie de Barbie’nin yanma geldiklerinde yerini Twitch’e bırakıyordu.</p>

  <p>Norrie, “Onu kurtarabilecekler mi?” diye sordu.</p>

  <p>Barbie, “Bilmiyorum,” dedi. Ama biliyordu ve işin en feci tarafı buydu.</p>

  <p>Twitch masajı devraldı. Barbie, Twitch’in alnından akan terlerin Ernie’nin gömleğinde oluşturduğu lekeleri seyrediyordu. Yaklaşık beş dakika sonra nefesi kesilmiş bir halde öksürerek durdu. Rusty harekete geçmek üzereyken Twitch başını salladı. “Gitti.” Sonra Joanie’ye dönüp, “Çok üzgünüm Bayan Calvert,” dedi.</p>

  <p>Joanie’nin yüzü seyirdi, sonra buruştu. Acıyla ağlamaya başladı, sonra bu ağlama öksürüğe dönüştü. Norrie de öksürerek annesine sarıldı.</p>

  <p>Bir ses, “Barbie,” dedi. “Biraz bakar mısın?”</p>

  <p>Kahverengi kamuflaj giysisi ve diğer taraftaki soğuğa karşı gocuk giymiş olan Cox’tu. Barbie, Cox’un yüzündeki kasvetli ifadeden hoşlanmamıştı. Julia da onunla geldi. Muntazam soluklar alıp vermeye çalışarak Kubbe’ye yanaştılar.</p>

  <p>“New Mexico’daki Kirtland Hava Kuvvetleri Üssü’nde bir kaza olmuş” Cox alçak sesle konuşuyordu. “Kalem bomba üzerinde son testleri yapıyorlarmış ve... aksilik.”</p>

  <p>Julia dehşet içinde, “Patlamış mı?” diye sordu.</p>

  <p>“Hayır, erimiş. İki kişi ölmüş, altı kişi de radyasyon yanıkları ve/veya radyasyon zehirlenmesi yüzünden ölmek üzere. Mesele şu ki bomba gitti. O kahrolası bombayı da kaybettik.”</p>

  <p>Barbie, “Bir arızası mı varmış?” diye sordu. Neredeyse öyle olmasını diler gibiydi, çünkü o zaman burada da işe yaramayacak demekti.</p>

  <p>“Yok arızalı değilmiş. O yüzden kaza dedim ya zaten. Aceleden olur böyle şeyler ve biz de çok acele ettiriyorduk insanlara.”</p>

  <p>Julia, “Çok üzüldüm onlar için,” dedi. “Akrabalarının haberi olmuş mu?”</p>

  <p>“İçinde bulunduğunuz durumda bunu düşünmeniz büyük incelik. Yakında öğrenmiş olacaklar. Kaza bu sabah birde olmuş. İki numara üzerinde çalışmalar başladı bile. Üç, en geç dört günde hazır olması lazım.”</p>

  <p>Barbie başını salladı. “Sağ olun efendim, ama o kadar vaktimiz olduğunu sanmıyorum.”</p>

  <p>Arkalarından uzun, ince bir feryat koptu, bir çocuk feryadıydı. Barbie’yle Julia dönerlerken feryat bir dizi sert öksürüğe ve soluk alma çabasına dönüştü. Linda’nın büyük kızının yanma çöktüğünü ve kızı kollarına aldığını gördüler.</p>

  <p>Janelle, “Olamaz,” diye bağırıyordu. “Audrey ölmüş olamaz!”</p>

  <p>Ama ölmüştü. Everett’lerin golden retriever cinsi köpeği gece, kızlar iki yanında uyurken gürültü patırtı yapmadan sessizce ölüp gitmişti.</p>
</body>
</html>
