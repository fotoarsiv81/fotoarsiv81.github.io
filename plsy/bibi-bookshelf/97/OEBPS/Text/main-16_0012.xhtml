<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">19</span></h2>

  <p>Memur Henry Morrison, Junior’ı hastaneye götürdü -o zamana kadar çocuk zihni çorba gibi olsa da kendine gelmişti ama hâlâ garip garip konuşuyordu- ve Twitch tekerlekli bir sedyeyle alıp götürdü. Gitmesini görmek Morrison’un içini rahatlattı.</p>

  <p>Henry’de Koca Jim’in eviyle belediye binasındaki bürosunun telefonları vardı, ama iki numara da cevap vermedi - bunlar sabit telefondu. Uçak kazası olduğunda telesekreter ona James Rennie’nin cep telefonunun kayıtlı olmadığını söylüyordu! O da yürüyebilecek durumdaki herkesle birlikte dışarı koştu ve dönüş alanında Kubbe’nin görünmez yüzeyindeki yeni ize bakarak durdu. Enkazın son kalıntıları hâlâ düşüyordu.</p>

  <p>Koca Jim aslında belediye binasındaki ofisindeydi ama bölünmeden iki konuşması -bu gece polislere yapacağı ve yarın gece bütün kasabaya yapacağı konuşmalar- üzerinde çalışabilmek için telefona cevap vermedi. O da patlama sesini duyup dışarı fırladı. İlk aklına gelen Cox’un nükleer füze fırlattığı oldu. Lüzumsuz bir füze! Kubbe’yi delip geçecek olsa her şeyi mahvederdi!</p>

  <p>Kendini belediye binasının hademesi Al Timmons’un yanında buldu. Al yukarıyı, kuzeyde hâlâ duman tüten yeri gösteriyordu. Koca Jim’e bir II. Dünya Savaşı filminde uçaksavar patlamış gibi geldi.</p>

  <p>Al, “Orada bir uçak vardı!” diye bağırdı. “Hem de büyük uçaklardan! Tanrım! Anlamıyor mu bunlar?”</p>

  <p>Koca Jim nispeten rahatladı ve deli gibi atan kalbi biraz yavaşladı. Eğer uçaksa... yani nükleer füze filan değil de sadece uçaksa...</p>

  <p>Cep telefonu çaldı. Takım elbisesinin cebinden kaptığı gibi açtı. “Peter? Sen misin?”</p>

  <p>“Hayır Bay Rennie. Ben Albay Cox.”</p>

  <p>Rennie, “Ne yaptınız siz?” diye haykırdı. “Ne yapıyorsunuz orada Tanrı aşkına?”</p>

  <p>“Hiçbir şey.” Cox’un sesindeki otoriter tını kaybolmuştu, şaşkın gibiydi. “Bizimle bir ilgisi yok. Sadece... bir dakika.”</p>

  <p>Rennie bekledi. Anacadde ağızlan bir karış açık gökyüzüne bakan insanlarla dolmuştu. Rennie’ye insan kıyafeti giymiş koyunlar gibi görünüyorlardı. Yarın gece de belediye binasına doluşacak ve durum ne zaman düzelecek diye meleyeceklerdi. Ve aman düzelene kadar bizi sen koru diye. Rennie de koruyacaktı. Kendisi istediği için değil, Tanrı’nın iradesi böyle buyurduğu için.</p>

  <p>Cox geri geldi. Şimdi şaşkın olduğu kadar endişeli bir sesle konuşuyordu. Az önce Koca Jim’e çekilmesini söyleyen o buyurgan hali yoktu. Rennie, <span style="font-style:italic;">işte ben de böyle olmanı istiyorum ahbap,</span> diye düşündü. <span style="font-style:italic;">Tam böyle.</span></p>

  <p>“İlk aldığım bilgiye göre İrlanda Havayollarının 179 sefer sayılı uçağı Kubbe’ye çarpıp infilak etmiş. Uçak Shannon’dan kalkmış ve Boston’a gidiyormuş. Kuyruğunda İrlanda’nın ulusal yoncasını gördüğünü iddia eden iki görgü tanığımız var, ayrıca bir ABC haber ekibi de Harlow’da karantina bölgesinin hemen dışında... bir saniye.”</p>

  <p>Saniyeden de dakikadan da uzun sürdü. Koca Jim’in kalp atışları normale dönüyordu (tabii dakikada yüz yirmi vuruş böyle yorumlanabilirse) fakat şimdi yeniden hızlanmış ve düzensizleşmişti. Öksürüp göğsünü yumrukladı. Kalbi tam düzelir gibi olurken tekrar aritmi başladı. Alnının terlediğini hissetti. Daha önce loş olan gün birdenbire fazla parlak görünmeye başlamıştı.</p>

  <p>“Jim?” Konuşan Al Timmons’tu ve Koca Jim’in hemen yanı başında durduğu halde sesi bir galaksi öteden geliyormuş gibiydi. “Sen iyi misin?” Koca Jim, “İyiyim,” dedi. “Buradan ayrılma. Sana ihtiyacım olabilir.” Cox dönmüştü. “Gerçekten de İrlanda Havayolları uçağıymış. Şimdi ABC’nin kaza anıyla ilgili çekimlerini izledim. Çarpma ayakta duran bir muhabirin arkasında meydana gelmiş. Bütün olayı çekmişler.”</p>

  <p>“Eminim ki reytingler fırlamıştır.”</p>

  <p>“Bay Rennie, farklı düşüncelerimiz olabilir, ama umarım ki hemşerilerinize bu olayın onları endişelendirecek bir şey olmadığını iletirsiniz.” “Peki bunu nasıl yapacağım acaba..”</p>

  <p>Kalbi yine hopladı. Nefesi tıkandı sonra kalbi durdu. İkinci kez göğsünü yumrukladı -daha sert olarak- ve belediye binasından kaldırıma uzanan tuğla döşeli patikanın yanındaki banka oturdu. Al artık Kubbe’deki çarpma izi yerine ona bakıyordu, alnı merakla -ve Koca Jim’e göre korkuyla- kırışmıştı. Şu haldeyken bile, bütün olup bitenlere rağmen Koca Jim bunu gördüğüne, vazgeçilmez olarak algılandığını öğrendiğine memnundu. Koyunlara bir çoban lazımdı.</p>

  <p>“Rennie? Orada mısın?”</p>

  <p>“Buradayım.” Kalbi de yerindeydi ama iyi olmaktan çok uzaktı. “Nasıl olmuş? Nasıl olabilmiş? Bunu duyurduğunuzu sanıyordum.”</p>

  <p>“Kara kutuyu bulana kadar nasıl olduğunu bilemeyiz ama oldukça net bir fikrimiz var. Bütün ticari havayolu şirketlerine Kubbe’den uzak durmaları için bir uyarı yazısı yolladık, fakat bu 179’un normal uçuş rotasıymış. Herhalde birisi otomatik pilotu yeniden programlamayı ihmal etmiş. Bu kadar basit. Ayrıntıları öğrenir öğrenmez size de ileteceğim ama şimdilik önemli olan kasabada panik çıkmasını önlemek.”</p>

  <p>Ancak belirli durumlarda panik işe yarayabilirdi. Belirli durumlarda -tıpkı gıda ayaklanması ve kundakçılık gibi- panik de yararlı bir etki yaratabilirdi.</p>

  <p>Cox, “Bu büyük ölçekli bir ahmaklık, ama yine de sadece kaza,” diyordu. “Halkınız bunu mutlaka bilmeli.”</p>

  <p>Rennie, <span style="font-style:italic;">onlar ben ne söylersem onu bilecek ve ben neye inansınlar istiyorsam ona inanacak,</span> diye düşündü.</p>

  <p>Kalbi kızgın tavada sıçrayan yağ gibi hopladı, kısa süreliğine normal ritmine döndü sonra yine hopladı. Cox’a cevap vermeden telefonun KAPAT tuşuna basıp cebine koydu. Sonra Al’a baktı.</p>

  <p>Elinden geldiği kadarıyla sakin bir tavırla, “Beni hastaneye götürmen lazım,” dedi. “Galiba rahatsızlandım.”</p>

  <p>Kolunda bir Dayanışma Bandı bulunan Al her zamankinden de endişeli görünüyordu. “Tamam Jim. Ben arabamı getirene kadar burada kıpırdamadan bekle. Sana bir şey olmasına izin veremeyiz. Kasabanın sana ihtiyacı var.”</p>

  <p>Koca Jim oturduğu banktan gökteki koca lekeye bakarak, <span style="font-style:italic;">bilmez miyim,</span> diye düşündü.</p>

  <p>“Carter Thibodeau’yu da bul ve buraya gelmesini söyle. Elimin altında olsun istiyorum.”</p>

  <p>Vermek istediği başka talimatlar da vardı ama tam o anda kalbi durdu. Sonsuzluk gibi gelen bir an için karanlık bir uçuruma yuvarlandı. Soluk almaya çalışıp göğsünü yumrukladı. Kalbi dörtnala atmaya başladı. <span style="font-style:italic;">Sakın şimdi beni bırakayım deme, yapacak çok işim var. Sakın ha lüzumsuz organ. Sakın.</span></p>
</body>
</html>
