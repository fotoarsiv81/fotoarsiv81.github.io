<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>19</h2>

  <p>Julia süpermarketten ayrılıp <span style="font-style:italic;">Demokratla,</span> döndüğünde, eskiden sadece spor muhabiri şimdiyse haber muhabiri olan Tony Guay dizüstü bilgisayarında bir şeyler yazıyordu. Julia fotoğraf makinesini uzatıp, “Ne yapıyorsan bırak da bunları bas,” dedi.</p>

  <p>Kendisi de haberini yazmak üzere bilgisayarının başına oturdu. Anacaddeden gelirken girişi kafasında tasarlamıştı: <span style="font-style:italic;">Yemek Dünyası’nın eski müdürü Ernie Calvert insanlara arkaya gelsinler diye seslendi. Onlar için arka kapıları açtığını söyledi. Ama iş işten geçmişti. İsyan çıkmıştı bile.</span> İyi bir açılıştı. Yalnız ne var ki yazamıyordu. Yanlış tuşlara basıp duruyordu.</p>

  <p>Tony, “Yukarı çıkıp uzansana,” dedi.</p>

  <p>“Hayır, bunu yazmam lazım..”</p>

  <p>“Bu halinle hiçbir şey yazamazsın. Yaprak gibi titriyorsun. Bir saat yat. Ben fotoğrafları basıp bilgisayarına yollarım. Notlarını da kopya ederim. Hadi sen git.”</p>

  <p>Sözleri Julia’nın hoşuna gitmese de haklı olduğunu biliyordu. Yalnız dinlenmesi bir saatten uzun sürdü. Yüzyıl önceymiş gibi gelen cuma gecesinden beri doğru dürüst uyumamıştı ve yastığa kafasını koyar koymaz derin bir uykuya daldı.</p>

  <p>Uyandığında panik içinde yatak odasındaki gölgelerin uzamış olduğunu gördü. Akşamüstü olmuştu. Horace! Evin bir köşesine yapmış olmalıydı ve sanki Julia’nın değil de kendisinin kabahatiymiş gibi utanmış bir suratla karşısına çıkacaktı.</p>

  <p>Terliklerini giyip telaşla mutfağa koştu ve Corgi’sini kapının önünde dışarı çıkmak için inler vaziyette değil, ocakla buzdolabı arasındaki döşeğinde huzur içinde uyurken buldu. Mutfak masasında tuzlukla biberliğe dayanmış bir not duruyordu.</p>

  <p><span style="font-style:italic;">15. 00</span></p>

  <p><span style="font-style:italic;">Julia,</span></p>

  <p><span style="font-style:italic;">Pete F. ile süpermarket haberini kotardık. Şahane olmadı ama sen damganı vurunca olacak. Çektiğin fotoğraflar da fena değil. Rommie Burpee uğradı ve hâlâ bol bol kâğıdı olduğunu söyledi, yani o bakımdan sorun yok. Ayrıca olup bitenler hakkında bir başmakale yazman gerektiğini söyledi. “Bütün bunlar tamamen gereksizdi,” dedi. “Ve tamamen acemilikti. Tabii özellikle yapılmadıysa. Ben bunu o herifin yanına bırakmazdım ve Randolph’u kastetmiyorum.” Pete ile ben de böyle bir yazı yazılmasından yanayız ama gerçekler ortaya çıkana kadar adımlarımıza dikkat etmemiz ile lazım. Ayrıca o yazıyı adam gibi yazabilmek için biraz uyuman gerektiğinde de hemfikiriz. Gözünün altındaki torbalar bavul kadar oldu patron! Şimdi karımla çocuklarımı görmek için eve gidiyorum. Pete de karakola gitti. “Büyük bir şey oluyor,” dedi ve ne olduğunu anlamaya gitti.</span></p>

  <p><span style="font-style:italic;">Tony G.</span></p>

  <p><span style="font-style:italic;">Not: Horace’ı yürüyüşe çıkarttım. Bütün işini gördü.</span></p>

  <p>Julia, Horace onu unutmasını istemediği için ona mama verdi ve hayvan hepsini yalayıp yutana kadar başında bekledi. Sonra süpermarket olayıyla ilgili haberi düzeltmek ve Tony’le Pete’in önerdiği başyazıyı yazmak üzere aşağı indi. Tam başlıyordu ki cep telefonu çaldı.</p>

  <p><span style="font-style:italic;">“Demokrat,</span> ben Shumway.”</p>

  <p>“Julia!” Pete Freeman’dı. “Galiba buraya gelsen iyi olacak. Nöbette Marty Arsenault var ve beni içeri almıyor. Bir kenarda beklememi söylüyor. Adam polis değil sadece yazın üç beş kuruş kazanmak için trafiği yöneten salağın teki, ama şimdi Kudurmuşlar Dağı’nın büyük şefi gibi davranıyor.” “Pete, burada yapacak bir sürü işim var, o yüzden..”</p>

  <p>“Brenda Perkins ölmüş. Angie McCain, Dodee Sanders ve..”</p>

  <p><span style="font-style:italic;">“Ne?”</span> Julia hızla ayağa fırlayınca koltuğu devrildi.</p>

  <p>“Ve Lester Coggins de. Öldürülmüşler. Ve şunu dinle - cinayetler yüzünden Dale Barbara tutuklanmış. Şu anda aşağıda hücrede.”</p>

  <p>“Hemen geliyorum.”</p>

  <p>Pete, “Tüh, işe bak,” dedi. “Andy Sanders geliyor ve gözleri yuvalarındım fırlayacakmış gibi ağlıyor. Yorum almaya mı çalışayım yoksa..”</p>

  <p>“Adam karısından üç gün sonra kızını yitirmişken olmaz. Biz New York Post değiliz. Ben hemen geliyorum.”</p>

  <p>Cevap beklemeden telefonu kapattı. Başta yeterince sakindi; ofisin kanısını kilitlemeyi bile unutmadı. Fakat kaldırıma çıkınca, o sıcak ve tütün lekeli gökyüzünün altında soğukkanlılığını yitirdi ve koşmaya başladı.</p>
</body>
</html>
