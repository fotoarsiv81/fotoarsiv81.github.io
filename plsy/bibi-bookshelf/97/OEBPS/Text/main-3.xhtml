<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">3</span></h2>

  <p>Dönüşte Kutsal Mesih Kilisesi’ni geride bıraktıktan sonra Julia’ya döndü. Kontrol panelinden yansıyan ışıkta kadının yüzü yorgun ve ciddiydi.</p>

  <p>Barbie, “Anlattıklarımı kendine sakla diyecek değilim,” dedi. “Ama sanırım açıklamaman gereken tek bir şey var.”</p>

  <p>“Kasabada ya da dışarıda olabilecek jeneratör.” Bir elini direksiyondan çekip arkaya uzattı ve rahatlatıp güven vermek istermiş gibi Horace’ın kafasını okşadı.</p>

  <p>“Evet.”</p>

  <p>“Çünkü eğer bu alanı yaratan bir jeneratör varsa -yani senin albayın Kubbe’sini- o zaman onu çalıştıran birileri olmalı. Buradan birileri.”</p>

  <p>“Cox öyle demedi ama eminim ki o da böyle düşünüyor.”</p>

  <p>“Bunu söylemem. E-postayla da bir şey göndermeyeceğim.”</p>

  <p>“İyi.”</p>

  <p>“Zaten önce <span style="font-style:italic;">Demokrat</span>'ta yayımlanmaları lazım.” Julia köpeğin başını okşamaya devam ediyordu. Tek elle araba kullananlar genelde Barbie’yi sinirlendirirdi ama bu gece başkaydı. Little Bitch ve 119 zaten tümüyle onlara kalmıştı. “Hem, bazen bazı şeylerin büyük bir hikâyeden daha önemli olduğunu düşünüyorum. Bu konuda <span style="font-style:italic;">New York Times</span>'la aynı paralelde değilim yani.”</p>

  <p>Barbie, “Anladım,” dedi.</p>

  <p>“Ve jeneratörü bulursan ben de uzun süre Yemek Dünyası’ndan alışveriş yapmak zorunda kalmam. Nefret ediyorum oradan.” Birden irkildi. “Sence yarın açarlar mı orayı?”</p>

  <p>“Açarlar diyorum. İnsanların yeni durumlara alışması biraz vakit alabilir.”</p>

  <p>Julia düşünceli bir tavırla, “Biraz pazar alışverişi yapsam iyi olacak,” dedi.</p>

  <p>“Alışveriş yaparken Rose Twitchell’e de selam söyle. Muhtemelen sadık Anson Wheeler de yanında olur.” Rose’a vermiş olduğu tavsiyeleri hatırlayıp güldü. “Et, et, et.”</p>

  <p>“Pardon, anlamadım?”</p>

  <p>“Evinde jeneratör varsa..”</p>

  <p>“Tabii ki var, gazetenin üstünde oturuyorum. Ev değil; çok hoş bir daire. Jeneratör de vergi indirimiydi.” Bunu gururla söylemişti.</p>

  <p>“O zaman et al. Etle konserve gıda, konserve gıda ve et.”</p>

  <p>Julia bu sözleri düşündü. Kasaba merkezi karşılarındaydı. Her zamankinden az ışık vardı ama yine de oldukça yeteri kadar aydınlıktı. Barbie <span style="font-style:italic;">ne kadar zaman için,</span> diye merak etti. Sonra Julia, “Şu senin albay bu jeneratörü bulma konusunda herhangi bir fikir verdi mi?” diye sordu.</p>

  <p>Barbie, “Yok,” dedi. “Pislikleri bulmak benim görevimdi. O da bunu bilir,” duraksadı, sonra sordu. “Sence kasabada bir Geiger Sayacı olabilir mi?” “Olduğunu biliyorum. Belediye binasının bodrumunda. Aslında herhalde sen oraya bodrum dersin. Sığınak var orada.”</p>

  <p>“Dalga geçiyorsun!”</p>

  <p>Kadın güldü. “Dalga filan geçmiyorum Sherlock. Üç yıl önce onunla ilgili bir haber yapmıştım. Fotoğrafları da Pete Freeman çekmişti. Büyük&nbsp;bir toplantı salonuyla küçük bir mutfağı da var. Sığınağa mutfaktan merdivenle iniliyor. Yeterli büyüklükte. Ellilerde, borsa yüzünden havalara uçtuğumuz yıllarda yapılmış.”</p>

  <p>Barbie, <span style="font-style:italic;">“On the Beach</span>,” dedi.</p>

  <p>“Evet, oldukça bunaltıcı bir yer. Pete’in fotoğrafları Hitler’in son sığınağını hatırlatmıştı bana. Kiler gibi bir yeri -raflar dolusu konserve gıda depolanmış- ve yarım düzine kadar bez karyola var. Bir de hükümetin sağladığı bazı ekipmanlar. Geiger Sayacı da dahil.”</p>

  <p>“Elli yıldan sonra konserveler acayip lezzetlidir herhalde.”</p>

  <p>“Aslında sık sık yeniliyorlar onları. Hatta 11 Eylül’den sonra küçük bir jeneratör bile kondu. Kasaba faaliyet raporlarında her dört yılda bir elden&nbsp;geçtiği belirtiliyor. Eskiden buna üç yüz dolar ayrılırdı. Şimdi altı yüze çıktı. Yani Geiger Sayacı’n hazır.” Bir anlığına Barbie’nin gözünün içine baktı.&nbsp;“Tabii James Rennie tavan arasından nükleer atık sığınağına kadar belediye&nbsp;binasının tümünü şahsi mülkü sayıyor, o yüzden niye istediğini soracaktır.”&nbsp;“Koca Jim Rennie’nin haberi olmayacak.”</p>

  <p>Julia bu sözleri yorum yapmadan kabullendi. “Benimle ofise gelmek ister misin? Ben gazeteyi hazırlarken sen de Başkan’ın konuşmasını dinlersin. Benimki hızlı ve pis bir iş olacak, o kadarını söyleyebilirim. Tek bir haber, kasabalılar için beş, altı fotoğraf, hepsi o. Burpee’nin sonbahar indirim&nbsp;günleri ilanı yok.”</p>

  <p>Barbie bunu düşündü. Yarın çok meşgul olacaktı, sadece yemek pişirmesi değil sorular sorması da lazımdı. Eski yöntemlerle eski işine başlıyordu yine. Öte yandan, eczanenin üstündeki yerine dönerse uyuyabilecek miydi ki?</p>

  <p>“Tamam. Ve muhtemelen bunu sana söylememem gerekirdi ama ofis işlerinde çok becerikliyimdir. Ayrıca şahane kahve yaparım.”</p>

  <p>“İşe alındınız bayım.” Julia sağ elini direksiyondan kaldırdı ve birbirine vurdular.</p>

  <p>“Bir soru daha sorabilir miyim? Kesinlikle yayımlamak için değil?”</p>

  <p>Barbie, “Tabii,” dedi.</p>

  <p>“Şu bilimkurgu jeneratör. Sahiden bulacak mısın sence?”</p>

  <p>O arabayı gazete binasının önüne park ederken Barbie bu soruyu düşündü.</p>

  <p>Sonunda, “Hayır,” dedi. “Fazla kolay olurdu.”</p>

  <p>Julia iç geçirip başını salladı. Sonra Barbie’nin parmaklarını yakaladı. “Peki başarman için dua etsem yararı olur mu?”</p>

  <p>Barbie, “Zararı olmaz en azından,” dedi.</p>
</body>
</html>
