<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">5</span></h2>

  <p>Barbie ile Rusty garip sembollü, parlak ışıklar çıkaran kutuya yaklaşırken James Rennie, Barbie’nin bir süre önce kaldığı hücredeydi.</p>

  <p>Carter Thibodeau, Junior’ın cesedini hücre yatağına taşımasına yardım etmişti. Koca Jim, “Beni onunla yalnız bırak,” dedi.</p>

  <p>“Patron, kendini ne kadar kötü hissettiğini tahmin edebiliyorum ama tam şu anda ilgilenmen gereken yüzlerce şey var.”</p>

  <p>“Biliyorum. Hepsiyle de ilgileneceğim. Ama önce oğlumla baş başa kalmam lazım. Beş dakika. Sonra birkaç kişi yollar, cesedini cenaze evine göndertirsin.”</p>

  <p>“Peki. Tanrı yardımcın olsun. Junior iyi bir çocuktu.”</p>

  <p>Koca Jim, “Hayır değildi,” dedi. Doğrusu-neyse-onu-söylüyorum tonuyla konuşmuştu. “Ama o benim oğlumdu ve onu seviyordum. Ve böyle olması o kadar da kötü değil, biliyorsun.”</p>

  <p>Carter biraz düşündü. “Biliyorum.”</p>

  <p>Koca Jim gülümsedi. “Bildiğini biliyorum. Asıl sen benim oğlum olmalıymışsın, diye düşünmeye başladım.”</p>

  <p>Nöbet odasına çıkarken Carter’ın keyiften yüzü kızarmıştı.</p>

  <p>O gidince Koca Jim hücre yatağına oturdu ve Junior’ın başını kucağına koydu. Çocuğun yüzünde bir iz yoktu ve Carter da gözlerini kapatmıştı. Gömleğindeki kanları görmezden gelse uyuduğunu sanabilirdi.</p>

  <p><span style="font-style:italic;">Oğlumdu ve onu seviyordum.</span></p>

  <p>Bu doğruydu. Junior’ı kurban etmeye hazırdı tamam, ama bunun başka örnekleri de vardı. Sadece Golgota Tepesi’nde olanlara bakmak bile yeterdi. Ve tıpkı İsa gibi bu çocuk da bir amaç uğruna ölmüştü. Kasaba halkı Barbie’nin liderlerinin biricik oğlu da dahil kaç tane kendini görevine adamış polis öldürdüğünü duyunca Andrea Grinnell’in suçlamalarıyla oluşan hasar giderilmiş olacaktı. Barbie’nin kaçmış ve muhtemelen yeni şeytanlıklar planlıyor olması da politik bir artı getirecekti.</p>

  <p>Koca Jim oğlunun saçlarını okşadı ve Junior’ın huzurlu yüzüne bakarak bir süre daha oturdu. Sonra annesinin Junior bebekken ve kocaman meraklı gözlerle beşiğinden dünyayı seyrederken söylediği ninniyi mırıldandı. <span style="font-style:italic;">“Oğlumun bebeği gümüş bir ay; gökyüzünde uçup gider; çiğ denizinde yüzer gider, bulutlar ona eşlik eder... yüz kayık yüz... oğlumu denizlerden aşır..”</span></p>

  <p>Burada durdu. Gerisini hatırlayamıyordu. Junior’ın başını kenara koyup ayağa kalktı. Kalbi tekler gibi oldu ve nefesini tuttu... ama sonra düzeldi. Eninde sonunda Andy’nin eczanesinden biraz daha ilaç alması gerekeceğini tahmin etti, ama şimdilik yapması gereken işler vardı.</p>
</body>
</html>
