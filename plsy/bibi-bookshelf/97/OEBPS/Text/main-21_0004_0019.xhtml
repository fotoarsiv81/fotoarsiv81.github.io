<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark19"></a><span style="font-weight:bold;">20</span></h2>

  <p>Aubrey ağaçların kenarından, “Koru beni,” dedi. Gömleğini çıkarıp ortadan ikiye bölmüş ve belli ki Rambo’ya benzemek için yarısını başına dolamıştı. “Ve eğer beni haklamayı düşünüyorsan bunu hemen yap, yoksa buraya döner ve o kahrolası gırtlağını keserim.”</p>

  <p>Mel, “Seni kollayacağım,” diye söz verdi. En azından bulunduğu yerde emniyette olacaktı.</p>

  <p>Herhalde.</p>

  <p>Aubrey, “O kaçık herif bundan kurtulamayacak,” dedi. Hızlı hızlı soluyarak kendini hazırlıyordu. “Zavallı. Müptezel pislik.” Ve sesini biraz daha yükseltip, “Geliyorum keş manyak!” dedi.</p>

  <p>Şef öldürdüklerine bakmak üzere minibüsün arkasından çıkmıştı. Aubrey Towle ağaçların arasından avaz avaz haykırarak fırlayınca dikkatini ona çevirdi.</p>

  <p>Sonra Mel ateş etmeye başladı ve mermiler yakınına uğramasa da şef içgüdüsel olarak kendini yere attı. Bunu yapınca garaj kapısının kumandası pijamasının gevşek belinden kurtulup otların arasına düştü. Şef onu almak üzere eğildi ve tam o anda Aubrey kendi otomatik tüfeğiyle ateş açtı. Mermi delikleri minibüsün yan tarafında anlamsız bir şekil oluşturmuş ve yolcu tarafındaki camı parlak cam kırıklarına dönüştürmüştü. Bir mermi ön camın kenarındaki metal çerçeveye çarptı.</p>

  <p>Şef garaj kumandasını bırakıp ateş etmek üzere döndü. Fakat işin sürpriz tarafı kalmamıştı ve Aubrey Towle’de oturmuş bekliyor değildi. Zikzaklar çizerek telsiz kulesine doğru koşuyordu. Kule gizlenme imkânı sağlamazdı ama Searles’in atış menzili açılmış olurdu.</p>

  <p>Aubrey’in şarjörü bitmişti ama içindeki son mermi şefin başının yan tarafını sıyırmıştı. Sıyrık kanamaya başladı ve bir tutam saç şefin zayıf omuzlarından birine düşüp ter yüzünden oraya yapıştı. Şef popo üstü oturdu ve bir anlığına TANRI'NIN SAVAŞÇISI’NIN hâkimiyetini kaybettiyse de hemen toparlandı. Ciddi şekilde yaralandığını düşünmüyordu ama gelebilecek durumdaysa Sanders’ın gelmesinin tam sırasıydı. Şef Bushey iki parmağını ağzına sokup ıslık çaldı.</p>

  <p>Aubrey Towle radyo kulesini çevreleyen tel örgüye ulaştığında Mel ağaçların kenarından tekrar ateş açtı. Bu sefer Mel’in hedefi minibüsün arkasıydı. Mermiler arka kapıları açtı. Benzin deposu patladı ve aracın arka yarısı alevler içinde kaldı.</p>

  <p>Şef sırtında cehennemi bir sıcaklık hissetti ve aklına el bombaları geldi. Patlayacaklar mıydı? Radyo kulesine ulaşan adamın kendisine nişan almakta olduğunu gördü ve birdenbire kafasının içinde net bir ses duydu: ya sen de ateş et ya da garaj kumandasını al. Garaj kumandasını seçti ve eli aletin üstüne kapanırken çevresindeki hava aniden gözle görünmediği halde vızıldayan arılarla doldu. Biri omzundan soktu; diğeri ve bağırsaklarına yeni bir biçim kazandırdı. Şef Bushey yuvarlanırken garaj kumandası yine elinden kurtuldu. Havayı başka bir arı kümesi doldururken kumandayı almak için uzandı. Yüksek otların arasında sürünmeye başladı, garaj kumandasını olduğu yerde bırakmıştı, şimdi tek umudu Sanders’tı. Radyo kulesindeki adam -şef, <span style="font-style:italic;">yedisinin içinde tek cesur olan buymuş,</span> diye düşünüyordu- ona doğru yürümeye başlamıştı. TANRI'NIN SAVAŞÇISI artık çok ağır geliyordu, zaten bütün vücudu da ağırlaşmıştı ama yine de şef dizlerinin üstünde doğrulup tetiğe basmayı başardı.</p>

  <p>Hiçbir şey olmadı.</p>

  <p>Ya şarjör boştu ya da takılmıştı.</p>

  <p>Aubrey Towle, “Seni ahmak,” dedi. “Seni keş alçak. Sen..”</p>

  <p>Sanders, “Claudette!” diye haykırdı.</p>

  <p>Towle kaçmaya çalıştı ama çok geç kalmıştı. Kısa süren seri bir yaylım ateşi açıldı ve dört adet 7. 62 Çin malı mermi Aubrey’in kafasının büyük kısmını omuzlarından uçurdu.</p>

  <p>Andy, “Şef!” diye bağırdı ve omzuyla şakağından kanlar fışkıran arkadaşının çömeldiği yere koştu. Şefin yüzünün sol tarafı olduğu gibi kıpkırmızı ve ıslaktı. “Şef! Şef!” Kendini dizlerinin üstüne atıp şefe sarıldı. İkisi de Mel Searles’i, geride kalan son adamı görmemişti. Mel ise ağaçların arasından çıkmış ihtiyatla onlara doğru yürüyordu.</p>

  <p>Şef, “Tetiği al,” dedi.</p>

  <p>“Ne?” Andy bir an CLAUDETTE’nin tetiğine baktı ama şefin kastettiği o değildi.</p>

  <p>Şef, “Garaj kumandası,” diye fısıldadı. Sol gözü de kan revan içindeydi; diğer gözü ise parlak ve yoğun bir ifadeyle Andy’ye bakıyordu. “Garaj kumandası Sanders.”</p>

  <p>Andy garaj kumandasının otların arasında yattığını gördü. Alıp hemen şefe uzattı. Şef kumandayı avucunun içine aldı.</p>

  <p>“Sen de... Sanders.”</p>

  <p>Andy elini şefin elinin üstüne koydu. “Seni seviyorum şef,” dedi ve Şef Bushey’in kuru, kanlanmış dudaklarını öptü.</p>

  <p>“Ben... de... seni... Sanders.”</p>

  <p>Mel bir tür delilik hali içinde, “Hey siz!” diye bağırdı. Sadece on metre ötede duruyordu. “Yer açın! Yok, daha iyisi ben size cehennemde yer açayım!”</p>

  <p>“Şimdi... Sanders... şimdi.”</p>

  <p>Mel ateş açtı.</p>

  <p>Andy ile şef mermilerle iki yana devrildiler ama ayrılmadan önce birleşmiş elleriyle üzerinde AÇ yazan beyaz düğmeye basmışlardı.</p>

  <p>Bembeyaz ve her şeyi kapsayan bir patlama oldu.</p>
</body>
</html>
