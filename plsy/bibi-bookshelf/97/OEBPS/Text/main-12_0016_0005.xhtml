<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a>8</h2>

  <p>O akşamüstü, Korkuluk Joe ile arkadaşları kasabaya dönmek için can havliyle pedal çevirirken Jimmy Sirois öldü.</p>

  <p>Rusty koridorda Gina Buffalino’ya sarılmış olarak oturdu ve kızın göğsünde ağlamasına izin verdi. Eskiden olsa on yedi yaşında bir kızla bu şekilde oturmaktan çok huzursuz olurdu ama zamanlar değişmişti. Değişikliği anlamak için sadece bu koridora bakmak bile yetiyordu - eskiden panellerin ardındaki floresanlarla aydınlanan koridorda şimdi tıslayarak yanan Coleman kandilleri vardı. Rusty’nin hastanesi gölgeler diyarına dönüşmüştü.</p>

  <p>Kıza, “Senin suçun değil,” dedi. “Ne senin, ne benim, hatta ne de onun suçu. Şeker hastası olmayı o istememişti.”</p>

  <p>Hoş, Tanrı biliyor ya bu hastalıkla yıllarca geçinip gidenler vardı. Kendine iyi bakan insanlar. Yarı münzevi Jimmy ise God Creek Yolu’nda yalnız yaşıyordu ve onlardan biri olmamıştı. Nihayet sonunda sağlık merkezine geldiğinde -o da geçen perşembeydi- arabadan bile inememiş, ancak sürekli kornaya basıp Ginny’nin ne oluyor diye dışarı çıkmasını sağlayabilmişti. Rusty, yaşlı adamın pantolonunu çıkarınca morarmış bir sağ bacakla karşılaşmıştı. Her şey yolunda gitseydi bile herhalde bacaktaki sinir hasarı tedavi edilebilecek gibi değildi.</p>

  <p>Jimmy komaya girmeden hemen önce Ron Haskell’e, “Hiç acımıyor doktor,” diye güvence vermişti. O zamandan beri bilinci gidip geliyor, bacağı ise gittikçe kötüye gidiyordu. Rusty ise, Jimmy’nin bir şansı olacaksa buna mecbur olduğunu bildiği halde bacağın kesilmesini erteliyordu.</p>

  <p>Elektrik gidince Jimmy’le diğer iki hastaya antibiyotik veren damar içi serumlar damlamayı sürdürdü, ama gerekli miktarı hassas bir şekilde ayarlamayı sağlayan mekanizma durdu. Daha da beteri, Jimmy’nin kalp monitörü ile soluk cihazı da devre dışı kaldı. Rusty soluk cihazının bağlantısını kesip yaşlı adama bir maske taktı ve Gina’ya Ambu poşetini nasıl kullanacağını anlattı. Kız işini iyi yapıyordu ve çok sadıktı ama saat altı civarında Jimmy’nin kalbi yine durmuştu.</p>

  <p>Şimdi kız teselli edilemiyordu.</p>

  <p>Yaşlarla ıslanmış yüzünü Rusty’nin göğsünden kaldırıp, “Çok mu fazla verdim?” dedi. “Yoksa az mı verdim? Onu boğup öldürdüm mü?”</p>

  <p>“Hayır. Jimmy zaten ölecekti herhalde ve böylece kötü bir bacak kesilme operasyonundan kurtulmuş oldu.”</p>

  <p>“Artık bunu yapabileceğimi sanmıyorum,” diyen Gina tekrar ağlamaya başladı. “Çok korkutucu. Korkunç geliyor artık.”</p>

  <p>Rusty buna nasıl cevap vereceğini bilmiyordu ama cevap vermek zorunda da değildi. Boğuk bir sesle, “Düzeleceksin,” dedi. “Düzelmen lazım canım, çünkü sana ihtiyacım var.”</p>

  <p>Koridordan ağır ağır onlara doğru gelen Ginny Tomlinson’du.</p>

  <p>Rusty, “Yataktan kalkmaman lazımdı,” dedi.</p>

  <p>Ginny, “Herhalde,” diye hak verdi ve Gina’nın diğer tarafına oturup bir oh çekti. Burnundaki tıkaçlar ve gözlerinin altındaki yapışkan bantlar yüzünden zor bir maçtan çıkmış hokey oyuncularına benziyordu. “Ama görevime dönmüş bulunuyorum.”</p>

  <p>Rusty, “Belki yarma..” diye başladı.</p>

  <p>“Yok, hemen.” Gina’nm elini tuttu. “Ve sen de öyle canım. Hemşirelik okulunda bize ‘Ancak kan kuruyup rodeo bitince işi bırakabilirsiniz, ’ diye öğretmişlerdi.”</p>

  <p>Gina, “Ya hata yaparsam?” diye fısıldadı.</p>

  <p>“Herkes yapar. Önemli olan mümkün olduğunca az yapmak. Hem ben sana yardım ederim. Harriet’e de. E, ne diyorsun?”</p>

  <p>Gina şüpheyle Ginny’nin şişmiş yüzüne baktı, kadının bir yerlerden bulup buluşturduğu eski gözlük yüzünden tahribat iyice belirginleşiyordu. “İyi olduğunuzdan emin misiniz Bayan Tomlinson?”</p>

  <p>“Sen bana yardım edersin ben de sana. Ginny’yle Gina. Mücadeleci hemşireler.” Yumruğunu kaldırdı. Gina da hafifçe gülümsemeyi başararak kendi yumruğunu onunkine dokundurdu.</p>

  <p>Rusty, “Bütün bunlar çok güzel de,” dedi. “Bayılacak gibi olursan bir yatak bulup bir süre uzan. Bu da Doktor Rusty’nin emridir.”</p>

  <p>Ginny gülümsemeye çalışırken suratını buruşturdu. “Yatağı boş verin, Ron Haskell’in eski kanepesine atarım kendimi.”</p>

  <p>Rusty’nin cep telefonu çaldı. Eliyle kadınları savdı. Gina kolunu Ginny’nin beline dolamış olarak giderken bir yandan da konuşuyorlardı.</p>

  <p>Rusty telefonu, “Buyurun ben Eric,” diye açtı.</p>

  <p>Karşıdaki kısık ses, “Ben de Eric’in karısı,” dedi. “Eric’ten özür dilemek için arıyorum.”</p>

  <p>Rusty boş muayene odalarından birine girip kapıyı kapattı. “Özre gerek yok,” dedi ama bunun doğru olduğundan emin değildi. “O anın karmaşasından. Barbara’yı bıraktılar mı?” Bu ona gayet makul bir soru gibi gelmişti çünkü Barbie’yi tanımaya başlamıştı.</p>

  <p>“Bunu telefonda konuşmamayı tercih ederim. Eve gelebilir misin hayatım? Lütfen? Konuşmamız lazım.”</p>

  <p>Rusty aslında gidebileceğini düşündü. Durumu kritik olan bir hastası vardı, o da ölmek gibi düşünceli bir davranışta bulunmuş ve meslek hayatını kolaylaştırmıştı. Ve bir yandan yine sevdiği kadınla konuştuğunu hissedip rahatlamışsa da, onun sesindeki yeni endişe tınısından da hiç hoşlanmamıştı.</p>

  <p>“Gelebilirim,” dedi. “Ama çok kalamam. Ginny ayaklandı fakat ona göz kulak olmazsam abartır. Yemek yiyelim mi?”</p>

  <p>“Tamam.” Karısının sesi rahatlamış gibiydi. Rusty de memnundu. “Tavuk çorbasının bir kısmını çözerim. Henüz muhafaza edecek elektrik varken donmuş gıdalarımızdan yesek daha iyi olur.”</p>

  <p>“Tek bir şey. Hâlâ Barbara’nın suçlu olduğunu mu düşünüyorsun? Başkalarının ne düşündüğünü boş ver, sen ne düşünüyorsun?”</p>

  <p>Uzun bir sessizlik oldu. Sonra Linda, “Sen gelince konuşuruz,” dedi. Ve telefonu kapattı.</p>

  <p>Rusty kalçasını muayene masasına dayamıştı. Telefonu bir süre elinde tuttuktan sonra kapatma tuşuna bastı. Şu an için emin olmadığı bir sürü şey vardı -kendini bir belirsizlik denizinde yüzen biri gibi hissediyordu- ama tek bir şeyden emindi: karısı telefonunun dinlenebileceğinden şüpheleniyordu. Ama kim? Ordu mu? Ulusal güvenlik mi?</p>

  <p>Koca Jim Rennie mi?</p>

  <p>Rusty boş odaya, “Gülünç,” dedi. Sonra da Twitch’i bulup bir süreliğine hastaneden ayrılacağını söylemeye gitti.</p>
</body>
</html>
