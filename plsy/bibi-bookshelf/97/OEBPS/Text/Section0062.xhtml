<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><span style="font-weight:bold;"><br /></span></p>

  <h2><a id="bookmark11"></a>8</h2>

  <p>Kasabada, “Beni öldürmeyen şey daha da güçlü kılar.” şeklindeki eski Nietzsche tarzı sözü kendine ilke edindiğini söyleyebilecek tek kişi varsa o da Romeo Burpee’ydi. Romeo, Elvis havalarında, yanları lastikli rengârenk çizmeler giyen bir üçkâğıtçıydı. Adını romantik Fransız asıllı annesine, soyadını da cimri bir Yanki olan babasına borçluydu. Romeo acımasız sataşmalarla -ara sıra da dayaklarla- geçen çocukluğunun acısını kasabanın en zengin adamı olmakla çıkarmıştı. (Yok... hayır. Kasabanın en zengin adamı Koca Jim’di, ama mecburen mal varlığının çoğu gizliydi. ) Rommie bütün eyaletin en büyük ve kârlı bağımsız alışveriş merkezinin sahibiydi. Geçmişte, seksenli yıllarda potansiyel yatırımcı adayları Burpee gibi çirkin bir isimle böyle bir işe kalkışmanın delilik olacağını dile getirmişlerdi. Rommie’nin buna yanıtı ise Burpee Tohumculuk bundan gocunmuyorsa kendisinin de gocunmayacağı olmuştu. Ve şimdi en büyük yazlık bayileri üstünde BURPEE’DE SLURPEE İÇMEK İÇİN BULUŞALIM yazan tişörtler giymekteydi.</p>

  <p>Asıl fırsatı görüp amansızca peşine düşmekte büyük ölçüde başarılı olmuş biriydi. O pazar sabahı -Ayyaş Sam’in kelepçelenmesinden az sonra- başka bir büyük fırsat ortaya çıkıverdi. Zaten fırsat kollayan biriyseniz hep böyle olurdu.</p>

  <p>Romeo ilan yapıştıran çocukları izliyordu. Hepsi bilgisayar kuşağındandı ve çok profesyonel görünüyorlardı. Çocuklar -çoğu bisikletli, birkaç tanesi de kaykaylı- bütün anacaddeyi gayet güzel donatmışlardı. 119’da bir protesto gösterisi yapılacaktı. Romeo fikrin kimden çıktığını merak ediyordu.</p>

  <p>Çocuklardan birini yakalayıp sordu.</p>

  <p>Joe McClatchey, “Benim fikrimdi,” dedi.</p>

  <p>“Hadi canım?”</p>

  <p>Joe, “Hadi canımı filan yok,” dedi.</p>

  <p>Rommie, çocuğun itirazlarına rağmen bir beşliği cebine sıkıştırdı. Bilginin karşılığı ödenmeliydi. Rommie insanların o gösteriye gideceğini tahmin ediyordu. Korkularını, endişelerini ve haklı öfkelerini ortaya koymak için çıldırıyorlardı.</p>

  <p>Korkuluk Joe’yu salıverdikten bir süre sonra da Rahip Coggins’in düzenlediği dua toplantısıyla ilgili konuşmaları duymaya başladı. Hem de aynı yerde ve aynı saatte olacaktı.</p>

  <p>Bu kesinlikle bir işaretti. Birileri BURADA SATIŞ FIRSATI VAR diyordu.</p>

  <p>Romeo işlerin kesat olduğu mağazasına gitti. Pazar alışverişi yapan insanlar bugün ya Yemek Dünyası’na ya da Chester’s Mill Benzin ve Gıda’ya gidiyordu. Ve onlar da azınlıktaydı. Çoğunluk ya kilisede ya da evde haber seyretme peşindeydi. Toby Manning de kasanın başında küçük akülü televizyondan CNN’i seyrediyordu.</p>

  <p>Romeo, “Şu zırıltıyı sustur, kasanı da kapat,” dedi.</p>

  <p>“Sahiden mi Bay Burpee?”</p>

  <p>“Evet. Depodan büyük çadırı çıkar. Lily de sana yardım etsin.”</p>

  <p>“Hani şu İndirimli Yaz Satışları çadırını mı?”</p>

  <p>Romeo, “Ta kendisi,” dedi. “Götürüp Chuck Thompson’ın uçağının düştüğü yere kuracağız.”</p>

  <p>“Alden Dinsmore’un tarlasına mı? Ya para isterse?”</p>

  <p>“O zaman parasını veririz.” Romeo hesap yapıyordu. Mağazada, indirimli şarküteri ürünleri dahil her şey satılıyordu ve elinde mağazanın arkasındaki sanayi tipi dondurucuda bekleyen bin paket Happy Boy vardı. Rhode Island’daki Happy Boy genel merkezinden satın almıştı (şirket artık yoktu, çok şükür kolibasili yüzünden değil de küçük bir mikroptan dolayı kapatılmıştı) ve bunları turistlerle 4 Temmuz kutlaması yapacak yerlilere satmak niyetindeydi. Kahrolası ekonomik kriz yüzünden beklediği kadar satış olmamıştı ama muzunu bırakmayan maymun inadıyla o malları elinde tutmaya devam etmişti. Ve şimdi belki de...</p>

  <p><span style="font-style:italic;">Şu Tayvan malı küçük bahçe çubuklarıyla servis yaparız</span> diye düşündü. <span style="font-style:italic;">O piçlerden de milyonlarca var hâlâ. Böylece şirinlik olur, hani Frank-A-Ma-Bob’lar gibi.</span> Artı, belki yüz karton Yummy Tummy Limonatası ile kayıp beklediği Limeade toz içeceği de vardı.</p>

  <p>“Bütün Blue Rhino’ları da götürsek iyi olur.” Artık kafası hesap makinesi gibi çalışıyordu ki Romeo buna bayılırdı.</p>

  <p>Toby de heyecanlanmaya başlamış gibiydi. “Aklınızda neler var Bay Burpee?”</p>

  <p>Rommie kafasında kayıp olarak gördüğü bütün malların dökümünü yapmayı sürdürüyordu. O uyduruk fırıldaklar... 4 Temmuz’dan kalan havai fişekler... Cadılar Bayramı’na sakladığı bayat şekerler.</p>

  <p>“Toby,” dedi. “Bugünü kasabanın görüp göreceği en büyük açık hava bayramına çevireceğiz. Hadi kıpırda. Yapacak çok işimiz var.”</p>
</body>
</html>
