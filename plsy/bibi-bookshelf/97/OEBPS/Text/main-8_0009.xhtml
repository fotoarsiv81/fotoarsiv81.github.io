<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Barbie’yle Rusty dışarı çıkıp temiz havayı derin derin içlerine çektiler. Aslında kasabanın batısındaki yangın yüzünden havada hafif bir is kokusu&nbsp;vardı ama depodaki egzoz kokularından sonra yine de iyi gelmişti. Yanaklarını tembel bir esinti okşuyordu. Barbie’nin elinde sığınakta bulduğu kahverengi alışveriş torbasına koyduğu Geiger Sayacı bulunuyordu.</p>

  <p>Rusty, “O zımbırtı dayanmaz,” dedi. Yüzü ciddi ve kararlıydı.</p>

  <p>Barbie, “Ne yapmayı düşünüyorsun o konuda?” diye sordu.</p>

  <p>“Şimdi mi? Hiçbir şey. Hastaneye dönüp viziteye çıkacağım. Ama bu gece Jim Rennie’nin kapısını çalıp mantıklı bir açıklama istemeyi düşünüyorum. Umarım bir açıklaması vardır ve umarım yakıtın kalanı da elindedir, çünkü tüm önlemlerimize rağmen öbür gün hastanedeki bitecek.”</p>

  <p>“Belki o zamana kadar bu kâbus bir son bulur.”</p>

  <p>“Buna inanıyor musun?”</p>

  <p>Barbie soruyu yanıtlamak yerine, “Üye Rennie şu an üstüne gidilirse tehlikeli biri haline gelebilir,” dedi.</p>

  <p>“Sadece şu an mı? Bu sözler kasaba ve kasabalılar hakkında ne kadar az şey bildiğini gösteriyor. Duyduğum kadarıyla Koca Jim bin yıldır filan&nbsp;yönetiyor bu kasabayı. İnsanlara ya defolup gitmelerini söylüyor ya da sabır&nbsp;diliyor. ‘Kasabanın iyiliği için’ diyerek. Başlıca numarası bu. Marttaki kasaba toplantısı bir şakadan ibaret. Kanalizasyon sistemi yenilensin diyen bir&nbsp;yazı mı çıkmış? Kusura bakmayın kasaba, vergi yükünü kaldıramaz. Ticari&nbsp;faaliyetler artırılsın diyen bir yazı mı yazılmış? Harika fikir, kasabanın gelire ihtiyacı var, hadi 117’ye bir Walmart inşa edelim. Maine Üniversitesi’nin&nbsp;küçük Kasabada Çevre Sorunları Kürsüsü Chester’s Gölü’nde fazla atık birikimi var mı demiş? Meclis üyesi hemen bu tartışmayı karalar, neymiş, herkes bu tür bilimsel araştırmalara gözü dönmüş ateistlerin yürüttüğünü bilir.&nbsp;Ama <span style="font-style:italic;">hastane</span> de kasabanın iyiliği içindir, öyle değil mi?”</p>

  <p>“Öyle tabii.” Barbie bu ani patlama karşısında biraz sersemlemişti.</p>

  <p>Rusty elleri arka ceplerinde, gözünü yere dikti. Sonra başını kaldırıp baktı. “Anladığım kadarıyla Başkan yönetimi devralmanı istemiş. Bence&nbsp;bunu yapmanın zamanı geldi.”</p>

  <p>“Bu da diğer bir olasılık.” Barbie gülümsedi. “Yalnız... Rennie’yle Sanders’ın polis gücü var, benimki nerede?”</p>

  <p>Rusty cevap veremeden cep telefonu çaldı. Kapağını açıp küçük ekrana bir göz attı. “Linda? Ne var?”</p>

  <p>Dinledi.</p>

  <p>“Tamam, anladım. İkisi de şu an iyi miymiş, emin misin? Peki Judy olduğundan emin misin? Janelle değil yani?” Biraz daha dinledikten sonra, “Bence bu aslında iyi haber,” dedi. “Bu sabah iki çocuk daha gördüm - ikisi&nbsp;de geçici nöbet geçirmiş ve ben daha görmeden iyileşmiş. Ayrıca üç çocuk&nbsp;için daha aramışlar. Ginny de başka birini görmüş. Kubbe’yi yaratan gücün&nbsp;bir yan etkisi olabilir.”</p>

  <p>Karşı tarafı dinledi.</p>

  <p>“Çünkü fırsat bulamadım,” dedi. Sesi sabırlı ve sakindi. Barbie karşı tarafın <span style="font-style:italic;">bütün gün çocuklar nöbet geçiriyor ve sen bana şimdi mi söylüyorsun</span>? dediğini tahmin ediyordu.</p>

  <p>Rusty, “Çocukları alacak mısın?” diye sordu. Dinledi. “Tamam. İyi. Bir sorun olduğunu hissedersen beni HEMEN ara. Koşar gelirim. Ve Audi mutlaka çocukların yanında olsun. Evet. Hı-hı. Ben de seni seviyorum.” Telefonu tekrar yerine koydu ve başını, iki elinin arasına alarak gözlerini Çinlilerinkine benzemesine yol açacak şekilde ellerini geriye doğru çekti. “Tanrım sen yardım et,” dedi.</p>

  <p>“Audi kim?”</p>

  <p>“Köpeğimiz.”</p>

  <p>“Şu nöbetleri anlatsana bana.”</p>

  <p>Rusty anlattı, Jannie’nin Cadılar Bayramı hakkında söyledikleriyle Judy’nin pembe yıldızlarını da atlamadı.</p>

  <p>Barbie, “Şu Cadılar Bayramı meselesi Dinsmore’ların oğlanın sayıkladıklarına benziyor,” dedi.</p>

  <p>“Ya, benziyor öyle mi?”</p>

  <p>“Peki öbür çocuklar? Onlar da Cadılar Bayramı’ndan söz etmiş mi? Veya pembe yıldızlardan?”</p>

  <p>“Bugün görüştüğüm aileler nöbet esnasında çocuklarının bir şeyler gevelediğini söylediler ama ne dediklerine dikkat edemeyecek kadar korkmuşlar.”</p>

  <p>“Çocuklar da mı hatırlamıyor?”</p>

  <p>“Çocukların nöbet geçirdiklerinden bile haberi yok.”</p>

  <p>“Bu normal mi?”</p>

  <p><span style="font-style:italic;">“Anormal</span> değil.”</p>

  <p>“Küçük kızının ablasını taklit etme ihtimali var mı sence? Belki... ne İlileyim... dikkatinizi çekmek için filan?”</p>

  <p>Rusty bunu düşünmemişti - aslında düşünecek vakti de olmamıştı. Düşündü. “Mümkün tabii, ama sanmıyorum.” Başıyla torbadaki demode Geiger Sayacı’nı gösterdi. “Bu zımbırtıyla ölçüm mü yapacaksın?”</p>

  <p>Barbie, “Ben değil,” dedi. “Bu bebek kasabanın malı ve yetkililer benden pek hoşlanmıyor. Elimde bununla yakalanmak istemem.” Torbayı&nbsp;Rusty’ye uzattı.</p>

  <p>“Yapamam. Şu anda çok meşgulüm.”</p>

  <p>Barbie, “Biliyorum,” dedi ve Rusty’ye yapmasını istediği şeyi anlattı. Rusty tebessüm ederek ilgiyle dinledi.</p>

  <p>“Tamam,” dedi. “Bana uyar. Ben, bana verdiğin görevi yerine getirirken sen ne yapacaksın?”</p>

  <p>“Sweetbriar’da yemek hazırlayacağım. Bu gecenin spesiyali Barbara usulü tavuk. Hastaneye de yollayayım mı?”</p>

  <p>Rusty, “Hoş olur,” dedi.</p>
</body>
</html>
