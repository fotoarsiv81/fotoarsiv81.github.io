<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">16</span></h2>

  <p>Kubbe’nin altında Chester’s Mill’e bir kez daha akşam çöküyordu. Fakat bizim için rahatlık söz konusu değildi, katılacak iki toplantı daha vardı ve ayrıca uyumadan önce köpek Horace’ı kontrol etmek gerekiyordu. Horace bu gece Andrea Grinnell’e eşlik edecekti ve her ne kadar anlık yaşasa da kanepeyle duvar arasındaki patlamış mısırı unutmamıştı.</p>

  <p>Hadi o zaman başlayalım, sen ve ben, gökyüzünü sonsuza kadar masaya serilen bir hasta gibi kaplarken. Parlaklığını yitirmiş yıldızlar tepede görünmeye başlarken gidelim. Dört eyaletlik bölgede bu gece yıldızların net görülebileceği tek yer. New England’ın kuzeyi yağmurlu ve kablolu televizyon izleyicileri çok geçmeden bulutların ortasında Chester’s Mill’in çoraba benzeyen yapısını gösteren bazı ilginç uydu fotoğrafları görecekler. Burada yıldızlar parlıyor ama artık Kubbe kirlendiği için bunlar da kirli yıldızlar.</p>

  <p>Tarker Mill ile Castle Rock’ın Manzara olarak bilinen kısmı çok fazla yağış alıyor, CNN’in meteoroloji uzmanı Reynolds Wolf (Rose Twitchell’in Wolf’cuğu ile ilgisi yok) henüz kimsenin tam anlamıyla emin olamadığını ama batıdan doğuya giden hava akımının bulutları Kubbe’nin batısına doğru sürüklediğini, kuzeye ve güneye doğru dağılmadan önce sünger gibi sıktığını tahmin ettiklerini söylüyor. Buna, “Hayret verici bir fenomen,” diyor.</p>

  <p>Haber sunucusu Suzanne Malveaux, kriz devam ettiği takdirde Kubbe’nin altında hava durumunun nasıl olabileceğini soruyor.</p>

  <p>Reynolds Wolf, “Suzanne,” diyor. “Bu harika bir soru. Kesin olarak bildiğimiz tek şey Chester’s Mill’in bu gece hiç yağmur almadığı, ancak Kubbe yüzeyi yeterince geçirgen olduğu için en yoğun yağmur alan yerlerden içeri nem sızmaları olabileceği. NOAA<sup>(*)</sup> uzmanları uzun vadede Kubbe’nin altındaki hava durumunun pek iyi olmayacağını söylüyor. Prestile Deresi’nin de suyunun azaldığını biliyoruz.” Televizyon dünyası dişlerini büyük ölçüde ortaya çıkararak gülümsüyor. “Tanrı artezyen kuyularından razı olsun!”</p>

  <p><i>(*) NOAA: National Oceanic and Atmospheric Administration.</i></p>

  <p>Suzanne, “Teşekkürler Reynolds,” diyor ve ardından ekranlarda Geico ortaya çıkıyor.</p>

  <p>Bu kadar kablolu televizyon haberi yeter; biraz da yarı yarıya boşalmış sokakların üstünden uçalım, Congo Kilisesi’ni ve papaz evini (buradaki toplantı henüz başlamamış, ama Piper koca bir demlik kahve hazırlamış ve Julia da tıslayan Coleman lambasının ışığında sandviç yapıyor) geçelim, McCain’lerin hüzünlü sarı polis bandıyla çevrelenmiş evini geçelim, Town Common Tepesi’ne gidip oradan da Al Timmons ile birkaç arkadaşının yarın geceki büyük toplantı için temizlediği belediye binasını geçelim, Lucien Calvert (Norrie’nin büyük büyükbabası; muhtemelen size bunu söylememe bile gerek yoktur) uzun süredir bekçiliğini yaptığı Savaş Anıtı Meydanı’nı geçelim.</p>

  <p>Şöyle çabucak Barbie ile Rusty’ye göz atmak için bir duralım olur mu? Aşağı inmekte sorun çıkmaz; şu an nöbet odasında sadece üç polis var ve danışmadaki Stacey Moggin uyuyor. Karakolun kalan personeli Yemek Dünyası’nda Koca Jim’in son fırtına konuşmasını dinliyor ama hepsi burada olsaydı da sorun olmazdı, çünkü biz görünmeziz. Önlerinden geçerken hafif bir esinti hissederler o kadar.</p>

  <p>Aşağıda görülecek fazla bir şey yok, çünkü umut da bizim gibi görünmezdir. İki adamın yarın geceye kadar beklemekten ve her şeyin yolunda gideceğini ummaktan başka yapacak bir şeyi yok. Rusty’nin eli ağrıyor ama ağrı o kadar da kötü değil ve korktuğu kadar da şişmemiş eli. Üstelik, Tanrı onu korusun Stacey Moggin saat on yedi civarında ona iki tane Excedrin vermeyi başarmış.</p>

  <p>Şimdilik bu iki adam -sanırım kahramanlarımız- hücre yataklarında oturmuş “Yirmi Soru.” oynuyorlar. Galiba sıra Rusty’de.</p>

  <p>“Hayvan mı, sebze mi, mineral mi?” diye soruyor.</p>

  <p>Barbie, “Hiçbiri değil,” diyor.</p>

  <p>“Nasıl olmaz? İlla ki biri olmalı.”</p>

  <p>Barbie, “Değil işte,” diyor. Şirin Dede’yi tutmuş.</p>

  <p>“Kandırıyorsun sen beni.”</p>

  <p>“Kandırmıyorum.”</p>

  <p>“Kandırıyor olman lazım.”</p>

  <p>“Mızıkçılık etmeyi bırak da soru sor.”</p>

  <p>“Bir ipucu alabilir miyim?”</p>

  <p>“Olmaz. Bu da ilk cevabın, geriye on dokuz tane kaldı.”</p>

  <p>“Bir dakika dur yahu. Haksızlık bu.”</p>

  <p>Hadi onları önlerindeki yirmi dört saatin ağırlığını azaltmaya çalışır halde bırakalım olur mu? Biz eskiden <span style="font-style:italic;">Demokrat</span>'ın olduğu yerde hâlâ için için yanan kül yığınının (maalesef artık, “Tekneye Benzeyen Küçük Kasaba.” tabelası da yok) ve Sanders Eczanesi’nin (o da yanmış ama hâlâ duruyor, hoş Andy Sanders bir daha asla girmeyecek içine) sonra da kitapçıyla tüm çiçeklerin ya kuruduğu ya da öldüğü çiçekçinin üstünden geçelim. 119 ile 117’nin kesiştiği yeri gösteren sönmüş trafik lambasının altından gidelim (direğe sürtündük, hafifçe iki yana sallandı, sonra yine dümdüz durmaya başladı) ve Yemek Dünyası’nın otoparkını geçelim. Uyuyan bir çocuğun nefesi kadar sessiziz.</p>

  <p>Süpermarketin koca ön camları Tabby Morrell’in kereste deposundan getirtilen tahtalarla kaplanmış ve yerdeki en kötü lekeler Jack Cale ile Ernie Calvert tarafından paspaslanmış, ama içerisi yine de berbat durumda, her taraf kutularla, kuru erzaklarla dolu. Kalan mallar (başka bir deyişle kolilere konup çeşitli kasaba depolarında veya karakolun arkasındaki makine parkında depolananlar dışındakiler) raflarda darmadağınık duruyor. Meşrubat dolabı, bira dolabı ve dondurma dolabı paramparça olmuş. Dökülen şaraplar leş gibi kokuyor. İşte bu feci manzara tam Jim Rennie’nin yeni -ve fena halde genç- kadrosunun görmesini istediği şey. Bütün kasabanın bu hale gelebileceğini anlamalarını istiyor ve bunu yüksek sesle dile getirmenin gereksizliğini biliyor. Durumu kendiliklerinden anlayacaklar: çoban işini yapmaz da sürü ürkerse ortaya çıkan manzara bu olur.</p>

  <p>Konuşmayı dinlememize gerek var mı? Yok. Koca Jim’i yarın gece dinleyeceğiz ve o kadarı bizim için yeterli. Üstelik hepimiz ne diyeceğini biliyoruz; Amerika’nın iki büyük özelliği demagoglarıyla rock and roll’dur ve zamanında ikisini de bol bol dinlemişliğimiz var.</p>

  <p>Yine de gitmeden önce dinleyicilerin yüzlerini incelemek lazım. Ne kadar kendilerinden geçmiş halde olduklarını fark etmek ve bunlardan pek çoğunun (üçünün adını verecek olursak Carter Thibodeau, Mickey Wardlaw ve Todd Wendlestat) okulda tuvalette kavga ettiği için ceza almadan bir hafta bile geçirmediğini hatırlamak gerekiyor. Fakat Rennie hepsini hipnotize etmiş. Teke tek görüşmelerde asla bu kadar etkili olmuyor ama kalabalık karşısına geçince... ihtiyar Clayton Brassey’in hâlâ çalışan birkaç beyin hücresi varken dediği gibi tutabilene aşk olsun. Koca Jim gençlere o ince mavi hattan, kasabanın polisiyle dayanışmasından söz ediyor, “kasaba size bağlı,” diyor. Daha da bir sürü şey söylüyor. Cazibesini hiç yitirmeyen güzel şeyler.</p>

  <p>Konuyu Barbie’ye getiriyor. Barbie’nin Dostları’nın hâlâ dışarıda olduğunu, şeytani amaçları için dolaplar çevirdiklerini anlatıyor. Sesini alçaltıp, “Beni devirmeye çalışacaklar,” diyor. “Atacakları iftiraların temeli yok.”</p>

  <p>Bu sözleri bir hoşnutsuzluk homurtusu karşılıyor.</p>

  <p>“Yalanlarını dinleyecek misiniz? Beni küçük düşürmelerine izin verecek misiniz? Bu kasabanın en çok ihtiyaç duyduğu sırada lidersiz kalmasına göz yumacak mısınız?”</p>

  <p>Tabii ki cevap hep bir ağızdan söylenen bir HAYIR oluyor. Ve her ne kadar Koca Jim konuşmaya devam etse de (çoğu politikacı gibi o da cilayla yetinmez, sprey boya da sıkmak ister) onu artık bırakabiliriz.</p>

  <p>Biz bomboş sokaklardan geçip Congo papaz evine gidelim. Bakın! Yanında yürüyebileceğimiz biri var: soluk bir kot pantolonla eski bir okul tişörtü giymiş on üç yaşında bir kız. Bu akşam Norrie Calvert’ın suratında annesinin çaresiz kaldığı o isyankâr ifade yok. Onun yerine kendisini hâlâ sekiz yaşındaymış gibi gösteren bir hayret ifadesi var. Norrie’nin bakışlarını takip ediyoruz ve kasabanın batısından yükselen dolunayı görüyoruz. Rengi ve biçimi yeni kesilmiş pembe greyfurt gibi.</p>

  <p>Norrie, “Ah... Tanrım,” diye fısıldıyor. Ayın bu pembe haline bakarken yumruk yaptığı elini küçük göğüslerinin arasına götürüyor. Fark edilmediğinden emin olmak için arada bir etrafı kolaçan etmeyi unutacak kadar kendinden geçmiş değil. Linda Everett böyle emretmiş: yalnız gidecekler, dikkat çekmeyecekler ve takip edilmediklerinden kesinlikle emin olacaklar.</p>

  <p>Linda, “Bu oyun değil,” demiş. Norrie sözlerinden çok solgun, lekeli yüzünden etkilenmiş. “Yakalanırsak bedeli ağır olur. Bunu anlıyor musunuz çocuklar?”</p>

  <p>Bayan McClatchey, “Ben de Joe’yla gidebilir miyim?” diye sormuş. Onun da rengi neredeyse Bayan Everett kadar beyaz.</p>

  <p>Bayan Everett başını sallamış. “Kötü fikir.” Ve Norrie’yi en çok etkileyen de bu olmuş. Hayır bu bir oyun değil, belki de ölüm kalım meselesi.</p>

  <p>Ah, ama işte kilise ve papaz evi de hemen sağında. Norrie arkada herhalde mutfağın bulunduğu yerde yanan Coleman lambalarının ışığını görebiliyor. Çok geçmeden içeri girmiş olacak ve o korkunç pembe aydan kurtulacak. Birazdan güvende olacak.</p>

  <p>Yani yoğun gölgelere sığınmış bir gölge kolundan tuttuğunda böyle düşünüyor.</p>
</body>
</html>
