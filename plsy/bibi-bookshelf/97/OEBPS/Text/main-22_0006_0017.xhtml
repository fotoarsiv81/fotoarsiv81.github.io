<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark15"></a><span style="font-weight:bold;">4</span></h2>

  <p>Rommie, Pete Freeman ve Tony Guay, Prius’u krikoyla kaldırıp sağlam lastiklerinden birini söktüler. Küçük bir arabaydı ve normal koşullar altında arkasını elle bile kaldırabilirlerdi. Ama şimdi öyle değildi. Araba vantilatörlere yakın park edildiği halde işi bitirene kadar kaç kez Kubbe’ye dönüp hava almak zorunda kalmışlardı. Sonunda, Rose durmadan şiddetli şekilde öksüren Tony’nin yerine geçmek zorunda kaldı.</p>

  <p>Nihayet iki yeni lastiği Kubbe’ye dayadılar.</p>

  <p>Sam, “Şimdiye kadar iyi gitti,” dedi. “Şimdi gelelim diğer küçük meselemize. Umarım birinizin aklına bir fikir gelir çünkü bende yok.”</p>

  <p>Yüzüne baktılar.</p>

  <p>“Arkadaşım Peter o çocukların lastiğin sübabını ağızlarına dayayıp çektiklerini söylemişti ama burada öyle olmaz. O torbaları doldurmak zorundayız ve bu da daha büyük bir delik demek. Lastiklere vurabilirsiniz ama delikleri tıkayacak bir şey olmazsa -saman filan gibi- içeri doldurduğunuzdan fazlası dışarı kaçar. Eee... ne yapalım?” Umutla etrafına bakındı. “Herhalde kimse çadır getirmemiştir? Hani şu içi boş alüminyum direkli olanlardan?”</p>

  <p>Linda, “Kızların oyun çadırı var,” dedi. “Ama evde garajda kaldı” Sonra artık garajın da evle birlikte yanıp gittiği aklına geldi ve vahşi bir şekilde güldü.</p>

  <p>Joe, “Kalem borusu nasıl olur?” dedi. “Bende bir Bic tükenmez var..” Barbie, “Yeterince büyük değil,” dedi. “Rusty? Ambulanstan bir şey çıkar mı?”</p>

  <p>Rusty kuşkuyla, “Soluk borusuna takılan tüpler gibi mi?” diye sordu. Sonra kendisi cevap verdi. “Yok. O da yeterince büyük değil.”</p>

  <p>Barbie döndü. “Albay Cox? Sizin aklınıza gelen bir şey var mı?”</p>

  <p>Cox gönülsüzce başını salladı. “Muhtemelen burada işe yarayacak binlerce şey vardır ama yararı yok ki.”</p>

  <p>Julia, “Bunun bizi durdurmasına izin veremeyiz!” dedi. Barbie, kadının sesinden paniğin kıyısında olduğunu anlamıştı. “Torbaları boş verin! Lastikleri alıp doğruca onlardan oksijen alırız biz de!”</p>

  <p>Sam başını sallamaya başlamıştı bile. “Yetmez ki. Üzgünüm ama olmaz.”</p>

  <p>Linda Kubbe’ye eğilip birkaç derin nefes aldı ve son nefesini tuttu. Sonra Odyssey minibüsün arkasına gidip arka camı biraz temizledi ve içeri baktı. “Torba hâlâ orada,” dedi. “Çok şükür.”</p>

  <p>Rusty karısını omzundan tutup, “Ne torbası?” diye sordu.</p>

  <p>“İçinde doğum günü hediyen olan poşet. Kasımın sekizi, unuttun mu yoksa?”</p>

  <p>“Unuttum. Kasten. Kırkını doldurmayı kim ister? Neydi hediye?”</p>

  <p>“Eve getirsem bulacağını biliyordum..” Ötekilere baktı, yüzü ciddi ve sokak çocuğu gibi kir pas içindeydi. “Her şeye burnunu sokan meraklının tekidir. O yüzden minibüste bırakmıştım.”</p>

  <p>Jackie Wettington, “Ne almıştın Linnie?” diye sordu.</p>

  <p>Linda, “Umuyorum ki hepimizi sevindirecek bir hediye.”</p>
</body>
</html>
