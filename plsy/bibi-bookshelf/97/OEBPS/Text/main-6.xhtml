<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">12</span></h2>

  <p>Koca Jim eve döndüğünde Lester Coggins küçük verandada oturmuş fener ışığında İncil’ini okuyordu. Bu durum Koca Jim’e rahibin adanmışlığını göstermedi, sadece zaten bozuk olan moralini biraz daha bozdu.</p>

  <p>Coggins ayağa kalkarak, “Tanrı seni korusun Jim,” dedi. Koca Jim’in uzattığı eli hevesle sıkıp salladı.</p>

  <p>Koca Jim, “Seni de korusun,” diye dalga geçti.</p>

  <p>Coggins son bir sert sıkıştan sonra elini bıraktı. “Jim buraya geldim çünkü bana bir vahiy gönderildi. Dün gece bunu dilemiştim -ya çok bunalmıştım çünkü- ve bu öğleden sonra geldi. Tanrı benimle konuştu, hem kutsal kitap aracılığıyla hem de o küçük çocukla.”</p>

  <p>“Dinsmore’ların oğlu mu?”</p>

  <p>Coggins birbirine kavuşturduğu ellerini gürültülü bir şekilde öptükten sonra gökyüzüne uzattı. “Ta kendisi. Rory Dinsmore. Tanrı ona sonsuz yaşam bahşetsin.”</p>

  <p>Koca Jim otomatik bir şekilde, “Şu dakikada İsa’yla yemek yiyordur,” dedi. Bir yandan da kendi fenerinin ışığında pederi inceliyordu ve gördükleri iyi değildi.</p>

  <p>Geceleyin hava hızla soğuduğu halde Coggins’in teni terden parlıyordu. Gözleri irileşmişti, akları çok fazla görünüyordu. Saçı vahşi bukleler ve şemsiyeler halindeydi. Hepsinden öte, dişlileri sıyıran ve muhtemelen yakında hepten dağılacak birine benziyordu.</p>

  <p>Koca Jim, <span style="font-style:italic;">bu hiç iyi olmaz,</span> diye düşündü.</p>

  <p>Coggins, “Evet,” dedi. “Eminim. Büyük şölendedir şimdi... ebedi kolların arasında..”</p>

  <p>Koca Jim aynı anda ikisini birden yapmanın güç olacağım düşündüyse de sesini çıkarmadı.</p>

  <p>“Ve ölümünün bir amacı vardı Jim. İşte sana onu söylemeye geldim.”</p>

  <p>Koca Jim, “İçeride söyle,” deyip rahip cevap veremeden, “Oğlumu gördün mü?” diye ekledi.</p>

  <p>“Junior’ı mı? Yo.”</p>

  <p>“Sen geleli ne kadar oldu?” Koca Jim holün ışığını yaktı ve çok şükür jeneratör çalıştı.</p>

  <p>“Bir saat. Belki biraz daha azdır. Basamaklara oturup... okudum... dua ettim... meditasyon yaptım.”</p>

  <p>Rennie onu gören olup olmadığını merak etti ama bir şey sormadı. Coggins zaten üzgündü ve böyle bir soruyla daha da üzülebilirdi.</p>

  <p>“Çalışma odama gidelim,” deyip öne geçti ve koca evini ağır adımlarla arşınladı. Arkadan bakınca elbise giymiş, yaşlı, ağır ama halen tehlikeli bir ayıyı andırıyordu.</p>
</body>
</html>
