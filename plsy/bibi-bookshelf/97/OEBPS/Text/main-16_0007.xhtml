<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">14</span></h2>

  <p>Yeniyetme polislerin soyunma odası geyikleri dayanılmayacak kadar gürültülü bir hal alınca Henry Morrison karakoldan çıktı. Her şeyde bir terslik vardı. Bunu Üye Rennie’nin yeni koruması Memur Thibodeau, iyi bir kadın olan Jakie Wettington’un kovulma emrini getirmeden önce de bildiğini tahmin etti.</p>

  <p>Henry bunu, Rennie’nin Duke Perkins’in adamları saydığı eskileri temizleme harekâtının ilk hareketi olarak algılamıştı. Sırada kendisi vardı.</p>

  <p>Freddy Denton’la Rupert Libby muhtemelen kalırdı; Rupe zararsızdı, Denton ise gerçek bir pislikti. Linda Everett de gidecekti. Herhalde Stacey Moggin de. Sonra, o kısık ampul Lauren Conree dışında Chester’s Mill Polis Karakolu yine tamamen erkekler kulübü olacaktı.</p>

  <p>Arabayla anacaddeden ağır ağır geçti, cadde artık kovboy filmlerindeki hayalet kasabalardaki yollara benziyordu. Ayyaş Sam Verdreaux Globe levhasının altında oturuyordu ve muhtemelen dizlerinin arasındaki şişede kola yoktu ama Henry durmadı. İhtiyarı kendi haline bırakmayı tercih etti.</p>

  <p>Johnny ve Carrie Carver, Benzin ve Gıda’nın ön camlarını tahtayla kaplıyordu. İkisi de bütün kasabaya yayılmaya başlayan o mavi bantlardan takmışlardı. Bantlar Henry’nin tüylerini diken diken ediyordu.</p>

  <p>Önceki yıl teklif geldiğinde Orono polisine geçmiş olmayı diliyordu. Kariyerinde bir ilerleme sayılmazdı ve kafayı bulduklarında üniversiteli çocukların nasıl baş belası olduklarını bilirdi ama parası daha iyiydi ve Frieda, Orono okullarının liste başı olduğunu söylemişti.</p>

  <p>Ama sonuçta Duke bir sonraki kasaba toplantısında yıllık beş bin dolar zam alacağını ve kendiliğinden istifa etmediği takdirde Peter Randolph’u kovacağını -hem de büyük bir özgüvenle- söyleyerek Henry’yi ikna etmişti. “Ekip başı da sen olacaksın ve böylece maaşın yıllık on bin daha artacak,” demişti. “Ben emekli olunca da istersen yerime sen geçersin. Alternatifin de UMO çocuklarını kıçlarında kuruyan boklarıyla yurtlarına taşımak. Düşün, kararını ver.”</p>

  <p>Bunlar Henry’ye cazip gelmişti, Frieda’ya da cazip gelmişti (yani nispeten cazip) ve tabii ki çocuklar rahatlamıştı. Ama maalesef şimdi Duke ölmüş, Chester’s Mill, Kubbe’nin altında kalmıştı ve karakol insana kendini berbat hissettiren ve daha da berbat kokan bir yere dönüşüyordu.</p>

  <p>Henry Prestile Sokağı’na saptı ve Junior’ın McCain’lerin evini kuşatan sarı polis bandının önünde durduğunu gördü. Üstünde sadece pijama ayağında da terlik vardı. Sarhoş gibi iki yana sallanıyordu ve Henry’nin ilk aklına gelen Junior’la Ayyaş Sam’in o gün pek çok ortak nokta buldukları oldu.</p>

  <p>İkinci olarak karakolu düşündü. Yakında oranın bir üyesi olmayabilirdi ama şimdilik öyleydi ve Duke Perkins’in en katı kurallarından biri <span style="font-style:italic;">Chester’s Mill Karakolundan birini asla</span> Demokrat’; « Eleştiriler <span style="font-style:italic;">Köşesi’nde görmeyeceğim</span> şeklindeydi. Ve Henry’nin hoşuna gitse de gitmese de Junior bir polis memuruydu.</p>

  <p>Üç numaralı aracı kaldırımın kenarına park edip Junior’ın öne arkaya salındığı yere gitti. “Hey Junes, hadi seni karakola götüreyim, biraz kahve içer..” <span style="font-style:italic;">Ayılırsın</span> diyecekti ama o sırada çocuğun pijamasının altının sırılsıklam olduğunu fark etmişti. Junior altını ıslatmıştı.</p>

  <p>Tiksindiği kadar dehşete de düşen -kimse bunu görmemeliydi, yoksa Duke mezarında ters dönerdi- Henry uzanıp Junior’ı omzundan yakaladı. “Hadi gel evlat. Üstünü başını batırmışsın.”</p>

  <p>Junior arkasını dönmeden, “Onlar benim kıjakadajlarımdı,” dedi. Daha da hızlı sallanıyordu artık. Yüzündeki ifade değişmişti -Henry’nin görebildiği kadarıyla- kendinden geçmişti. “Onları ördürdüm ki öpebileyim. Öyle azıcık değil. Fransız usulü” Güldü, sonra tükürdü. Daha doğrusu tükürmeye çalıştı. Çenesinden sarkan kalın beyaz bir tükürük sarkaç gibi sallanıyordu.</p>

  <p>“Bu kadar yeter. Seni eve götürüyorum.”</p>

  <p>Bu kez Junior döndü ve Henry onun sarhoş olmadığını gördü. Sol gözü parlak kırmızıydı. Gözbebeği fazla büyüktü. Ağzının sol tarafı da kaymış, dişlerinin bir kısmı ortaya çıkmıştı. O donuk bakışlar Henry’ye bir an için çocukken korkarak seyrettiği <span style="font-style:italic;">Bay Sardonicus</span> filmini hatırlattı.</p>

  <p>Junior’ın kahve içmek için karakola veya uyumak için eve gitmesi gerekmiyordu. Doğruca hastaneye gitmesi lazımdı.</p>

  <p>“Hadi evlat,” dedi. “Yürü.”</p>

  <p>Önce Junior yeterince istekli göründü. Henry’nin de yardımıyla arabaya doğru yürümeye başladı ama tekrar durdu. “İkisinin kokusu da aynıydı ve hoşuma gidiyordu,” dedi. “Çabuk, çabuk, çabuk kar başlamak üzere.”</p>

  <p>“Tabii, tabii.” Henry, Junior’ı aracın ön koltuğuna oturtmayı planlamıştı ama şimdi bu olabilirmiş gibi görünmüyordu. Araçlarının arka kısımları genelde bayağı kokulu olsa da arkaya oturtmak zorundaydı. Junior omzunun üstünden dönüp McCain’lerin evine baktı.</p>

  <p>“Kıjakadajlar!” diye bağırdı. “İstediğim gibi! Hem de Fransız usulü!” dilini çıkarıp dudaklarını şaklattı. Sonra gülüp eve doğru yöneldi.</p>

  <p>Henry, “Olmaz Junior,” dedi ve pijamasının belinden yakaladı. “Bizim..”</p>

  <p>Junior şaşırtıcı bir hızla kendi etrafında döndü. Artık gülmüyordu; suratı nefret ve gazapla çarpılmıştı. Yumruklarını sallayarak Henry’ye doğru atıldı. Dışarı sarkan dilini çiğniyordu. Bir yandan da o garip lisanla hiçbir anlamı yokmuş gibi gelen şeyler gevelemekteydi.</p>

  <p>Henry düşünebildiği yegane şeyi yaptı: kenara çekildi. Junior onu geçip aracın tepe ışıklarını yumruklamaya başladı, lambaları kırıyor, ellerini parçalıyordu. Herkes sokağa çıkmış Junior’ı izliyordu.</p>

  <p>Junior kükrüyor ve söylediği anlaşılmıyordu. Sonunda ayağı kaydı ve kaldırım kenarındaki oluğa indi. Sendeledi ama ayakta kaldı. Artık çenesinden tükürükle birlikte kan da sızıyordu; her iki eli de fena şekilde kesilmiş ve kanıyordu.</p>

  <p>“Beni o kız çileden çıkarttı!” diye bağırdı. “Dizimi geçirdim ki sussun ama memesi açıldı! Her yerde pislik var! Ben... ben..” Sustu. Düşünüyormuş gibiydi. Sonra, “Bana yardım lazım,” dedi. Ardından dudaklarını şaklattı -silah patlamış gibi bayağı ses çıkmıştı- ve park etmiş polis aracıyla kaldırımın arasına yığıldı.</p>

  <p>Henry ışıklarını ve sirenlerini çalıştırarak Junior’ı hastaneye götürdü. Yalnız Junior’ın söylemiş olduğu son sözleri, adeta mantıklı gelen sözleri düşünmedi. Aklını onlara vermedi.</p>

  <p>Başında yeterince dert vardı.</p>
</body>
</html>
