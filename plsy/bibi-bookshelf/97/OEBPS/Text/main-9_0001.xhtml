<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">11</span></h2>

  <p>Kubbe’nin var olduğu ilk elli beş saat içinde iki düzineden fazla çocuk nöbet geçirmişti. Everett’lerin kızları gibi bazıları fark edilmişti. Birçokları da fark edilmemişti ve ileriki günlerde nöbet meselesi hızla azalacaktı. Rusty bunu Kubbe’ye yaklaşanların yaşadığı önemsiz şoklara benzetiyordu. İlk başta insanın ensesindeki tüyleri diken diken eden bir elektriklenme oluyor; sonra çoğu kimse başka bir şey hissetmiyordu. Sanki bir tür bağışıklık kazanıyorlardı.</p>

  <p>Sonradan Linda, “Yani Kubbe suçiçeği gibi bir şey mi diyorsun?” diye sormuştu.</p>

  <p>Janelle iki nöbet geçirmişti, Norman Sawyer adlı küçük çocuk da öyle, fakat her iki vakada da ikinci nöbetler birincilerden daha hafifti ve herhangi bir sayıklama olmamıştı. Rusty’nin gördüğü çocukların çoğu birer kez nöbet geçirmişti ve herhangi bir yan etkisi yoktu.</p>

  <p>O ilk elli beş saatte sadece iki yetişkin nöbet geçirdi. Her ikisi de pazartesi akşamı günbatımında oldu ve her ikisinin de bariz sebepleri vardı.</p>

  <p>Phil Bushey, nam-ı diğer şefte sebep daha çok kendisiyle ilgili bir durumdu. Rusty ile Koca Jim’in ayrıldıkları saatlerde, Şef Bushey WCIK’in arkasındaki deponun önünde oturmuş günbatımını seyrediyordu (füzeler çarptığı için gökyüzünün kızıllığı Kubbe’nin üstündeki isle biraz kararmıştı), uyuşturucu çektiği avadanlık elinden sarkmıştı. En azından iyonosfere kadar uçmuş vaziyetteydi. Kanlı gökyüzünde salınan birkaç bulutta annesinin, babasının, dedesinin yüzlerini görüyordu; Sammy ile Küçük Walter’ı da görmekteydi.</p>

  <p>Ve bütün bu buluttan yüzler kanıyordu.</p>

  <p>Sağ ayağı seğirmeye ve sonra sol ayağı da tempo tutmaya başladığında aldırmadı. Seğirme de uçmanın parçasıydı, herkes bilirdi. Ama sonra elleri titremeye başladı ve elindeki pipoyu uzun otların arasına düşürdü (otlar burada yürütülen üretim faaliyetleri yüzünden sararmış ve kurumuştu). Bir saniye sonra başı da sağa sola oynamaya başladı.</p>

  <p>Kısmen rahatlamanın verdiği bir soğukkanlılıkla, <span style="font-style:italic;">işte bu,</span> diye düşündü. <span style="font-style:italic;">Sonunda aşırı doz aldım. Gidiyorum. Muhtemelen en iyisi de bu.</span></p>

  <p>Fakat ölmedi, hatta bayılmadı bile. Kızıl gökyüzünde siyah mermer bir güle bakarak ve titreyerek ağır ağır yana kaykıldı. Gül önce bowling topuna, sonra da fazla şişirilmiş plaj topuna dönüştü. Gökyüzünü tamamen kaplayana kadar şişti.</p>

  <p><span style="font-style:italic;">Dünyanın sonu,</span> diye düşündü. <span style="font-style:italic;">Muhtemelen bu daha da iyi.</span></p>

  <p>Bir an yanıldığını sandı çünkü yıldızlar çıkmaya başlamıştı. Yalnız renkleri yanlıştı. Pembeydiler. Ve sonra, aman Tanrım, arkalarında uzun pembe izler bırakarak yağmaya başladılar.</p>

  <p>Sonra ateş geldi. Sanki birileri gizli ara kapıyı açmış ve cehennemi Chester’s Mill’in üstüne salmış gibi kükreyerek yanan bir ateş.</p>

  <p>“Cezamızı çekiyoruz,” diye mırıldandı. O arada piposu koluna değmiş ve sonradan görüp hissedeceği kahverengi bir yanık oluşturmuştu. Sarı otların arasında sarsılarak yattı, gözünü donuk günbatımından yansıyan pürüzsüz beyazlara dikmişti. “Cadılar Bayramı cezamız. Önce oyun... sonra ceza.”</p>

  <p>Alevler bir yüze dönüşüyordu, az önce bulutlarda gördüğü kanayan yüzlerin turuncu bir versiyonuna. Bu İsa’nın yüzüydü. İsa ona kaş çatıyordu.</p>

  <p>Ve konuşuyordu. <span style="font-style:italic;">Onunla</span> konuşuyordu. Yangının onun sorumluluğu olduğunu söylüyordu. <span style="font-style:italic;">Şefin.</span> Yangının ve... ve...</p>

  <p>Otların arasında yattığı yerden, “Saflığın,” diye mırıldandı. “Yok... <span style="font-style:italic;">arındırmanın’’</span></p>

  <p>İsa artık o kadar kızgın bakmıyordu. Ve görüntüsü soluyordu. Niye? Çünkü şef anlamıştı. Önce pembe yıldızlar gelmişti; sonra arındırıcı alevler sonra duruşma bitmişti.</p>

  <p>Nöbet haftalardır, belki de aylardır ilk gerçek uykusuna dönüşürken şef sakinleşmişti. Uyandığında hava tamamen kararmıştı - gökyüzünde hiçbir kızıllık izi kalmamıştı. İliklerine kadar üşümüştü ama nem yoktu.</p>

  <p><span style="font-style:italic;">Kubbe’nin altında artık çiğ yağmıyor</span> diye düşündü.</p>
</body>
</html>
