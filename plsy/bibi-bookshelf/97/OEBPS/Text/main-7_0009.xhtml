<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Mill Sokağı 19 Numara’da oturan McClatchey ailesinin evinde kayıt bittikten sonra bir sessizlik yaşandı. Sonra Norrie Calvert gözyaşlarına boğuldu. Benny Drake’la Joe McClatchey ise, kızın eğik başı üzerinden suratlarında aynı <span style="font-style:italic;">şimdi ne yapacağım</span> ifadesiyle bakıştılar, kollarını kızın sarsılan omuzlarına doladılar ve bir ruh birliği kurarcasına birbirlerinin bileklerini tuttular.</p>

  <p>Claire McClatchey gördüklerine inanamıyormuş gibi, “Bu kadar mı?” diye sordu. Joe’nun annesi ağlamıyordu ama ağlamak üzereydi; gözleri dolu&nbsp;dolu olmuştu. Elinde kocasının fotoğrafı vardı, Joe’yla arkadaşları DVD ile&nbsp;çıkageldikten bir süre sonra duvardan indirmişti. “Bu kadar mı?”</p>

  <p>Kimse cevap vermedi. Barbie, Julia’nın oturduğu koltuğun koluna tünemişti. <span style="font-style:italic;">Şimdi başım büyük dertte olabilir,</span> diye düşünüyordu. Ama ilk aklına gelen bu olmamıştı; ilk önce kasabanın başının büyük dertte olduğunu düşünmüştü.</p>

  <p>Bayan McClatchey ayağa kalktı. Kocasının fotoğrafı hâlâ elindeydi. Sam havalar soğuyana kadar her cumartesi Oxford Otoyolu’nda kurulan bit pazarına giderdi. Hobisi mobilya yüzeylerini değiştirmekti ve oradaki tezgâhlarda işine yarayan bir şeyler bulurdu. Üç gün sonra hâlâ Oxford’daydı, gazete ve televizyon ekipleriyle Raceway Motel’de kalıyordu;&nbsp;Claire ile telefonda konuşamamışlar, ama e-posta aracılığıyla iletişimi kesmemeyi başarmışlardı. Şimdiye kadar.</p>

  <p>Claire, “Bilgisayarına ne olmuştur acaba Joey?” diye sordu. “Havaya mı uçmuştur?”</p>

  <p>Kolu hâlâ Norrie’nin omzunda, eli Benny’nin bileğinde olan Joe başını salladı. “Sanmıyorum,” dedi. “Muhtemelen sadece erimiştir.” Barbie’ye döndü. “Sıcak yüzünden oradaki ağaçlar da tutuşmuş olabilir. Birileri bir&nbsp;şeyler yapmalı.”</p>

  <p>Benny, “Kasabada itfaiye aracı kaldığını sanmıyorum,” dedi. “Eh, belki eskilerden bir iki tane vardır.”</p>

  <p>Julia, “Bakalım bu konuda ne yapabiliyorum,” dedi. Claire McClatchey kule gibi tepesine dikildi; Joe’nun boyunu kimden aldığını anlamak zor değildi. “Barbie, en iyisi herhalde bunu kendi başıma halletmem olacak.”</p>

  <p>“Niye?” Claire şaşırmış görünüyordu. Gözünde bekleyen yaşlardan biri sonunda yanağından süzülmeye başladı. “Joe hükümetin sizi sorumlu&nbsp;ilan ettiğini söyledi Bay Barbara - bizzat Başkan söylemiş hem de!”</p>

  <p>Barbie, “Bay Rennie ve Şef Randolph’la video yayını konusunda bir anlaşmazlığımız oldu,” dedi. “Biraz sinirlendim. Şu anda ikisinin de benim&nbsp;önerilerime kulak vereceğinden şüpheliyim. Julia, seni de hoş karşılayacaklarını pek sanmıyorum. En azından şimdilik. Eğer Randolph bu işlerden&nbsp;biraz anlıyorsa itfaiye araçlarını yardımcılarıyla birlikte oraya göndermeyi&nbsp;akıl eder. Herhalde hortumları ve seyyar pompaları vardır.”</p>

  <p>Julia bunu biraz düşünüp, “Bir dakika benimle dışarı gelir misin Barbie?” dedi.</p>

  <p>Barbie, Joe’nun annesine baktı ama kadın artık onlarla ilgilenmiyordu. Oğlunu kenara çekip Norrie’nin yanma oturmuş, kız da başını omzuna yaslamıştı.</p>

  <p>Barbie’yle Julia ön kapıya doğru giderken Joe, “Kanka, hükümetin bana bir bilgisayar borcu var,” dedi.</p>

  <p>Barbie, “Kayda alındı,” dedi. “Ve teşekkür ederim Joe. Çok iyi iş çıkardın.”</p>

  <p>McClatchey’lerin evinin önünde Barbie ile Julia kasaba meydanına, Prestile Deresi’ne ve Barış Köprüsü’ne bakarak sessizce durdular. Sonra Julia öfkeli bir sesle, “Anlamıyor,” dedi. “Mesele bu. Tanrı’nın cezası mesele bu.”</p>

  <p>“Kim neden anlamıyor?”</p>

  <p>“Pete Randolph bu işlerden anlamıyor. Azıcık bile. Altını ıslatmakta dünya şampiyonu olduğu yuva günlerinden, Sutyen Askısı Şaklatma Tugayı&nbsp;askeri olduğu on ikinci sınıfa kadar birlikte okuduk onunla. Babası okulun&nbsp;yönetim kurulunda olduğu için B eksi alan ama aslında C eksi alabilecek bir&nbsp;zekâsı vardı ve beyin gücü o günden bugüne artmış değil. Bay Rennie’miz&nbsp;etrafını ahmaklarla dolduruyor. Andrea Grinnel bir istisna, ama o da ilaç&nbsp;bağımlısı. OxyContin.”</p>

  <p>Barbie, “Belinde sorun varmış,” dedi. “Rose anlatmıştı.”</p>

  <p>Meydanda yaprağını döken yeterince ağaç olduğu için Barbie ile Julia anacaddeyi görebiliyorlardı. Şu anda bomboştu -çoğu insan hâlâ Dipper’da,&nbsp;gördüklerini tartışmakla meşguldü- ama yakında kaldırımlar sersemlemiş,&nbsp;yaşadıklarına inanamadan sürünerek evine dönen kasaba sakinleriyle dolup&nbsp;taşacaktı. Henüz birbirlerine bundan sonra ne olacağını bile sormaya cesaret edemeyen kadın ve erkeklerle.</p>

  <p>Julia içini çekip parmaklarını saçının arasından geçirdi. “Jim Rennie bütün kontrolü kendi elinde tuttuğu takdirde olayların eninde sonunda düzeleceğini sanıyor. En azından kendisi ve dostları için. En kötü siyasetçi&nbsp;tipi - bencil, makamını hak etmekten çok uzak olduğunu göremeyecek kadar benmerkezci, çevresini kuşatan o yapay dünyanın altında korkağın teki.&nbsp;İşler yeterince kötüye gittiğinde kendi canını kurtaracağına inanırsa kasabayı eliyle şeytana teslim eder. Korkak bir lider dünyanın en tehlikeli insanıdır. Bu gösteriyi idare eden sen olmalıydın.”</p>

  <p>“Güvenine teşekkür ederim..”</p>

  <p>“Ama Albay Cox’la Birleşik Devletler Başkanı ne kadar isterse istesin böyle bir şey olmayacak. New York’ta elli bin kişi kalkıp Beşinci Cadde’de&nbsp;yürüyüşe çıksa, üstünde fotoğrafın olan pankartlarını sallasa bile olmayacak. Şu kahrolası Kubbe tepemizde olduğu sürece imkânsız.”</p>

  <p>Barbie, “Seni her dinlediğimde kulağıma biraz daha az Cumhuriyetçi geliyorsun,” diye belirtti.</p>

  <p>Julia, Barbie’nin pazısına şaşılacak kadar sert bir yumruk indirdi. “Bunlar şaka değil.”</p>

  <p>Barbie, “Yok,” dedi. “Şaka değil. Seçim yapma zamanı geldi. Ve ikinci üyeliğe aday olmanı öneriyorum.”</p>

  <p>Julia acıyarak baktı. “Kubbe varken Jim Rennie’nin seçim yapılmasına izin vereceğini mi sanıyorsun? Sen hangi dünyada yaşıyorsun dostum?”</p>

  <p>“Kasabanın iradesini de hafife alma Julia.”</p>

  <p>“Sen de James Rennie’yi hafife alma. Yıllardır görevde ve insanlar onu kabullenmiş durumda. Ayrıca iş günah keçisi bulmaya geldiğinde çok yeteneklidir. Kasaba dışından biri -aslında aklına estiği gibi oradan oraya gezen&nbsp;biri- şu durumda tam biçilmiş kaftan olur. Böyle bir tanıdığımız var mı?”&nbsp;“Ben senden bir fikir bekliyordum siyasi analiz değil.”</p>

  <p>Bir an için kadının yine vuracağını sandı. Sonra Julia derin bir soluk aldı, soluğunu bıraktı ve gülümsedi. “Her şeyle dalga geçer gibisin ama senin de dikenlerin var öyle değil mi?”</p>

  <p>O sırada belediye binasından sıcak, durgun havayı delip geçen kısa, keskin alarm sesleri duyuldu.</p>

  <p>Julia, “Biri yangın alarmı veriyor,” dedi. “Yangının yerini bildiğimizi sanıyorum.”</p>

  <p>Batıya, yükselen dumanların maviliği kararttığı yöne baktılar. Barbie dumanın çoğunun Kubbe’nin Tarker Mill tarafından geldiğini tahmin etti,&nbsp;ama aşırı ısı yüzünden Chester’s Mill tarafında da küçük küçük yangınlar&nbsp;çıkmış olması kesin gibiydi.</p>

  <p>“Fikir mi istiyorsun? Al bakalım sana fikir. Brenda’yı bulayım -ya evdedir ya da herkes gibi Dipper’da- ve bu yangın söndürme operasyonunun başına geçmesini önereyim.”</p>

  <p>“Ya hayır derse?”</p>

  <p>“Demeyeceğinden eminim. En azından rüzgâr denecek bir şey yok -Kubbe’nin bu tarafında- yani muhtemelen sadece otlarla çalılar tutuşmuştur. Brenda onları söndürecek birilerini ayarlar ve doğru adamları da bilir. Howie’nin seçeceklerini seçer.”</p>

  <p>“Anladığım kadarıyla onların hiçbiri yeni ekibe alınmadı.”</p>

  <p>“Bu kısmını ona bırakırım ama Brenda’nın Carter Thibodeau ya da Melvin Searles’i çağıracağından şüpheliyim. Ya da Freddy Denton’ı. Beş&nbsp;yıldır polisti ama Brenda’dan Duke’un onu göndermeyi planladığını duymuştum. Freddy her yıl ilkokul çocuklarına ‘Noel Baba’lık yapar, çocuklar&nbsp;da onu sever - çok iyi ho-ho-ho der. Ama kötü biri olabiliyor.”</p>

  <p>“Sen yine Rennie ile dalaşmak niyetindesin.”</p>

  <p>“Evet.”</p>

  <p>“Hesaplaşmak tatlı gelebilir.”</p>

  <p>“Gerekirse ben de cadılaşabilirim. Destek alırsa Brenda da öyle.” “Tamam dene bakalım. Ve mutlaka söyle Burpee denen adamı da alsın.&nbsp;Çalı yangını söndürme meselesinde ona kasabada kalan itfaiye artıklarından daha çok güveniyorum. Mağazasında da gereken her şey var.”</p>

  <p>Julia başıyla onayladı. “Harika bir fikir.”</p>

  <p>“Benim de gelmemi istemediğinden emin misin?”</p>

  <p>“Sen öteki işin peşine düş. Bren sana Duke’un sığmak anahtarını vermiş miydi?”</p>

  <p>“Evet.”</p>

  <p>“O zaman belki bu yangın dikkatleri dağıtır. Şu Geiger Sayacı’nı bul.” Prius’una doğru yürümeye başladı, sonra durup arkasına döndü. “O jeneratörü bulmak -tabii varsa- kasabanın en büyük şansı olabilir. Belki de yegane şansı. Ve Barbie?”</p>

  <p>Barbie hafifçe gülümseyerek, “Buyurun hanımefendi?” dedi.</p>

  <p>Julia gülümsemedi. “Koca Jim Rennie’nin seçim propagandası yaptığını duyana kadar onu hafife alma. Bu kadar uzun süredir o pozisyonda olmasının nedenleri var.”</p>

  <p>“Kanlı gömleği sallamakta iyi, anladım.”</p>

  <p>“Evet. Ve bu seferki gömlek seninki olmak üzere.”</p>

  <p>Brenda’yla Romeo Burpee’yi bulmak üzere arabasına binip uzaklaştı.</p>
</body>
</html>
