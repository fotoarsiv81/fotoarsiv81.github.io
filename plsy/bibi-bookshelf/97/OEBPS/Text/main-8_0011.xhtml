<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">3</span></h2>

  <p>Koca Jim Rennie, bir gece önce cinayet işlemiş biri olarak kendini oldukça iyi hissediyordu. Bunun sebebi kısmen de olsa olayı cinayet olarak görmemesiydi, tıpkı müteveffa eşinin ölümünü cinayet olarak görmemesi gibi. Karısını öldüren kanserdi. Tedavisi olmayan türden. Evet, son hafta ağrı kesicileri biraz fazla vermiş ve en sonunda da yüzüne yastığı bastırmış olabilirdi (ama hafifçe, soluk alıp verişini yavaşlatıp İsa’nın kollarına teslim edecek kadar) ama bunu sevgisinden ve onun iyiliği için yapmıştı. Peder Coggins’in başına gelenler biraz daha vahşiceydi -itiraf etmek lazımdı ama adam da çok zorlamıştı. Kasabanın iyiliğini kendi menfaatlerinin önüne koyamamıştı bir türlü.</p>

  <p>Koca Jim, “Eh, bu gece Yüce İsa’yla yemek yiyor,” dedi. “Et suyuyla ezilmiş rozbif ve tatlı olarak da elmalı pasta.” Kendisi ise Stouffer eşliğinde koca bir tabak makarna yemekteydi. Kolesterolü yükselecekti ki, ama artık dırdır yapacak bir Doktor Haskell yoktu.</p>

  <p>Boş çalışma odasına, “Ben senden çok yaşıyorum işte ihtiyar keçi,” deyip halinden memnun bir tavırla güldü. Makarna tabağıyla süt dolu bardağı (Koca Jim Rennie içki içmezdi. ) masasındaki sümenin üstünde duruyordu. Yemeklerini genellikle çalışma odasında yerdi ve sırf Lester Coggins burada öldü diye alışkanlığından vazgeçmeye hiç niyeti yoktu. Üstelik oda yeniden toparlanmış ve temizlenmişti. Ha, televizyonda gördüklerine benzer olay yeri ekipleri her yerde kan izi bulabilirdi ama yakın bir gelecekte burada öyle insanlar olmayacaktı. Pete Randolph’un bu meseleye el koyması ise... düşünmesi bile komikti. Randolph salağın tekiydi.</p>

  <p>Koca Jim boş odaya ders anlatırmış gibi, “Ama,” dedi. “Benim salağım.”</p>

  <p>Tabağı silip süpürdükten sonra çenesini peçeteyle sildi ve yeniden sümenin yanındaki sarı, resmi deftere birtakım notlar almaya başladı. Cumartesiden beri bir sürü not almıştı; yapacak çok iş vardı. Ve Kubbe yerinde kalırsa dahası da olacaktı.</p>

  <p>Koca Jim bir bakıma kalsın istiyordu, en azından bir süre daha. Kubbe kesinlikle altından kalkabileceğine inandığı (tabii ki Tanrı’nın da yardımıyla) yükümlülükler getirmişti. Yapılacak işlerin başında kasaba üstündeki hâkimiyetini sağlamlaştırmak geliyordu. Bunun için de bir günah keçisinden fazlasına ihtiyacı vardı; ona bir umacı lazımdı. Bariz aday da Barbara’ydı, Demokrat Parti’nin başkomünistinin James Rennie’nin yerine geçirmek niyetinde olduğu adam.</p>

  <p>Çalışma odasının kapısı açıldı. Koca Jim notlarından başını kaldırıp baktığında oğlu karşısında duruyordu. Suratı solgun ve ifadesizdi. Son zamanlarda Junior’a bir haller olmuştu. Kasaba işleriyle meşgul olduğu halde (tabii ki kendi girişimleri de epey vaktini alıyordu) Koca Jim bile farkına varmıştı. Ama çocuktan yana her zamanki gibi içi rahattı. Junior onu sıkıntıya soksa bile bununla başa çıkabileceğinden emindi. Kendi şansını yaratmak için bir ömür harcamıştı; bunda bir değişiklik olmayacaktı.</p>

  <p>Üstelik oğlan cesedi götürmüştü. Böylece cinayetin bir parçası haline gelmişti. Ki bu da küçük kasaba hayatında iyi bir şeydi. Küçük bir kasabada herkesin her şeyin parçası olması lazımdı. O aptal şarkıda ne diyordu? <span style="font-style:italic;">Hepimiz aynı takımı destekliyoruz.</span></p>

  <p>“Oğlum, iyi misin?” diye sordu.</p>

  <p>Junior, “Ben iyiyim,” dedi. Değildi ama düzeliyordu, o son korkunç baş ağrısı geçmek üzereydi. Tahmin ettiği gibi kız arkadaşlarıyla olmak iyi gelmişti. McCain’lerin kileri pek güzel kokmuyordu ama orada bir süre oturup, kızların elini tutunca kokuya da alışıyordu. Neredeyse hoşuna bile gider olmuştu.</p>

  <p>“Herifin evinde bir şey buldun mu?”</p>

  <p>“Evet.” Junior ne bulduğunu anlattı.</p>

  <p>“İşte bu harika evlat. Sahiden harika. Peki şeyi... yani onu nereye koyduğunu söylemeye de hazır mısın?”</p>

  <p>Junior başını yavaşça “hayır.” anlamında salladı, ama bunu yaparken bakışları babasına sabitlenmişti. Biraz garipti doğrusu. “Bilmene lüzum yok. Bunu daha önce de söylemiştim. Güvenli bir yer olduğunu bil bilmen yeterli.”</p>

  <p>“Yani artık bana neyi bilmem gerektiğini sen mi söylüyorsun?” Ama bunu her zamanki haliyle söylememişti daha yumuşaktı tavrı.</p>

  <p>“Bu olayda evet.”</p>

  <p>Koca Jim dikkatle oğlunu inceledi. “Sen iyi olduğundan emin misin? Rengin solmuş.”</p>

  <p>“İyiyim. Sadece başım ağrıyordu. O da geçiyor artık.”</p>

  <p>“Niye bir şey yemiyorsun? Dolapta daha bir sürü makarna var, mikrodalgada ısıtınca çok güzel oluyor.” Gülümsedi. “Hâlâ fırsatımız varken tadını çıkaralım.”</p>

  <p>Karanlık, düşünceli gözler bir an için Koca Jim’in tabağındaki beyaz sos kalıntısına takıldı, sonra tekrar babasının suratına dikildi. “Aç değilim. Cesetleri ne zaman bulmam gerekiyor?”</p>

  <p>“Cesetler mi?” Koca Jim oğluna bakakalmıştı. “Ne demek yani cesetler?”</p>

  <p>Junior gülümsedi, dudakları sadece dişlerinin ucu görünecek kadar gerilmişti. “Boş ver. Sen de herkes gibi şaşırırsan güvenilirliğin artar. Şöyle diyelim - tetiği çektiğimizde bu kasaba Baaaarbie’yi en yakın elma ağacına asmaya hazır olacak. Ama sen bunun ne zaman olmasını istiyorsun? Bu gece mi? Çünkü işe yarar.”</p>

  <p>Koca Jim soruyu düşündü. Sarı defterine göz att. Notlarla doluydu (biraz da Alfredo sosu sıçramıştı) ama sadece bir tanesi çember içine alınmıştı: <span style="font-style:italic;">gazeteci kaltak.</span></p>

  <p>“Bu gece değil. Oyunumuzu doğru oynarsak Coggins’ten fazlası için de kullanabiliriz adamı.”</p>

  <p>“Peki ya o arada Kubbe yıkılırsa?”</p>

  <p>Koca Jim, “Hallederiz,” dedi. <span style="font-style:italic;">Olur da Bay Barbara bir şekilde bu işten sıyrılmayı başarırsa -olmaz ya ama ışıklar yanınca kakalaklar her zaman bir çatlaktan kaçmayı başarır- o zaman da sen varsın,</span> diye düşünüyordu. <span style="font-style:italic;">Sen ve şu öbür cesetler.</span> “Şimdi sadece salata bile olsa bir şeyler ye.”</p>

  <p>Ama Junior kıpırdamadı. “Çok fazla bekleme baba,” dedi.</p>

  <p>“Beklemem.”</p>

  <p>Junior bunu düşündü, bir süre garip bakışlarla babasını inceledi, sonra da ilgisini yitirmiş gibi oldu. Esnedi. “Odama çıkıp biraz uyuyacağım. Sonra yerim.”</p>

  <p>“Mutlaka ye ama. Çok zayıfladın.”</p>

  <p>Oğlu, “Zayıflık moda,” deyip garip bir şekilde tebessüm etti. Koca Jim’e sırıtan bir kurukafa görüyormuş geldi. Bu da aklına kendine artık şef diyen -sanki Phil Bushey olarak yaşadığı eski hayatı iptal olmuştu- adamı getirmişti. Junior odadan çıkınca Koca Jim farkına bile varmadan rahat bir nefes aldı.</p>

  <p>Kalemini aldı: yapacak çok iş vardı. Hepsini halledecekti, hem de gayet güzel halledecekti. Şu mesele bittiğinde <span style="font-style:italic;">Time</span> dergisinin kapağında fotoğrafının olmaması için hiçbir neden yoktu.</p>
</body>
</html>
