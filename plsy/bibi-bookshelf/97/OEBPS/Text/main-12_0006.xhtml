<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a>16</h2>

  <p>Üç çocuk, soluk gün ışığında durup telefon direğinin dibinde yatan ölü ayıya baktılar. Direk tehlikeli bir şekilde eğilmişti. Dibinden bir metre yirmi santim kadar yukarıda tahta parçalanmış ve o kısma kan bulaşmıştı. Başka şeyler de. Joe’nun kemik parçaları olduğunu sandığı beyaz şeyler. Ve beyin olabilecek bazı grimsi...</p>

  <p>Midesini bastırmaya çalışarak arkasına döndü. Neredeyse başarmıştı da, ama sonra Benny kustu -ıslak bir ögg sesiyle- ve onu Norrie izledi. Joe da kendini bırakıp kulübe katıldı.</p>

  <p>Yeniden toparlanınca Joe çantasından buzlu çayları çıkarıp dağıttı. Kendisi ilk yudumla ağzını çalkaladı ve tükürdü. Norrie ile Benny de aynısını yaptılar. Sonra içtiler. Tatlımsı çay ısınmıştı ama yine Joe’nun tahriş olmuş boğazından inerken şahane bir etki yaratıyordu.</p>

  <p>Norrie telefon direğinin dibinde vızıldayarak uçuşan sinek katmanına doğru ihtiyatlı iki adım attı. “Geyikler gibi,” dedi. “Zavallıcık atlayacak nehir kıyısı da bulamamış ve kafasını telefon direğine çarpıp beynini dağıtmış.”</p>

  <p>Benny cılız bir sesle, “Belki kudurmuştur,” dedi. “Belki geyikler de kudurmuştur.”</p>

  <p>Joe teknik olarak mümkün olduğunu düşündü, ama inanmadı. “Ben şu intihar meselesini düşünüyordum,” dedi. Sesindeki titremeyi duymaktan nefret ediyordu, ama bu konuda elinden bir şey gelmeyecek gibiydi. “Balinalar yunuslar yapıyor - kendilerini sahile atıyorlar, televizyonda görmüştüm. Babam ahtapotlar da yapar dedi.”</p>

  <p>Norrie, “Ahtapotun çoğulu öyle değil,” dedi.</p>

  <p>“Her neyse. Babam çevre kirlenince kendi kollarını yediklerini söyledi.”</p>

  <p>Benny, “Kanka bir daha kusmamı mı istiyorsun?” diye sordu. Öğürdü ve ürperdi.</p>

  <p>Norrie, “Yani burada da mı aynı şey oluyor?” dedi. “Çevre mi kirleniyor?”</p>

  <p>Joe sarımtırak gökyüzüne baktı. Sonra da güneybatıyı, sonra da füzelerin ardından havada asılı kalan siyah kalıntıyı gösterdi. İz, yerden yetmiş beş metre kadar yüksekte ve iki kilometre kadar ötede görünüyordu. Belki de daha fazla.</p>

  <p>Norrie, “Tamam,” dedi. “Ama bu farklı. Öyle değil mi?”</p>

  <p>Joe omuz silkti.</p>

  <p>Benny, “Eğer biz de aniden kendimizi öldürme dürtüsüne kapılacaksak belki de geri dönmeliyiz,” dedi. “Yaşanacak bir hayatım var benim. Daha doymadım.”</p>

  <p>Norrie, “Geiger Sayacı’nı bir de ayıda denesene,” dedi.</p>

  <p>Joe aygıtı ayı leşine tuttu. İbre düşmedi ama yükselmedi de.</p>

  <p>Norrie doğuyu işaret etti. İleride sık ağaçların arasında bir yol vardı. Joe ağaçlık alandan çıkınca tepede elma bahçesini göreceklerini tahmin elli.</p>

  <p>Norrie, “En azından ağaçlık alandan çıkana kadar gidelim,” dedi. “Bir de orada bakarız ve eğer hâlâ yükseliyorsa doğruca kasabaya gider Doktor Everett’e veya Barbara denen adama ya da ikisine birden anlatırız. Tahmin işini onlara bırakırız.”</p>

  <p>Benny kuşkulu görünüyordu. “Bilmem ki.”</p>

  <p>Joe, “Bir gariplik hissedersek hemen döneriz,” dedi.</p>

  <p>Norrie, “İşe yarayacaksa bunu yapmak zorundayız,” dedi. “Tamamen kafayı yemeden önce Mill’den gitmek istiyorum.”</p>

  <p>Şaka yaptığını ifade etmek için gülümsedi ama pek şakaya benzemiyordu ve Joe da şaka olarak kabul etmemişti. Birçok insan Mill’deki dünyanın ne kadar küçük olduğunu söyleyerek dalga geçerdi -belki de James McMurtry’nin şarkısı o yüzden bu kadar ünlü olmuştu- ve entelektüellik açısından bakınca gerçekten de öyleydi. Demografik olarak da. Aklına sadece bir tane Asya kökenli Amerikalı geliyordu -arada kütüphanede Lissa Jamieson’a yardım eden Pamela Chen- ve Laverty ailesi Auburn’a taşındığından beri hiç siyah kalmamıştı. Bırakın Starbucks’ı bir McDonalds bile yoktu ve sinema kapanmıştı. Fakat şimdiye kadar coğrafi olarak hep büyük görünürdü Joe’ya, gezip dolaşacak bir sürü yeri vardı. Artık arabaya binip annesi ve babasıyla Lewiston’daki Yoder’de kızarmış deniztarağı ve dondurma yemeye gidemeyeceğini anlayınca zihninde kasabanın nasıl küçülüverdiğini görmek çok şaşırtıcıydı. Ayrıca kasabada kaynak boldu ama sonsuza kadar dayanmazdı.</p>

  <p>“Haklısın,” dedi. “Önemli. Risk almaya değer. En azından ben böyle düşünüyorum. İstersen sen burada kalabilirsin Benny. Görevin bu kısmı kesinlikle isteğe bağlı.”</p>

  <p>Bennny, “Yok ben de varım,” dedi. “Bensiz gitmenize izin verirsem beni köpeklerle bir tutarsınız.”</p>

  <p>Joe’yla Norrie bir ağızdan, “Zaten oradasın!” diye bağırdılar, sonra bakıştılar ve kahkahayı bastılar.<br /></p>
</body>
</html>
