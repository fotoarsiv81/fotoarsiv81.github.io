<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">4</span></h2>

  <p>Julia Shumway sabah Sweetbriar Rose’a geldiğinde kahvaltı edenlerin çoğu ya kiliseye ya da meydanda yapılan toplantılara katılmak üzere gitmişti. Saat dokuzdu. Barbie yalnızdı; ne Dodee Sanders ne de Angie McCain ortalıklarda görünmüyordu ve bu da kimseyi şaşırtmamıştı. Rose Yemek Dünyası’na gitmişti. Anson da yanındaydı. Siparişlerle dönmelerini ümit ediyordu ama Barbie malları gözüyle görmedikçe inanmayacaktı.</p>

  <p>“Öğle yemeğine kadar kapalıyız ama kahve var,” dedi.</p>

  <p>Julia umutla, “Tarçınlı çörek?” diye sordu.</p>

  <p>Barbie başını salladı. “Rose yapmadı. Jeneratörü mümkün olduğunca idareli kullanmaya çalışıyor.”</p>

  <p>Julia, “Mantıklı,” dedi. “Sadece kahve o zaman.”</p>

  <p>Barbie bir fincan kahve doldurdu. “Yorgun görünüyorsun.”</p>

  <p>“Barbie, bu sabah herkes yorgun görünüyor. Ve ölümüne korkmuş.”</p>

  <p>“Gazete ne alemde?”</p>

  <p>“Ona kadar çıkarırım diye umuyordum ama anlaşılan öğleden sonrayı bulacak. Prestile’den beri <span style="font-style:italic;">Demokrat'ın</span> ilk özel sayısı.”</p>

  <p>“Üretim sorunları mı?”</p>

  <p>“Jeneratörüm çalıştığı sürece o konuda sorun yok. Sadece çarşıya gideceğim. Bakalım çete orada mı?”</p>

  <p>Barbie çete kelimesinden hoşlanmamıştı. “Tanrım, umarım adam gibi davranırlar.”</p>

  <p>“Davranırlar; neticede burası Chester’s Mill, New York değil.”</p>

  <p>Barbie bunalım dönemlerinde kasaba fareleriyle şehir fareleri arasında bir fark olacağını düşünmüyordu ama çenesini kapalı tuttu. Yerlilerin kendisinden daha iyi bileceğinden emindi.</p>

  <p>Ve Julia, aklından geçenleri okumuş gibi, “Tabii ki yanılabilirim,” dedi. “Pete’i de o yüzden yolladım.” Etrafına bakındı. Tezgâhta oturmuş yumurtasıyla kahvesini bitirmeye çalışan birkaç kişi kalmıştı ve tabii ki arkadaki büyük masada -Yankee diliyle “Palavra masasında.”- da bir sürü ihtiyar oturmuş ağzındakileri gevelerken bundan sonra olabilecekleri tartışıyordu. Sonuç olarak lokantanın orta kısmı Barbie’yle ikisine kalmıştı.</p>

  <p>Daha alçak sesle, “Sana söylemem gereken birkaç şey var,” dedi. “ <span style="font-style:italic;">Wil</span>-<span style="font-style:italic;">lie’yle Garsondaki</span> gibi süzülmeyi bırak da geç otur.”</p>

  <p>Barbie söyleneni yaptı ve kendine de bir fincan kahve doldurdu. Demlikte çok az kahve kalmıştı ve tadı motor yağı gibiydi... ama tabii ki dibinde kalan kısım aynı zamanda kafeinin anadamarıydı.</p>

  <p>Julia elbisesinin cebinden cep telefonunu çıkarıp Barbie’ye doğru itti. “Bu sabah yedide adamın Cox aradı yine. Herhalde gece o da pek uyumamış. Bunu sana vermemi istedi. Senin kendi telefonun olduğunu bilmiyor.” Barbie telefonu olduğu yerde bıraktı. “Daha şimdiden bir rapor bekliyorsa yeteneklerimi abartıyor demektir.”</p>

  <p>“Öyle demedi. Seninle konuşması gerekirse ulaşabilsin diyeymiş.”</p>

  <p>Bu sözler Barbie’ye kararını verdirtti. Telefonu tekrar Julia’ya itti. Julia telefonu aldı, şaşırmışa benzemiyordu. “Bir de dedi ki bu akşamüstü beşe kadar ondan haber almazsan sen arayacakmışsın. Bilgi tazelemesi yapacakmış. O komik alan kodlu numarayı ister misin?”</p>

  <p>Barbie iç geçirdi. “Tabii.”</p>

  <p>Julia peçeteye yazdı: küçük, düzgün rakamlardı. “Galiba bir şey deneyecekler.”</p>

  <p>“Ne?”</p>

  <p>“Söylemedi; sadece eldeki seçenekleri düşününce bana öyle geldi.” “Eminim denerler. Aklında başka ne var?”</p>

  <p>“Kim demiş bir şey var diye?”</p>

  <p>Barbie sırıtarak, “Bana öyle geldi,” dedi.</p>

  <p>“Tamam, şu Geiger Sayacı.”</p>

  <p>“O konuda Al Timmons’la konuşmayı düşünüyordum.” Al, belediyenin hademesiydi ve Sweetbriar Rose’un müdavimlerindendi. Barbie’nin adamla arası iyiydi.</p>

  <p>Julia başını salladı.</p>

  <p>“Olmaz mı? Niye?”</p>

  <p>“Sence Al’a, Alabama’daki küçük oğluna yollasın diye kim faizsiz özel borç vermiştir?”</p>

  <p>“Jim Rennie olmasın?”</p>

  <p>“Doğru. Şimdi de Çifte Riziko’ya geçelim, biliyorsun o bölümde puanlar sahiden değişebiliyor. Bil bakalım Al’ın balık tutma izni kimin elinde?”</p>

  <p>“O da Jim Rennie olabilir sanırım.”</p>

  <p>“Doğru. Ve sen de Üye Rennie’nin ayakkabısından sıyırıp atamadığı köpek pisliği olduğuna göre, ona borçlu olanlara yaklaşman pek iyi bir fikir olmayabilir.” Öne eğildi. “Fakat krallığın bütün kalelerine, yani belediye binasına, hastaneye, sağlık merkezine, okullara, daha aklına ne gelirse giren bütün anahtarların kimde durduğunu biliyor olabilirim.”</p>

  <p>“Kimde?”</p>

  <p>“Müteveffa polis şefimizde. Ve karısıyla... dul karısıyla da aram gayet iyidir. James Rennie’yi de hiç sevmez. Artı, ikna edilirse gayet güzel sır tutar.”</p>

  <p>“Julia, kadının kocasının cenazesi daha soğumadı bile.”</p>

  <p>Julia, Bowie Cenaze Evi’ndeki küçük hazin töreni hatırladı. Üzüntü ve tiksintiyle suratını buruşturdu. “Belki öyle, ama muhtemelen yakma odasına inmiştir bile. Yine de ne demek istediğini anlıyorum ve gösterdiğin özeni saygıyla karşılıyorum. Fakat..” Barbie’nin elini yakaladı. Bu Barbie’yi şaşırtmıştı ama hoşuna gitmemiş de değildi. “Bunlar olağan koşullar değil ki. Ve ne kadar üzgün olursa olsun Brenda Perkins de bunu anlayacaktır. Senin de yapacak bir işin var. Onu buna ikna edebilirim. Sen içerideki adamsın.”</p>

  <p>Barbie, “İçerideki adam,” dedi ve aniden bir çift nahoş anının saldırısına uğradı: Felluce’de bir jimnastik salonu ve utanma duyguları çökertilmek üzere çıplak bırakılmış ağlayan bir Iraklı erkek. O günden ve o salondan sonra içerideki adam olmayı istemekten vazgeçmişti. Ve yine de şu an buradaydı.</p>

  <p>“Yani ben..”</p>

  <p>Sıcak bir ekim sabahıydı ve kapı artık kilitli olsa da (insanlar çıkabiliyor ama tekrar giremiyordu) camlar açıktı. Anacaddeye bakan camdan boş bir metalik çınlama ve ardından acı acı bir havlama duyuldu. Arkasından itiraz feryatları geldi.</p>

  <p>Barbie’yle Julia kahve fincanlarının üstünden aynı şaşkın ve endişeli suratlarla bakıştılar.</p>

  <p>Barbie, <span style="font-style:italic;">daha şimdiden başlıyor,</span> diye düşündü. Bunun doğru olmadığını biliyordu -aslında dün, Kubbe inince başlamıştı- ama aynı zamanda doğru olduğundan da emindi.</p>

  <p>Tezgâhta oturanlar kapıya koşuşuyordu. Barbie de onlara katılmak üzere ayağa kalktı, Julia da peşinden geldi.</p>

  <p>Yolda, kasaba meydanının kuzey ucunda İlk Cemaat Kilisesi’nin yüksekteki çanı inananları ibadete çağırmak üzere çalmaya başlamıştı.</p>
</body>
</html>
