<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">12</span></h2>

  <p>Paralı asker Ames, “Galiba ölüyor!” diye bağırdı. “Galiba çocuk ölüyor!”</p>

  <p>Çavuş Groh, Ames’in yanına çömelip kirli yüzeyden Kubbe’nin dibine baktı. Ollie Dinsmore yan dönmüş, dudaklarını kir sayesinde artık görebildikleri Kubbe’ye dayamış olarak yatıyordu. Groh en caydırıcı çavuş sesiyle, “Hey! Sen! Ollie Dinsmore! Dikkat!” diye haykırdı.</p>

  <p>Oğlan ağır ağır gözlerini açtı ve bir adım ötede ama daha serin, daha temiz bir dünyada duran iki adama baktı. “Ne?” diye fısıldadı.</p>

  <p>Groh, “Yok bir şey evlat,” dedi. “Sen uykuna dön.”</p>

  <p>Sonra Ames’e döndü. “Korkmana gerek yok asker. Çocuk iyi.”</p>

  <p>“Değil işte. Bir baksanıza haline!”</p>

  <p>Groh, Ames’i kolundan tuttu ve ayağa kalkmasına -kabaca değil- yardım etti. Alçak sesle, “Hayır,” dedi. “İyi filan değil, ama sağ ve uyuyor ve şu anda bundan fazlasını umacak durumda değiliz. Böyle daha az oksijen tüketir. Sen de git bir şeyler ye. Kahvaltı etmiş miydin?”</p>

  <p>Ames başını salladı. Kahvaltı etmek aklının ucundan bile geçmemişti. “Belki uyanır diye burada kalmak istiyorum,” durdu, sonra atıldı. “Ölürse de burada olmak isterim.”</p>

  <p>Groh, “Bir süre ölmez,” dedi. Bunun doğru olup olmadığı hakkında hiçbir fikri yoktu. “Git kamyondan bir şeyler al, hiç olmazsa bir dilim ekmek salam filan. Berbat görünüyorsun asker.”</p>

  <p>Ames başını çevirip ağzını, burnunu Kubbe’ye dayamış olarak uyuyan çocuğa baktı. Yüzü yol yol kirlenmişti ve göğsünün inip kalkışı zar zor fark ediliyordu. “Sizce ne kadar zamanı vardır çavuş?”</p>

  <p>Groh başını salladı. “Herhalde fazla değildir. Diğer taraftaki gruptan bir kişi bu sabah ölmüş, birkaç kişi de fenalaşmış. Üstelik orası daha iyi. Daha temiz. Sen de kendini hazırlamalısın.”</p>

  <p>Ames ağlamak üzere olduğunu hissetti. “Çocuk bütün ailesini yitirmişti.”</p>

  <p>“Git kendine yiyecek bir şeyler al. Sen dönene kadar ben beklerim.”</p>

  <p>“Ama sonra kalabilir miyim?”</p>

  <p>“Madem ki çocuk seni istiyor kalırsın asker. Sonuna kadar kalabilirsin.”</p>

  <p>Groh, Ames’in helikopterin yanındaki masaya gidişini izledi, masada biraz yiyecek vardı. Bu tarafta gayet güzel bir sonbahar sabahı saat ondu. Güneş parlıyor ve ağır kırağıyı eritiyordu. Ama bir iki adım ötede ebedi bir alacakaranlık kuşağı dünyası vardı; havanın dayanılmaz olduğu ve zamanın hiçbir anlam taşımadan geçtiği bir dünya. Groh büyüdüğü yerdeki milli parkta bulunan gölü hatırladı. Connecticut, Wilton’da büyümüştü. Gölde koca koca sazanlar olurdu. Onları besleyen cinsten. Ta ki arazi sahiplerinden biri günün birinde bir gübre kazası geçirene kadar. Ondan sonra balıklara veda edilmişti. Onlu, on ikili gruplar halinde ölü olarak yüzeye vurmuşlardı.</p>

  <p>Kubbe’nin diğer tarafında uyuyan leş gibi çocuğa bakarken o balıkları hatırlamamak elde değildi... sadece bu çocuk balık değildi o kadar.</p>

  <p>Ames elindekileri isteksizce yiyerek geri döndü. Groh’a göre iyi bir asker sayılmazdı, ama iyi kalpli, iyi bir çocuktu.</p>

  <p>Ames yere oturdu. Çavuş Groh da yanına oturdu. Öğle saatlerinde Kubbe’nin kuzey tarafından kurtulanlardan birinin daha ölüm haberi geldi. Aidan Appleton adında küçük bir çocuktu. Bir çocuk daha. Groh dün o çocuğun annesini gördüğünü tahmin ediyordu. Yanılmış olmayı diledi ama yanıldığım sanmıyordu.</p>

  <p>Ames, “Kim yaptı bunu?” diye sordu. “Kim yaptı bu pisliği çavuş? Ve niçin?”</p>

  <p>Groh başını salladı. “Hiçbir fikrim yok.”</p>

  <p>Ames, “Çok anlamsız bu!” diye bağırdı. Ötede Ollie döndü, hava ile teması kesildi ve bir parça hava alabilmek için uyuyan yüzünü tekrar Kubbe’ye yanaştırdı.</p>

  <p>Groh, <span style="font-style:italic;">uykusunda ölürse hepimiz için daha iyi olur,</span> diye düşünerek, “Uyandırma sakın,” dedi.</p>
</body>
</html>
