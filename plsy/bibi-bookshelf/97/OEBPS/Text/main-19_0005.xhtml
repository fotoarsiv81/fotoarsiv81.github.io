<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">13</span></h2>

  <p>Julia hayretler içinde bakarken Andrea Grinnell basamakları ağır ağır indi. Andi başka biri olmuştu. Bunda makyajla saman yığınına dönmüş olan saçlarını taramasının da büyük bir payı vardı, ama hepsi bu değildi. Julia ona bakarken kasabanın üçüncü üyesini ne kadar uzun zamandır kendisi gibi görmemiş olduğunu fark etti. Bu gece beli kemerli çarpıcı kırmızı bir elbise giymişti -kemer Ann Taylor’a benziyordu- ve ağzı büzgülü kumaş bir çanta almıştı.</p>

  <p>Horace bile huşu içindeydi.</p>

  <p>Basamakların dibine varınca, “Nasıl görünüyorum?” diye sordu. “Süpürgem de olsa kasaba toplantısına uçarak gidecek gibi mi?”</p>

  <p>“Çok iyi görünüyorsun. Yirmi yaş gençleşmişsin.”</p>

  <p>“Sağ ol canım, ama yukarıda ayna var.”</p>

  <p>“Sana ne kadar iyi göründüğünü göstermiyorsa buraya getir, burada ışık daha iyi.”</p>

  <p>Andi, çantayı ağırmış gibi öteki koluna aldı. “Eh, galiba iyiyim. En azından biraz.”</p>

  <p>“Bunu kaldıracak gücün olduğuna emin misin?”</p>

  <p>“Herhalde, fakat titreyip ürpermeye başlarsam yan kapıdan kaçarım.” Aslında titrese de titremese de bir yere kaçmaya niyeti yoktu.</p>

  <p>“Çantada ne var?”</p>

  <p>Andrea, <span style="font-style:italic;">Jim Rennie’nin yemeği</span>, diye düşündü. <span style="font-style:italic;">Bütün kasabanın önünde yedirmek niyetindeyim ona bu yemeği.</span></p>

  <p>“Kasaba toplantılarına örgümü de götürürüm hep. Bazen çok sıkıcı ve uzun oluyorlar.”</p>

  <p>Julia, “Bu seferkinin sıkıcı olacağını pek sanmıyorum,” dedi.</p>

  <p>“Sen de geliyorsun değil mi?”</p>

  <p>Julia kaçamak bir şekilde, “Aaa, düşünüyorum,” diye cevap verdi. Toplantı bitmeden kasaba merkezinden yeterince uzaklaşmış olmayı umuyordu. “Önce yapmam gereken bir iki iş var. Sen yalnız gidebilecek misin?”</p>

  <p>Andi, <span style="font-style:italic;">ay anne, lütfen yani,</span> bakışıyla baktı. “Sokağı geçip yokuş aşağı indim mi oradayım. Yıllardır yaptığım şey.”</p>

  <p>Julia saatine baktı. Altıya çeyrek vardı. “Çok erken değil mi çıkmak için?”</p>

  <p>“Yanılmıyorsam Al kapıları saat altıda açar. Kendime iyi bir yer bulmak istiyorum.”</p>

  <p>Julia, “Üye olarak zaten sahnede oturman gerekiyor,” dedi. “Yani istediğin buysa.”</p>

  <p>“Yok, sanmıyorum.” Andi çantasını tekrar diğer koluna geçirdi. İçinde örgüsü, VADER dosyası ve evini korusun diye kardeşi Twitch’in hediye ettiği, 38’lik vardı. Kasaba beden gibiydi, ama insan bedeniyle kıyaslanınca bir avantajı vardı, kasabanın beyni kötüyse değiştirmek mümkündü. Ve belki de iş öldürmeye kadar varmazdı. Varmasın diye dua etti.</p>

  <p>Julia merakla ona bakıyordu. Andrea dalıp gittiğini fark etti.</p>

  <p>“Bu gece kasabalılarla oturacağım. Ama zamanı gelince ben de sözümü söyleyeceğim. Bundan emin olabilirsin.”</p>
</body>
</html>
