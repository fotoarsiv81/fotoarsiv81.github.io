<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">13</span></h2>

  <p>Saat iki olduğunda Sam Verdreaux -inanılmaz ama gerçek- dışında tüm sürgünler öksürüyordu. Kötü havadan beslenirmiş gibi görünen Sam’le arada bir meyve suyu veya süt emen ve sürekli uyuyan Küçük Walter dışında hepsi. Barbie kolunu Julia’nın omzuna atmış bir şekilde Kubbe’ye dayanmış oturuyordu. Az ötede Thurston Marshall feci şekilde aniden ölüp giden küçük Aidan Appleton’un üzeri örtülmüş cesedinin yanında oturmaktaydı. Artık sürekli öksüren Thurse’in kucağında Alice vardı. Kız ağlaya ağlaya uyuyakalmıştı. Yirmi adım ileride Rusty karısıyla yine ağlaya ağlaya uyumuş olan kızlarını kucaklamıştı. Kızlar görmek zorunda kalmasın diye Audrey’nin cesedini ambulansa götürmüştü. Bunu yaparken de nefesini tutmuştu; Kubbe’nin on beş metre iç kısmında bile hava boğucu, ölümcül bir hal alıyordu. Geri dönünce aynısını küçük oğlan için de yapması gerektiğini düşündü. Audery ona güzelce arkadaşlık ederdi; köpek çocukları çok severdi.</p>

  <p>Joe McClatchey, Barbie’nin yanında bitiverdi. Oğlan şimdi sahiden korkuluğa benziyordu. Solgun yüzünde sivilceler çıkmıştı ve gözlerinin altında çürüğe benzer mor halkalar vardı.</p>

  <p>“Annem uyuyor,” dedi.</p>

  <p>Barbie, “Julia da,” dedi. “O yüzden alçak sesle konuş.”</p>

  <p>Julia tek gözünü açtı. “Uyumuyorum,” dedi ve gözünü hemen kapattı. Öksürdü, sakinleşti, sonra biraz daha öksürdü.</p>

  <p>Joe, “Benny sahiden hasta,” dedi. “Demin ölen küçük çocuk gibi o da ateşler içinde yanıyor.” Tereddüt etti. “Annem de bayağı sıcak. Belki sadece hava çok sıcak olduğu içindir ama... öyle olduğunu sanmıyorum. Ya o da ölürse? Ya hepimiz ölürsek?”</p>

  <p>Barbie, “Ölmeyeceğiz,” dedi. “Bir şeyler bulacaklar.”</p>

  <p>Joe başını salladı. “Bulamayacaklar. Ve siz de bunu biliyorsunuz. Çünkü onlar dışarıda. Dışarıdan kimse bize yardım edemez.” Bir gün önce kasabanın bulunduğu çorak araziye baktı ve güldü -içinde sahiden biraz keyif olduğu için daha da beter boğuk, kurbağa sesi gibi bir sesti. “Chester’s Mill 1803’ten beri vardı- okulda öğrenmiştik. İki yüz yıldan fazla. Ve yeryüzünden silinmesi için bir hafta yetti. Tek bir lanet hafta. Buna ne diyorsunuz Albay Barbara?”</p>

  <p>Barbie söylenecek bir şey bulamadı.</p>

  <p>Joe eliyle ağzını örterek öksürdü. Arkalarında vantilatörler uğulduyor da uğulduyordu. “Ben zeki bir çocuğum. Bunu biliyor musunuz? Yani övünmek için söylemiyorum... sahiden zekiyim.”</p>

  <p>Barbie çocuğun füze atışları için kurduğu video bağlantısını hatırladı. “Hiç tartışmasız Joe.”</p>

  <p>“Bir Spielberg filminde son dakikada çözümü bulan zeki çocuk olmuştu, öyle değil mi?”</p>

  <p>Barbie, Julia’nın tekrar kıpırdandığını hissetti. Şimdi iki gözü de açıktı ve kederle Joe’ya bakıyordu.</p>

  <p>Oğlanın yanaklarından yaşlar süzülüyordu. “Benim de bir tür Spielberg çocuğu olmam gerekirdi. Şimdi Jurassic Park’ta olsaydık kesin dinazorlara yem olmuştuk.”</p>

  <p>Julia rüyada konuşur gibi, “Ancak yorulurlarsa,” dedi.</p>

  <p>“Ha?” Joe gözlerini kırpıştırdı.</p>

  <p>“Deri kafalar. Deri kafalı çocuklar. Çocuklar sonunda oyundan sıkılır ve başka şeye yönelir. Ya da..” Çok kötü öksürdü... “Ya da anneleri eve yemeğe çağırır.”</p>

  <p>Joe asık suratla, “Belki de bunlar bir şey yemiyordur,” dedi. “Belki anne babaları da yoktur.”</p>

  <p>Barbie, “Ya da belki onlar için zaman farklı bir şeydir,” dedi. “Onların dünyasında belki kendi kutularının başına daha yeni oturmuşlardır. Onlar için oyun daha yeni başlıyordun Çocuk olduklarından bile emin değiliz ki.”</p>

  <p>Piper Libby de onlara katılmıştı. Yüzü kıpkırmızı olmuş ve saçları yanaklarına yapışmıştı. “Çocuk onlar,” dedi.</p>

  <p>Barbie, “Nereden biliyorsun?” diye sordu.</p>

  <p>“Biliyorum işte.” Gülümsedi. “Onlar yaklaşık üç yıl önce inanmaktan vazgeçtiğim Tanrı. Tanrı Yıldızlararası X - Kutusu’yla oynayan bir avuç yaramaz çocuğa dönüştü. Ne komik değil mi?” Tebessümü genişledi, sonra gözyaşlarına boğuldu.</p>

  <p>Julia mor ışığı çakıp duran kutuya doğru bakıyordu. Yüzü düşünceli ve biraz da dalgındı.</p>
</body>
</html>
