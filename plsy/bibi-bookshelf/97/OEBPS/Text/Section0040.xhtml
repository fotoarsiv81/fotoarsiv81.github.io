<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark9"></a><span style="font-weight:bold;">6</span></h2>

  <p>Gendron, “Ben geri dönüyorum,” dedi. Sea Dogs kepini çıkarıp, kanlı, pis, rengi atmış suratını sildi. Burnu bir devin başparmağıymış gibi şişmişti. Gözlerinin altında siyah halkalar vardı. “Özür dilerim ama burnum acayip acıyor ve... eh, artık eskisi kadar genç değilim. Hem...” Kollarını kaldırıp tekrar bıraktı. Yüz yüzeydiler ve mümkün olsa Barbie, adamı kollarının arasına alıp sırtım sıvazlardı.</p>

  <p>Gendron’a, “İnsanı harap ediyor, değil mi,” diye sordu.</p>

  <p>Gendron acı bir kahkaha attı. “Şu helikopter bardağı taşırdı.” İkisi birden yeni duman sütununa baktılar.</p>

  <p>Barbie’yle Gendron, gelenlerin kazadan tek sağ kurtulan Elsa Andrews’a yardım ettiğinden emin olduktan sonra 117’deki kaza yerinden ayrılmışlardı. Kadın en azından kötü bir yara almışa benzemiyordu ama arkadaşını kaybettiği için yıkıldığı belliydi.</p>

  <p>“Dön o zaman. Yavaş. Acele etme. Gerekince durup dinlen.”</p>

  <p>“Sen devam mı...”</p>

  <p>“Evet.”</p>

  <p>“Hâlâ sonunu bulacağını mı düşünüyorsun?”</p>

  <p>Barbie bir an sessiz kaldı. Önceleri bundan emindi ama artık...</p>

  <p>“Umuyorum,” dedi.</p>

  <p>“Eh, iyi şanslar.” Gendron kepini başına geçirmeden önce Barbie’yi selamladı. “Umarım gün bitmeden elini sıkabilirim.”</p>

  <p>Barbie, “Ben de,” dedi. Duraksadı. Düşünüyordu. “Cep telefonunu bulabilirsen benim için bir şey yapar mısın?”</p>

  <p>“Tabii ki.”</p>

  <p>“Fort Benning’deki ordu üssünü ara. İrtibat subayını iste ve Albay James o. Cox’la görüşmen gerektiğini söyle. Acil olduğunu ve Yüzbaşı Dale Barbara adına aradığını belirt. Aklında tutabilir misin?”</p>

  <p>“Dale Barbara. Bu sensin. James Cox da aradığım kişi. Tamam.”</p>

  <p>“Ona ulaşabilirsen... bundan emin değilim, ama ulaşabilirsen... burada olanları anlat. Milli Güvenlik’i kimse aramamışsa o arasın. Yapabilir misin?”</p>

  <p>Gendron başıyla onayladı. “Yapmaya çalışacağım. İyi şanslar asker.” Barbie bir daha böyle çağırılmasa da olurdu, ama alnına dokunarak selam verdi. Sonra da artık bulmayı ummadığı şeyi aramaya devam etti.</p>
</body>
</html>
