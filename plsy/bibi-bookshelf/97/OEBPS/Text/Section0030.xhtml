<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark1"></a><span style="font-weight:bold;">4</span></h2>

  <p>117’ye doğru, batıya gittiler ve engelin sonunu bulamadılar ama indiği zaman yarattığı tuhaflıkları gördüler. Ağaç dalları kırılmış ve önceden olmayan yerlerde patikalar oluşmuştu. Kütükler ikiye ayrılmıştı. Ve her yerde tüylü leşler vardı.</p>

  <p>Gendron, “Çok kuş ölmüş,” dedi. Hafifçe titreyen elleriyle şapkasını düzeltti. Yüzü bembeyazdı. “Hiç böylesini görmemiştim.”</p>

  <p>Barbie, “Sen iyi misin?” diye sordu.</p>

  <p>“Fiziksel olarak mı? Evet, galiba. Ama kahrolası aklımı kaybetmiş gibiyim. Sen ne âlemdesin?”</p>

  <p>Barbie, “Aynı,” dedi.</p>

  <p>119’da üç kilometre batıya gidince God Creek Yolu’na ve Bob Roux’un halen çalışır vaziyetteki traktörün yanında yatan cesedine ulaştılar. Barbie&nbsp;içgüdüsel olarak yerde yatan adama yaklaştı ve yine engele tosladı... ama&nbsp;bu kez son saniyede hatırlamış ve burnunu kanatmamak için yavaşlamıştı.</p>

  <p>Gendron çömelip çiftçinin garip bir şekilde dikilmiş olan boynuna dokundu. “Ölmüş.”</p>

  <p>“Etrafındakiler ne öyle? Şu beyaz şeyler?”</p>

  <p>Gendron en büyük parçayı aldı. “Galiba şu bilgisayar müziği zımbırtılarından. Adam şeye...” Eliyle önünü gösterdi. “Hani şu bildiğin şeye çarpınca kırılmış olmalı.”</p>

  <p>Kasaba tarafından siren sesleri gelmeye başladı, kasaba alarmından daha keskin ve daha yüksek seslerdi.</p>

  <p>Gendron o tarafa bir göz attı. “Yangın alarmı,” dedi. “İyi oldu.”</p>

  <p>Barbie, “İtfaiye Castle Rock’tan dönüyor,” dedi. “Sesleri tanıdım.”</p>

  <p>“Sahi mi? Senin kulağın benimkinden iyi o zaman. Adını bir daha söylesene dostum.”</p>

  <p>“Dale Barbara. Arkadaşlar için Barbie.”</p>

  <p>“Eee Barbie, şimdi ne yapıyoruz?”</p>

  <p>“Herhalde devam edeceğiz. Bu adama artık yardım edemeyiz.”</p>

  <p>Gendron sıkıntılı bir tavırla, “Yok, kimseye haber bile veremeyiz,” dedi. “Cep telefonum orada kaldı. Galiba senin de telefonun yok?”</p>

  <p>Barbie’nin telefonu vardı ama çorapları gömlekleri, kot pantolonları ve iç çamaşırları gibi onu da halihazırda boş olan dairesinde bırakmıştı. Bölgeyi sadece sırtındaki giysilerle terk etmişti, çünkü Chester’s Mill’den hiçbir şey götürmek istemiyordu. Birkaç güzel anı yeterliydi ve onlar için de ne&nbsp;valiz lazımdı ne de sırt çantası.</p>

  <p>Bütün bunları yabancı birine izah etmek çok zor olacağı için başını sallamakla yetindi.</p>

  <p>Deere’nin oturağına serili eski bir battaniye vardı. Gendron traktörü susturup battaniyeyi aldı ve cesedi örttü.</p>

  <p>“Umarım ölürken sevdiği bir müziği dinliyordur,” dedi.</p>

  <p>Barbie de, “Ya,” dedi.</p>

  <p>“Hadi. Şu her neyse sonunu bulalım bakalım. Seninle el sıkışmak istiyorum. Hatta bakarsın sarılırım bile.”</p>
</body>
</html>
