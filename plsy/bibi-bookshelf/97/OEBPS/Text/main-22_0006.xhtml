<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">4</span></h2>

  <p>Bir zamanlar belediye binasının bulunduğu yerin altındaki radyasyon sığınağında jeneratör -küçük, demode ve artık burada bulunanlarla büyük ahiret arasındaki tek şey- gayet muntazam çalışıyordu. Pilli lambalar büyük kısmın köşelerinden loş bir ışık yayıyordu. Carter içerideki tek sandalyede oturuyor, Koca Jim ise iki kişilik kanepede oturmuş konserve kutusundan sardalye yiyordu. Balıkları küt parmaklarıyla tek tek çıkarıp tuza banmaktaydı.</p>

  <p>İki erkeğin birbirine söyleyecek çok az şeyi vardı; Carter’ın sığınakta bulduğu tozlu portatif televizyon bütün dikkatleri üstüne çekiyordu. Sadece tek bir kanal -WMTW- çıkıyordu ama yeterliydi. Hatta fazlaydı bile; yıkım kaldırılamayacak kadar zordu. Kasaba merkezi harabeye dönmüştü. Uydu fotoğrafları Chester’s Gölü’nün etrafındaki ormanların cürufa döndüğünü gösteriyordu ve 119’daki Ziyaretçi Günü kalabalığı azalan rüzgârda uçuşan küllerden ibaretti artık. Yirmi bin fit yüksekten bakınca Kubbe görünür olmuştu: artık yüzde yetmişi yanıp kül olmuş bir kasabayı kuşatan sonsuz, isli bir hapishane.</p>

  <p>Patlamadan az sonra bodrumdaki ısı giderek artmaya başlamıştı. Koca Jim, Carter’a klimayı çalıştırmasını söyledi.</p>

  <p>Carter, “Jeneratör ona da yetecek mi?” diye sordu.</p>

  <p>Koca Jim kaçınılmaz yanıtı verdi. “Yetmezse zaten kavruluruz, yani ne fark eder?”</p>

  <p>Carter, <span style="font-style:italic;">bana hırlama,</span> diye düşündü. <span style="font-style:italic;">Bütün bunlara sebep olmuşken bir de kalkıp bana hırlama. Her şeyin sorumlusuyken.</span></p>

  <p>Klimayı bulmak üzere ayağa kalktı ve tam o anda aklına başka bir fikir geldi: o sardunyalar sahiden iğrenç kokuyordu. Acaba yediği balıkların leş gibi koktuğunu söylese patron ne derdi?</p>

  <p>Fakat Koca Jim ona <span style="font-style:italic;">oğlum</span> demişti ve Carter o yüzden ağzını açmadı. Ve klimanın düğmesine basınca alet çalışmaya başladı. Ancak jeneratörün sesi sanki omuzlarına ekstra bir yük binmiş gibi boğuklaşmıştı. Yakıt stokları çok daha hızlı tükenecekti.</p>

  <p>Carter televizyondaki acımasız yıkım sahnelerine bakarken, <span style="font-style:italic;">fark etmez, adam haklı, başa gelen çekilir,</span> diye düşündü. Görüntülerin çoğu uydulardan ya da yüksekten uçan keşif uçaklarından geliyordu. Daha alçak seviyelerde Kubbe’nin çoğu yeri ışık geçirmez haldeydi.</p>

  <p>Ama Carter’la Koca Jim kasabanın kuzeydoğu ucunu keşfedememişlerdi. Öğleden sonra üç civarında basından gelen görüntüler aniden oraya, ormanın içindeki bir askeri birlikten gelen yayına çevrildi.</p>

  <p>“Ben Jake Tapper, TR-90’dan konuşuyorum, Chester’s Mill’in kuzeyindeyiz. Ancak bu kadar yaklaşmamıza izin veriliyor fakat sizin de görebileceğiniz gibi kurtulanlar var. Tekrar ediyorum, kurtulanlar var.”</p>

  <p>Carter, “Burada da var kurtulanlar ahmak herif,” dedi.</p>

  <p>Koca Jim, “Kes sesini,” dedi. Dolgun yanaklarına kan hücum ediyor ve alnına doğru dalgalı bir hatta ilerliyordu. Gözleri adeta yuvalarından çıkmış, elleri kilitlenmişti. “Bu Barbara. Lanet olası Dale Barbara!”</p>

  <p>Carter da diğerlerinin arasında onu gördü. Görüntü çok uzun objektifli bir kamera aracılığıyla alınıyordu ve görüntüler titrekti -insanlara sıcakta oluşan seraptan bakmak gibiydi- fakat yine de yeterince netti. Barbara. Geveze rahip. Hippi doktor. Bir grup çocuk. Everett denen kadın.</p>

  <p>Carter, <span style="font-style:italic;">o cadaloz tamamen yalan söylüyormuş,</span> diye düşündü. <span style="font-style:italic;">O yalanları kıvırmış ve aptal Carter da ona kanmıştı.</span></p>

  <p>Jake Tapper, “Duyduğunuz gümbürtü helikopterlerden gelmiyor,” diyordu. “Eğer biraz geri çekilebilirsek..”</p>

  <p>Kamera geri çekildi, görüntüye devasa vantilatörler girdi, hepsi ayrı ayrı jeneratörlere bağlıydı. Sadece birkaç kilometre ötedeki bunca gücü görmek Carter’ın kıskançlıkla kıvranmasına yol açmıştı.</p>

  <p>Tapper, “Şimdi siz de görüyorsunuz,” diye devam etti. “Helikopterlerden değil sanayi tipi vantilatörlerden geliyor. Şimdi... tekrar kurtulanlara dönebilirsek..”</p>

  <p>Kamera söyleneni yaptı. Tam vantilatörlerin önüne gelecek şekilde Kubbe’nin önüne oturmuş ya da diz çökmüşlerdi. Carter rüzgârdan saçlarının uçuştuğunu görebiliyordu. Tam anlamıyla uçuşuyor denemese de hareket ettikleri kesindi. Ağır bir dip akıntısında salınan bitkilere benziyordu.</p>

  <p>Koca Jim hayretler içinde, “Julia Shumway da orada,” dedi. “Elime fırsat geçmişken öldürmeliydim o kaltağı.”</p>

  <p>Carter aldırmadı. Gözleri televizyona kilitlenmişti.</p>

  <p>Jake Tapper, “Dört düzine vantilatörün yarattığı ortak etki bu insanları yere yıkacak güçte olmalıydı Charlie,” dedi. “Fakat buradan bakınca ancak zehirli bir karbon dioksit, metan ve kim bilir başka nelerin çorbasına dönüşen bir atmosferde sağ kalmalarına yetecekmiş gibi görünüyor. Uzmanlarımız Chester’s Mill’de kalan sınırlı oksijeninin de yangını beslemeye gittiğini söylüyor. Bu uzmanlardan biri -Princeton kimya profesörlerinden Donald Irving- cep telefonu görüşmemizde Kubbe’nin içindeki havanın artık Venüs’teki atmosferden pek farklı olmayabileceğini belirtti.”</p>

  <p>Görüntüde New York’un güvenli ortamında endişeli görünen Charlie Gibson’a geçti. (Carter, <span style="font-style:italic;">şanslı piç,</span> diye düşündü. ) “Yangının neden çıkmış olabileceğine dair bir açıklama geldi mi?”</p>

  <p>Yine Jake Tapper’e dönüldü... ve sonra da solunum yapılabilen küçük kapsüllerin içindeki kurtulanlara. “Hayır Charlie. Bir tür infilak oldu, burası kesin gibi, ancak askerler daha fazla bir açıklama yapmadı, Chester’s Mill’den de ses çıkmıyor. Ekranda gördüğünüz kişilerin bazılarında mutlaka cep telefonu vardır, ama temas kurarlarsa sadece Albay James Cox’la kuruyorlar. Kendisi buraya kırk beş dakika kadar önce ulaştı ve derhal kurtulanlarla görüştü. Şimdi bulunduğumuz yerden kameramız bu hazin manzarayı gösterirken ben de Amerika’da -ve tüm dünyada- merak eden izleyicilere Kubbe’de sağ kalanlardan isimleri kesinleşenleri duyurayım. Sanıyorum bazılarının fotoğrafları elinizde var, ben sayarken siz de onları gösterebilirsiniz. Benim listem alfabetik sırada sanıyorum ama buna da pek güvenmeyin.”</p>

  <p>“Güvenmeyiz Jake. Evet elimizde bazı fotoğraflar var. Ama ağır ağır say.”</p>

  <p>“Birleşik Devletler Ordusu’ndan Albay Dale Barbara, daha önce Teğmen Barbara idi.” Barbie’nin çöl kamuflaj kıyafetiyle çekilmiş bir resmi ekrana geldi. Kolunu sırıtan bir Iraklı çocuğa dolamıştı. “Madalyalı bir asker ve son zamanlarda kasabadaki lokantada aşçıydı.</p>

  <p>“Angelina Buffalino... elimizde onun da resmi var mı?.. yok mu?.. tamam.</p>

  <p>“Romeo Burpee, yerel alışveriş merkezinin sahibi.” Rommie’nin resmi vardı. Bir arka bahçede karısıyla birlikte mangal başında çekilmişti, üstündeki tişörtün göğsünde ÖP BENİ, BEN FRANSIZIM yazıyordu.</p>

  <p>“Ernest Calvert, kızı Joan ve Joan’ın kızı Eleanor Calvert.” Bu resim bir aile buluşmasında çekilmişe benziyordu; her yerde Calvertler vardı. Hem hüzünlü hem güzel görünen Norrie kolunun altına kaykayını kıstırmıştı.</p>

  <p>“Alva Drake... oğlu Benjamin Drake..”</p>

  <p>Koca Jim, “Kapat şunu,” diye homurdandı.</p>

  <p>Carter özlemle, “Hiç olmazsa onlar açık havada,” dedi. “Bir deliğe kısılıp kalmamışlar. Kendimi kaçarkenki Saddam Hüseyin gibi hissediyorum.”</p>

  <p>“Eric Everett, karısı Linda ve iki kızları..”</p>

  <p>Charlie Gibson sesinde neredeyse Mormonvari bir onay tınısıyla, “Bir aile daha!” dedi. Bu kadarı Koca Jim’e yetmişti; kalkıp sert bir bilek hareketiyle televizyonu kendisi kapattı. Sardalye kutusu hâlâ elindeydi ve bunu yaparken içindeki yağın bir kısmını pantolonuna sıçratmıştı.</p>

  <p>Carter, <span style="font-style:italic;">o lekeleri hiç çıkaramayacaksın,</span> diye düşündü ama söylemedi.</p>

  <p>Carter, <span style="font-style:italic;">ben seyrediyordum,</span> diye düşündü ama söylemedi.</p>

  <p>Koca Jim yerine otururken, “O gazeteci kadın,” diye homurdandı. Ağırlığıyla kanepenin minderleri tıslamış ve yassılmıştı. “Her zaman bana karşıydı. Elinden ne gelirse yaptı Carter. Kitaptaki bütün numaraları. Bana bir kutu daha sardalye verir misin?”</p>

  <p>Carter, <span style="font-style:italic;">git kendin al,</span> diye düşündü ama söylemedi. Kalkıp bir kutu daha sardalye aldı.</p>

  <p>Bayat sardalyelerle kötü kokular arasında kurduğu bağlantıya rağmen mantıklı görünen soruyu sordu.</p>

  <p>“Ne yapacağız patron?”</p>

  <p>Koca Jim kutunun dibindeki halkayı başparmağına geçirip kapağı açtı ve ortaya yeni bir ölü balık dizisi çıkardı. Acil durum ışıkları altında yağlı yağlı parlıyorlardı. “Hava temizlenene kadar bekleyip yukarı çıkacağız ve parçaları toplamaya başlayacağız oğlum.” İçini çekip yağları akan balıklardan birini daha tuzlu krakerin üstüne yerleştirdi ve yedi. Dudaklarına bulaşan yağların olduğu yerlere bir de kraker kırıntıları yapışmıştı. “Bizim gibiler hep böyle yapar. Sorumluluk sahibi olanlar. Sabanı sürenler.”</p>

  <p>“Peki ya hava temizlenmezse? Televizyonda dediler ki..”</p>

  <p>Koca Jim, “Ah canım gökyüzü düşüyor, ah canım gökyüzü düşüyor!” diye garip (ve garip bir şekilde rahatsız edici) bir şarkı söyledi. “Bunu yıllardır söylüyorlar, söylemiyorlar mı? bilim adamlarıyla kana susamış liberaller. III. Dünya Savaşı! Nükleer reaktörler yeryüzünü yok ediyor! İki bin yılında bilgisayarlar donup kalacak! Ozon tabakasının sonu geldi! Buzdağları eriyor! Katil kasırgalar! Küresel ısınma! Seven, koruyan bir Tanrı’nın varlığına inanmayan ateistler! Buna inanmayı reddedenler!”</p>

  <p>Koca Jim yağlı ama kararlı parmağını genç adama uzattı.</p>

  <p>“Bu dinsiz hümanistlerin inançlarının aksine gökyüzü düşmüyor. Sırtlarındaki sarı cüzam lekelerini silemezler oğlum -‘suçlular kimsenin kovalamadığı yere kaçar’ Levililer’den alınma- ama bu Tanrı’nın gerçeğini değiştirmez: O’na inananlar yorulmaz, kanatlarıyla kartal gibi yükselirler - bu da îşaya’nın kitabından. Dışarıda sadece duman var. Temizlenmesi de biraz zaman alacak.”</p>

  <p>Fakat iki saat sonra, o cuma öğleden sonrasında saat tam dörtte radyasyon sığınağının mekanik destek sisteminin bulunduğu girintiden keskin ve kesik kesik gıcırtılar geldi.</p>

  <p>Carter, “Bu da ne?” diye sordu.</p>

  <p>O anda gözleri yarı kapalı kanepeye uzanmış vaziyette olan Koca Jim (çenesinde hâlâ sardalye yağı vardı) doğrulup kulak verdi. “Hava temizleyicisi,” dedi. “Kocaman bir iyon dağıtıcısı gibi. Bizim şovrumda da vardı bunlardan bir tane. İyi bir alet. Hem havayı taze ve hoş tutuyor hem de soğuk havalarda oluşan statik elektriği..”</p>

  <p>“Kasabanın havası temizleniyorsa niye hava temizleyicisi çalışmaya başladı?”</p>

  <p>“Sen niye yukarı çıkmıyorsun Carter? Kapıyı azıcık arala da neler oluyor bir bak. Belki biraz rahatlarsın.”</p>

  <p>Carter rahatlayıp rahatlamayacağını bilmiyordu ama burada böyle oturmanın asabını bozduğunu biliyordu. Basamakları tırmandı.</p>

  <p>O gider gitmez Koca Jim de kendini yerinden kaldırıp ocakla küçük buzdolabı arasındaki çekmecelerin yanına gitti. Böylesine iriyarı biri olarak şaşırtıcı bir hız ve sessizlikle hareket ediyordu. Aradığını üçüncü çekmecede buldu. Hâlâ yalnız olduğundan emin olmak için omzunun üstünden arkasına baktı ve sonra işini gördü.</p>

  <p>Merdivenin tepesindeki kapıda Carter daha da uğursuz bir uyarıyla karşılaşmıştı:</p>

  <p style="text-align: center;">RADYASYON DURUMUNA BAKMAN MI GEREKİYOR?</p>

  <p style="text-align: center;"><a id="bookmark0"></a>DÜŞÜN!!!</p>

  <p>Carter da düşündü. Ve Koca Jim’in havanın temizleneceği konusundaki sözlerinin tamamen palavra olduğu sonucuna vardı. Vantilatörlerin önüne dizilen o insanlar Chester’s Mill ile dış dünya arasındaki hava alışverişinin neredeyse olmadığını kanıtlamıştı.</p>

  <p>Yine de bir bakmaktan zarar gelmezdi.</p>

  <p>İlk başta kapı yerinden kıpırdamadı. Diri diri gömülmüş olma duygusunun verdiği panikle daha güçlü itti. Bu sefer kapı birazcık oynadı. Carter tuğlaların düştüğünü ve tahtaların sıyrıldığını duydu. Belki biraz daha açabilirdi ama gerek yoktu. O bir parmak aralıktan gelen şey hava değil, çalışan bir motorun bağlı olduğu egzoz borusundan geliyormuş gibi kokan bir şeydi. Sığınağın dışında iki üç dakika içinde öleceğini anlamak için süslü laflara ihtiyacı yoktu.</p>

  <p>Soru Rennie’ye ne diyeceğiydi?</p>

  <p>İçindeki kurtulma içgüdüsünün soğuk sesi <span style="font-style:italic;">hiçbir şey</span>, diye tavsiye etti. <span style="font-style:italic;">Böyle bir şey duyarsa daha da beter olur. Başa çıkman zorlaşır.</span></p>

  <p>Peki tam olarak ne demek istiyordu? Jeneratörün yakıtı bitince radyasyon sığınağında ölüp gideceklerse ne önemi vardı ki? Durum buysa hiçbir şeyin önemi yoktu zaten.</p>

  <p>Aşağı döndü. Koca Jim kanepede oturuyordu. “Eee?”</p>

  <p>Carter, “Oldukça kötü,” dedi.</p>

  <p>“Ama nefes alınabilir gibi, değil mi?”</p>

  <p>“Eh, evet. Ama insanı hasta eder. En iyisi bekleyelim patron.”</p>

  <p>Koca Jim, Carter sanki aksini savunuyormuş gibi, “En iyisi beklemek elbette,” dedi. Sanki Carter dünyanın en aptal insanıymış gibi. “Ama biz iyi olacağız, önemli olan bu. Tanrı bizi koruyacak. Her zaman korur. Burada, havamız temiz, çok sıcak da değil, bol bol da yiyeceğimiz var. Gidip tatlı olarak ne varmış bir baksana oğlum. Şeker meker? Hâlâ karnım zil çalıyor gibi.”</p>

  <p>Carter, <span style="font-style:italic;">ben senin oğlun değilim, senin oğlun öldü,</span> diye düşündü... ama söylemedi. Raflarda şeker de var mı diye bakmaya gitti.</p>
</body>
</html>
