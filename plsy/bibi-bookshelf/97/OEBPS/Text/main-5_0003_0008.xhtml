<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark10"></a><span style="font-weight:bold;">9</span></h2>

  <p>Koca Jim toplantıyı on biri yirmi geçe bitirdi. Pete Randolph hepsine iyi geceler dileyip ayrıldı. Kasabanın batı bölgesini boşaltmaya sabah tam yedide başlamaya karar vermişti ve Little Bitch Yolu civarının öğlene kadar tamamen boşaltmış olacağını umuyordu. Onu Andrea takip etti, elleriyle sırtına destek yapmış ağır ağır yürüyordu. Bu, hepsinin aşina olduğu bir duruştu.</p>

  <p>Her ne kadar Lester Coggins’le yapacağı görüşme (ve uyku; azıcık da olsa uyumaya itirazı yoktu) aklından çıkmasa da Koca Jim, kadına birkaç saniye daha kalıp kalamayacağını sordu.</p>

  <p>Andrea merakla yüzüne baktı. Rennie’nin arkasında Andy Sanders gösterişli bir şekilde dosyaları toparlıyor ve tekrar gri çelik dolaba kaldırıyordu.</p>

  <p>Koca Jim nazikçe, “Lütfen kapıyı da kapat,” dedi.</p>

  <p>Şimdi Andrea, tam Rennie’nin istediği gibi telaşlı görünmekteydi. Andy toplantı sonrası ödevlerini yapmaya devam ediyordu, ama bir patlama beklermiş gibi omuzlarını kasmıştı. Jim’in kadınla ne konuşmak istediğini Andy biliyordu. Ve Rennie’nin duruşuna bakılacak olursa pek hayırlı bir şey değildi.</p>

  <p>Andrea, “Ne var aklında Jim?” diye sordu.</p>

  <p>“Ciddi bir şey değil.” Bu ciddi olduğu anlamına geliyordu. “Ama bana öyle geldi ki Andrea, toplantıdan önce o Barbie denen herifle bayağı sıkı fıkı olmuştunuz. Tabii Brenda’yla da.”</p>

  <p>“Brenda mı? Bu sadece..” Gülünç diyecek oldu ama bu biraz fazla sert kaçacaktı. “Garip. Biz Brenda’yla otuz yıldır..”</p>

  <p>“Bay Barbara’yla da üç aydır. Yani birinin pişirdiği tostları, pastırmaları yemek onu tanımaya yetiyor.”</p>

  <p>“Sanırım kendisi artık Albay Barbara.”</p>

  <p>Koca Jim gülümsedi. “Üzerine üniforma niyetine kot pantolonla tişört geçirince bunu ciddiye almak biraz zor geliyor.”</p>

  <p>“Başkan’ın mektubunu sen de gördün.”</p>

  <p>“Ben Julia Shumway’ın kırık dökük bilgisayarından çıkardığı metni gördüm. Öyle değil mi Andy?”</p>

  <p>Andy o tarafa dönmeden, “Öyle,” dedi. Hâlâ dosyalarla uğraşıyordu. Dışarıdan bakan tekrar tekrar aynı işi yaptığını düşünürdü.</p>

  <p>Koca Jim, “Şimdi bunun Başkan’dan geldiğini mi varsayacağız?” dedi. Andrea’nın nefret ettiği o tebessüm etli, köşeli suratına iyice yayılıyordu. Andrea hayretle sakallarının uzadığını fark etti ve Jim’in tıraşlı görünmek konusunda neden o kadar titiz davrandığını daha iyi anladı. Uzayan sakalları yüzüne meşum, Nixonvari bir ifade katmıştı.</p>

  <p>“Şey..” Endişesi korkuya dönüşmüştü. Jim’e sadece nazik olmaya çalıştığını söylemek istedi ama aslında daha fazlası da vardı ve Jim’in bunu görmüş olduğunu tahmin ediyordu. Çok önemli bir anı görmüştü. “Eh, kendisi başkomutan, öyle değil mi?”</p>

  <p>Koca Jim bir <span style="font-style:italic;">pöf</span> hareketi yaptı. “Komutan ne demektir biliyor musun Andrea? Ben söyleyeyim sana. Gerektiğinde ihtiyacı olanlara kaynak temin ederek sadakat ve itaati hak eden kişidir. Arada adil bir alışveriş olması gerekir.”</p>

  <p>Andrea hevesle, “Evet!” dedi. “Mesela Cruise füzesi gibi kaynaklar!”</p>

  <p>“Yani füze işe yararsa her şey yoluna girecek?”</p>

  <p>“Nasıl girmez? Adam çok güçlü savaş başlığı var dedi.”</p>

  <p>“Kubbe hakkında bu kadar az şey bildiğimize göre sen ya da herhangi birimiz bundan nasıl emin olabiliriz ki? Kubbe’yi havaya uçurup geride Chester’s Mill yerine sadece iki kilometre çapında koca bir delik bırakmayacağını nereden bilebiliriz?”</p>

  <p>Andrea dehşet içinde Rennie’ye baktı. Belinde duran elleri ağrılı bölgeyi ovuşturup mıncıklıyordu.</p>

  <p>Koca Jim, “Eh, bu Tanrı’nın elinde,” dedi. “Ve haklısın Andrea - işe yarayabilir. Fakat işe yaramazsa kendi başımıza kalırız ve vatandaşlarına yardım edemeyen bir baş komutan da bence oturaktan sıçrayan bir damla ılık çişten öte bir şey değildir. Füze işe yaramaz ve hepimizi birden havaya uçurmazlarsa birinin bu kasabayı ele alması gerekecek. O kişi Başkan’ın sihirli değneğiyle dokunduğu ipsiz sapsız biri mi olur, yoksa zaten bu kasabada yaşayan, seçilmiş yetkililer mi? Ne demek istediğimi anlayabiliyor musun?”</p>

  <p>Andrea, “Albay Barbara bana makul biri gibi geldi,” diye fısıldadı. Koca Jim, “O herife albay demeyi kes!” diye bağırdı. Andy elindeki dosyayı düşürdü ve Andrea tiz bir korku sesi çıkararak bir adım geriledi.</p>

  <p>Sonra, meclis üyeliğine aday olmasını sağlayan Yanki yürekliliğinin bir kısmını toparladı ve dikleşti. “Bana bağırma Jim Rennie. Seni ilkokul birde Sears Kataloğu’ndan fotoğraf kesip elişi kâğıdına yapıştırdığın günlerden beri tanırım, o yüzden bağırma.”</p>

  <p>“Aman aman, alınırmış da.” Suratındaki ürkütücü tebessüm artık kulaklarına kadar yayılmış, yüzünün üst kısmını yerine oturmamış bir maskeye benzetmişti. “Ne kadar üzüldüm. Ama vakit geç oldu, yorgunum ve bir günde gösterebileceğim bütün şirinliği tüketmiş durumdayım. O yüzden şimdi beni dinle ve lafımı tekrar ettirme.” Saatine göz attı. “Saat on bir otuz beş ve gece yarısı evimde olmak istiyorum.”</p>

  <p><span style="font-style:italic;">“Benden ne istiyorsun anlamadım kil.”</span></p>

  <p>Kadının aptallığına inanamıyormuş gibi gözlerini devirdi. “Aklın nerede? O salak füze fikri işe yaramazsa benim tarafımda -benim ve Andy’nin tarafında- olmanı istiyorum. Ne idüğü belirsiz birtakım bulaşıkçıların değil.”</p>

  <p>Andrea omuzlarını dikleştirip belini bıraktı. Rennie’yle göz göze gelmeyi başardı ama dudakları titriyordu. “Peki ya ben Albay Barbara’nın -istersen Bay Barbara olsun- bu kriz durumuyla başa çıkmakta daha yetkin olduğunu düşünüyorsam?”</p>

  <p>Koca Jim, “Eh kendin bilirsin,” dedi. “Vicdanına kalmış” Sesi bağırmasından daha da ürkütücü bir fısıltıya dönüşmüştü. “Ama aldığın şu haplar var. Hani şu OxyContinler.”</p>

  <p>Andrea buz kestiğini hissetti. “Ne olmuş onlara?”</p>

  <p>“Andy senin için epeyce stokladı ama sen yanlış ata oynarsan o ilaçlar da ortadan kaybolabilir. Öyle değil mi Andy?”</p>

  <p>Andy kahve makinesini temizlemeye başlamıştı. Sıkıntılı görünüyor ve Andrea’nın nemli gözlerine bakamıyordu ama yanıtında bir tereddüt de yoktu. “Evet,” dedi. “Öyle bir durumda ilaçlan eczanenin tuvaletine atmak zorunda kalabilirim. Ne de olsa kasabada kısıntı filan olursa öyle ilaçları bulundurmak tehlikeli.”</p>

  <p>Andrea, “Yapamazsın!” diye haykırdı. “Reçetem var benim!”</p>

  <p>Koca Jim kibar bir tavırla, “Sana gereken yegane reçete kasabanın iyiliğini isteyenlerden kopmamak Andrea. Şu durumda işine yarayacak tek reçete bu.”</p>

  <p>“Jim, ilaçlarıma ihtiyacım var.” Sesindeki sızlanmayı algıladı -yatağa mahkûm olduğu son yıllarında annesi de tıpkı böyle konuşurdu- ve nefret etti. “İhtiyacım var!”</p>

  <p>Koca Jim, “Biliyorum,” dedi. “Tanrı sana büyük ağrılar çekmeyi münasip görmüş” <span style="font-style:italic;">Sırtına kondurduğu o hörgüçten söz etmiyorum bile,</span> diye düşünüyordu.</p>

  <p>Andy, “Sen sadece doğru olanı yap,” dedi. Çukura kaçmış gözleri hüzünlü ve içtendi. “Jim kasaba için en iyisini bilir, her zaman da bilmiştir. Dışarıdan birinin işimize burnunu sokmasına ihtiyacımız yok.”</p>

  <p>“Öyle yaparsam ağrı kesicilerimi alacak mıyım?”</p>

  <p>Andy’nin suratında bir tebessüm belirdi. “Tabii ki! Dozajını bile artırabilirim biraz. Mesela günde yüz miligram kadar. İşine yaramaz mı? Oldukça sıkıntılı görünüyorsun.”</p>

  <p>Andrea boş boş, “Herhalde işime yarar,” dedi. Başını öne eğdi. Mezuniyet balosunda içtiği bir kadeh şarapla çok kötü hastalanınca o günden beri ne ağzına bir damla içki koymuş, ne esrar içmiş, ne de televizyon dışında kokain görmüştü. İyi bir insandı. Çok iyi. Peki nasıl olmuş da böyle kapana kısılmıştı? Posta kutusuna bakmaya giderken düşerek mi? İlaç bağımlısı haline gelmesinin tek nedeni bu muydu? Eğer öyleyse bu nasıl bir adaletsizlikti. Ne kadar korkunçtu. “Ama kırk miligram artırsan yeter. Bence fazlasına gerek yok.”</p>

  <p>Koca Jim, “Emin misin?” diye sordu.</p>

  <p>Andrea emin filan değildi. İşin kötü tarafı da buydu.</p>

  <p>“Belki de seksen miligram,” deyip gözlerindeki yaşları sildi. Ve fısıltı halinde, “Şantaj yapıyorsunuz bana,” dedi.</p>

  <p>Alçak bir fısıltıydı ama Koca Jim duydu. Andrea’ya doğru uzandı. Andrea irkildi ama Koca Jim sadece elini tuttu. Kibarca.</p>

  <p>“Hayır,” dedi. “O günah olur. Biz yardımcı oluyoruz. Ve karşılığında tek istediğimiz senin de bize yardım etmen.”</p>
</body>
</html>
