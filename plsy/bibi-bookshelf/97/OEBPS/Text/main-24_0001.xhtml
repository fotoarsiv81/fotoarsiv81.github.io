<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">6</span></h2>

  <p>Rommie ile Jackie Wettington minibüsün arka kapılarının önüne geçtiler. Barbie, “Şimdi!” diye bağırınca Jackie kapıları açtı ve Rommie, Prius’un iki tekerini içeri attı. Barbie’yle Julia da içeri atladılar ve kapılar anında arkalarından kapandı. Yaşlı ve içkiden yıpranmış olsa da çekirge gibi zıplayan Sam Verdreaux da çoktan direksiyona geçip minibüsü çalıştırmıştı.</p>

  <p>İçerideki havada artık dış dünyanın kokusu vardı -yanmış tahtayla karışık terebentin kokusu gibi bir kokuydu- ama yine de onca vantilatöre rağmen Kubbe’nin önünde soluduklarından iyiydi.</p>

  <p>Barbie, <span style="font-style:italic;">uzun sürmez,</span> diye düşündü. <span style="font-style:italic;">Şimdi üç kişi birden nefes alıyoruz.</span></p>

  <p>Julia, hediye paketinin poşetini alıp tersyüz etti. İçinden üzerinde MÜKEMMEL SES yazan plastik bir silindir düştü. Altta da KAYIT YAPILABİLEN 50 CD yazıyordu. Silindirin üzerindeki ambalajı açmaya çalıştıysa da hemen başaramadı. Barbie çakısına uzandı ve kalbi duracak gibi oldu. Çakı yerinde değildi. Tabii ki olmazdı. Karakoldan kalan kalıntıların arasında olmalıydı.</p>

  <p>“Sam! Lütfen çakım var de bana!”</p>

  <p>Sam tek kelime etmeden çakısını attı. “Babamındı. Hayatım boyunca yanımda taşıdım, geri isterim.”</p>

  <p>Çakının ahşap muhafazası yıllar içinde bayağı eskimişti ama içinden çıkan bıçak gayet keskindi. Ambalajı açacağı gibi lastiklerde de muntazam delikler oluşturabilirdi.</p>

  <p>Sam, “Çabuk olun!” diye bağırdı ve Odyssey’e biraz daha yüklendi. “Bu havada motorun sonsuza kadar çalışacağım sanmıyorum!”</p>

  <p>Barbie ambalajı bıçakla kesti. Julia sıyırdı. Plastik silindirin tepesini yarım tur sola çevirince dibi çıktı. Boş CD’ler siyah plastik bir eksenin üstüne oturtulmuştu. CD’leri yere silkeledikten sonra avucunu eksene doladı. Harcadığı çabadan dudakları gerilmişti.</p>

  <p>Barbie, “Bırak ben..” diye başladı ama sustu.</p>

  <p>“Kızlar da kuvvetlidir. Özellikle de ölesiye korktukları zaman.”</p>

  <p>“İçi boş mu? Yoksa kare olana kaldık demektir.”</p>

  <p>Julia ekseni yüzüne götürdü. Barbie diğer ucundan baktı ve Julia’nın mavi gözünü gördü. “Tamam Sam,” dedi. “İşe koyuluyoruz.”</p>

  <p>Sam minibüsün vitesini D’ye getirip, “Olacak mı, emin misiniz?” diye seslendi.</p>

  <p>Barbie, “Eminiz!” diye karşılık verdi, çünkü <span style="font-style:italic;">ben nereden bileyim</span> cevabı kimseyi sevindirmeyecekti. Kendisi de dahil.</p>
</body>
</html>
