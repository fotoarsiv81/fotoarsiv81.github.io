<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Saat sabahın yedi buçuğuydu. Müteveffa Benny Drake’in, yıkılmış, gözleri ağlamaktan kıpkırmızı kesilmiş annesi de dahil hepsi toplanmışlardı. Alva kolunu Alice Appleton’a dolamıştı. Küçük kızın o eski neşesi ve canlılığı tamamen kaybolmuştu ve soluk aldıkça minik göğsünden hırıltılar kopuyordu.</p>

  <p>Sam söylemek zorunda olduklarını bitirince bir anlık bir sessizlik oldu... tabii vantilatörlerin bitmek bilmez uğultusu dışında. Sonra Rusty, “Delilik bu. Ölürsün,” dedi.</p>

  <p>Barbie, “Burada kalırsak yaşayacak mıyız?” diye sordu.</p>

  <p>Linda, “Böyle bir şeyi neden deneyesin ki?” dedi. “Sam’in fikri işe yarasa ve başarabilsen bile..”</p>

  <p>Rommie, “Yani bence işe yarar,” dedi.</p>

  <p>Sam, “Kesinlikle yarayacak,” dedi. “Kırk yedideki büyük Bar Harbor yangınından sonra Peter Bergeron denen adam anlatmıştı bana da. Pete bir sürü şeydi ama yalancı değildi.”</p>

  <p>Linda, “İşe yarasa bile,” dedi. “Niye?”</p>

  <p>Julia, “Çünkü denemediğimiz tek bir şey var,” dedi. Artık kararını vermişti ve Barbie de onunla geleceğini söylemişti, şimdi gayet sakindi. “Yalvarmayı denemedik.”</p>

  <p>Tony Guay, “Delirmişsin sen Jules,” dedi. “Duyarlar mı sanıyorsun? Ya da duysalar bile dinlerler mi?”</p>

  <p>Julia kederli yüzünü Rusty’ye çevirdi. “Arkadaşın George Lathrop karıncaları büyüteçle diri diri yakarken onların yalvardığım duymuş muydun?”</p>

  <p>“Karıncalar yalvaramaz ki Julia.”</p>

  <p>“Ama ‘Karıncaların da kendi küçük hayatları olduğunu anladım’ demiştin. Ne oldu da anladın bunu?”</p>

  <p>“Çünkü..” duraksadı, sonra omuz silkti.</p>

  <p>Lissa Jamieson, “Belki de onları duymuşsundur,” dedi.</p>

  <p>Pete Freeman, “Saygısızlık etmek istemem ama palavra bunlar,” dedi. “Karınca karıncadır. Yalvaramaz.”</p>

  <p>Julia, “Ama insanlar yalvarabilir,” dedi. “Hem bizim de kendi küçük hayatlarımız yok mu?”</p>

  <p>Buna kimse cevap vermedi.</p>

  <p>“Deneyecek başka ne kaldı ki?”</p>

  <p>Arkalarından Albay Cox konuşmuştu. Hepsi de onu unutmuştu. Dış dünya ve o dünyanın sakinleri artık ilgisiz geliyordu. “Sizin yerinizde olsam denerdim. Bana göre karar vermeyin tabii ama... evet. Ben olsam denerdim. Barbie?”</p>

  <p>Barbie, “Ben çoktan karar verdim zaten,” dedi. “Julia haklı. Yapacak başka bir şey yok.”</p>
</body>
</html>
