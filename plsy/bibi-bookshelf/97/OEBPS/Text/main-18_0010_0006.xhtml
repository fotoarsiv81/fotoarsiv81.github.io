<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark15"></a><span style="font-weight:bold;">7</span></h2>

  <p>Joe McClatchey çalışmayan buzdolabındaki son elma suyu kutuların dan birini almak üzere mutfağa gitmişti ki annesinin <span style="font-style:italic;">Bump</span> dediğini duydu ve durdu.</p>

  <p>Annesiyle babasının Maine Üniversitesi’nde tanıştıklarını ve o zamanlar Sam McClatchey’ye arkadaşlarının <span style="font-style:italic;">Bump</span> dediğini biliyordu, fakat annesi artık böyle hitap etmiyordu ve ettiği zaman da sanki bu lakabın gizli bir anlamı varmış gibi güler ve yüzü kızarırdı. Joe o anlamı bilmiyordu. Onun tek bildiği böyle söylediği zamanlarda üzgün olduğuydu.</p>

  <p>Mutfak kapısına doğru yaklaştı. Kapı aralıktı ve annesiyle bugün üniforma yerine soluk bir kot pantolon, üzerine de bluz giymiş olan Jackie Wettington’u görebiliyordu. Başlarını kaldırıp baksalar onlar da kendisini görebilirlerdi. Aslında onları gözetlemek gibi bir niyeti yoktu, bu hiç hoş olmazdı, özellikle de annesi üzgünken, ama şimdilik kadınlar ona bakmıyorlardı. Mutfak masasında oturuyorlardı. Jackie, Claire’in ellerini tutuyordu. Joe, annesinin gözünde yaşlar gördü ve onun da içinden ağlamak geldi.</p>

  <p>Jackie, “Yapamazsın,” diyordu. “Çok istediğini biliyorum ama yapamazsın işte. Bu gece işler düşünüldüğü gibi giderse olmaz.”</p>

  <p>“En azından arayıp niye gelmeyeceğimi söyleyemez miyim? Ya da e-postayla? Bunu yapabilirim!”</p>

  <p>Jackie başını salladı. Yüzünde nazik, aynı zamanda sert bir ifade vardı. “Konuşabilir ve söyledikleri Rennie’nin kulağına gidebilir. Barbie’yle Rusty’yi çıkaramadan Rennie bir şeylerin kokusunu alırsa ortaya tam bir felaket çıkabilir.”</p>

  <p>“Asla kimseye söyleme diye tembih ederim..”</p>

  <p>“Ama Claire görmüyor musun? Riske atılacak çok şey var. İki adamın hayatı. Bizimkiler de.” Durdu. “Oğlununki de,” diye ekledi.</p>

  <p>Claire’in omuzları çöktü, sonra yeniden dikleşti. “O zaman siz Joe’yu da alın. Ben Ziyaretçi Günü’nden sonra geleyim. Rennie benden şüphelenmez; ben Dale Barbara’yı tanımıyorum bile, Rusty’le de sadece selâmlaşıyorum. Gerektiğinde Castle Rock’taki Doktor Hartwell’e giderim.”</p>

  <p>Jackie sabırla, “Ama Joe, Barbie’yi tanıyor,” dedi. “Füze atıldığında naklen yayını yapan da Joe’ydu. Seni göz altına alıp oğlunun nerede olduğunu söyletene kadar terletir, farkında değil misin?”</p>

  <p>Claire, “Söylemem ki,” dedi. “Asla söylemem.”</p>

  <p>Joe mutfağa girdi. Claire gözlerini silip gülümsemeye çalıştı. “Ah gel canım. Biz de Ziyaretçi Günü’nden bahsediyorduk..”</p>

  <p>Joe, “Anne seni terletmekle kalmayabilir,” dedi. “İşkence de yapabilir.” Claire dehşete düşmüştü. “Ah, yapmaz o kadarını. İyi biri olmadığını biliyorum ama sonuçta meclis üyesi ve..”</p>

  <p>Jackie, “Meclis üyesiydi,” dedi. “Şimdi imparator olmaya hazırlanıyor. Ve eninde sonunda herkes konuşur. Joe bir yerlerde tırnaklarının çekildiğini düşünerek kendini yesin ister misin?”</p>

  <p>Claire, “Yeter!” dedi. “Korkunç!”</p>

  <p>Claire ellerini çekmeye çalıştı ama Jackie bırakmadı. “Ya hep ya hiç ve hiç demek için çok geç artık. Ok yaydan çıktı ve biz de o şekilde davranmak zorundayız. Barbie kendi başına kaçacak olsaydı muhtemelen Koca Jim bir şey yapmazdı. Çünkü her diktatörün bir günah keçisine ihtiyacı vardır. Fakat işin içinde sadece o yok, değil mi? Bu da Rennie bizi bulmaya ve haklamaya çalışacak demektir.”</p>

  <p>“Keşke bunlara hiç bulaşmasaydım. O toplantıya katılmayı da Joe’nun katılmasına izin vermeyi de hiç istemedim zaten.”</p>

  <p>Joe, “Ama onu durdurmalıyız!” diye itiraz etti. “Bay Rennie Chester’s Mill’i polis devletine dönüştürmeye çalışıyor!”</p>

  <p>Claire ağlamaklı bir halde, “Ben kimseyi durduramam!” dedi. “Kahrolası bir ev kadınıyım sadece!”</p>

  <p>Jackie, “İçini rahatlatacaksa,” dedi. “Çocuklar o kutuyu bulduğu anda senin de biletin kesilmiş oldu.”</p>

  <p>“Rahatlatmıyor. Hem de hiç.”</p>

  <p>Jackie, “Bazı bakımlardan şanslı bile sayılırız,” diye devam etti. “Çok fazla masum insanı bu işe çekmedik, en azından şimdilik.”</p>

  <p>Claire, “Rennie’yle polisleri zaten bulur bizi,” dedi. “Bunu anlamıyor musunuz? Bu kasabada gidecek fazla bir yer yok.”</p>

  <p>Jackie keyifle gülümsedi. “O zamana kadar çoğalmış oluruz. Daha çok silahımız olur. Ve Rennie de bunu bilir.”</p>

  <p>Joe, “Mümkün olur olmaz radyo istasyonunu da ele geçirmeliyiz,” dedi. “İnsanların durumu bizim ağzımızdan duyması lazım. Gerçekleri yayınlamalıyız.”</p>

  <p>Jackie’nin gözleri parladı. “Harika bir fikir Joe.”</p>

  <p>Claire, “Yüce Tanrım,” dedi. Elleriyle yüzünü kapadı.</p>
</body>
</html>
