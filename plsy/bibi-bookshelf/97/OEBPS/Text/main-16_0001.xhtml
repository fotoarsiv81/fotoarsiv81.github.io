<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">8</span></h2>

  <p>O sabah saat sekizde Koca Jim evinde çalışma odasındaydı. Carter Thibodeau da -Koca Jim bir süreliğine şahsi koruması olmasına karar vermişti- <span style="font-style:italic;">Araba ve Şoför</span> dergisine gömülmüş 2012 BMW H-car ile 2001 Ford Vesper R/T’nin karşılaştırmasını okuyordu. İkisi de muhteşem arabalara benziyordu ama BMW’nin kral olduğunu bilmeyen deli demekti. Thibodeau, aynı şekilde Bay Rennie’nin artık Chester’s Mill’in BMW H-car’ı olduğunu anlamayan da delidir, diye düşünüyordu.</p>

  <p>Koca Jim ise kendini gayet iyi hissediyordu. Büyük ihtimalle Barbara’yı ziyaret ettikten sonra bir saat daha uyuduğu içindi. İleriki günlerde bu kuvvet toplama uykularına çok ihtiyacı olacaktı. Zirvede ve zinde kalması lazımdı. Aritmilerden korktuğunu kendine bile itiraf edemiyordu.</p>

  <p>Thibodeau’yu el altında bulundurmak, özellikle de Junior’ın böyle değişken davrandığı bir dönemde (böyle de ifade edilebilir diye düşünüyordu) içini bayağı rahatlatıyordu. Thibodeau gangstere benziyordu ama emir subayı rolünü benimseyecek gibiydi. Koca Jim henüz tam olarak emin değildi ama Thibodeau’nun aslında Randolph’tan daha akıllı çıkabileceğini düşünüyordu.</p>

  <p>Bunu sınamaya karar verdi.</p>

  <p>“Süpermarketi kaç kişi koruyor evlat? Biliyor musun?”</p>

  <p>Carter dergisini kenara bıraktı ve arka cebinden yamru yumru küçük bir not defteri çıkardı.</p>

  <p>Bir süre başparmaklarıyla sayfaları karıştırdıktan sonra da, “Dün gece beş kişi, üçü normal polis, ikisi yenilerden. Sorun çıkmamış. Bugün sadece üç kişi olacak. Hepsi yenilerden. Aubrey Towle -ağabeyi kitapçının sahibi, biliyorsunuz- Todd Wendlestat ve Lauren Conree,” dedi.</p>

  <p>“Peki bu kadarının yeterli olacağında mutabık mısın?”</p>

  <p>“Ha?”</p>

  <p>“Yani onaylıyor musun Carter? Mutabık demek aynı fikirde olmak, onaylamak demek.”</p>

  <p>“Evet, bu kadarı yeter. Ne de olsa ortalık aydınlık.”</p>

  <p>Patron ne duymak ister diye durup hesap yapmamıştı. Rennie bunu beğendi.</p>

  <p>“Peki. Şimdi beni iyi dinle. Bu sabah Stacey Moggin’le konuşmanı istiyorum. Söyle personel listemizdeki bütün memurları arasın. Hepsini bu akşam saat yedide Yemek Dünyası’nda görmek istiyorum. Onlarla konuşacağım.”</p>

  <p>Aslında bir nutuk daha atacaktı, bu sefer bütün engelleri kaldıracaktı. Hepsini iyice coşturmak niyetindeydi.</p>

  <p>“Tamam.” Carter küçük akıl defterine not etti.</p>

  <p>“Ve söyle hepsi uğraşıp yeni birini daha bulup getirsin.”</p>

  <p>Carter tepesi yenmiş kalemiyle defterine not almaya devam ediyordu. “Şu anda... bir bakayım... yirmi altı kişiyiz.”</p>

  <p>“Bu hâlâ yeterli olmayabilir. Dün süpermarketin halini ve gece de Shumway denen kadının gazetesini bir düşün. Ya biz ya da anarşi Carter. Bu kelimenin anlamını biliyor musun?”</p>

  <p>“Şey, evet efendim.” Carter Thibodeau bunun atış poligonu anlamına geldiğinden oldukça emindi ve yeni patronunun kendileri işleri sıkı tutmadığı takdirde Chester’s Mill’in atış poligonuna döner demek istediğini tahmin etmişti. “Belki de silahları filan toplamamız lazım.”</p>

  <p>Koca Jim sırıttı. Evet, pek çok bakımdan bu çocuk çok iyiydi. “O da listemizde, muhtemelen gelecek hafta başlarız.”</p>

  <p>“Tabii Kubbe hâlâ yerindeyse. Sizce öyle mi olacak?”</p>

  <p>“Galiba.” Olmak zorundaydı. Hâlâ yapacak çok iş vardı. Propan tüplerinin kasabaya döndüğünü görmesi lazımdı. Radyo istasyonunun arkasındaki met laboratuvarının tüm izleri yok edilmeliydi. Ayrıca -ve bu hayati önem taşıyordu- henüz istediği kasabanın tek hâkimi konumunda değildi. Ama doğru yolda ilerliyordu.</p>

  <p>“Bu arada, birkaç memur -normal polislerden- ayarla, gidip Burpee’ deki silahlara el koysunlar. Romeo Burpee zorluk çıkarmaya kalkarsa, Dale Barbara’nın arkadaşları ele geçirmesin diye desinler. Anladın mı?”</p>

  <p>“Evvet.” Carter bir not daha aldı. “Denton’la Wettington? Olur mu?” Koca Jim kaşlarını çattı. Wettington, şu koca memeli kız. Ona güvenmiyordu. Zaten memesi olan herhangi bir polisten hoşlanacağını da sanmıyordu, kadınların polis olamayacağını düşünüyordu, ama bundan fazlası da vardı. Kızın kendisine bakışını beğenmiyordu.</p>

  <p>“Freddy Denton tamam, Wettington olmaz. Henry Morrison da. Denton’la George Frederick’i yolla. Silahları karakolun kasa dairesine koysunlar.”</p>

  <p>“Anladım.”</p>

  <p>Rennie’nin telefonu çaldı ve kaşları çatıldı. Telefonu alıp, “Üye Rennie,” dedi.</p>

  <p>“Merhaba üye. Ben Albay James O. Cox. Kubbe Projesi sorumlusuyum. Sanırım konuşma vaktimiz geldi.”</p>

  <p>Koca Jim koltuğunda arkasına yaslandı, gülümsüyordu. “Eh o zaman buyurun albay ve Tanrı sizi korusun.”</p>

  <p>“Aldığım bilgiye göre Amerika Birleşik Devletleri Başkanı’nın Chester’s Mill’deki meselelerle ilgilenmek üzere sorumlu kıldığı kişiyi tutuklamışsınız.”</p>

  <p>“Aldığınız bilgiler doğru efendim. Bay Barbara cinayetten suçlanıyor. Dört cinayet. Başkan’ın bir seri katili işbaşına geçirmek isteyeceğini düşünemiyorum. Bu kadarı onun için bile fazla olmaz mı?”</p>

  <p>“Bu da sizi sorumlu kişi yapıyor.”</p>

  <p>Rennie’nin gülümsemesi daha da yayıldı. “Yok, hayır,” dedi. “Ben mütevazı bir ikinci üyeden başka bir şey değilim. Sorumlu kişi Andy Sanders’tır ve tutuklamayı yapan da Peter Randolph - bildiğiniz gibi, kendisi yeni polis şefimiz.”</p>

  <p>“Başka bir deyişle sizin elleriniz temiz. Kubbe kalkıp da soruşturma başladığında pozisyonunuz bu olacak.”</p>

  <p>Koca Jim lüzumsuz herifin sesindeki kızgınlığı duyunca çok eğlendi. Pentagon veledi herkesi gütmeye alışıktı, kendisinin güdülmesi yeni bir şeydi onun açısından.</p>

  <p>“Niye pis olsun ki Albay Cox? Kurbanlardan birinin elinde Barbara’nın künyeleri bulundu. Bundan daha kesin delil olamazdı.”</p>

  <p>“Uygunmuş.”</p>

  <p>“Ne derseniz deyin.”</p>

  <p>Cox, “Kablolu haber kanallarını izleyecek olursanız Barbara’nın tutuklanmasıyla ilgili ciddi sorular sorulmaya başladığını görürsünüz, özellikle de vatana yaptığı üstün hizmetlerden sonra. Sizin siciliniz de sorgulanıyor ki pek o kadar mükemmel sayılmaz.”</p>

  <p>“Bunların beni şaşırtacağını mı sanıyorsunuz? Haberleri çarpıtmakta üstünüze yoktur. Vietnam’dan beri yapıyorsunuz bunu.”</p>

  <p>“CNN doksanların sonlarında satış hileleri yüzünden NBC 2008’de etik olmayan banka işlemleri için hakkınızda soruşturma açıldığını söylüyor. Yasadışı kâr suçlamasıyla karşı karşıya kaldığınıza inanıyorum. Yüzde kırk gibi... Sonra da bedeli iki, hatta bazen üç kere ödenmiş araba ve kamyonlarla repo yapmışsınız? Herhalde seçmenleriniz de haberlerde görüyordur bütün bunları.”</p>

  <p>Bütün bu suçlamalar çoktan kalkmıştı. Kalksın diye bayağı para harcamıştı. “Benim kasabamdaki insanlar bu haber kanallarının birkaç tüp fazla hemoroit merhemi veya birkaç tane daha uyku ilacı satılsın diye her şeyi söylediğini bilir.”</p>

  <p>“Dahası da var. Eyalet başsavcısına göre, önceki polis şefi -yani cumartesi günü ölen— vergi sahtekârlığı, kasaba kaynaklarının kötüye kullanılması ve yasadışı uyuşturucu faaliyeti nedeniyle sizi soruşturuyormuş. Bunların hiçbirini basına sızdırmadık ve sızdırmaya da niyetimiz yok... tabii uzlaşırsanız. Meclis üyeliğini bırakın, Bay Sanders de aynı şekilde bıraksın. Üçüncü Üye Andrea Grinnell’i başa geçsin ve Jacqueline Wettington da Başkan’ın Chester’s Mill’deki temsilcisi olsun.”</p>

  <p>Koca Jim kalan son sabrını da tüketmişti. “Siz delirdiniz mi? Andi Grinnell ilaç bağımlısı -OxyContin’siz yapamaz- ve Wettington denen kadın da beyinsizin biri!”</p>

  <p>“Bunların doğru olmadığına seni temin ederim Rennie.” Artık Bay hitabı kalkmıştı; Nezaket Çağı bitmişe benziyordu. “Wettington, Almanya, Würzburg’da yürütülen Altmış Yedinci Savaş Destek Hastanesi yasadışı ilaç kaçakçılığı operasyonunda başarılı katkılarda bulunmuş biridir ve naçizane görüşüme göre gelmiş geçmiş en kahrolası sıkı ordu polisi olan Jack Reacher tarafından bizzat önerilmiştir.”</p>

  <p>“Sizin mütevazılıkla hiçbir alakanız yok bayım ve kullandığınız dil bana uymuyor. Ben Hıristiyan’ım.”</p>

  <p>“Aldığım bilgilere göre uyuşturucu satan bir Hıristiyan.”</p>

  <p>“Sopalarla taşlar kemiklerimi kırabilir ama kelimeler bana zarar vermez.” Koca Jim, <span style="font-style:italic;">özellikle de Kubbe’nin altındayken</span>, diye düşündü ve gülümsedi. “Somut kanıtınız var mı?”</p>

  <p>“Hadi Rennie - aramızda konuşurken fark eder mi? Kubbe basında 11 Eylül’den bile büyük haber. Ve sempati toplayan bir haber. Eğer uzlaşmaya başlamazsan seni öyle bir katrana bularım ki asla temizleyemezsin. Kubbe ortadan kalkınca seni bir meclis alt komitesinin, büyük jürinin önünde ve hapiste göreceğim. Garanti ediyorum. Ama çekilirsen bunları önlerim. Bunu da garanti ederim.”</p>

  <p>Rennie, “Kubbe ortadan kalkınca,” diye mırıldandı. “Peki bu ne zaman olacak?”</p>

  <p>“Belki düşündüğünden daha kısa sürede olur. İçeri giren ilk kişi ben olacağım ve vereceğim ilk emir de ellerine kelepçe vurulup doğruca Kansas, Fort Leavenworth’ta duruşmaya götürecek uçağa götürülmen olacak.”</p>

  <p>Koca Jim bu aleni saldırganlık karşısında bir an sessiz kaldı. Sonra güldü.</p>

  <p>“Rennie, sahiden kasaba için en iyisini istiyorsan üyelikten çekil. Bak sen baştayken neler oldu: altı cinayet -ikisi dün gece hastanede olmuş anladığımız kadarıyla- bir intihar ve gıda isyanı. Bu iş işin uygun biri değilsin.” Koca Jim’in eli altın beyzbol topunu kavrayıp sıktı. Carter Thibodeau kaşlarını çatmış endişeli bir şekilde onu izliyordu.</p>

  <p><span style="font-style:italic;">Burada olsaydın Albay Cox, sana da Coggins’e tattırdığımı tattırırdım. Tanrı şahidim olsun ki yapardım.</span></p>

  <p>“Rennie?”</p>

  <p>“Buradayım,” dedi ve durdu. “Siz de oradasınız.” Tekrar durdu. “Ve Kubbe’nin bir yere gittiği yok. Bence bunu ikimiz de biliyoruz. İsterseniz tepesine elinizdeki en güçlü atom bombasını atın, etraftaki yerleşim yerlerini iki yüz yıl oturulamaz hale getirin, eğer bu tarafa geçerse radyasyondan bütün Chester’s Mill halkını öldürün, yine de ona bir şey olmayacak.” Soluk alıp verişi hızlanmıştı ama kalbi sağlam ve güçlü atıyordu. “Çünkü Kubbe Tanrı’nın iradesidir.”</p>

  <p>Kalbinin derinliklerinde buna inanıyordu. Tıpkı bu kasabayı alıp gelecek haftalarda, aylarda ve yıllarda yönetmesinin de Tanrı’nın iradesi olduğuna inandığı gibi.</p>

  <p><span style="font-style:italic;">"Ne?”</span></p>

  <p>“Beni duydunuz.” Her şeyi, bütün geleceğini Kubbe’nin varlığının devamına bağladığını biliyordu. Bunu yaptığı için bazılarının onu deli sanacağının da farkındaydı. Ayrıca o insanların inançsız kâfirler olduğunu da biliyordu. Tıpkı Albay James O. Lüzumsuz Cox gibi.</p>

  <p>“Rennie, mantıklı ol lütfen.”</p>

  <p>Koca Jim <span style="font-style:italic;">lütfen</span> kelimesini beğenmişti; hemen keyfi yerine geldi. “Durumu özetleyelim mi Albay Cox? Burada sorumlu kişi Andy Sanders, ben değilim. Ama sizin gibi yüksek makamdan birinin nezaket telefonunu takdir ediyorum elbette. Ve Andy’nin de olayları yönetme teklifinizi -şimdiki gibi uzaktan kumandayla- nasıl değerlendireceğini bildiğim için onun adına o teklifi alıp güneş görmeyen bir yerinize sokmanızı söyleyebilirim. Burada biz kendi başımızayız ve her şeyi kendimiz halledeceğiz.”</p>

  <p>Cox hayretler içinde, “Sen delisin,” dedi.</p>

  <p>“İnançsızlar dindarlara hep böyle der. İnanç karşısında son savunmaları budur. Buna alışığız, sözünüzden alınmadım.” Bu bir yalandı. “Ben de bir şey sorabilir miyim?”</p>

  <p>“Sor.”</p>

  <p>“Telefon ve internet bağlantısını kesecek misiniz?”</p>

  <p>“Hoşuna giderdi değil mi?”</p>

  <p>“Tabii ki hayır.” Bir yalan daha.</p>

  <p>“Telefonlarla internet kalacak. Cuma günü yapılacak basın toplantısı da. Ki bayağı güç sorularla karşılaşacağını garanti ederim.”</p>

  <p>“Yakın bir gelecekte herhangi bir basın toplantısına katılmayı düşünmüyorum albay. Andy de öyle. Bayan Grinnell’in de pek aklı başında değil, zavallıcık. Yani o toplantınızı iptal edebilir..”</p>

  <p>“Yok, hayır. Kesinlikle.” Cox’un sesi gülümsüyor gibi miydi? “Basın toplantısı cuma öğle yapılacak ki akşam haberlerinde bol bol hemoroit merhemi satılabilsin.”</p>

  <p>“Peki bu basın toplantısına kasabadan kimlerin katılmasını bekliyorsunuz?”</p>

  <p>“Herkesin Rennie. Kesinlikle herkesin. Çünkü akrabalarının Motton sınırında Kubbe’nin önüne gelmesine izin vereceğiz - hani uçak kazasının olduğu yere, hatırlarsın belki. Basın da orada olacak. Eyalet hapishanesinde ziyaret günü gibi, yalnız burada suçlu yok. Belki senin dışında.”</p>

  <p>Rennie yine çileden çıkmıştı. <span style="font-style:italic;">“Bunu yapamazsınız!”</span></p>

  <p>“Oh, pekâlâ yapabiliriz.” Sahiden gülümsüyordu. “Sen de Kubbe’nin öbür tarafından bana nanik yaparsın; ben de bu taraftan aynısını yaparım. Ziyaretçiler önünüze dizilir ve bunu yapmayı kabul eden herkeste DALE BARBARA MASUMDUR ve DALE BARBARA’YI BIRAKIN ya da JAMES RENNİE HAKKINDA SORUŞTURMA BAŞLATIN yazan tişörtler olur. Gözü yaşlı kavuşmalar, Kubbe’nin iki tarafından elleri birbirine dayamalar, hatta belki öpüşmeye kalkışanlar da olur. Şahane televizyon geri dönüşü alır ve mükemmel bir propaganda olur. En çok da, kasabandaki insanlar senin gibi yeteneksiz birinin niye onları yönettiğini merak ederler.”</p>

  <p>Koca Jim’in sesi boğuk bir hırıltıya dönüşmüştü. “Buna izin vermem.”</p>

  <p>“Nasıl durduracaksın? Binden fazla insanı? Hepsini vuramazsın ya.” Tekrar konuştuğunda sesi sakin ve mantıklıydı. “Hadi meclis üyesi, bırak şunu halledelim. Yine de paçayı kurtulabilirsin. Tek yapman gereken yönetimi bırakmak.”</p>

  <p>Koca Jim, Junior’ın üstünde hâlâ pijaması ve ayağında terlikleriyle koridordan ön kapıya doğru hayalet gibi süzüldüğünü gördü ve güçlükle algıladı. Junior koridorda düşüp ölebilir ve Koca Jim bir elinde telefon öbür elinde altın beyzbol topuyla masasının başında kalabilirdi. Akima bir şey takılmıştı: Andrea Grinnell’i başa geçirmek, yanma da “Memur Memeleri.” vermek.</p>

  <p>Bu bir şakaydı.</p>

  <p>Kötü bir şaka.</p>

  <p>“Albay Cox, ne halt ederseniz edin.”</p>

  <p>Telefonu kapattı, koltuğunu çevirdi ve altın beyzbol topunu fırlattı. Top Tiger Woods’un imzalı fotoğrafına isabet etti. Cam parçalandı, çerçeve yere düştü ve genelde kalplere korku salan, ama kendisi nadiren korkuya kapılan Carter Thibodeau ayağa fırladı.</p>

  <p>“Bay Rennie? İyi misiniz?”</p>

  <p>İyi görünmüyordu. Yanaklarında mor lekeler vardı. Küçük gözleri yuvalarından fırlayacakmış gibiydi. Alnındaki damar atıyordu.</p>

  <p>Koca Jim, “Bu kasabayı benden asla alamazlar,” diye fısıldadı.</p>

  <p>Carter, “Tabii ki alamazlar,” dedi. “Siz olmazsanız batarız biz.”</p>

  <p>Bu Koca Jim’i bir yere kadar rahatlattı. Telefona uzandı, sonra Randolph’un eve, uyumaya gitmiş olduğunu hatırladı. Yeni şef kriz başladığından beri dinlenmeye pek fırsat bulamamış ve Carter’a en azından öğlene kadar uyumak niyetinde olduğunu söylemişti. Ve bunda bir sorun yoktu. Adam zaten bir işe yaramıyordu.</p>

  <p>“Carter not al. Eğer bu sabah karakoldaki işleri Morrison yürütüyorsa ona göster, sonra da Randolph'un masasına bırak. Ondan sonra da buraya dön.” Bir an düşünmek üzere durdu, kaşları çatılmıştı. “Ve bak bakalım Junior oraya mı gitmiş. Ben telefonda o albay salağı ile konuşurken dışarı çıktı. Orada değilse aramaya kalkma, ama oradaysa iyi mi değil mi bir bak.”</p>

  <p>“Tabii. Mesaj ne?”</p>

  <p>“Sevgili Şef Randolph: Jacqueline Wettington derhal Chester’s Mill Polis Teşkilatından uzaklaştırılmalıdır.”</p>

  <p>“Yani kovulacak mı?”</p>

  <p>“Aynen öyle.”</p>

  <p>Carter not almaya devam ediyordu, Koca Jim yetişsin diye zaman tanıdı. Kendine gelmişti. Hatta gayet iyiydi. Yine kaptırmıştı. “Devam et. Sevgili Memur Morrison: Bugün Wettington göreve gelince lütfen görevden el çektirildiğini ve dolabını boşaltmasını söyle. Sebebini soracak olursa, teşkilatı yeniden organize ettiğimizi ve artık kendisine ihtiyaç duyulmadığını söylersin.”</p>

  <p>“İhtiyaç kelimesinin sonunda ç mi var Bay Rennie?”</p>

  <p>“İmla önemli değil. Önemli olan mesajın kendisi.”</p>

  <p>“Tamam, peki.”</p>

  <p>“Başka sorusu varsa gelip beni görebilir.”</p>

  <p>“Anladım. Hepsi bu mu?”</p>

  <p>“Yok. Söyle kadını ilk kim görürse rozetiyle silahını teslim etmesini istesin. Olay çıkarmaya kalkar ve silahın şahsi malı olduğunu söylerse karşılığında makbuz verip kriz bitince iade edileceğini veya parasının verileceğini söylesinler.”</p>

  <p>Carter biraz daha yazdıktan sonra başını kaldırıp baktı. “Junes’te ne sorun var Bay Rennie?”</p>

  <p>“Bilmiyorum. Sadece canımı sıkıyor. Sebebi her ne ise şimdi onunla uğraşacak zamanım yok. Daha önemli meseleler var.” Not defterini işaret etti. “Şunu bana getir.”</p>

  <p>Carter götürdü. Elyazısı üçüncü sınıf öğrencilerinin kargacık burgacık yazılarına benziyordu ama söylenen her şeyi yazmıştı. Rennie altını imzaladı.</p>
</body>
</html>
