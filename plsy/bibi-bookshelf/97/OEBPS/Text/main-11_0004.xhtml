<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">15</span></h2>

  <p>Barbie, <span style="font-style:italic;">yarın sabah hu çıktıları Julia Shumway’a götürmeni istiyorum,</span> demişti. Fakat <span style="font-style:italic;">Demokrat'ın</span> bürosu kilitli ve karanlıktı. Julia mutlaka marketteki olay her neyse oraya gitmişti. Herhalde Pete Freeman’la Tony Guay da oradaydı.</p>

  <p>Peki şimdi Brenda, Howie’nin VADER dosyasıyla ne yapacaktı? Kapıda bir posta deliği olsa torbasındaki zarfı delikten içeri atabilirdi. Ama posta deliği de yoktu.</p>

  <p>Brenda ya gidip markette Julia’yı bulması gerektiğini ya da evine dönüp olaylar yatışana ve Julia ofisine dönene kadar beklemesi gerektiğini düşündü. Aklı pek başında olmadığından iki seçenekten de hoşlanmamıştı. Yemek Dünyası’nda tam bir isyan çıkmışa benziyordu ve Brenda o isyana kapılıp sürüklenmek istemiyordu. Diğer seçeneğe gelince...</p>

  <p>Belli ki bu daha uygundu. Makul seçenek buydu. Howie hep <span style="font-style:italic;">her şey gelip bekleyeni bulur,</span> demez miydi?</p>

  <p>Ama beklemek hiçbir zaman Brenda’nın güçlü yanı olmamıştı ve annesi de hep <span style="font-style:italic;">bir an önce yap kurtul,</span> derdi. O da şimdi böyle yapmak istiyordu. Adamla yüzleş, savunmasını, inkârlarını, kendini haklı çıkarma çabalarını dinle ve sonra bir seçenek sun: ya istifa et ve yerini Dale Barbara’ya bırak ya da bu pis hikâyeyi <span style="font-style:italic;">Demokrat'ta</span> oku. Böyle yüzleşmeler ona acı bir ilaç gibi gelirdi ve acı ilaçla yapılacak en iyi şey bir an önce yutmak, sonra da gidip ağzını çalkalamaktı. O da gidip iki kadeh viskiyle ağzını çalkalayacaktı ve bunu yapmak için öğlene kadar bile beklemeyecekti.</p>

  <p>Ancak...</p>

  <p>Barbie <span style="font-style:italic;">yalnız gitme,</span> de demişti. Ve başka kime güveneceğini sorunca Brenda, Romeo Burpee demişti. İyi ama Burpee de kapalıydı. Peki ne olabilirdi?</p>

  <p>Soru Koca Jim’in gerçekten kendisine bir zarar verip vermeyeceğiydi ve Brenda cevabın hayır olduğunu düşünüyordu. Bunlar Barbie’nin endişeleriydi -hiç şüphesiz bu endişeler kısmen savaşta geçirdiği deneyimlerden kaynaklanmaktaydı- Brenda ise, Koca Jim’den yana fiziksel olarak güvende olduğunu tahmin ediyordu. Bu onun açısından ölümcül bir yanlış değerlendirmeydi ama anlamak mümkündü; hayatın Kubbe’den önceki gibi sürüp gittiğini düşünen bir tek o değildi.</p>
</body>
</html>
