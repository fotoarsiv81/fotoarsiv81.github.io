<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark15"></a><span style="font-weight:bold;">7</span></h2>

  <p>Ginny Tomlinson yeni puslu sesiyle, “Bu odada çok uzun zamanlar geçirdim, ama masada benim yatacağım hiç aklıma gelmezdi,” dedi.</p>

  <p>“Gelse bile seni tedavi edenin sabahları yumurtanla etini pişiren adam olacağını bilemezdin.” Barbie durumu hafife almaya çalışıyordu ama ilk ambulansla Cathy Russell’a geldiğinden beri yara sarmakla meşguldü ve yorulmuştu. Yorgunluğunun çoğunun stresten kaynaklandığını tahmin ediyordu: birini iyileştirmek yerine daha beter edeceğim diye aklı çıkıyordu. Aynı endişeyi Gina Buffalino’yla Harriet Bigelow’un suratında da görüyordu, üstelik onların kafasında durumu daha da kötüleştiren bir Jim Rennie saati tiktak etmiyordu.</p>

  <p>Ginny, “Galiba tekrar et yiyebilmem biraz zaman alacak,” dedi.</p>

  <p>Rusty diğer hastalara bakmadan önce onun burnuyla ilgilenmişti. Barbie de kadının başını sabit bir şekilde tutup cesaret verici sözler mırıldanarak yardım etmişti. Rusty, Ginny’nin burun deliklerine tıbbi kokaine batırılmış tamponlar yerleştirmişti. Etkisi on dakika sürecek olan bir de anestezi ilacı verip (o zamanı kötü şekilde incinen bir bileği sarmak ve şişman bir kadının şişen diziyle uğraşmakla geçirmişti) on dakika sonra cımbızla tamponları almış ve bir neşter kapmıştı. Operasyon hayran olunacak kadar hızlıydı. Daha Barbie, Ginny’ye lades demesini söyleyemeden Rusty neşteri kadının burun deliklerinde yürüterek burnu septuma kadar açmış ve neşteri kaldıraç olarak kullanmıştı.</p>

  <p>Barbie, Ginny’nin burnu eski haline gelirken çıkan küçük, ama gayet net çatırtıyı duyunca, <span style="font-style:italic;">araba lastiği değiştiriyor sanki,</span> diye düşünmüştü. Ginny bağırmadı ama tırnakları muayene masasını örten kâğıt havluyu yırttı ve gözlerinden yaş fışkırdı.</p>

  <p>Şimdi sakindi -Rusty iki tane Percocet vermişti- fakat şiş gözlerinden hâlâ yaşlar süzülüyordu. Yanakları mosmordu. Barbie kadının Apollo Creed maçından sonraki Rocky Balboa’ya benzediğini düşündü.</p>

  <p>“İşe bir de iyi tarafından bakın,” dedi.</p>

  <p>“Var mı ki?”</p>

  <p>“Kesinlikle. Roux denen kızın hali perişan.”</p>

  <p>“Georgia mı? Bir şey çarpmış diye duydum. Çok mu kötü durumda?”</p>

  <p>“Yaşar ama güzel olması için çok zaman lazım.”</p>

  <p>“Demek ki hiç Nisan Güzeli olamayacak.” Sesini alçalttı. “Haykıran o muydu?”</p>

  <p>Barbie başını salladı. Anlaşılan Georgia’nın böğürtüsü bütün hastanede duyulmuştu. “Rusty morfin verdi, ama uzun süre yatışmadı. At gibi dayanıklı galiba.”</p>

  <p>Ginny yine o puslu sesiyle, “Ve timsah kadar da vicdansız,” diye ekledi. “Kimsenin başına böyle bir şey gelsin istemem ama yine de karma açısından maalesef iyi oldu. Ne kadardır buradayım? Emektar saatim kırılmış.”</p>

  <p>Barbie kendi saatine göz attı. “Şimdi saat on dört otuz. Yani beş buçuk saattir iyileşme yolundasınız.” Bedenini biraz esnetti, sırtının çatırdadığını duydu ve biraz gevşediğini hissetti. Tom Petty’nin haklı olduğuna karar vermişti: beklemek en kötüsüydü. Kendini bir an önce hücrede bulsa daha rahat edecekti. Tabii ölmezse. Ara sıra, tutuklamaya direnirken ölmesinin gayet uygun kaçacağını düşünmüyor değildi.</p>

  <p>Ginny, “Niye gülümsüyorsun?” diye sordu.</p>

  <p>“Hiç” Bir cımbız aldı. “Şimdi sessiz olun da şu işi halledeyim. Ne kadar erken başlarsak o kadar çabuk biter.”</p>

  <p>“Benim kalkıp yardım etmem lazım.”</p>

  <p>“Böyle bir şeye kalkışırsanız yapacağınız tek şey yere serilmek olur.”</p>

  <p>Ginny cımbıza baktı. “Bununla ne yapacağını biliyor musun?”</p>

  <p>“Sizce? Cam Çıkarma Olimpiyatları’nda altın madalya kazanmıştım.”</p>

  <p>“Saçmalama kapasiten eski kocamdan bile yüksekmiş” Azıcık gülümsüyordu. Barbie aldığı ağrı kesicilere rağmen canının yandığını tahmin ediyor ve çabası yüzünden kadını takdir ediyordu.</p>

  <p>“Tedavi olma sırası kendine gelince tirana dönüşen o huysuz tıp mensuplarından değilsiniz, değil mi?”</p>

  <p>“Doktor Haskell öyleydi. Bir keresinde başparmak tırnağının altına büyük bir kıymık batmıştı ve Rusty çıkarmayı önerdiğinde uzman istediğini söylemişti.” Güldü, sonra yüzünü buruşturdu, sonra da inledi.</p>

  <p>“Belki biraz rahatlarsınız, size yumruk atan polisin başına da taş gelmiş.”</p>

  <p>“Yine karma. Ayaklandı mı bari?”</p>

  <p>“Evvet.” Mel Searles iki saat önce kafası sargılı olarak ve yürüyerek çıkmıştı hastaneden.</p>

  <p>Barbie elinde cımbızla üstüne eğilince Ginny elinde olmadan başını çevirdi. Barbie daha az şiş olan yanağa eliyle bastırarak -çok hafifçe- başı tekrar çevirdi.</p>

  <p>Ginny, “Yapman gerektiğini biliyorum,” dedi. “Gözlerim konusunda bebek gibiyimdir.”</p>

  <p>“Size ne kadar sert vurduğunu düşününce cam kırıklarının gözlerinizin içinde değil etrafında olduğuna şükretmek lazım.”</p>

  <p>“Biliyorum. Sadece canımı yakma, tamam mı?”</p>

  <p>Barbie, “Tamam,” dedi. “Çok geçmeden ayağa kalkacaksınız Ginny. Çok çabuk halledeceğim.”</p>

  <p>Kuru olduklarından emin olmak için ellerini sildi (eldiven takmak istememişti, onlarla cımbızı iyi tutamamaktan korkuyordu) ve biraz daha yaklaştı. Kadının kaşlarına ve göz kenarlarına saplanmış altı, yedi tane küçük parça vardı ama Barbie’yi endişelendiren sol gözünün hemen dibindeki minik hançerdi. Görmüş olsa o parçayı Rusty’nin alacağından emindi, ama o burna odaklanmıştı.</p>

  <p><span style="font-style:italic;">Çabuk yap,</span> diye düşündü. <span style="font-style:italic;">Tereddüt eden genelde çuvallar.</span></p>

  <p>Parçayı cımbızla alıp kenarda duran plastik küvete bıraktı. Tuttuğu nefesi salıverdi. “Tamam. Geri kalanı bir şey değil. Kolayca halledilebilir.”</p>

  <p>Ginny, “Ağzından çıkanı Tanrı duysun,” dedi.</p>

  <p>Rusty muayene odasının kapısını açıp Barbie’ye biraz yardıma ihtiyacı olduğunu söylediğinde son cam kırığını da almıştı. Asistan doktorun elinde teneke bir şeker kutusu vardı.</p>

  <p>“Ne için?”</p>

  <p>Rusty, “İnsan gibi yürüyen bir hemoroit için,” dedi. “Bu anal yara haram paracıklarıyla çekip gitmek istiyor. Normal koşullarda o baş belası kıçının kapıdan çıktığını görmeye bayılırdım, ama şu anda ona ihtiyacım var.”</p>

  <p>Barbie, “Ginny?” diye sordu. “İyi misiniz?”</p>

  <p>Kadın eliyle kapıyı işaret etti. Rusty’nin peşinden kapıdan çıkarken Barbie’ye, “Hey, yakışıklı,” diye seslendi. Barbie dönüp baktı ve Ginny eliyle bir öpücük yolladı.</p>

  <p>Barbie de yakaladı.</p>
</body>
</html>
