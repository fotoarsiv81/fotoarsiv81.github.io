<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">22</span></h2>

  <p>Yirmi sekiz sürgünle iki köpek konvoy halinde Kubbe’nin TR-90’la sınır yaptığı, eskilerin Canton dediği yere doğru gidiyordu. Üç minibüs, iki araba ve ambulansa doluşmuşlardı. Vardıklarında hava kararmış ve giderek zor nefes alman bir hale gelmişti.</p>

  <p>Barbie, Julia’nın Prius’unun frenine bastı ve Kubbe’ye, düşünceli bir Karacı yarbayla yarım düzine askerin onu karşılamak üzere öne çıktığı noktaya koştu. Koşu mesafesi kısaydı ama Barbie Kubbe’de kırmızı sprey boyayla yapılmış çizgiye ulaştığında nefes nefeseydi. Temiz hava lavabodan akıp giden su gibi hızla kayboluyordu.</p>

  <p>Albaya soluk soluğa, “Vantilatörler!” dedi. “Vantilatörleri çalıştırın!”</p>

  <p>Claire McClatchey ile Joe da alışveriş merkezinin minibüsünden indiler, ikisi de zor yürüyor, zor nefes alıyordu. Arkadan telefon şirketinin minibüsü geldi. Ernie Calvert dışarı çıktı, iki adım attı ve dizlerinin üstüne çöktü. Norrie ile annesi onu ayağa kaldırmaya çalıştılar. İkisi de ağlıyorlardı.</p>

  <p>Yarbay, “Albay Barbara, ne oldu?” diye sordu. Talim kıyafetindeki isimlikte STRINGFELLOW yazıyordu. “Rapor verin.”</p>

  <p>Rommie, “Başlarım raporunuza!” diye bağırdı. Kollarında yarı baygın bir çocuk -Aidan Appleton- vardı. Thurse Marshall da kolunu Alice’e dolamış olarak güçlükle arkasından geliyordu. Alice kustuğu için önü leş gibiydi. “Başlarım şimdi raporunuza da size de, şu fanları açsanıza yahu!”</p>

  <p>Stringfellow emir verdi ve mülteciler dizlerinin üstüne çöktüler; ellerini Kubbe’ye dayamış, devasa vantilatörlerin engelden gönderebildiği kadar temiz havayı oburca içlerine çekmeye çalışıyorlardı.</p>

  <p>Arkalarında yangın gazaba gelmişti.</p>
</body>
</html>
