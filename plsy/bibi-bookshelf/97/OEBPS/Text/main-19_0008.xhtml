<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a>16</h2>

  <p>Koca Jim’le belediye binasının yan kapısına doğru yürürken Rose da minibüsü McClatchey’lerin bahçe yoluna sokuyordu. Arkasında da Joanie Calvert’ın kullandığı bir Chevrolet sedan vardı.</p>

  <p>Claire bir elinde valiz, öbür elinde erzak dolu bez bir torbayla evden çıktı. Joe ile Benny Drake’de de valiz vardı ama Benny’nin valizindeki giysilerin çoğu Joe’nun dolabındandı. Benny’de ayrıca yine McClatchey’lerin kilerinden doldurulmuş küçük bez bir çanta vardı.</p>

  <p>Yokuşun aşağısından hoparlörlerden gelen alkışlar duyuldu.</p>

  <p>Rose, “Çabuk,” dedi. “Başlıyorlar. Gitme vaktimiz geldi.” Lissa Jamieson da onunlaydı. Minibüsün sürgülü kapısını açıp eşyaları yerleştirmeye başladı.</p>

  <p>Joe, Rose’a, “Camlara kurşun kaplandı mı?” diye sordu.</p>

  <p>“Evet, Joanie’nin arabası için de fazladan kurşun var. Güvenli dediğin yere kadar gidip sonra camlarını kaplayacağız. Şu valizi versene.”</p>

  <p>Joanie Calvert, “Bu delilik aslında,” dedi. Kendi arabasıyla Sweetbriar minibüsü arasındaki mesafeyi düzsayılacak bir çizgide yürüyünce Rose yolluk olarak bir iki kadehten fazla içmediğini tahmin etti. Bu iyi bir şeydi.</p>

  <p>“Muhtemelen haklısın,” dedi. “Hazır mısın sen?”</p>

  <p>Joanie içini çekip kolunu kızının zayıf omuzlarına doladı. “Neye? Bir sepetle cehenneme gitmeye mi? Niye olmasın? Ne kadar kalmamız gerekecek orada?”</p>

  <p>Rose, “Bilmiyorum,” dedi.</p>

  <p>Joanie tekrar iç geçirdi. “Eh, en azından hava sıcak.”</p>

  <p>Joe, Norrie’ye, “Büyükbaban nerede?” diye sordu.</p>

  <p>“Jackie ve Bay Burpee ile Rennie’den çaldığı minibüste. Onlar Rusty’le Bay Barbara’yı çıkarmak için karakola girince dışarıda bekleyecek.” Joe’ya ürkek bir tebessümle baktı. “Şoförlüklerini yapacak.”</p>

  <p>Joanie Calvert, “İhtiyar bir budaladan daha budalası yoktur,” dedi. Rose gidip kadına bir tane çakmak istedi ve Lissa’ya gözucuyla bakınca onun da aynı şeyleri hissettiğini anladı. Ama şimdi değil dövüşmek, tartışmanın bile sırası değildi.</p>

  <p>Claire, “Ya Julia?” diye sordu.</p>

  <p>“O da Piper’le geliyor. Ve köpeğiyle.”</p>

  <p>Aşağıdan Chester’s Mill Birleşik Korosu’nun milli marşı söylediği duyuldu.</p>

  <p>Rose, “Hadi gidelim,” dedi. “Öne ben geçeceğim.”</p>

  <p>Joanie Calvert hüzünlü bir uysallıkla, “En azından hava sıcak,” diye tekrarladı. “Hadi Norrie, yaşlı annene yardımcı pilotluk yap.”</p>
</body>
</html>
