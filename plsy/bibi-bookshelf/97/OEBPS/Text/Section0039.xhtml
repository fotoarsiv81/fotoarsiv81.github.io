<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark8"></a><span style="font-weight:bold;">5</span></h2>

  <p>Siren çala çala 117’nin 119’a bağlandığı kavşaktaki kırmızı ışıkta geçtiler, ikisi de baca gibi sigara tüttürüyor (ama karşılığında camları açmışlardı) ve radyodaki sohbet programını dinliyorlardı. Rusty konuşulanlardan pek bir şey anlamıyordu, ama gayet net anladığı bir şey vardı: saat dörtten sonra da epey çalışacaktı.</p>

  <p>Twitch, “Dostum neler olduğunu bilmiyorum,” dedi. “Ama şu var: gerçek bir uçak kazası sahası göreceğiz. Sahici bir kaza sonrası sahnesi, çok heyecanlı.”</p>

  <p>“Twitch sen hastalıklı bir itsin.”</p>

  <p>Çoğu güneye giden yoğun bir trafik vardı. Belki içlerinden bazılarının sahiden yapacak bir işi vardı ama Rusty çoğunun kan kokusuna üşüşen insan bitleri olduğunu düşünüyordu. Twitch dört araçlık bir grubu rahatça solladı; 119’un kuzeye giden hattı garip bir şekilde boştu.</p>

  <p>Twitch parmağıyla göstererek, “Baksana!” dedi. “Haber helikopteri! Altı haberlerine çıkacağız Koca Rusty! Kahraman sağlık personeli çılgınca uğraşıyor...”</p>

  <p>Ama tam o anda Dougie Twitchell’in hayal dünyası kararıverdi. İleride -Rusty’nin tahminine göre kaza yerinde- helikopter döner gibi oldu. Bir an için Rusty yanındaki <span style="font-weight:bold;">13</span> rakamını ve CBS’in gözünü gördü. Sonra araç infilak etti ve berrak öğle sonrasında bir alev yağmuruna dönüştü.</p>

  <p>Twitch, “<span style="font-style:italic;">Tanrım, özür dilerim! Böyle demek istememiştim</span>!” diye haykırdı. Ve sonra, o şokun içindeyken bile Rusty’nin yüreğini burkan çocuksu bir tavırla, “<span style="font-style:italic;">Geri alıyorum!”</span> dedi.</p>
</body>
</html>
