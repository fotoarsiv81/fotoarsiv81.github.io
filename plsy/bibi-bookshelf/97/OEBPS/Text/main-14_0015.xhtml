<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark10"></a><span style="font-weight:bold;">8</span></h2>

  <p>Rusty yangının etrafından dolanmak için Batı Caddesi’ni kullandı, sonra da 117 kavşağından Alt Maine’e döndü. Ön camlardaki küçük elektrikli mumlar dışında Bowie karanlıktı. Karısının söylediği gibi arkadaki küçük otoparka gitti ve uzun gri Cadillac cenaze arabasının yanma park etti. Yakın bir yerlerden jeneratörün homurtusu geliyordu.</p>

  <p>Kapı tokmağına uzandığı sırada telefonu çaldı. Kimin aradığına bakmadan telefonu meşgule verdi ve tekrar başını kaldırdığında penceresinin dibinde bir polis duruyordu. Silahını çekmiş bir polis.</p>

  <p>Polis kadındı. Eğilince Rusty bir tutam sarı saç gördü ve sonra da karısının söz ettiği kişi olduğunu fark etti. Gündüz vardiyasında kayıt ve santral memuru olan kadın polis... Rusty Kubbe Günü’nde veya ertesi gün onun da tam zamanlı olarak çalışmaya başladığını tahmin etti. Ayrıca şimdiki görevine de kendi kendini atamış olduğunu düşündü.</p>

  <p>Kadın tabancasını kılıfına soktu. “Selam Doktor Rusty. Stacey Moggin. İki yıl önce zehirli sarmaşık tedavisi yapmıştınız bana. Hani şuramdaydı..”</p>

  <p>Arkasına vurdu.</p>

  <p>“Hatırlıyorum. Bu sefer pantolonun çekili Bayan Moggin.”</p>

  <p>Kadın güldü ve alçak sesle konuştu. “Umarım sizi korkutmamışımdır.”</p>

  <p>“Biraz. Cep telefonumu kapatmaya çalışırken sizin orada olduğunuzu fark ettim.”</p>

  <p>“Pardon. Hadi içeri gelin. Linda bekliyor. Fazla zamanımız yok. Ben ön tarafta nöbet tutacağım. Birisi gelirse Lin’in telsizine iki kere çağrı yaparım. Gelen Bowie’lerse onlar yandaki otoparka park ederler ve biz de fark edilmeden Doğu Caddesi’ne çıkabiliriz.” Başını biraz dikip gülümsedi. “Eh... iyimser bir yaklaşım oldu ama en azından tanınmayız diyelim. Tabii şanslıysak.”</p>

  <p>Rusty, kadının uçuşan saçlarını izleyerek peşinden gitti. “İçeri zorla mı girdiniz Stacey?”</p>

  <p>“Yok hayır. Karakolda buranın anahtarı vardı. Anacaddedeki işyerlerinin birçoğunun anahtarları var bizde?”</p>

  <p>“Peki neden?”</p>

  <p>“Sanırım korktukları için bize verdiler. Duke Perkins olsa çoktan bu işe dur, derdi. Hadi gelin. Ve çabuk olun.”</p>

  <p>“Onun için söz veremem. Aslında hiçbir şey için söz veremem. Ben patalog değilim.”</p>

  <p>“O zaman elinizden geldiğince çabuk olun.”</p>

  <p>Rusty içeri girdiklerinde de kadını takip etmeye devam etti. Bir an sonra Linda’nın kollarının arasındaydı.<br /></p>
</body>
</html>
