<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">12</span></h2>

  <p>Saat beşi çeyrek geçe Alice ile Aidan Appleton kaldıkları evin arka bahçesine geldiler. Alice, “Caro? Aidan’la beni... büyük toplantıya götürür müsün?” diye sordu.</p>

  <p>Coralee Dumagen’in tezgâhında ve onun malzemeleriyle akşam yemeği için sandviç hazırlamakta olan Carolyn Sturges çocuklara hayretle baktı. Daha önce çocukların bir yetişkin toplantısına katılmak istediğini hiç duymamıştı, bildiği kadarıyla imkânları olsa böyle sıkıcı bir olaya katılmamak için köşe bucak kaçarlardı. Fikir hoşuna gitti. Çünkü çocuklar giderse kendisi de gidebilirdi.</p>

  <p>Eğilip, “Emin misiniz?” diye sordu. “İkiniz de?”</p>

  <p>Şu son birkaç güne kadar Carolyn çocuk sahibi olmak istemediğini, öğretmen ve yazar olarak kariyer yapmayı tercih ettiğini söylerdi. Roman yazmak ona bayağı riskli göründüğü halde belki de roman yazarı olurdu, yani insan onca emek harcayıp bin sayfa yazar da ya başarılı olmazsa? Ama şair olsa... bütün ülkeyi dolaşsa (belki de motosikletle)... okumalar düzenlese, seminerler verse, kuş gibi özgür... bu hoş olurdu işte. Belki birkaç ilginç erkekle tanışır, şarap içip yatakta Sylvia Plath’ı konuşurlardı. Alice ile Aidan fikrini değiştirmişti. Onlara âşık olmuştu. Kubbe’nin kalkmasını istiyordu -tabii ki istiyordu- ama bu iki çocuğu annelerine geri vermek de yüreğini burkacaktı. Onlar da biraz üzülür diye umuyordu. Belki bu kötülüktü ama böyle hissediyordu işte.</p>

  <p>“Ade? Sen de istiyor musun? Çünkü büyüklerin toplantıları çok uzun ve sıkıcı olabilir.”</p>

  <p>Aidan, “Gitmek istiyorum,” dedi. “Herkesi görmek istiyorum.”</p>

  <p>O zaman Carolyn anladı. İlgilerini çeken kasaba kaynakları ve bunların nasıl kullanılacağı değildi, niye olacaktı ki zaten? Alice dokuzundaydı, Aidan da beşinde. Ama herkesi bir arada, koca bir aile toplantısındaymış gibi görmek... Bu mantıklıydı işte.</p>

  <p>“Uslu durabilecek misiniz? Öyle kıkır kıkır gülüşüp fısıldaşmadan?”</p>

  <p>Alice ağırbaşlı bir tavırla, “Tabii ki,” dedi.</p>

  <p>“Peki gitmeden önce çişinizi filan halledecek misiniz?”</p>

  <p>“Evet!” Bu sefer kız Caro’nun aptalca bir şey söylediğini göstermek istercesine gözlerini devirmişti. Ve Caro bunu yapışına bayılıyordu.</p>

  <p>“O zaman bu sandviçleri paket edip yanımıza alırız,” dedi. “Ve uslu çocuklar için kamışla birlikte iki kutu kola götürürüz. Söz konusu çocuklar gitmeden önce çişlerini de bir güzel yaparlar.”</p>

  <p>Aidan, “Ben kamışla içmeye bayılırım zaten,” dedi. “Woops da var mı?”</p>

  <p>Alice, “Yani Whoopie Çöreği demek istiyor,” diye açıkladı.</p>

  <p>“Ne olduğunu biliyorum da onlardan kalmadı. Ama biraz kraker var galiba. Hani şu tarçınlı şekere bulanmış olanlardan.”</p>

  <p>Aidan, “Onlara da bayılırım, seni seviyorum Caro,” dedi.</p>

  <p>Carolyn gülümsedi. Okuduğu hiçbir şiirin bu kadar güzel olmadığını düşündü. Williams'ın soğuk eriklerle ilgili şiiri bile bu kadar değildi.</p>
</body>
</html>
