<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">16</span></h2>

  <p>Barbie, Albay Cox’la konuşurken Andy Sanders de WCIK’ın arkasındaki malzeme deposunun önünde oturmuş anormal yıldızlara bakıyordu. Uçurtma gibi uçmuş, midye kadar mutlu, salatalık kadar serindi. Yine de derin bir hüzün duyuyordu -garip bir şekilde sakin, adeta rahatlatıcıydı-hüznü güçlü bir yeraltı nehri gibiydi. Sıkıcı, pratik, gün gün çalışmakla geçen hayatında hiçbir zaman bir önsezisi olmamıştı. Fakat şimdi bir önsezisi vardı. Bu yeryüzündeki son gecesiydi. Kötü adamlar gelince o ve Şef Bushey gideceklerdi. Bu çok basitti ve o kadar da kötü sayılmazdı.</p>

  <p>“Zaten uzatmaları oynuyorum,” dedi. “O ilaçları yuttuğumdan beri.”</p>

  <p>“Neymiş o Sanders?” Şef istasyonun arkasındaki patikadan çıkagelmişti, çıplak ayağının dibine fenerinin ışığı vuruyordu. Beli bol gelen pijaması hâlâ kemikli kalçalarım örtüyordu ama yeni bir şey eklenmişti: büyük beyaz bir haç. Boynundaki ipin ucunda asılıydı. Omzuna da TANRI’NIN SAVAŞÇISI’nı asmıştı. Başka bir ipten de iki el bombası sarkıyordu. Feneri tutmadığı elinde de garaj kapısının kumandası vardı.</p>

  <p>Andy, “Yok bir şey şef,” dedi. “Kendi kendime konuşuyordum öyle. Bugünlerde dinleyen bir tek benmişim gibi görünüyor.”</p>

  <p>“Palavra bunlar Sanders. Tamamen palavra. Tanrı dinliyor. FBI’ın telefon dinlediği gibi o da ruhları dinliyor.”</p>

  <p>Bunun güzelliği -ve verdiği huzur- Andy’nin yüreğinde şükran duyguları uyandırdı. Cam ağızlığı uzattı. “Çek şundan. Kazanın kaynasın.”</p>

  <p>Şef boğuk bir kahkaha attı, cam borudan derin bir nefes çekip dumanı içinde tuttu, sonra öksürerek salıverdi. “Heey!” dedi. “Tanrı’nın gücü. Güç vakti geldi Sanders.”</p>

  <p>Andy, “Bak bu doğru,” diyerek hak verdi. Dodee de hep böyle derdi ve onu düşününce kalbi yine acıyla doldu. Farkında olmadan gözlerini sildi. “O haçı nereden buldun?”</p>

  <p>Şef fenerle radyo istasyonunu gösterdi. “Coggins’in orada bir ofisi vardı. Haç da masasındaydı. Üst çekmece kilitliydi ama zorla açtım. İçinde başka ne vardı biliyor musun Sanders? Hayatımda gördüğüm en iğrenç sapkın şeyler.”</p>

  <p>Andy, “Çocuk pornosu mu?” diye sordu. Hiç şaşırmazdı. Şeytan bir din adamını ele geçirince onu iyice küçültürdü zaten. Başına bir silindir şapka geçirip çıngıraklı yılanın altında kıvranacak kadar.</p>

  <p>“Daha da kötüsü Sanders.” Sesini alçalttı. “Doğu’lular.”</p>

  <p>Şef, Andy’nin bacaklarına dayanmış olan AK-47’yi aldı. Feneri kabzasına, Andy’nin radyodaki özel kalemlerden biriyle özene bezene yazdığı CLAUDETTE yazısına tuttu.</p>

  <p>Andy, “Karım,” dedi. “Kubbe’nin ilk zayiatıydı.”</p>

  <p>Şef, Andy’nin omzunu tuttu. “Onu unutmadığın için iyi bir insansın sen Sanders. Tanrı bizi bir araya getirdiği için seviniyorum.”</p>

  <p>“Ben de.” Andy cam nargileyi geri aldı. “Ben de şef.”</p>

  <p>“Yarın olabilecekleri biliyorsun değil mi?”</p>

  <p>Andy CLAUDETTE’nin kabzasını kavradı. Bu hareketi yeterli bir cevaptı.</p>

  <p>“Muhtemelen çelik yelek giymiş olurlar, yani savaşa gireceksek kafalara nişan almalıyız. Tek tek kurşun sıkmak yok; şarjörü boşaltacağız. Ve bizi yeneceklerini hissedersek... sonra ne olacağını biliyorsun değil mi?”</p>

  <p>“Evet.”</p>

  <p>“Sonuna kadar ha Sanders?” Şef garajın kumandasını yüzüne kadar kaldırdı ve feneri üstüne tuttu.</p>

  <p>Andy de, “Sonuna kadar,” diye karşılık verdi. Sonra CLAUDETTE’nin namlusuyla kumandaya dokundu.</p>
</body>
</html>
