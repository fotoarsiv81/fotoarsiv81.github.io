<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">19</span></h2>

  <p>Rommie, “Linda artık karakola gidemez,” dedi. Jackie’ye söylüyordu.</p>

  <p>“Peki kim gidecek o zaman?”</p>

  <p>“Şenle ben hayatım. Linda büyük toplantıya gidecek. O zaman yedi sekiz yüz kişi orada olduğuna tanıklık edebilir.”</p>

  <p>Linda, “Niye gidemeyecekmişim?” diye sordu. “Ellerindeki benim <span style="font-style:italic;">kocam.”</span></p>

  <p>Julia, “İşte o yüzden,” dedi.</p>

  <p>Rommie, Jackie’ye, “Nasıl yapmayı düşünüyorsun?” diye sordu.</p>

  <p>“Maske takalım diyorum..”</p>

  <p>Rose puf diye gülünce herkes güldü.</p>

  <p>Rommie, “Şansımıza depoda çeşit çeşit Cadılar Bayramı maskesi var,” dedi.</p>

  <p>Jackie azıcık hasetle, “Belki Küçük Denizkızı olurum,” dedi. Herkesin ona baktığını fark edince utandı. “Her neyse. Ne olursa olsun bize silah lazım. Evde benim yedek tabancam var, Beretta. Sende var mı bir şeyler Rommie?”</p>

  <p>“Kasaya birkaç tüfekle çifte saklamıştım. En azından biri dürbünlü olacak. Başımıza bunların geleceğini düşünmemiştim, ama bir şeyler olacağını tahmin etmiştim.”</p>

  <p>Joe lafa karıştı. “Bir de kaçmak için araç lazım. Senin minibüs olmaz Rommie, çünkü onu herkes tanır.”</p>

  <p>Ernie, “O konuda bir fikrim var,” dedi. “Jim Rennie’nin ikinci el arabalarından alalım bir tane. Geçen ilkbaharda telefon şirketinin altı minibüsünü filan toplamıştı. Arkada açıkta duruyorlar. Onlardan birini kullanmak, nasıl diyorsunuz, şiirsel bir adalet olur.”</p>

  <p>Rommie, “Peki anahtarı nasıl alacaksın?” dedi. “Ofisine mi gireceksin?”</p>

  <p>Ernie, “Alacağım aracın elektronik kontağı yoksa düz kontak yaptırabilirim,” dedi. Joe’ya yerine mıhlayacak bir bakış fırlatıp ekledi. “Keşke torunuma o lafı etmeseydin genç adam.”</p>

  <p>Joe dudaklarına fermuar çekermiş gibi yapınca herkes yine güldü.</p>

  <p>Jackie, “Özel kasaba toplantısı yarın akşam yedide başlayacakmış,” dedi. “Eğer karakola sekiz gibi gidersek..”</p>

  <p>Linda, “Daha iyisini yapabiliriz,” dedi. “Eğer ben o lanet toplantıya gitmeye mecbursam işe de yarayabilirim. Büyük cepli bir elbise giyer polis telsizimi de yanıma alırım - yedeği hâlâ kendi arabamda. İkiniz de minibüste hazır beklersiniz.”</p>

  <p>Odada gerilimin arttığını hepsi hissediyordu. Artık her şey gerçek olmaya başlamıştı.</p>

  <p>Rommie, “Benim mağazanın arkasındaki yükleme yerinde bekleriz,” dedi. “Orası gözden ırak.”</p>

  <p>Linda, “Rennie iyice kendini kaptırınca mandala üç kez basarım. Harekete geçmek için bu işareti beklersiniz.”</p>

  <p>Lissa, “Karakolda kaç polis olur?” diye sordu.</p>

  <p>Jackie, “Stacey Moggin’den öğrenme şansım olabilir,” dedi. “Ama fazla olmaz. Niye orada beklesinler ki? Koca Jim’in gayet iyi bildiği gibi aslında <span style="font-style:italic;">Barbie'nin Dostları</span> diye birileri yok - bu kendi uydurması.”</p>

  <p>Julia, “Zaten değerli kıçı iyi korunsun ister,” dedi.</p>

  <p>Buna da gülüşmeler oldu ama Joe’nun annesi bayağı bunalmış görünüyordu. “Yine de karakolda polis olacaktır. Ya direnirlerse?”</p>

  <p>Jackie, “Direnmezler,” dedi. “Daha ne olduğunu anlayamadan kendi hücrelerine kapatmış olacağız çünkü.”</p>

  <p>“Ama ya direnirlerse?”</p>

  <p>“O zaman onları öldürmemeye çalışırız.” Linda’nın sesi sakindi ama gözleri kendini korumak için son bir gayret gösteren bir yaratığınkine benziyordu. “Kubbe çok uzun süre kalırsa muhtemelen birileri daha öldürülür. Barbie ile kocamın Savaş Anıtı Meydanı’nda idam edilmeleri sadece bir başlangıç olur.”</p>

  <p>Julia, “Diyelim ki onları çıkardınız,” dedi. “Nereye götüreceksiniz? Buraya mı?”</p>

  <p>Piper, “Olmaz,” dedi ve şişi daha inmemiş olan dudaklarına dokundu. “Ben çoktan Rennie’nin kara listesindeyim. Korumalığını yaptığı o adamı saymıyorum bile. Thibodeau. Köpeğim ısırmıştı onu da.”</p>

  <p>Rose, “Kasaba merkezine yakın hiçbir yer iyi olmaz,” dedi. “Ev ev arayabilirler. Tanrı biliyor ya yeterince polis var ellerinde.”</p>

  <p>Rommie, “Artı, herkes mavi kolluk takıyor,” diye ekledi.</p>

  <p>Julia, “Chester’s Gölü’ndeki yazlıklara ne dersiniz?” diye sordu.</p>

  <p>Ernie, “Olabilir,” dedi. “Ama onu da akıl ederler.”</p>

  <p>Lissa, “Yine de en iyi seçenek olabilir,” dedi.</p>

  <p>Joe, “Bay Burpee?” dedi. “O kurşun rulolardan kaldı mı elinizde?”</p>

  <p>“Tabii, tonlarca. Rommie de.”</p>

  <p>“Eğer yarın Bay Calvert minibüsü çalabilirse gizlice sizin mağazanın arkasına çekip arkaya önceden kesilmiş bir tomar kurşun levha koyar mısınız? Camları örtecek büyüklükte kesilecek?”</p>

  <p>“Herhalde..”</p>

  <p>Joe, Jackie’ye baktı. “Peki siz gerekirse Albay Cox’la bağlantı kurabilir misiniz?”</p>

  <p>“Evet.” Jackie ile Julia bir ağızdan konuşup sonra hayretle birbirlerine bakmışlardı.</p>

  <p>Rommie’nin yüzü aydınlanıyordu. “McCoy’larm eski yerini düşünüyorsun değil mi? Black Ridge’in tepesindeki yeri. Kutunun durduğu yeri yani.”</p>

  <p>“Evet. Kötü bir fikir olabilir ama hepimiz kaçmak zorunda kalırsak... hepimiz orada olursak... kutuyu da koruyabiliriz. Biliyorum çılgınca geliyor çünkü sorunları yaratan o kutu ama Rennie’nin eline geçmesine de izin veremeyiz.”</p>

  <p>Rommie, “Umarım o meyve bahçesinde bir Alamo vakası yaşamayız,” dedi. “Ama mantığını anlıyorum.”</p>

  <p>Joe, “Yapabileceğimiz bir şey daha var,” dedi. “Biraz riskli ve işe de yaramayabilir ama..”</p>

  <p>Julia, “Söyle,” dedi. Joe McClatchey’ye bir tür huşu ile bakıyordu.</p>

  <p>“Şey... Geiger Sayacı hâlâ senin minibüste mi Rommie?”</p>

  <p>“Galiba, evet.”</p>

  <p>“Belki birisi alındığı radyasyon sığınağına bırakabilir.” Joe, Jackie ile Linda’ya döndü. “İkinizden biriniz girebilir misiniz? Yani kovuldunuz ya.”</p>

  <p>Linda, “Al Timmons bizi içeri alır,” dedi. “Stacey Moggin’i kesinlikle alır. Stacey de bizimle. Şu an burada olmamasının tek sebebi işinin olması. Riski ne Joe?”</p>

  <p>“Çünkü..” Bir yandan düşünmeye devam ettiği için kendisine uymayacak şekilde yavaş yavaş konuşuyordu. “Şey... orada radyasyon var ya. Kötü radyasyon. Aslında sadece bir kuşak şeklinde -yani hiçbir korunma olmadan da araçla geçersiniz ve bir şey olmaz, tabii yeterince hızlı giderseniz ve bunu pek sık yapmazsanız- ama onlar bunu bilmiyor. Ama biliyorsunuz ki radyasyondan haberleri yok zaten. Ve Geiger Sayacı olmazsa hiçbir zaman da olmayacak.”</p>

  <p>Jackie kaşlarını çattı. “İyi fikir evlat, ama Rennie’ye yerimizi gösterme yanından pek hoşlanmadım. Bu benim güvenli ev anlayışıma uymuyor.” Joe, “Öyle olması gerekmez ki,” dedi. Hâlâ zayıf noktaları test ederek yavaş yavaş konuşuyordu. “Tam öyle değil zaten. Biriniz Cox’la konuşursunuz, tamam mı? Rennie’yi aramasını ve radyasyon tespit ettiklerini söylemesini istersiniz. Cox ‘Tam olarak saptayamıyoruz çünkü gelip gidiyor, ama oldukça yüksek, hatta belki de öldürücü düzeyde, o yüzden dikkatli olun’ filan diyebilir. Geiger Sayacı’nız var mı diye de sorar.”</p>

  <p>Bunu düşünürlerken uzun bir sessizlik oldu. Sonra Rommie, “Barbara ile Rusty’yi McCoy Çiftliği’ne götürürüz,” dedi. “Mecbur kalırsak biz de oraya gideriz... ki muhtemelen kalırız. Ve oraya gelmeye çalışırlarsa..” Ernie, “Geiger Sayacı’ndan saptayacakları radyasyon yüzünden koşa koşa kasabaya dönerler,” diye atıldı. “Claire McClatchey, bir dâhi yetiştirmişsin.”</p>

  <p>Claire bu sefer oğluna daha sıkı sarıldı. “Bir de odasını toplamasını sağlayabilsem,” dedi.</p>
</body>
</html>
