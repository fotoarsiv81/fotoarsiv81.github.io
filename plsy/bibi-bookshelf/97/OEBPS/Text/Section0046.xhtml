<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark1"></a><span style="font-weight:bold;">5</span></h2>

  <p>Dodee Sanders hâlâ biraz sersemlemiş ve sarhoş durumdaydı; tam ayılamamıştı; annesi ölmüştü; en iyi arkadaşının evinde karanlıkta yolunu bulmaya çalışıyordu; ayağının altından kayıp giden bir şeye bastı ve neredeyse yuvarlanıyordu. Merdiven korkuluğuna tutunayım derken iki parmağı geriye büküldü ve acıyla haykırdı. Bütün bunların başına geldiğini bir yandan&nbsp;unlıyor, ama bir yandan da inanamıyordu. Sanki bilim kurgu filmlerindeki&nbsp;gibi paralel bir dünyaya geçmiş gibiydi.</p>

  <p>Neredeyse düşmesine neden olan şeyi görmek için eğildi. Havluya benziyordu. Ahmağın teki havluyu yerde bırakmıştı. Sonra ileride karanlıkta hareket eden bir şey duyar gibi oldu. Mutfakta.</p>

  <p>“Angie? Sen misin?”</p>

  <p>Cevap yoktu. Yine de orada biri varmış gibi geliyordu ama belki de yoktu.</p>

  <p>“Angie?”</p>

  <p>Zonklayan sağ eliyle -parmakları şişecekti, hatta şimdiden şişmeye başlamışlar gibi geliyordu- yan tarafa tutunarak ve ayaklarını sürüyerek&nbsp;ilerlemeye devam etti. Sol eliyle karanlığı yokluyordu. “Angie, lütfen orada ol! Annem ölmüş, şaka değil, Bayan Shumway söyledi ve o şaka yapmaz.&nbsp;Sana ihtiyacım var!”</p>

  <p>Gün iyi başlamıştı. Sabah erkenden kalkmıştı (eh, onda kalkmıştı ama onun için erken sayılırdı) ve işten kaytarmak gibi bir niyeti de yoktu. Sonra Samantha Bushey arayıp eBay’da birtakım yeni Bratz bebekleri yakaladığını ve isterse gelip onlara işkence yapmasına yardım etmesini söylemişti. Bu işkence işi liseden gelen bir alışkanlıktı -garaj satışlarından alır asarlar, küçük aptal kafalarına çiviler çakarlar, üstlerine çakmak benzini döküp&nbsp;ateşe verirlerdi- ve Dodee artık vazgeçmeleri gerektiğini, yetişkin olduklarını veya yakında olacaklarını düşünüyordu. Çocuklara has bir şeydi. Ayrıca düşünülünce biraz da ürkütücüydü. Fakat işin en güzel yanı Sammy’nin&nbsp;Motton Yolu’nda kendi yeri olmasıydı -sadece bir karavandı ama kocası ilkbaharda terk edince tamamen ona kalmıştı- ve Küçük Walter da bütün gün&nbsp;uyuyordu. Artı, Sammy’de genellikle ot da bulunurdu. Dodee birlikte eğlendiği adamlardan bulduğunu düşünüyordu. Hafta sonlarında karavanı popüler bir yer olurdu. Hoş Dodee artık otu bırakmıştı. Aşçıyla yaşanan onca sorundan sonra bir daha hiç kullanmayacaktı. Sammy aradığında otu bırakalı bir hafta olmuştu.</p>

  <p>Sammy, “Sen Jade ile Yasmin’i alabilirsin,” diye cıvıldadı. “Ayrıca harika bir şeyim daha var, anlarsın ya.” Sanki konuşmalarını dinleyen biri neden bahsettiğini anlamayacakmış gibi hep bu şekilde söylerdi. “Üstelik bildiğin şeyi de yapabiliriz.”</p>

  <p>Dodee bunun da ne olduğunu biliyordu ve çocukça olduğunu, çoktan vazgeçmeleri gerektiğini düşündüğü halde aşağıda hafif bir karıncalanma&nbsp;hissetmişti.</p>

  <p>“Sanmıyorum Sam. İkide işte olmam lazım, hem...”</p>

  <p>Sammy, “Yasmin bekliyor,” dedi. “O cadıdan nasıl nefret ettiğini bilirsin.”</p>

  <p>Eh, bu doğruydu. Dodee’ye göre Yasmin, Bratz’ların en cadalozuydu. Ve ikiye kadar neredeyse dört saat vardı. Bir ve daha geç kalsa ne olurdu ki?&nbsp;Rose işten mi kovacaktı yani? O boktan işte başka kim çalışırdı ki?</p>

  <p>“Tamam. Ama çok kalamam. Ve sadece Yasmin’den nefret ettiğim için.”</p>

  <p>Sammy kıkırdadı.</p>

  <p>“Ama artık <span style="font-style:italic;">sen bilirsin</span> yok. Yoksa sen bilirsin.”</p>

  <p>Sammy, “Dert değil,” dedi. “Çabuk gel.”</p>

  <p>Böylece Dodee arabasına atlayıp gitti ve tabii ki biraz kafayı bulmadan Bratz işkencesinin pek keyif vermediğini keşfettiği için biraz kafa buldu, tabii Sammy de. İkisi birlikte Yasmin’e estetik ameliyat yapıp çok eğlendiler. Sonra Sammy, Deb’den aldığı yeni şirin kombinezonunu göstermek istedi ve her ne kadar bir parça göbeklenmiş olsa da Dodee’ye hâlâ gayet tatlı gelmişti. Belki de kafaları iyi -hatta perişan- olduğu için. Küçük Walter da uyumaya devam ettiği için (babası yaşlı bir cazcı yüzünden bu ismi koymakta ısrar etmişti, bir sebebi de böyle hep uyuyor olmasıydı ama Dodee oğlanın azıcık geri zekâlı olduğunu tahmin ediyordu ve Sammy’nin hamileyken aldığı uyuşturucular düşünülürse pek de haksız sayılmazdı) sonuçta kendilerini Sammy’nin yatağına atıp biraz <span style="font-style:italic;">sen bilirsin</span> yaptılar. Ondan sonra da uyuyakaldılar ve Dodee uyandığında Küçük Walter meliyordu -televizyonlara verilecek bir haberdi bu- ve saat beşi geçmişti. İşe gitmek için sahiden geç olmuştu ve üstelik Sam bir şişe Johnnie Walker Black&nbsp;ortaya çıkarmış ve bir, iki, üç, derken dörder tane yuvarlamışlardı. Sonunda Sammy Bratz bebeklerinin mikrodalgada ne hale geleceğini görmek istediyse de elektrik kesikti.</p>

  <p>Dodee saatte otuz kilometre hızla sürünerek kasabaya dönmüştü, hâlâ kafası iyiydi ve paranoyakça bir şeydi ama sürekli dikiz aynasından polis geliyor mu diye bakıyordu. Durdurulacak olursa o kızıl saçlı cadı Jackie&nbsp;Wettington’la karşılaşacağını biliyordu. Ya da babası eczaneye mola vermiş olacak nefesindeki içki kokusunu alacaktı. Veya annesi evdeydi, o salak&nbsp;uçuş dersi yüzünden çok yorulduğu için Doğu Yıldızı Bingo’suna gitmeyip&nbsp;evde kalmaya karar vermişti.</p>

  <p><span style="font-style:italic;">Lütfen Tanrım</span> diye dua ediyordu. Lütfen <span style="font-style:italic;">şunu atlatmama izin ver, bir daha hiç yapmayacağım. Hayatım boyunca, asla.</span></p>

  <p>Tanrı dualarını duymuştu. Evde kimse yoktu. Burada da elektrikler kesikti ama kafayı bulduğu için bunu fark etmesi biraz zor oldu. Yukarıdaki odasına sürünüp pantolonuyla gömleğini fırlattı ve kendini yatağa attı. Kendi kendine sadece birkaç dakikalığına, demişti. Sonra ganja kokan giysilerini makineye koyup duşa girecekti. Üstünde Sammy’nin parfümünün kokusu vardı. Herhalde Burpee’ye her gittiğinde litreyle alıyordu bunları.</p>

  <p>Fakat elektrik olmadığı için alarmı duyamadı ve kapının sesiyle uyandığında hava kararmıştı. Bornozunu kapıp aşağı indi, o koca memeli kızıl saçlının geldiğinden emindi, o halde araba kullandığı için tutuklamaya gelmişti. Belki ot yüzünden de. Dodee <span style="font-style:italic;">sen bilirsin</span> meselesinin illegal olduğunu sanmıyordu ama tam olarak emin de değildi.</p>

  <p>Gelen Jackie Wettington değildi. <span style="font-style:italic;">Demokrat'ın</span> editörü ve yayımcısı Julia Shumway’di. Elinde de bir fener vardı. Feneri Dodee’nin yüzüne tutup -muhtemelen uykudan şişmiş, gözleri kan çanağına dönmüş, saçı başı darmadağın olmuştu- sonra tekrar indirdi. Julia’nın yüzünü görebileceği kadar&nbsp;aydınlık vardı ve Dodee o yüzde şaşırmasına ve korkmasına neden olan bir&nbsp;merhamet ifadesi görmüştü.</p>

  <p>Julia, “Zavallı küçüğüm,” dedi. “Bilmiyorsun değil mi?”</p>

  <p>“Neyi?” O paralel evreni işte o anda hissetmeye başlamıştı. “Neyi bilmiyorum?”</p>

  <p>Ve Julia Shumway olanları anlattı.</p>
</body>
</html>
