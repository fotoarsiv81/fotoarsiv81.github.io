<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">7</span></h2>

  <p>Junior karanlıkta kız arkadaşlarıyla oturuyordu.</p>

  <p>Tuhaftı, kendisi bile böyle düşünüyordu, ama aynı zamanda yatıştırıcıydı da.</p>

  <p>Dinsmore tarlasındaki o çuvallamanın ardından diğer yeni yardımcılarla karakola döndüğünde Stacey Moggin (hâlâ üniformalıydı ve yorgun görünüyordu) isterlerse dört saatlik bir vardiya daha alabileceklerini söylemişti. Stacey’nin dediğine göre en azından bir süreliğine fazla mesai istemeye devam edeceklerdi ve iş kasabanın ödeme yapmasına geldiğinde bol bol ikramiye verileceğinden emindi... muhtemelen Birleşik Devletler Hükümeti de katkıda bulunacaktı.</p>

  <p>Carter, Mel, Georgia Roux ve Frank DeLesseps fazla mesaiyi kabul etmişlerdi. Aslında para için de değildi, işe alışmışlardı. Junior da öyle, ama o baş ağrılarından birine yakalanmak üzereydi ve iyi geçen bir günün ardından bu baş ağrıları hiç hoşuna gitmemişti.</p>

  <p>Stacey’ye eğer sorun olmazsa kendisinin fazla mesai yapmayacağını söyledi. Stacey sorun olmadığını söyledi ama ertesi sabah yedide nöbeti olduğunu hatırlattı. “Yapacak çok işimiz var,” diye ekledi.</p>

  <p>Basamaklarda Frankie kemerini şöyle bir yoklayıp, “Ben Angie’nin evinin oralarda takılacağım,” dedi. “Muhtemelen Dodee ile bir yerlere gitmiştir ama duşta kaymış da olabileceğini düşününce sinirim bozuluyor -yani orada öyle baygın yatıyorsa filan.”</p>

  <p>Junior başında şiddetli bir zonklama hissetti. Sol gözünün önünde de küçük beyaz bir nokta oynaşmaya başlamıştı. Şu anda yükselen nabzına uygun olarak zıplıyormuş gibiydi.</p>

  <p>Frankie’ye, “İstersen ben gideyim,” dedi. “Yolumun üstünde.”</p>

  <p>“Sahi mi? Gider misin?”</p>

  <p>Junior başını salladı. Bunu yapınca sol gözünün önündeki beyaz nokta çılgınca oynadı, midesi bulandı. Sonra yine yatıştı.</p>

  <p>Frankie sesini alçalttı. “Sammy Bushey bugün tarlada dil uzattı bana.”</p>

  <p>Junior, “Orospu,” dedi.</p>

  <p>“Ne şüphe. ‘Ne yaparsın, tutuklar mısın beni? ’ dedi.” Frankie’nin ses tonu Junior’un sinirlerini daha da bozmaya başlamıştı. Beyaz noktanın dansı kırmızıya dönüşmüş gibiydi ve bir an için ellerini eski arkadaşının boynuna götürüp sıkmayı düşündü ki kendisi, yani Junior bir daha asla o sese maruz kalmasın.</p>

  <p>Frankie, “Diyorum ki mesaiden sonra oraya bir gidip kıza dersini vereyim. Bilirsin ya, ‘Yerel Polise Saygı Göster’ durumu.”</p>

  <p>“Kız sersemin teki. Üstelik lezbiyen.”</p>

  <p>“Böylesi daha da iyi.” Frankie garip günbatımına bakarak duraksadı. “Şu Kubbe işinin bir de öteki yüzü var. Canımız ne isterse yapabiliriz. En azından şimdilik. Bunu bir düşün dostum.”</p>

  <p>Junior, “Tabii,” diye cevap verdi. “Ama ben pek azmış sayılmam.”</p>

  <p>Ama şimdi öyleydi. Eh, bir anlamda. Onları ya da herhangi bir şeyi düzecek değildi, fakat...</p>

  <p>Junior kilerin karanlığına, “Ama yine de benim kız arkadaşlarınsınız,” dedi. Baştan fener kullanmıştı ama sonra kapatmıştı. Karanlık daha iyiydi. “Öyle değil mi?”</p>

  <p>Kızlar cevap vermedi. Junior, <span style="font-style:italic;">verselerdi babama ve Rahip Coggins’e anlatacak büyük bir mucizem olurdu,</span> diye düşündü.</p>

  <p>Bir duvarın dibinde oturuyordu. Duvardaki raflarda çeşit çeşit konserveler vardı. Angie’i sağında, Dodee de solunda duruyordu. <span style="font-style:italic;">Penthouse Forumu'</span>nda buna <span style="font-style:italic;">Menagerie a trios</span><sup>(*)</sup> diyorlardı. Kızlar fener ışığında pek hoş görünmüyordu, şişmiş suratları ve pörtlemiş gözleri sarkan elleriyle ancak kısmen kapanıyordu ama ışığı kapatınca... hey! Pekâlâ canlı iki piliç olabilirlerdi.</p>

  <p><i>(*) Menagerie a trios: Üçlü ilişki</i></p>

  <p>Tabii ki koku dışında. Karışık bir bok ve çürüme kokusu yayılmaya başlamıştı artık. Ama o kadar da kötü değildi, çünkü kilerde çok daha hoş başka kokular da vardı: kahve, çikolata, pekmez, kurutulmuş meyve ve bir de -belki- kahverengi şeker.</p>

  <p>Ayrıca belli belirsiz bir parfüm kokusu. Dodee’nin mi? Angie’nin mi? Bilmiyordu. Tek bildiği baş ağrısı geçmeye başlamış ve o berbat beyaz nokta kaybolmuştu. Elini aşağı kaydırıp Angie’nin memesini avuçladı.</p>

  <p>“Bunu yapmama aldırmazsın değil mi Angie? Yani, Frankie’nin kız arkadaşı olduğunu biliyorum ama siz ayrılmış gibiydiniz ve yalnızca bir yokluyorum. Hem bunu söylemek hoşuma gitmiyor ama zaten o da akimdan bu gece seni aldatmayı geçiriyor.”</p>

  <p>Öteki elini de uzatıp Dodee’nin göğüslerinden birini tuttu. Buz gibiydi ama yine de kasığına bastırdı. “Ah benim Dodeem,” dedi. “Bu hiç iyi olmadı. Ama sen kaşındın kızım; kötü tarafından kalkmışsın.”</p>

  <p>Tabii ki onları gömmek zorundaydı. Yakında. Kubbe sabun köpüğü gibi patlayacaktı ya da bilim adamları onu ortadan kaldırmanın bir yolunu bulacaktı. O zaman da kasaba polis kaynayacaktı. Kubbe yerinde kalırsa da bu sefer bir yiyecek bulma komitesi ev ev dolaşıp bir şeyler aramaya çıkacaktı.</p>

  <p>Yakında. Ama şimdi değil. Çünkü bu durum onu sakinleştiriyordu.</p>

  <p>Ayrıca bir tür heyecan veriyordu. İnsanlar bunu anlamazdı elbette ama anlamaları da gerekmiyordu zaten. Çünkü...</p>

  <p>Junior karanlıkta, “Bu bizim sırrımız,” diye fısıldadı. “Değil mi kızlar?”</p>

  <p>Kızlar cevap vermedi (hoş zamanı gelince vereceklerdi).</p>

  <p>Junior kollarım öldürdüğü kızlara dolamış olarak oturdu ve oracıkta uyuyakaldı.</p>
</body>
</html>
