<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">1</span></h2>

  <p>Koca Jim Rennie, H3 Alpha Hummer’ının (renk: Siyah İnci, aksesuar: akla ne gelirse) frenine asıldığında, tam da istediği gibi kasaba polislerinden tam tamına üç dakika öndeydi. Her zaman rakiplerin önünde olmak Rennie’nin ilkesiydi.</p>

  <p>Ernie Calvert hâlâ telefondaydı ama tatsız bir selam vermek üzere elini kaldırdı. Saçı karmakarışıktı ve heyecandan aklını kaçıracakmış gibi görünüyordu. “Hey Koca Jim, ulaştım heriflere!”</p>

  <p>Rennie pek oralı olmadan, “Kimlere?” diye sordu. Hâlâ yanmakta olan kütük kamyonuna ve uçağa ait olduğu belli olan enkaza bakıyordu. Durum&nbsp;berbattı ve özellikle de Rock’a gitmiş olan yepyeni iki itfaiye aracı yüzünden kasabanın başına dert olabilirdi. Bir tatbikat için onay vermişti... hoş&nbsp;onay formunun üzerinde Andy Sanders’ın imzası vardı çünkü Andy birinci üyeydi. Bu da iyi bir şeydi. Rennie temkinli davranmaya inanırdı ve ikinci üye olmak temkinin ta kendisiydi; böylece aynı oranda güç sahibi olduğu&nbsp;halde (en azından Birinci Üye Sanders gibi bir salak olunca) işler ters gittiğinde suçlanacak kişi o olmayacaktı.</p>

  <p>Ve -on altı yaşındayken kalbini İsa’ya veren ve argo konuşmayan-Rennie bu gibi durumlara “bela tomarı” diyordu. Adım adım gidilmeliydi. Kontrollü olunmalıydı. Ve bu konuda o ihtiyar baş belası Howard Perkins’e&nbsp;güvenemezdi. Perkins yirmi yıl önce gayet uygun bir polis şefi olabilirdi&nbsp;ama bu yepyeni bir yüzyıldı.</p>

  <p>Etrafı inceledikçe Rennie’nin suratı biraz daha asıldı. Çok fazla izleyici birikmişti. Elbette böylesi durumlarda çok insan toplanırdı, insanlar kan ve yıkım görmeyi severdi. Ve içlerinden bazıları garip bir oyun oynuyormuş gibiydi: sanki nereye kadar uzanabileceklerini anlamaya çalışıyorlardı.</p>

  <p>Çok garip.</p>

  <p>“Hey çekilin oradan!” diye bağırdı. Emir vermeye uygun, gür ve kendine güvenen bir ses tonu vardı. “Burası kaza alanı!”</p>

  <p>Ernie Calvert -o da başka bir salaktı, zaten kasaba bunlarla doluydu ama Rennie her kasabanın böyle olduğunu tahmin ediyordu- kolunu çekiştirdi. Her zamankinden daha heyecanlı görünüyordu. “Koca Jim, Ulusal&nbsp;Hava Muhafızlarına ulaştım ve...”</p>

  <p>“Kime? Neye? Ne diyorsun sen?”</p>

  <p>“Ulusal Hava Muhafızlarına!”</p>

  <p>Beterin de beteri. İnsanlar orada oyunlar oynuyor, bu ahmak da tutup... “Ernie, ne diye kalkıp onları aradın ki?”</p>

  <p>“Çünkü o dedi ki... yani o adam...” Ama Ernie, Barbie’nin dediklerini tam olarak hatırlayamadı ve kestirmeden gitmeye karar verdi. “Eh, her neyse, UHM’deki albay anlattıklarımı dinledikten sonra beni Portland ofislerindeki Milli Güvenlik birimine bağladı. Hemencecik!”</p>

  <p>Rennie sabırsız olduğu zamanlar yaptığı gibi yanaklarına bir şaplak indirdi. Böyle yapınca Camgöz Jack Benny’ye benziyordu. Aslında Benny&nbsp;gibi Koca Jim de ara sıra fıkra anlatırdı (daima edepli fıkralar). Çünkü araba satıyordu ve siyasilerin, özellikle de seçimler yaklaşırken espri yapması&nbsp;gerektiğini biliyordu. O yüzden de, “Maskaralıklar,” dediği stokunu sürekli anlatıp dururdu (“Çocuklar bir maskaralık duymak ister misiniz?” gibi).&nbsp;Bunları, bir turistin gittiği ülkenin dilinde <span style="font-style:italic;">tuvalet nerede</span> veya <span style="font-style:italic;">bu köyde interneti olan otel var mı,</span> demeyi ezberlemesi gibi ezberlerdi.</p>

  <p>Fakat şu anda espri yapmıyordu. “Milli Güvenlik mi! O lüzumsuz insanlar da nereden çıktı?” Lüzumsuz da Rennie’nin sevdiği sözlerden biriydi.</p>

  <p>“Çünkü o genç adam yolun karşısında bir şey olduğunu söyledi. Sahiden de var Jim! Göremediğin bir şey! İnsanlar üstüne yaslanabiliyor! Görüyor musun? Bak yapıyorlar şimdi. Veya... taş atarsan geri sekiyor! Bak!” Ernie yerden bir taş alıp attı. Rennie taşın gittiği yere bakmaya zahmet etmedi, meraklılardan birine çarptığı takdirde adamın bağıracağını tahmin etmişti. “Kamyon da ona çarpmış zaten... o her neyse işte... uçak da! Ve o adam&nbsp;bana dedi ki...”</p>

  <p>“Ağır ol biraz. Hangi adamdan bahsediyoruz tam olarak?”</p>

  <p>Rory Dinsmore, “Gençten biri,” dedi. “Sweetbriar Rose’da yemek hazırlıyor. Orta pişmiş hamburger istersen tam öyle getiriyor. Babam orta pişmişi bulmanın çok zor olduğunu çünkü kimsenin yapmayı bilmediğini söyler ama bu adam beceriyor.” Yüzünde tatlı bir tebessüm belirdi. “Adını da biliyorum.”</p>

  <p>Ağabeyi, “Kapa çeneni Roar,” diye uyardı. Bay Rennie’nin suratı kararmıştı. Ollie Dinsmore’un tecrübelerine göre insanın suratına bir hafta uzaklaştırma cezasına denk bir tokat indirmeden önce öğretmenler de böyle bakardı.</p>

  <p>Fakat Rory hiç aldırmadı. “Kız adı gibi adı var! Baaaarbara.”</p>

  <p>Rennie, <span style="font-style:italic;">tam kurtulduğumu düşünürken o lüzumsuz herif yine karşıma çıkıyor</span> diye içinden geçirdi. <span style="font-style:italic;">Adam tam bir baş belası.</span></p>

  <p>Ernie Calvert’a döndü. Polis de gelmek üzereydi ama Rennie bu son Barbara içerikli kaçıklığa bir son vermek için yeterince vakti olduğunu düşünüyordu. Hoş onu ortalıkta görmüyordu. Aslında görmeyi de beklemiyordu. Barbara ortalığı karıştırmış berbat etmiş ve tüymüştü.</p>

  <p>“Ernie,” dedi. “Seni kandırmışlar.”</p>

  <p>Alden Dinsmore bir adım öne çıktı. “Bay Rennie, yeterli bilgiye sahip olmadan bunu nasıl söyleyebildiğinizi anlamıyorum.”</p>

  <p>Rennie, adama gülümsedi. Zaten dudakları gergin durumdaydı. “Ben Dale Barbara’yı tanırım Alden, o kadar bilgim var.” Tekrar Ernie Calvert’a&nbsp;döndü. “Şimdi, eğer hemen...”</p>

  <p>Calvert bir elini kaldırıp, “Şişş,” dedi. “Birini bağladılar.”</p>

  <p>Koca Jim Rennie susturulmaktan hiç hoşlanmazdı, özellikle emekli bir market müdürü tarafından asla. Sanki asistanıymış ve onun için telefonu tutuyormuş gibi ne olduğunu bilmediği bir nedenden dolayı telefonu Ernie’nin&nbsp;elinden kaptı.</p>

  <p>Karşı taraftaki ses, “Kiminle görüşüyorum?” diye sordu. Bu iki kelime Rennie’nin bir bürokratla konuştuğunu anlamasına yetmişti. Kasabanın bir&nbsp;yetkilisi olarak Tanrı bilir son otuz yılda bunlardan kaç tanesiyle muhatap&nbsp;olmak zorunda kalmıştı ve en beteri de federallerdi.</p>

  <p>“Ben James Rennie. İkinci üye. Siz kimsiniz efendim?”</p>

  <p>“Milli Güvenlik’ten Donal Wozniak. Anladığım kadarıyla 119’da bir sorununuz varmış. Bir tür engelleme.”</p>

  <p>Engelleme mi? Engelleme? Ne biçim bir federal konuşmasıydı bu?</p>

  <p>Rennie, “Size yanlış bilgi verilmiş efendim,” dedi. “Bir uçak -sivil, buradan bir uçak- yola inmeye çalışmış ve bir kamyonla çarpışmış. Durum kontrol altına alındı. Milli Güvenlik’in yardımı gerekmiyor.”</p>

  <p>Çiftçi, “Bay Rennie,” dedi. “Olay bu değil.”</p>

  <p>Rennie, adamı susturmak için elini sallayıp ilk polis aracına doğru yürümeye başladı. Hank Morrison araçtan iniyordu. Bir doksan filan boyunda, iriyarı ama işe yaramazın biriydi. Ve arkasında da koca memeli o kadın vardı. Kadının adı Wettington’du ve işe yaramazdan da kötüydü: boş kafalı gevezenin tekiydi. Fakat onun da arkasında Peter Randolph vardı ve arabasını yanaştırıyordu. Randolph şef yardımcısıydı ve Rennie’nin yürekten&nbsp;desteklediği biriydi. Her şeyin altından kalkabilen biri... Eğer Junior’ın o bar&nbsp;serserisiyle başını derde soktuğu gece Randolph nöbetçi olsaydı bakalım o&nbsp;Bay Dale Barbara hâlâ buralarda olup kasabanın başına dert olabilir miydi&nbsp;bugün? Aslında Bay Barbara, Rock’ta parmaklıklar ardında olurdu. Bu da&nbsp;Rennie’nin işine gelirdi.</p>

  <p>Bu arada Milli Güvenlik’teki adam -bunlar da kendilerine ajan diyecek yürek var mıydı? - hâlâ dırdır edip duruyordu.</p>

  <p>Rennie lafını kesti. “İlginize teşekkür ederiz Bay Wozner, ama biz durumu hallettik.” Veda etmeden kapat tuşuna bastı. Sonra da telefonu Ernie Calvert’a attı.</p>

  <p>“Jim, bence pek akıllıca olmadı bu.”</p>

  <p>Rennie onu duymazdan gelip Randolph’un, Wettington’un karısının arabasının arkasına park edişini izledi. Gidip Randolph’u karşılamayı düşündü ve fikir daha tam yerine oturmadan vazgeçti. <span style="font-style:italic;">Bırak Randolph gelsin.&nbsp;</span>Öyle icap ederdi. Ve Tanrı’ya şükür öyle de oluyordu.</p>
</body>
</html>
