<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">15</span></h2>

  <p>Şef Randolph, “Burada ne yapıyorsunuz bilmiyorum,” dedi. “Ama bir açıklama bekliyorum ve beni ikna eden bir açıklama yapana dek de şu zımbırtı kapalı kalacak.” PowerBook’u gösteriyordu.</p>

  <p>Denizcilerden biri, “Affedersiniz efendim,” dedi. Kolunda çavuş pırpırları vardı. “O bey Albay Barbara ve bu operasyonu yürüten tek yetkili.” Koca Jim bu sözleri en alaycı tebessümüyle karşıladı. Boynunda bir damar da atmaya başlamıştı. “Bu adam olsa olsa baş belalarının albayı olur. Lokantanın birinde aşçılık yapıyor.”</p>

  <p>“Efendim, aldığım emirler..”</p>

  <p>Koca Jim parmağını çavuşa doğru salladı. “Chester’s Mill’de şu anda bizden başka resmi otorite yok asker, ben de o otoriteyi temsil ediyorum.” Randolph’a döndü. “Şef, çocuk bilgisayarını kapamazsa sen fişi çek.”</p>

  <p>Randolph, “Görebildiğim kadarıyla fişi yok,” dedi. Bir Barbie’ye, bir çavuşa, bir Koca Jim’e bakıyordu. Terlemeye başlamıştı.</p>

  <p>“O zaman sen de ekrana bir tekme indir. Ne yaparsan yap kapat şu aleti!”</p>

  <p>Randolph ileri bir adım attı. Korkmuş ama kararlı görünen Joe kolinin üstünde duran dizüstü bilgisayarının önünde durdu. Cep telefonu da hâlâ elindeydi. “Elini sürmesen iyi olur, dizüstü bilgisayar benim ve kanunlara karşı geldiğimi sanmıyorum!”</p>

  <p>Barbie de, “Geri çekil şef,” dedi. “Bu bir emirdir. Yaşadığın ülkenin hükümetini hâlâ tanıyorsan bu emre uyarsın.”</p>

  <p>Randolph etrafına bakındı. “Jim, belki de..”</p>

  <p>Koca Jim, “Belkisi filan yok,” dedi. “Şu anda yaşadığın yer burası. Şu baş belası aleti derhal kapat.”</p>

  <p>Julia öne çıkıp PowerBook’u kaptı ve bilgisayar kamerasını yeni gelenleri de görüntüleyecek şekilde çevirdi. Ağırbaşlı topuzundan kurtulan tutamlar pembe yanaklarına dağılmıştı. Barbie kadının oldukça güzel göründüğünü düşündü.</p>

  <p>Joe’yu, “Sor bakalım görüyorlar mı?” dedi.</p>

  <p>Koca Jim’in tebessümü bir anda donup kaldı. “Kadın bırak onu!”</p>

  <p>“Sorsana görüyorlar mıymış?”</p>

  <p>Joe telefonla konuştu. Karşı tarafı dinledi. Sonra, “Görüyorlar,” dedi. “Bay Rennie’yle Memur Randolph’u izliyorlar. Norrie neler olduğunu merak ettiklerini söylüyor.”</p>

  <p>Randolph’un suratında dehşet; Rennie’ninkindeyse öfke vardı. Randolph, “Kim bilmek istiyormuş?” diye sordu.</p>

  <p>Julia, “Dipper’a canlı yayın yapıyoruz,” dedi.</p>

  <p>Koca Jim, <span style="font-style:italic;">“Bu günaha batmaktır</span>!” dedi. Yumruklarını sıkmıştı. Barbie adamın muhtemelen elli kilo fazlası olduğunu düşündü, sağ kolunu oynatırken suratını buruşturduğunu da görmüştü -kolunu incitmiş gibiydi- ama yine de vurabilirdi. Ve şu anda o kadar sinirli görünüyordu ki bir yumruk indirmekten çekineceğini sanmıyordum... yalnız yumruğunu kendisine mi Julia’ya mı yoksa çocuğa mı yönelteceğine karar verememişti. Belki Rennie de bilmiyordu bunu.</p>

  <p>Julia, “On biri çeyrek geçe itibariyle insanlar salonda toplanıyor,” dedi. “Haber çabuk yayılmış” Başını yana eğerek gülümsedi. “Seçmenlerine el sallamak ister misin Koca Jim?”</p>

  <p>Koca Jim, “Blöf yapıyorsun,” dedi.</p>

  <p>“Kontrol etmesi bu kadar kolay bir şeyde niye blöf yapayım ki?” Randolph’a döndü. “Polislerinden birine sor bakalım bu sabahki büyük toplantı nerede oluyormuş?” Sonra yine Jim’e döndü. “Bunu kapatırsanız yüzlerce insan onlar için hayati önem taşıyan bir olayı görmelerini engellediğinizi bilecek. Hatta hayatları buna bağlı olabilir.”</p>

  <p>“Yasal izniniz yok!”</p>

  <p>Normalde gayet kontrollü biri olan Barbie tepesinin atmaya başladığını hissediyordu. Mesele adamın aptallığı değildi; aptal olmadığı belliydi. Ve Barbie’yi asıl delirten de buydu.</p>

  <p>“Nedir asıl derdiniz? Burada bir tehlike mi görüyorsunuz? Ben görmüyorum. Mesele bu kurguyu yapıp canlı olarak yayın yapmak üzere bırakmaktan ibaret.”</p>

  <p>“Füze işe yaramazsa paniğe yol açabilir. Bir şeyin olmadığını duymak başka şey, olmadığım kendi gözünle görmek başka. Bir taşkınlık yapmaya kalkışabilirler.”</p>

  <p>“Yönettiğin insanlara çok az güveniyorsun meclis üyesi.”</p>

  <p>Koca Jim sert bir karşılık vermek üzere ağzını açtı -Barbie <span style="font-style:italic;">onlar o kadarını hak ediyor</span> gibi bir şey olacağını tahmin etti- ama son anda kasabanın büyük bir kısmının bu tartışmayı büyük ekrandan izlediğini hatırladı. Muhtemelen HD kalitesinde hem de. “O alaycı tebessümü suratından kazımayı bilirim ben Barbara.”</p>

  <p>Julia, “Bir de polis baskısı mı başlıyor?” diye sordu.</p>

  <p>Korkuluk Joe eliyle ağzını kapattı, ama o arada Randolph’la Koca Jim sırıttığını görebilmişlerdi. Parmaklarının arasından süzülen kıkırtıyı da duydular.</p>

  <p>Çavuş, “Millet orayı boşaltsanız iyi olur artık,” dedi. “Zamanımız azalıyor.”</p>

  <p>Barbie, “Julia, kamerayı bana çevir,” dedi.</p>

  <p>Julia çevirdi.</p>
</body>
</html>
