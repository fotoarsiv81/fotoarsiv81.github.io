<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark13"></a><span style="font-weight:bold;">7</span></h2>

  <p>Sea Dogs, “Lanet olsun,” dedi. Kısık, soluksuz bir sesle konuşuyordu. Temkinli bir şekilde yanan kamyonla arasına mesafe bırakarak Barbie’ye doğru yürüdü. Barbie, <span style="font-style:italic;">şoför kamyonu aşırı yüklemiş ve fazla hız yapmış olabilir</span>, diye düşündü, ama en azından bir Viking cenazesine kavuşmuştu. “O kütüğün nereye düştüğünü gördünüz mü? Neredeyse böcek gibi eziliyordum.”</p>

  <p>“Cep telefonun var mı?” Barbie gürültülü yangının sesini bastırabilmek için bağırmak zorunda kalmıştı.</p>

  <p>Sea Dogs, “Cipimde,” dedi. “İstiyorsan almayı denerim.”</p>

  <p>Barbie, “Yok, dur,” dedi. Ani bir rahatlamayla bütün bunların bir rüya olabileceği aklına gelmişti, hani insanın suyun altında bisiklete bindiği veya kulağa hiç normal gelmeyen bir dille cinsel hayatından söz ettiği türden huzursuz edici bir rüya.</p>

  <p>Engelin onun bulunduğu tarafına ilk ulaşan kişi, eski bir GMC pikap kullanan tombul bir adam oldu. Barbie adamı Sweetbriar Rose’dan hatırlıyordu: Ernie Calvert, Yemek Dünyası’nın eski müdürü, şimdi emekli. Ernie gözleri büyümüş vaziyette yolda yanmakta olan yığına bakıyordu ama elinde cep telefonu vardı ve açıktı. Barbie, adamın sözlerini yanan kütük kamyonunun gürültüsü arasında güçlükle duyabiliyordu ama, “Kötü bir duruma benziyor,” dediğini sandı ve Ernie’nin polisle konuştuğunu tahmin etti. Ya da itfaiyeyle. Eğer itfaiyeyse Barbie, Castle Rock’taki olmasını umdu. Chester’s Mill itfaiyesinde de iki küçük kamyon vardı, ama Barbie buraya gelecek olsalar zaten çok geçmeden kendi kendine sönecek olan ot yangınını sulamaktan başka bir şey yapamayacaklarını düşünüyordu. Yanmakla olan kütük kamyonu yakındı ama Barbie ona ulaşabileceklerini sanmıyordu.</p>

  <p>Kendi kendine, <span style="font-style:italic;">bu bir rüya,</span> dedi. <span style="font-style:italic;">Kendine bunu söylemeyi sürdürürsen bir şeyler yapmayı başarırsın.</span></p>

  <p>Motton tarafındaki iki kadına, aynı şekilde eliyle gözüne siper yapan altı erkek eklenmişti. Arabalar her iki banketin kenarına park edilmişti. Hâlâ akın akın kalabalığa katılan insanlar vardı. Aynı şey Barbie’nin tarafında da oluyordu. Sanki karşılıklı iki pire grubu düello edecekti: gruplardan biri Motton tarafındaki yolda, diğeri Chester’s Mill tarafındaydı.</p>

  <p>Çiftlikten çıkan üçlü -bir çiftçiyle iki oğlu- de olay yerine varmıştı. Çocuklar rahatça koşuyordu ama baba kızarmış ve soluk soluğa kalmıştı.</p>

  <p>Büyük çocuk, “Vay anasını!” dedi ve babası ensesine vurdu. Çocuk farkında değilmiş gibiydi. Gözleri şaşkınlıktan kocaman olmuştu. Daha küçük olan elini uzattı ve ağabeyi elini tutunca ağlamaya başladı.</p>

  <p>Çiftçi, <span style="font-style:italic;">neler</span> kelimesiyle <span style="font-style:italic;">oldu</span> kelimesi arasında derin bir soluk alıp Barbie’ye, “Neler oldu burada?” diye sordu.</p>

  <p>Barbie duymazdan geldi. Sağ elini dur dercesine kaldırmış, yavaşça Sea Dogs’a doğru ilerliyordu. Hiç konuşmadan Sea Dogs da aynısını yaptı. Barbie engelin olduğunu bildiği yere doğru yaklaşırken -sadece yanmış otların acayip bir şekilde düz olan kenarına bakması gerekmişti- yavaşladı. Suratını bir kere çarpmıştı, bir daha çarpmak istemiyordu.</p>

  <p>Aniden tüyleri diken diken oldu. Ayak bileklerinden ensesine kadar ürpermişti. Hayaları diyapazon gibi titreşti ve bir an ağzında ekşi metalik bir tat oluştu.</p>

  <p>Beş adım ötesindeki -ve daha da yaklaşmakta olan- Sea Dogs’un zaten fal taşı gibi açılmış olan gözleri daha da açılmıştı. “Sen de hissettin mi?” Barbie, “Evet, ama geçti şimdi,” dedi. “Sen?”</p>

  <p>Sea Dogs da, “Geçti.”</p>

  <p>Uzatılmış elleri tam olarak buluşmadı ve Barbie’nin aklına yine bir cam panel geldi; sen elini içeriden dışarıdaki arkadaşının eline dayıyorsun, parmaklar karşılıklı geliyor ama birbirine dokunmuyor.</p>

  <p>Elini geri çekti. Kanlı burnunu sildiği eliydi ve kendi parmaklarından çıkan kırmızı izlerin havada asılı kaldığını gördü. O bakarken kan damlamaya başladı. Tıpkı camdan süzülüyormuş gibi.</p>

  <p>Sea Dogs, “Aman Tanrım, bu da ne demek?” diye fısıldadı.</p>

  <p>Barbie’nin verecek yanıtı yoktu. O daha bir şey diyemeden Ernie Calvert sırtına vurdu. “Polisleri çağırdım,” dedi. “Geliyorlar ama itfaiye cevap vermiyor, Castle Rock’ı aramamı söyleyen bir telesekreter çıkıyor karşıma.” Barbie, “İyi, orayı ara,” dedi. Sonra yirmi adım kadar ötede, çiftçinin otlağına bir kuş daha düştü ve gözden kayboldu. Bunu görünce Barbie’nin aklına yeni bir fikir gelmişti, belki de aradan geçen zaman kıvılcımıyla dünyanın öteki tarafına ateş etmiş oluyordu. “Ama bence önce Ulusal Hava Muhafızları’nı ara, Bangor’dakini.”</p>

  <p>Ernie boş boş baktı. <span style="font-style:italic;">“Muhafızları</span> mı?”</p>

  <p>Barbie, “Chester’s Mill üzerinde uçuş yasağı koyabilecek bir tek onlar var,” dedi. “Ve bence bunu bir an evvel yapsalar iyi olacak.”</p>
</body>
</html>
