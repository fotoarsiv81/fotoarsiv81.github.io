<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><span style="font-style:italic;">2</span></h2>

  <p>Julia Shumway kasabanın en zengin yerleşim bölgesi olan Milletler Topluluğu Sokağı’ndan anacaddeye doğru ağır ağır yürüyordu. On yıl önce&nbsp;mutlu bir şekilde boşanmıştı, ihtiyar Welsh Corgi’si Horace ile <span style="font-style:italic;">Demokrat</span>'ın&nbsp;üstünde oturuyordu. Köpeğe adını tek bir sözüyle hatırlanan...”</p>

  <p>Batıya git genç adam, batıya git... büyük Bay Greeley’den ilham alarak koymuştu, fakat Julia için önemli olan onun gazete editörü olarak yaptıklarıydı. Onun New York <span style="font-style:italic;">Trib</span> için yaptıklarının yarısını yapabilse Julia kendini başarılı olmuş sayardı.</p>

  <p>Tabii ki <span style="font-style:italic;">kendi</span> Horace’sı ona kendini hep başarılı hissettiriyor ve bu da Julia için onu dünyanın en iyi köpeği yapıyordu. Eve gider gitmez köpeği&nbsp;yürüyüşe çıkartır, sonra da mama kabına akşamki biftekten parçalar atıp&nbsp;biraz daha yücelirdi. Böylece her ikisi de kendilerini iyi hissederlerdi ve&nbsp;Julia bunaldığı için en azından bir konuda kendini iyi hissetmek istiyordu.</p>

  <p>Bu hali yeni değildi. Kırk üç yaşının tamamını Mill’de geçirmişti ve son on yılda kasabasında gördükleri giderek daha az hoşuna gider olmuştu.&nbsp;Gömülen onca paraya rağmen kasabanın kanalizasyon ve atık işleme merkezindeki çürümeye, kasabanın kayak merkezi Cloud Top’un yaklaşan sonuna, James Rennie’nin kasabadan onun sandığından da fazla çalmasına&nbsp;üzülüp duruyordu (üstelik de adamın onlarca yıldır epeyce çaldığını sanmaktaydı zaten). Ve elbette ona yüzleşmek için fazlasıyla büyük gelen bu&nbsp;yeni şeye de üzülüyordu. Ne zaman bu konuyu bir yere oturtmaya kalksa,&nbsp;zihni küçük ama çözümsüz bir noktaya takılıp kalıyordu: mesela cep telefonuyla bir yerlere ulaşma becerisinin giderek azalmasına. Ve kendisi tek&nbsp;bir telefon almamıştı ki bu da çok can sıkıcıydı. Kasaba dışındaki dostlarıyla aile üyelerinin ona ulaşmaya çalışması bir yana, başka gazetelerden, örneğin Lewiston Sun’dan, Portland Pres Herald’dan hatta belki de <span style="font-style:italic;">New York&nbsp;Times</span>’tan aranmış olması lazımdı.</p>

  <p>Mill’deki herkes de aynı sorunları yaşıyor muydu?</p>

  <p>Motton sınırına gidip kendi gözüyle görmesi gerekiyordu. En iyi fotoğrafçısı Pete Freeman’a telefonla ulaşamazsa Acil Durum Nikon’u dediği kendi makinesiyle bir şeyler çekebilirdi. Engelin Motton'la Tarker Mill taraflarında -muhtemelen diğer sınırlarda da- bir tür karantina bölgesi oluşturulduğunu duymuştu fakat bu taraftan yaklaşabileceği kesindi. Uzak durması için uyarabilirlerdi ama engel duyduğu gibi geçit vermiyorsa uyarının&nbsp;da fazla bir anlamı yok demekti.</p>

  <p>“Taşlarla sopalar kemiklerimi kırabilir ama kelimeler beni asla incitmez,” derdi. Kesinlikle doğruydu. Kelimelerden incinecek olsa, üç yıl önceki sözde mali denetimden sonra yazdığı haber yüzünden Jim Rennie tarafından yoğun bakıma postalanmış olması gerekirdi. Tabii ki gazeteyi dava edeceğine dair palavralar sıkmıştı ama sözleri palavra olmaktan öteye geçmemişti; hatta Julia bir ara bununla ilgili bir başyazı daha yayımlamayı bile&nbsp;düşünmüştü çünkü atacağı manşet vahimdi: SÖZDE DAVA DA ORTALIKTA GÖRÜNMÜYOR.</p>

  <p>Yani kısacası üzüldüğü bir sürü şey vardı. Bunlar işinin bir parçasıydı. Fakat alışık olmadığı şey kendi davranışlarını dert etmekti ve şimdi, iki caddenin kesiştiği kavşakta dururken dert ettiği buydu. Anacaddeye dönmek yerine dönüp geldiği yola baktı. Ve genelde Horace’a sakladığı mırıltı&nbsp;sesiyle, “O kızı tek başına bırakmamalıydım,” dedi.</p>

  <p>Arabasıyla gitmiş olsa yapmazdı zaten. Fakat yürüyerek gitmişti, üstelik Dodee de pek o kadar hevesli görünmüyordu. Bir de kokuyordu. Ot mu? Belki. Julia böyle şeylere karşı olduğundan değildi. Kendisi de yıllarca epey&nbsp;içmişti. Ve belki bu kızı yatıştırırdı. Acısının yoğunluğunu azaltır, hatta belki de tamamen alırdı.</p>

  <p>Dodee, “Beni merak etmeyin,” demişti. “Babamı bulacağım. Ama önce giyinmem lazım.” Ve üstündeki bornozu göstermişti.</p>

  <p>Julia aslında istemediği halde, “Beklerim,” demişti... Önünde köpeği ile ilgilenmekle başlayacak uzun bir gece vardı. Horace artık patlayacak&nbsp;hale gelmiş olmalıydı, çünkü beşteki yürüyüşü atlamışlardı ve muhtemelen&nbsp;karnı da acıkmıştı. Bu işleri hallettikten sonra insanların engel dediği yere&nbsp;gitmek zorundaydı. Kendi gözüyle görmeliydi. Görüntülenecek ne varsa görüntülemek lazımdı.</p>

  <p>İş orada da bitmeyecekti. <span style="font-style:italic;">Demokrat</span>'a ekstra baskı ayarlamak gerekiyordu. Bu Julia için önemliydi ve kasaba için de önemli olacağını tahmin ediyordu. Tabii ki bütün bunlar yarına da kalabilirdi ama Julia kısmen mantıken, kısmen de duygularıyla öyle olmaması gerektiğini hissediyordu.</p>

  <p>Ama yine de. Dodee Sanders da tek başına kalmamalıydı. Aklı başındaymış gibi görünüyordu ama bu şoktan da olabilirdi ve belki de gerçeği kabullenememişti. Tabii bir de otun etkisi vardı. Fakat tutarlı davranıyordu. “Beklemenize gerek yok. Sizi bekletmek istemem.”</p>

  <p>“Şu durumda yalnız olmak akıllıca mı bilmiyorum canım.”</p>

  <p>Dodee, “Olmazsa Angie’lere giderim,” dediğinde yanaklarından süzülen yaşlara rağmen biraz ferahlamış görünüyordu. “Babamı bulmaya birlikte gideriz.” Başını salladı. “Onunla birlikte olmak istiyorum.”</p>

  <p>Julia’ya göre McCain’lerin annesinin dış görünüşünü fakat -maalesef-babasının beynini almış olan kızı da Dodee’den pek akıllı sayılmazdı. Ama o bir arkadaştı ve Dodee de bu gece en çok bir arkadaşa ihtiyaç duyuyordu.</p>

  <p>“Ben de geleyim seninle...” Bunu yapmak istemiyordu aslında. Ve kız da o anki yaslı haliyle bile durumu anlamış olmalıydı.</p>

  <p>“Yok. Sadece birkaç sokak ötede.”</p>

  <p>“Eh...”</p>

  <p>“Bayan Shumway... emin misiniz? Sahiden annem?...”</p>

  <p>Julia son derece gönülsüzce başını sallamıştı. Ernie Calvert uçağın kuyruk numarasını doğrulamıştı. Ayrıca polise de iletilmesi gereken bir şey&nbsp;almıştı ondan. Julia, Ernie’ye polise götürsün diye ısrar edebilirdi ama maalesef Duke Perkins de ölmüş ve yerine yeteneksiz Randolph geçmişti.</p>

  <p>Ernie’nin Julia’ya verdiği şey Claudette’nin kanlı sürücü ehliyetiydi. Sanders’ların eşiğinde dururken ehliyet Julia’nın cebindeydi ve orada da&nbsp;kalmıştı. Zamanı gelince ya Andy’ye ya da bu solgun, dağınık saçlı kıza verecekti ama şimdi zamanı değildi.</p>

  <p>Dodee üzgün ve resmi bir ses tonuyla, “Teşekkür ederim,” dedi. “Şimdi gidin lütfen. Kendimi kaptırmak istemiyorum ama...”</p>

  <p>Cümlesini bitirememiş sadece üstüne kapıyı kapatmıştı.</p>

  <p>Peki Julia Shumway ne yapmıştı? Acıdan kahrolmuş, muhtemelen yaptıklarının sorumluluğunu alamayacak haldeki yirmilik bir kızın sözüne uymuştu. Ama bu gece bunun kadar zor gelen başka sorumluluklar da vardı. Mesela Horace. Ve gazete. İnsanlar Pete Freeman’ın grenli, siyah beyaz fotoğraflarıyla ve <span style="font-style:italic;">Demokrat'ın</span> Chester’s Mill Ortaokulu Tanışma Gecesi dansıyla ilgili sıkıcı haberleriyle dalga geçebilirdi; gazetenin sadece kedi kumu&nbsp;koymaya yaradığını söyleyebilirdi, ama özellikle de kötü bir şey olduğunda&nbsp;gazeteye ihtiyaçları vardı. Julia da bütün geceyi ayakta geçirme pahasına da&nbsp;olsa ertesi gün gazeteyi görmelerini sağlamak niyetindeydi. İki muhabiri de&nbsp;hafta sonu için kasaba dışına gittiği için biraz zor olacaktı.</p>

  <p>Julia kendini işin heyecanına kaptırmış halde buldu ve Dodee Sanders’ın üzgün yüzü zihninden silinmeye başladı.</p>
</body>
</html>
