<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">9</span></h2>

  <p>Adama buzlu çay verdi - soğuk değildi, hatta serin bile değildi ama bu koşullarda yapabileceği başka bir şey yoktu. Adam yarısını içip bardağı bıraktı, sonra uyku vaktini çoktan geçirmiş bir çocuk gibi yumruklarını gözlerine götürdü. Linda bunu niye yaptığını anladı, kendini kontrol etmeye çalışıyordu ve sessizce oturup bekledi.</p>

  <p>Adam derin bir soluk aldı, soluğunu verdi, sonra üstündeki eski mavi iş gömleğinin cebine uzandı. Bir parça ip çıkarıp saçını topladı. Linda bunu hayra yordu.</p>

  <p>Thurse, “Neler oldu anlatsanıza,” dedi. “Ve nasıl olduğunu.”</p>

  <p>“Göremedim ki. Ben şeyi... Caro’yu yoldan çekmek için eğilince birisi kafama tekme attı.”</p>

  <p>“Ama onu polislerden biri vurdu değil mi? Bu lanet olası mutlu polis, mutlu silah kasabasının polislerinden biri.”</p>

  <p>“Evet.” Linda uzanıp adamın elini tuttu. “Birisi tabanca diye bağırdı. Ve bir tabanca vardı. Andrea Grinnell’indi. Rennie’ye suikast yapmak niyetiyle almış olabilir yanına.”</p>

  <p>“Sizce bu Caro’nun başına geleni haklı çıkarır mı?”</p>

  <p>“Tanrım, hayır. Ve Andi’nin ölümü de düpedüz cinayet bence.”</p>

  <p>“Caro çocukları korumaya çalışırken öldü, değil mi?”</p>

  <p>“Evet.”</p>

  <p>“Kendinin bile olmayan çocukları.”</p>

  <p>Linda bir şey demedi.</p>

  <p>“Aslında öyleydiler. Onun ve benim. Neye yorarsanız yorun onlar bizim çocuklarımızdı, başka türlü asla sahip olamayacağımız çocuklarımız. Ve Kubbe kalkana kadar -tabii kalkarsa- benim çocuklarım oldular.”</p>

  <p>Linda hızla düşünüyordu. Bu adama güvenilebilir miydi? Öyle sanıyordu. Rusty kesinlikle güveniyordu; adamın bunca zaman sonra harika bir sağlık görevlisi olduğunu söylemişti. Ve Thurston da Kubbe’nin altındaki otoriteden nefret ediyordu. Onun da nedenleri vardı.</p>

  <p>“Bayan Everett..”</p>

  <p>“Linda deyin lütfen.”</p>

  <p>“Linda, kanepenizde uyuyabilir miyim? Bu gece uyanırlarsa burada olmak istiyorum. Uyanmazlarsa da -umarım uyanmazlar- sabah aşağı indiklerinde beni görsünler.”</p>

  <p>“Olur. Birlikte kahvaltı ederiz. Gevrekle. Süt daha bozulmadı ama yakında bozulur.”</p>

  <p>“Çok iyi. Çocuklar doyunca da çeker gideriz. Buralıysanız kusuruma bakmayın ama Chester’s Mill’den sıkıldım artık. Tamamen kurtulamam ama elimden geleni yapmayı düşünüyorum. Hastanede durumu ağır olan tek hasta Rennie’nin oğluydu ve öğleden sonra kendi kendini taburcu etmiş. Ama dönecektir, kafasında büyüyen o kitleyle mutlaka döner ama şimdilik..”</p>

  <p>“O da öldü.”</p>

  <p>Thurston pek şaşırmışa benzemiyordu. “Nöbet geldi herhalde.”</p>

  <p>“Hayır. Vuruldu. Hapishanede.”</p>

  <p>“Üzüldüm demek isterdim ama üzülmedim.”</p>

  <p>Linda, “Ben de,” dedi. Junior’ın orada ne yaptığından emin değildi ama yaslı babasının işi nerelere götüreceğini adı gibi biliyordu.</p>

  <p>“Çocukları bu işler bir son bulana kadar Caro’yla kaldığımız göl evine götüreceğim. Orası sakindir ve eminim ki bir süre yetecek kadar yiyecek bulurum. Belki de uzun bir süre. Hatta jeneratörü olan bir yer bile bulabilirim. Fakat buradaki hayata daha fazla dayanamayacağım. Alice ile Aidan da öyle.” Yüzünde acı bir ifade vardı.</p>

  <p>“Daha iyi bir yer önerebilirim.”</p>

  <p>“Sahi mi?” Ve Linda bir şey demeyince Thurston elini uzatıp onun eline dokundu. “Birilerine güvenmeniz lazım. O kişi pekâlâ da ben olabilirim.”</p>

  <p>Böylece Linda ona her şeyi anlattı, Black Ridge’e gitmek üzere kasabadan ayrılmadan önce Burpee’ye uğrayıp kurşun levhaları almaları gerektiğini de söyledi. Neredeyse gece yarısına kadar konuştular.</p>
</body>
</html>
