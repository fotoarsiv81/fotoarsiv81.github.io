<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Saat sekize çeyrek kala Linda Everett’in neredeyse yepyeni Honda Odyssey Green’i Burpee Mağazası’nın arkasındaki yükleme alanına saptı. Thurse yolcu koltuğundaydı. Çocuklar ise (macera yaşayan çocuklar olarak fazlasıyla sessizdiler) arka koltuktaydı. Aidan, Audrey’nin boynuna sarılmıştı. Muhtemelen küçük çocuğun üzüntüsünü hisseden Audi buna sabırla katlanıyordu.</p>

  <p>Aspirin içtiği halde Linda’nın omzu zonkluyordu ve Carter Thibodeau’nun yüzü gözünün önünden gitmiyordu. Ya da kokusu: ter ve kolonya karışımı. Birkaç polis arabasıyla gelip çıkışı tıkamalarını bekliyordu. <span style="font-style:italic;">Bundan sonra sıkacağım ilk mermi o ihtiyar vazona girer. Çocuklar izlesin ya da izlemesin.</span></p>

  <p>Yapardı da. Yapardı. Ve Linda bir an önce bütün bunlardan kurtulmak istiyordu.</p>

  <p>Thurse’e, “Ruloyu olduğu gibi al,” dedi. “Metal makasını da. Süt kutusunun altındaymış. Rusty öyle dedi.”</p>

  <p>Thurston kapıyı açmıştı ama duraksadı. “Bunu yapamam. Ya birinin ihtiyacı olursa?”</p>

  <p>Linda tartışacak halde değildi; herhalde adama bağırır ve çocukları korkuturdu.</p>

  <p>“Her neyse. Sadece çabuk ol. Burası tuzak gibi.”</p>

  <p>“Elimden geleni yaparım.”</p>

  <p>Yine de kurşun rulosundan parçalar kesmesi Linda’ya sonsuza kadar sürmüş gibi geldi ve camdan eğilip hanım evladı olarak mı doğduğunu yoksa sonradan mı böyle olduğunu sormamak için kendini zor tuttu.</p>

  <p><span style="font-style:italic;">Sesini çıkarma. Adam daha dün gece sevdiği insanı kaybetti.</span></p>

  <p>Evet, acele etmezlerse kendisi de her şeyini kaybedecekti. Şimdiden erkenden yer kapmak için 119’a ve Dinsmore Süt Çiftliği’ne doğru yola çıkanlar anacaddede görünmeye başlamıştı bile. Linda polis megafonlarından, “ARAÇLARIN OTOYOLA GİRMESİNE İZİN VERİLMEYECEK! FİZİKSEL ENGELİNİZ YOKSA YÜRÜMEK ZORUNDASINIZ!” anonslarını her duyuşunda yerinden zıplıyordu.</p>

  <p>Thibodeau akıllıydı ve bir şeylerin kokusunu almıştı. Ya geri gelir de minibüsünün evde olmadığını görürse? Aramaya çıkar mıydı? Bu arada, Thurse çatı izolasyonundan parçalar kesmeyi sürdürüyordu. Bir ara döndü ve Linda işinin bittiğini sandı ama sadece gözüyle ön camı ölçüyordu. Tekrar kesmeye başladı. Belki de Linda’yı delirtmeye çalışıyordu. Aptalca bir fikirdi ama bir kere beynine girmişti ve çıkmıyordu.</p>

  <p>Hâlâ Thibodeau’yu arkasına sürtünürken hissedebiliyordu. Göğsünü sıkan parmaklarını. Kot pantolonunu çıkarınca kendi kendine arkasındaki kalıntıya bakmamasını söylemişti ama elinde değildi. Bakınca aklına gelen kelime iğrenç oldu ve kahvaltıda yediklerini çıkarmamak için büyük bir çaba harcadı. Bilse Thibodeau buna da memnun olurdu.</p>

  <p>Alnında biriken ter kaşına inmeye başladı.</p>

  <p>Kulağının dibinde Judy, “Anne?” dedi. Linda yerinden zıplayıp bir çığlık attı. “Özür dilerim, seni korkutmak istememiştim. Bir şeyler yiyebilir miyim?”</p>

  <p>“Şimdi olmaz.”</p>

  <p>“Neden şu adam ha bire megafonla konuşuyor?”</p>

  <p>“Hayatım, şu anda seninle konuşamam.”</p>

  <p>“Düşünüyor musun?”</p>

  <p>“Evet canım. Sen arkana yaslan.”</p>

  <p>“Babamı görmeye mi gidiyoruz?”</p>

  <p>“Evet.” Tabii yakalanıp sizin önünüzde tecavüze uğramazsam. “Arkana yaslan artık.”</p>

  <p>Thurse nihayet geliyordu. Çok şükür. Bir tankı kaplamaya yetecek kadar kare ve dikdörtgen kesmişe benziyordu. “Gördün mü? O kadar da - tüh, hay aksi.”</p>

  <p>Çocuklar gülüşüyor, sesleri Linda’nın beyninde patlamalar yaratıyordu.</p>

  <p>Thurse şaşkın şaşkın aşağı baktı. Metal makasını kemerinde unutmuştu.</p>

  <p>“Şunu süt kutusunun altına bırakıp geleyim..”</p>

  <p>O lafını bitiremeden Linda makası kaptı, adamın dar göğsüne saplamamak için bir an kendisiyle mücadele etti -hayran olunacak bir mücadele olduğunu düşündü- ve alıp kendisi götürdü.</p>

  <p>O bunu yaparken minibüsün arkasına bir araç yanaşıp kaçmak için tek yolları olan Batı Caddesi’ne girişlerine engel oldu.</p>
</body>
</html>
