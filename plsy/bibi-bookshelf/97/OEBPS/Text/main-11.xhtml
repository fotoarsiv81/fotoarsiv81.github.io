<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">11</span></h2>

  <p>Anson alışveriş listesini Rose’un elinden kapmış ve Rose engel damadan süpermarkete koşmuştu. Rose restoran minibüsünün yanında tereddüt içinde, peşinden gitsin mi gitmesin mi bilemeden ellerini açıp kapatarak durdu. Arkadan omzuna bir kol sarıldığında gitmemeye henüz karar vermişti. Sıçradı, sonra başını çevirdi ve Barbie’yi gördü. O kadar rahatlamıştı ki dizlerinin bağı çözüldü. Barbie’nin koluna sokuldu - kısmen rahat etmek için ama daha çok bayılmamak için.</p>

  <p>Barbie pek de neşeli olmayan bir şekilde gülümsüyordu. “Eğleniyorlar ha?” dedi.</p>

  <p>Rose, “Ne yapacağımı bilemedim,” dedi. “Anson içeri girdi... herkes girdi... ve polisler öylece dikilip duruyor.”</p>

  <p>“Muhtemelen daha fazla dayak yemek istemiyorlardır. Onları suçlayamam. Bu iş gayet iyi planlanmış ve gayet güzel de uygulamaya kondu.”</p>

  <p>“Sen neden bahsediyorsun?”</p>

  <p>“Boş ver. İşler daha kötüye gitmeden durdurmaya çalışsak mı?”</p>

  <p>“Nasıl?”</p>

  <p>Barbie megafonu Toby Whelan’in bıraktığı yerden aldı. Rose’a uzatınca kadın ellerini geri çekip göğsünde kavuşturdu. “Sen yap Barbie.”</p>

  <p>“Olmaz. Yıllardır onları sen doyuruyorsun, seni tanıyorlar, senin sözünü dinlerler.”</p>

  <p>Rose çekinerek de olsa megafonu eline aldı. “Ne diyeceğimi bilmiyorum ki. Onları durduracak hiçbir şey gelmiyor aklıma. Toby Whelan denedi zaten. Hiç oralı olmadılar.”</p>

  <p>Barbie, “Toby emir vermeye kalktı,” dedi. “Bir sürüye emir vermek karınca yuvasına emir vermekten farksızdır.”</p>

  <p>“Yine de ben ne..”</p>

  <p>“Ben söyleyeceğim sana.” Barbie sakin sakin konuşuyordu ve bu Rose’u da sakinleştirmişti. Barbie eliyle Linda Everett’i de çağırdı. Jackie ile Linda birlikte geldiler, birbirlerinin beline sarılmışlardı.</p>

  <p>Barbie, “Kocanızla bağlantıya geçebildiniz mi?” dedi.</p>

  <p>“Eğer cep telefonu yanındaysa.”</p>

  <p>“Söyleyin bir ambulansla birlikte buraya gelsin mümkünse. Telefonu açmazsa bir polis arabasına atlayıp hastaneye gidin.”</p>

  <p>“Hastaları vardır..”</p>

  <p>“Burada da var. Sadece kendisi henüz bilmiyor.” Barbie ellerini kanayan yüzüne bastıran Ginny Tomlinson’u gösterdi. Gina’yla Harriet iki yanına çömelmişlerdi, ama Gina, Ginny’nin dağılmış burnunun kanamasını katlanmış bir mendille durdurmaya çalışınca Ginny acıyla bağırmış ve başım yana çevirmişti. “Yanılmıyorsam eğitimli iki hemşiresinden biriyle başlayabilirim.”</p>

  <p>Cep telefonunu eline alan Linda, “Siz ne yapmak niyetindesiniz?” diye sordu.</p>

  <p>“Rose’la onları durduracağız. Öyle değil mi Rose?”</p>
</body>
</html>
