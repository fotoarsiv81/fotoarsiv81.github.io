<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">4</span></h2>

  <p>Telefonu çalıyordu. Mutlaka Howie arıyordu, geç kalacağını, evi kilitleyip yatmasını söyleyecekti...</p>

  <p>Sonra, zehirli bir şeker topundan yağan çirkin hediyeler gibi gerçek bir kere daha kafasına dank etti: Howie ölmüştü. Kimin aradığını bilmiyordu -saatine baktı- gece yarısını yirmi dakika geçmişti, ama Howie olmadığı kesindi.</p>

  <p>Kanepede uyuyakaldığı için kendine, gecenin bu vaktinde arayıp o garip yalnızlığını bir kere daha hissettirdiği için telefondakine söylenerek doğruldu, inleyerek ensesini ovuşturdu.</p>

  <p>Sonra böyle geç bir vakitte aranmasının tek bir nedeni olabileceği aklına geldi: Kubbe ya gitmiş ya da erimişti. Sehpaya üstündeki kâğıtları alt üst edecek bir şiddetle çarptıktan sonra Howie’nin koltuğunun yanında duran telefona erişti (o boş koltuğa bakmak nasıl da canını yakıyordu) ve almacı kaptı. “Ne? <span style="font-style:italic;">Ne? ’</span></p>

  <p>“Ben Dale Barbara.”</p>

  <p>“Barbie! Yıkıldı mı? Kubbe yıkıldı mı?”</p>

  <p>“Hayır. Keşke onun için arasaydım ama onun için aramadım.”</p>

  <p>“O zaman niye aradın? Saat yarım olmuş neredeyse!”</p>

  <p>“Kocanın Jim Rennie’yi araştırdığını söylemiştin.”</p>

  <p>Brenda bu sözlerin anlamını algılayıp duraksadı. Elini boynuna, Howie’nin son kez okşadığı yere götürdü. “Evet, ama sana demiştim, elinde kesin bir şey..”</p>

  <p>Barbie, kadına, “Ne dediğini hatırlıyorum,” dedi. “Beni dinlemen lazım Brenda. Bunu yapabilir misin? Ayıldın mı?”</p>

  <p>“Artık öyleyim.”</p>

  <p>“Kocanın notları var mıydı?”</p>

  <p>“Evet. Dizüstü bilgisayarında. Bastım hepsini.” Sehpaya yayılmış VADER dosyasına bakıyordu.</p>

  <p>“Güzel. Yarın sabah bütün bastıklarını bir zarfa koyup Julia Shumway’a teslim etmeni istiyorum. Güvenli bir yerde saklasın. Hatta varsa kasasına koysun. Yoksa da el kasasına veya kilitli bir evrak dolabına koysun. De ki ancak sana, bana veya ikimize birden bir şey olursa açsın zarfı.”</p>

  <p>“Beni korkutuyorsun.”</p>

  <p>“Başka türlü açmasın. Böyle söylersen dediğini yapar mı? İçgüdülerim yapacağını söylüyor.”</p>

  <p>“Tabii ki yapar, ama niye bakmasına izin vermiyoruz?”</p>

  <p>“Çünkü yerel gazetenin editörü kocanın Koca Jim hakkındaki notlarını görürse ve Koca Jim de onun gördüğünü bilirse manevra kabiliyetimizin büyük kısmını kaybetmiş oluruz. Ne demek istediğimi anlıyor musun?” “Şey, evet..” Brenda bu gece yarısı görüşmesini kendisinin yerine Howie’nin yapmasını ne kadar çok istediğini fark etti.</p>

  <p>“Bugün füzeler işe yaramazsa tutuklanabileceğimi söylemiştim. Hatırlıyor musun?”</p>

  <p>“Evet.”</p>

  <p>“Eh, tutuklanmadım. O şişko alçak zamanı nasıl kullanacağını biliyor. Ama fazla beklemeyecek. Tutuklama işinin yarın - daha doğrusu bugün gerçekleşeceğine eminim. Eğer böyle olursa, kocanın eşelediği pisliği kullanarak onu tehdit edip durduramazsın.”</p>

  <p>“Sence ne sebeple tutuklarlar?”</p>

  <p>“Hiç bilmiyorum, ama dükkân hırsızlığı olmayacağı kesin. Ve hapse girince de herhalde başıma bir kaza gelecek. Irak’ta bol bol gördüm öyle kazalardan.”</p>

  <p>“Delilik bu.” Fakat ara sıra kâbuslarında yaşadığı gibi korkutucu da olabiliyordu.</p>

  <p>“Bir düşün Brenda. Rennie’nin örtbas edeceği bir şey var, bir günah keçisi gerekiyor ve yeni polis şefi kuklası. Bütün yıldızlar sıraya dizilmiş yani.</p>

  <p>Brenda, “Zaten onu görmeye gidecektim,” dedi. “Tedbir olarak da yanıma Julia’yı alacaktım.”</p>

  <p>“Julia’yı alma. Ama yalnız da gitme.”</p>

  <p>“Yani herhalde bana..”</p>

  <p>“Ne yapar, ne kadar ileri gider bilmiyorum. Julia’dan başka kime güvenebilirsin?”</p>

  <p>Brenda’nın aklına öğleden sonra, yangın hemen hemen sönmüşken Little Bitch Yolu’nun kenarında duruşu, endorfin yüklendiği için kendini acısına rağmen iyi hissedişi geldi. Romeo Burpee de en azından itfaiye şefi olmak için adaylığını koyması gerektiğini söylüyordu.</p>

  <p>“Rommie Burpee,” dedi.</p>

  <p>“Tamam, demek ki o.”</p>

  <p>“Howie’nin üstünde çalıştığı şeyleri de anlatayım mı..” Barbie, “Hayır,” dedi. “O sadece sigorta poliçen olacak. Ve bir şey daha: kocanın dizüstü bilgisayarına kimsenin ulaşamamasını sağla.”</p>

  <p>“Tamam... ama dizüstü bilgisayarına şifre koyup bir kopyalarını aldığım belgeleri Julia’ya verirsem Jim’e ne göstereceğim? İstersen birer kopya ilaha basabilirim..”</p>

  <p>“Yok. Ortalıkta dolaşan bir kopya yeter. Şimdilik en azından. Adamın yüreğine Tanrı korkusu salmak da bir şeydir. Korkutursak çığırından çıkabilir, ne yapacağı belli olmaz. Brenda, onun kirli olduğuna inanıyor musun?”</p>

  <p>Brenda hiç tereddüt etmedi. “Bütün kalbimle.” <span style="font-style:italic;">Çünkü Howie buna inanıyordu</span> - <span style="font-style:italic;">bu kadarı da benim için yeterli.</span></p>

  <p>“Peki dosyada yazılanları hatırlıyor musun?”</p>

  <p>“Kullandıkları bütün bankaların isimlerini ve rakamları tamamen hatırlamıyorum ama gerekli olan kısım aklımda.”</p>

  <p>Barbie, “O zaman sana inanır,” dedi. “Elinde dosyanın kopyası olsa da olmasa da inanır.”</p>
</body>
</html>
