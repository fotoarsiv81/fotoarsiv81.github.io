<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">14</span></h2>

  <p>Jackie Wettington’la Linda Everett, Yemek Dünyası’nın önüne park etmişlerdi. Yemek Dünyası bugün sekiz yerine beşte kapanacaktı. Randolph belki kapanışta bir olay çıkar diye göndermişti onları. Çok saçma bir fikirdi, çünkü süpermarket hemen hemen bomboştu. Otoparkta en fazla bir düzine araç vardı ve alışveriş yapan birkaç kişi de aynı kötü düşü görüyormuş gibi uyuşuk uyuşuk dolaşıyordu. İki memur sadece bir tek kasiyer gördüler, Bruce Yardley adında bir delikanlı. Çocuk nakit para alıyor, kredi kartı çekmek yerine de slip dolduruyordu. Et tezgâhı yağmalanmış gibiydi ama hâlâ bol bol tavuk vardı ve konserveyle kuru erzak rafları tıka basa doluydu.</p>

  <p>Linda’nın cep telefonu çaldığında son müşterilerin çıkmasını bekliyorlardı. Linda ekrana baktı ve midesinde hafif bir kramp hissetti. Arayan Linda da Rusty de işteyken -ki Kubbe indiğinden beri neredeyse hep böyleydi- Janelle ile Judy’ye bakan Marta Edmuns’tu. Telefonu açtı.</p>

  <p>Bir şey olmasın diye dua ederek, “Marta?” dedi. Marta çocukları meydana götürmek için belki izin isteyecekti. “Her şey yolunda mı?”</p>

  <p>“Şey... evet. Galiba öyle.” Linda, Marta’nın sesindeki endişeden nefret etti. “Ama... şu nöbet meselesi var ya?”</p>

  <p>“Tanrım - yine mi nöbet geçirdi?”</p>

  <p>Marta, “Galiba,” dedi sonra çabucak devam etti. “Şimdi ikisi de gayet iyi, öbür odada boyama yapıyorlar.”</p>

  <p>“Ne oldu peki? Anlat!”</p>

  <p>“Salıncaktaydılar. Ben de çiçeklerimle uğraşıyordum, kışa hazırlık olsun diye..”</p>

  <p>Linda, “Marta, <span style="font-style:italic;">lütfen'”</span> dedi ve Jackie koluna dokundu.</p>

  <p>“Pardon. Audi havlamaya başladı, ben de dönüp baktım. ‘Tatlım, iyi misin? ’ dedim. Cevap vermedi, sadece salıncaktan inip altındaki çukura oturdu - hani salıncakların altında sürtünme yüzünden çukur oluşur ya? Düşme filan olmadı, sadece oturdu. Dümdüz karşıya bakıp o dikkat etmemi söylediğin dudak şapırdatma işini yapıyordu. Yanma koştum... şöyle bir sarstım... ve o da bana şey dedi... ne demişti?”</p>

  <p>Linda, <span style="font-style:italic;">işte geliyor</span> diye düşündü. <span style="font-style:italic;">Cadılar Bayramı’nı durdurun. Durdurmanız lazım.</span></p>

  <p>Ama hayır. Bambaşka bir şeydi.</p>

  <p>“Dedi ki, ‘Pembe yıldızlar yağıyor. Dizi dizi pembe yıldız yağıyor. ’ Sonra da, ‘Çok karanlık ve her şey kötü kokuyor, ’ dedi. Ondan sonra kendine geldi ve şimdi her şey normal.”</p>

  <p>Linda, “Çok şükür,” dedi ve aklına beş yaşındaki öbür kızı geldi. “Judy iyi mi? Bunlardan etkilendi mi?”</p>

  <p>Hatta uzun bir sessizlik oldu ve sonunda Marta, “Ah,” dedi.</p>

  <p>“Ah mı? Ne demek bu ah Marta?”</p>

  <p>“Judy’di Linda. Janelle değil. Bu sefer Judy’di.”</p>
</body>
</html>
