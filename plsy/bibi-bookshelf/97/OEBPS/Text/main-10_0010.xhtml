<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">8</span></h2>

  <p>“Ne? <span style="font-style:italic;">Ne? Niye?"</span></p>

  <p>Jack Cale, Yemek Dünyası’nın küçük, sıkışık müdür odasındaki masasındaydı. Masada Ernie Calvert’la ancak sabahın birinde bitirebildikleri envanter listeleri duruyordu; işi erken bitirme hayalleri meteor yağmuruyla suya düşmüştü. Jack Cale kâğıtları -verilerin elle girildiği uzun, sarı resmi formlar- kapıp büronun eşiğinde durmakta olan Peter Randolph’a doğru salladı. Yeni şef bu ziyaret için resmi kıyafet giymişti. “Aptalca bir şey yapmadan önce şunlara bir baksana Pete.”</p>

  <p>“Kusura bakma Jack. Market kapandı. Salı günü gıda deposu olarak yeniden açılacak. Merak etme, her şey kayıt altına alınacak, Yemek Dünyası bir sent bile kaybetmeyecek..”</p>

  <p>Jack, “Mesele o değil,” diye adeta inledi. Bebek suratlı, otuz küsur yaşlarında, sarı kâğıtları tutmayan eliyle sürekli yolup durduğu kıvırcık kızıl saçları olan bir adamdı. Peter Randolph da kâğıtları alacakmış gibi görünmüyordu.</p>

  <p>“Al bak işte! Al, al! Sen hangi uyduruk yetkiyle konuşuyorsun Peter Randolph?”</p>

  <p>Depoda bulunan Ernie Calvert d koşarak gelmişti. Göbekli, kırmızı suratlı bir adamdı, kır saçları hayatı boyunca olduğu gibi asker tıraşlıydı. Üstünde Yemek Dünyası’nın yeşil önlüklerinden vardı.</p>

  <p>Jack, “Marketi kapatmak istiyormuş!” dedi.</p>

  <p>Ernie öfkeyle, “Daha bir sürü erzak varken niye böyle bir şey yapmak istesin ki?” diye sordu. “Niye insanları korkutuyorsunuz böyle? Bu iş devam ederse zaten daha epey korkacaklar. Kimin salakça fikri bu?”</p>

  <p>Randolph, “Üyeler oylama yaptı,” dedi. “Bu planla bir derdiniz varsa perşembe geceki acil durum toplantısına saklayın. Tabii o zamana kadar bu durum devam ederse.”</p>

  <p>Ernie, “Ne planıymış?” diye bağırdı. “Sen şimdi Andrea Grinnell’in de bana oy verdiğini mi söylüyorsun? Kendi bilir!”</p>

  <p>Randolph, “Galiba o grip olmuş,” dedi. “Yatak döşek yatıyormuş. O yüzden kararı Andy verdi. Koca Jim de destekledi.” Kimse böyle anlatmasını söylememişti, söylemesine de gerek yoktu. Randolph, Koca Jim’in işleri nasıl yürütmek istediğini bilirdi.</p>

  <p>Jack, “Bir noktadan sonra karne uygulaması makul olabilir,” dedi." Ama niye şimdi?” Kâğıtları tekrar salladı, yanakları da neredeyse saçları kadar kızarmıştı. “Hâlâ elimizde bu kadar mal varken niye?”</p>

  <p>Randolph, “İşte eldekileri tutmaya başlamak için en uygun zaman,” dedi.</p>

  <p>Jack, “Çok güzel, bu karar Sebago Gölü’nde bir sürat motoru ve garajında bir Winnebago Vectra olan adamdan geliyor,” dedi.</p>

  <p>Ernie, “Koca Jim’in Hummer’ını da unutma,” diyerek laf sokuşturdu. Randolph, “Yeter,” dedi. “Üyeler karar verdi..”</p>

  <p>Jack, “Sadece ikisiymiş,” dedi.</p>

  <p>Ernie, “Yani biri demek istiyorsun,” dedi. “Hangisi olduğunu da biliyoruz.”</p>

  <p>Randolph, “... ve ben de mesajı ilettim, yani konu kapandı,” diye devam etti. “Vitrine bir yazı koyun. İKİNCİ BİR DUYURUYA KADAR MARKET KAPALIDIR.”</p>

  <p>“Pete. Bak. Mantıklı ol.” Ernie artık öfkeli görünmüyordu; şimdi neredeyse yalvarıyordu. “Bu karar milleti korkutur. İlla yazı koyun diyorsan SAYIM NEDENİYLE KAPALIDIR, YAKINDA AÇILACAK desek nasıl olur? Belki altına GEÇİCİ BİR SÜRE İÇİN VERDİĞİMİZ RAHATSIZLIKTAN DOLAYI ÖZÜR DİLERİZ diye ekleriz. GEÇİCİ kelimesini de kırmızıyla filan yazarız.”</p>

  <p>Peter Randolph kararlı bir tavırla yavaşça başını salladı. “İzin veremem Ern. Onun gibi hâlâ resmen burada çalışıyor olsan bile veremezdim.” Başıy-la envanter kâğıtlarını masaya bırakıp iki eliyle birden saçını yolmaya başlamış olan Jack Cale’i gösterdi. “İKİNCİ BİR DUYURUYA KADAR KAPALIDIR. Üyeler bana böyle söyledi ve ben emirlerini iletiyorum. Üstelik yalan döner dolaşır senin başına çorap örer.”</p>

  <p>Ernie, “Eh, Duke olsa bu emri alıp münasip bir yerlerini silmelerini söylerdi,” dedi. “O şişko herifin suyuna gittiğin için utanman lazım Pete. O sana atla diyor, sen ne kadar yüksekten olsun diye soruyorsun.”</p>

  <p>Randolph parmağını Ernie’ye uzatıp, “Kendi menfaatin için daha fazla konuşmasan iyi olur,” dedi. Parmak biraz titriyordu. “Görevli memura saygısızlık suçundan günün geri kalan kısmını hapiste geçirmek istemiyorsan çeneni kapa ve emirlere uy. Ortada bir kriz durumu var..”</p>

  <p>Ernie kulaklarına inanamayarak Randolph’a baktı. “Saygısızlık suçu mu? Böyle bir şey yok ki!”</p>

  <p>“Artık var. İnanmıyorsan şansını deneyebilirsin.”</p>
</body>
</html>
