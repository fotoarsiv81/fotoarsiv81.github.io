<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">14</span></h2>

  <p>Andy hastaneye vardığında Piper Libby çoktan gelmişti. Lobide bir sıraya oturmuş beyaz sentetik pantolon ve hemşire gömleği giymiş iki genç kızla konuşuyordu... ancak kızlar Andy’ye hemşire olamayacak kadar küçük görünmüştü. İkisi de ağlamıştı ve biraz sonra yeniden başlayacakmış&nbsp;gibi duruyordu ama Andy, Rahip Libby’nin kızlar üstünde olumlu bir etkisi&nbsp;olduğunu görebiliyordu. Hayatta hiç sorun yaşamadığı bir şey duyguları değerlendirmekti. Bazen işin düşünce kısmında da daha iyi olabilmeyi dilerdi.</p>

  <p>Ginny Tomlinson az ötede yaşlıca görünen bir adamla alçak sesle konuşmaktaydı. Her ikisi de şaşkın ve sarsılmış görünüyordu. Ginny, Andy’nin geldiğini görmüştü. Yaşlıca görünen adam da onun peşinden geldi. Ginny&nbsp;adamı Thurston Marshall olarak tanıştırdı ve yardıma geldiğini söyledi.</p>

  <p>Andy adama kocaman gülümseyerek içtenlikle el sıkıştı. “Tanıştığımıza sevindim Thurston. Ben de Andy Sanders. Birinci üye.”</p>

  <p>Piper bulunduğu yerden o tarafa bakıp, “Andy sen sahiden birinci üye olsaydın, ikinci üyeyi dizginlerdin,” dedi.</p>

  <p>Andy gülümsemeye devam ederek, “Zor günler geçirdiğinin farkındayım,” dedi. “Hepimiz aynı durumdayız.”</p>

  <p>Piper, Andy’ye soğuk soğuk baktıktan sonra kızlara kafeteryaya gelip kendisiyle çay içmek isterler mi diye sordu. “Ben kesinlikle bir fincan içeceğim.”</p>

  <p>Piper iki genç hemşireyle uzaklaşınca Ginny hafiften özür dilemesine, “Sizi aradıktan sonra onu aradım,” dedi. “Karakolu da aradım ve Freddy&nbsp;Denton’la konuştum.” Burnuna pis bir koku gelmiş gibi suratını buruşturdu.</p>

  <p>Andy hevesle, “A... Freddy iyi çocuktur,” dedi. Yüreği buralarda değildi -yüreği hâlâ Dale Barbara’nın yatağında oturmuş o zehirli pembe sıvıyı içmeyi düşünüyordu- ama yine de eski alışkanlıklar devam ediyordu işte.&nbsp;Her şeyi düzeltme, bulanık suları yatıştırma dürtüsü bisiklete binmek gibiydi anlaşılan. “Neler oldu burada, anlatsana.”</p>

  <p>Ginny anlattı. Andy şaşırtıcı bir sükûnetle dinledi, bir yandan da DeLesseps ailesini hayatı boyunca tanıdığını ve ortaokuldayken Georgia Roux’un annesiyle bir kez çıktığını düşünüyordu (Helen onu ağzı açık olarak öpmüştü ki bu hoştu ama pis kokan nefesi hiç hoş değildi. ). Bu duygusuz&nbsp;halinin telefonu çalmamış olsa şimdiye kadar çoktan bayılmış olacağım bilmekten ileri geldiğini düşündü. Belki de ölmüş olacaktı. Böyle bir şey insana belli bir bakış açısı kazandırıyordu.</p>

  <p>“Yeni memurlarımızdan ikisi,” dedi. Kendi sesi kulaklarına programı öğrenmek için aradığı sinemanın bant kaydı gibi geliyordu. “Biri zaten şu&nbsp;süpermarket arbedesini yatıştırmaya çalışırken fena halde yaralanmıştı. Zavallıcık, zavallıcık.”</p>

  <p>Thurston, “Belki bunu söylemenin zamanı değil ama polislerinizi pek beğendiğimi söyleyemeyeceğim,” dedi. “Ama mideme yumruk atan memurun artık hayatta olmaması şikâyette bulunmayı tartışmalı hale getiriyor.”&nbsp;“Hangisi? Frank mı yoksa Roux mu?”</p>

  <p>“Genç adam. Ölümcül yarasına rağmen tanıdım.”</p>

  <p>“Frank DeLesseps sizi yumrukladı mı?” Andy buna sahiden inanmamıştı. Frankie dört yıl boyunca Lewiston Sun’unu getirmiş ve bir gün bile atlamamıştı. Eh, evet, düşününce bir iki kere atladığı olmuştu, fakat o da büyük kar fırtınalarına denk geliyordu. Ve bir keresinde de kızamık olmuştu.&nbsp;Yoksa kabakulak mıydı?</p>

  <p>“Adı buysa evet.”</p>

  <p>“Şey... bu..” Bu neydi? Ve bir önemi var mıydı? Bir anlamı var mıydı? Andy yine de oyuna devam etti. “Bu çok müessif bir durum efendim. Chester’s Mill’de sorumluluklarına sahip insanlar olarak yaşarız. Doğru&nbsp;olanı yaparız. Şimdi ise adeta silah karşısında gibiyiz. Kontrol edemeyeceğimiz koşullardayız yani.”</p>

  <p>Thurse, “Biliyorum,” dedi. “Ve bildiğim kadarıyla sahiden zor bir durum. Ama bayım... o memurlar gençti. Ve hadlerini hiç bilmiyorlardı” Durdu. “Birlikte olduğum hanım da saldırıya uğradı.”</p>

  <p>Andy bu adamın doğru söylediğine inanmıyordu. Chester’s Mill polisleri kışkırtılmadıkça (ciddi biçimde kışkırtılmadıkça) insanlara zarar vermezdi; o büyük şehirlere, insanların âdet usul bilmediği yerlere has bir özellikti. Tabii ki bir kızın iki polisi öldürdükten sonra kendini öldürmesi gibi bir durumla Değirmen’de daha önce karşılaşılmamıştı.</p>

  <p><span style="font-style:italic;">Neyse,</span> diye düşündü. <span style="font-style:italic;">Bu adam sadece kasaba dışından değil, eyaletin de dışından. Öyle düşün.</span></p>

  <p>Ginny, “Andy geldin ama ne yapabilirsin tam olarak bilmiyorum. Twitch cesetlerle ilgileniyor ve..”</p>

  <p>Lafını bitiremeden kapı açıldı. Uykulu iki çocuğun elinden tutan genç bir kadın girdi içeri. Çocuklar bakarken yaşlı adam -Thurston- genç kadına sarıldı. Çocukların ikisi de yalınayaktı ve yatak kıyafeti niyetine tişört giymişlerdi. Oğlanın ayak bileklerine kadar inen tişörtünün üstünde&nbsp;MAHKÛM 9091 ve SHAWSHANK EYALET HAPİSHANESİ MALIDIR&nbsp;yazıyordu. Andy herhalde Thurston’un kızıyla torunları diye düşündü ve&nbsp;yine Claudette ile Dodee’yi özlediğini fark etti. Bu düşünceyi aklından kovdu. Ginny onu yardıma çağırmıştı ve kendisinin de yardıma ihtiyacı vardı. Bu da hiç şüphesiz bütün hikâyeyi tekrar anlattığında dinlemek olacaktı, Andy’nin değil Ginny’nin iyiliği için. Böylece bu gerçeği kabullenmeye&nbsp;başlayacaktı. Andy umursamadı. Dinlemek her zaman iyi olduğu bir konuydu ve biri eski gazeteci çocuğun dağılmış gövdesi olmak üzere üç ölüye bakıyordu. Yaklaşımın doğru olduğu sürece dinlemek basit bir şeydi, bir geri&nbsp;zekâlı bile dinleyebilirdi, fakat Koca Jim asla iyi bir dinleyici olamazdı. O&nbsp;konuşmakta iyiydi. Ve bir de plan yapmakta. Böyle bir zamanda onun gibi&nbsp;birine sahip oldukları için şanslıydılar.</p>

  <p>Ginny söyleyeceklerini ikinci kere anlatırken Andy’nin akima bir fikir geldi. Muhtemelen önemli bir fikirdi. “Acaba kimse..”</p>

  <p>Thurston peşinde yeni gelenlerle birlikte ona doğru döndü. “Üye Andy, bu hanım arkadaşım Carolyn Sturges. Bunlar da bakımım üstlendiğimiz çocuklar. Alice ile Aidan.”</p>

  <p>Aidan asık suratla, “Oyuncağımı istiyorum,” dedi.</p>

  <p>Alice, “Oyuncak için büyüdün artık,” deyip kardeşine bir dirsek attı. Aidan’ın suratı buruştuysa da ağlamaya başlamadı.</p>

  <p>Carolyn Sturges, “Alice,” dedi. “Bu kabalık. Ve kaba insanlar hakkında ne öğrenmiştik?”</p>

  <p>Alice’in yüzü aydınlandı. “Kaba insanlar iğrençtir!” diye bağırdı ve kahkahalara gömüldü. Bir süre düşündükten sonra Aidan da ona katıldı.</p>

  <p>Carolyn, Andy’ye, “Kusura bakmayın,” dedi. “Onları bırakacak kimsem yok ve aradığında Thurse’in sesi çok kötü geliyordu..”</p>

  <p>İnanması zordu ama bu yaşlı adamın bu genç hanımla işi pişirmesi mümkünmüş gibi görünüyordu. Normal koşullarda olsalar bütün ayrıntıları&nbsp;merak ederdi ama şu anda üzerinde durmuyordu. Düşünmesi gereken daha&nbsp;önemli konular vardı.</p>

  <p>“Sammy’nin kocasına öldüğünü haber veren oldu mu?” diye sordu.</p>

  <p>“Phil Bushey’e mi?” Bunu lobide duran Dougie Twitchell sormuştu. Omuzları çökmüş, yüzü simsiyah olmuştu. “O baş belası kızı da kasabayı da terk etti. Aylar önce.” Gözleri Alice ve Aidan Appleton’a kaydı. “Pardon çocuklar.”</p>

  <p>Caro, “Önemli değil,” dedi. “Bizim evde kimse konuşmalarına dikkat etmez. Böylesi çok daha gerçekçi.”</p>

  <p>Alice, “Doğru,” diye atıldı. “İstediğimiz zaman küfürlü konuşabiliyoruz.”</p>

  <p>Aidan, “Ama kaltak demek yok,” dedi. “Kaltak zaten öldü.”</p>

  <p>Caro oyuna gelmedi. “Thurse? Ne oldu?”</p>

  <p>Adam, “Çocukların önünde olmaz,” dedi. “Konuşmak ne kadar serbest olsa da olmaz.”</p>

  <p>Twitch, “Frank’in ailesi kasaba dışındaymış,” dedi. “Ama Helen Roux’ la konuştum. Haberi oldukça soğukkanlı karşıladı.”</p>

  <p>Andy, “Sarhoş muydu?” diye sordu.</p>

  <p>“Hem de nasıl.”</p>

  <p>Andy koridora doğru yürüdü. Üstünde hastane kıyafeti, ayağında hastane terlikleri olan birkaç hasta sırtı ona dönük olarak orada duruyordu. Katliam yerine baktıklarını düşündü. Bunu yapmaya pek hevesli değildi ve&nbsp;her ne yapılması gerekiyorsa Dougie Twitchell’in ilgileniyor olmasına memnun olmuştu. O bir eczacı ve politikacıydı. İşi de canlılara yardım etmekti,&nbsp;ölülerle ilgilenmek değil. Ve bu insanların bilmediği bir şey biliyordu. Onlara Phil Bushey’in hâlâ kasabada olduğunu, radyo istasyonundan münzevi gibi yaşadığını söyleyemezdi, ama Phil’e ayrı yaşadığı karısının öldüğünü haber verebilirdi. Verebilirdi ve vermeliydi. Tabii ki Phil’in tepkisinin ne&nbsp;olacağını tahmin etmeye imkân yoktu; bugünlerde kendinde değildi. Çileden çıkabilirdi. Hatta kötü haberi getireni bile öldürebilirdi. Peki bu o kadar&nbsp;kötü mü olurdu? İntihar edenler cehenneme gidebilirdi, ama Andy cinayet&nbsp;kurbanlarının cennete gideceğinden ve Tanrı’nın sofrasında sonsuza kadar&nbsp;rozbifle elmalı pasta yiyeceğinden emindi.</p>

  <p>Sevdikleriyle birlikte.</p>
</body>
</html>
