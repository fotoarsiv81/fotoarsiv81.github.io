<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">7</span></h2>

  <p>Chester’s Mill’e Ziyaretçi Günü gelip çatmış ve 119’dan, daha beş gün önce Joe McClatchey’in sunumunun o kadar kötü gittiği yere doğru yürüyen insanları umutlu bir beklenti havası sarmıştı. O kötü anıya -ve sıcağa ve pis kokan havaya- rağmen (tam olarak mutlu değilseler bile) ümit doluydular. Kubbe’nin ötesinde ufuk artık bulanık görünüyordu ve ağaçların üzerinde gökyüzü biriken parçacıklar yüzünden kirlenmişti. Dosdoğru yukarı bakmak daha iyiydi ama yine de sorun vardı; mavi yerine kataraktlı yaşlılar gibi sarımtırak bir renk görüyorlardı.</p>

  <p>Kalçası kırılmaktan son anda kurtulan Henrietta Clavard, “Yetmişlerde o kâğıt fabrikaları tam kapasite çalışırken de gökyüzü böyleydi,” dedi. Sonra yanında yürüyen Petra Searles’e zencefilli gazozundan ikram etti. Petra, “Yok teşekkürler,” dedi. “Bende biraz su var.”</p>

  <p>Henrietta, “O da votkalı mı?” diye kurcaladı. “Çünkü bu öyle. Yarı yarıya tatlım; ben buna Canada Doktor Roketi diyorum.”</p>

  <p>Petra şişeden koca bir yudum aldı. “Vay!” dedi.</p>

  <p>Henrietta ciddi bir tavırla başını salladı. “Evet hanımefendi. Şık bir hareket değil ama insanın gününü aydınlatıyor.”</p>

  <p>Yürüyenlerin birçoğunda, canlı sabah programlarına katılan seyircilerdeki gibi dış dünyadan gelecek ziyaretçilerine tutmayı düşündükleri pankartlar vardı (ve tabii ki fotoğraf makineleri). Fakat sabah programlarında kaldırılan pankartlarda genelde keyifli şeyler yazardı. Bunların çoğu öyle değildi. BİZİ BIRAKIN KAHROLASILARI HÜKÜMET DENEY Mİ YAPIYOR: NİÇİN????, BU KUŞATMAYI KALDIRIN! BİZ İNSANIZ KOBAY DEĞİLİZ. Johnny Carver’ınkinde HER NE YAPIYORSANIZ TANRI ADINA KESİN! ÇOK GEÇ OLMADAN!!! yazıyordu. Frieda Morrison’unki -yazım hatalarıyla ama hırsla- KİMİN GÜNAHLARI YÜZÜNDEN ÖLÜYORUZ? diye sormaktaydı. Bruce Yardley’in taşıdığı pankart tamamen olumlu mesaj taşıyan tek pankarttı. İki metrelik bir çubuğa tutturulmuş ve mavi krepon kâğıdıyla kaplanmıştı (Kubbe’de hepsinin tepesinden görünecekti) ve üzerinde CLEVELAND’DAKİ ANNE VE BABAMA MERHABA! SİZİ SEVİYORUM! yazıyordu.</p>

  <p>Dokuz on tanesinde kutsal kitaptan alıntılar yazıyordu. Kasabadaki kereste deposunun sahibinin karısı olan Bonnie Morrell ONLARI BAĞIŞLAMAYIN, ÇÜNKÜ NE YAPTIKLARINI BİLİYORLAR! yazmıştı. Trina Cale’inkinde koyuna benzese de tam emin olunamayacak bir çizimin altında TANRI ÇOBANIMDIR yazıyordu.</p>

  <p>Donnie Baribeau kısaca BİZİM İÇİN DUA EDİN demişti.</p>

  <p>Bazen Everett’lerin çocuklarına bakan Marta Edmunds yürüyenlerin arasında değildi. Eski kocası Güney Portland’da oturuyordu ama geleceğinden şüpheliydi ve gelse bile ona ne diyecekti? <span style="font-style:italic;">Nafakaları ödemiyorsun kahrolası</span> mı? Marta 119’un yerine Little Bitch Yolu’ndan gidiyordu. Bu avantajı yürümek zorunda kalmamaktı. Acura’sına binmişti (ve klimayı sonuna kadar açmıştı). Niyeti Clayton Brassey’in düşüş yıllarını geçirdiği küçük, sevimli eve gitmekti. Clayton Brassey bir zamanlar inzivaya çekilmiş olan (veya ona benzer bir şey yapan) büyük büyük amcasıydı ve bu durumun sebebini bilmese de evinde jeneratör olduğundan emindi. Eğer hâlâ çalışıyorsa orada televizyon izleyebilirdi. Ayrıca Clayt amcanın iyi olduğunu gözüyle görmek istiyordu - tabii insan yüz beş yaşma gelip de beyni lapaya dönünce ne kadar iyi olabilirse.</p>

  <p>Clayt amca iyi değildi. Kasabanın en yaşlısı olmayı bırakmıştı. Oturma odasındaki sevgili koltuğunda yıpranmış lazımlığı kucağında ve bastonu duvara dayanmış vaziyette oturuyordu ve oda buz gibi soğuktu. Baş bakıcısı ve torununun torunundan iz yoktu; kadın, erkek kardeşi ve geliniyle Kubbe’ye gitmişti.</p>

  <p>Marta, “Ah amca - kusura bakma ama zamanı gelmişti,” dedi.</p>

  <p>Yatak odasına gidip dolaptan temiz bir çarşaf aldı ve yaşlı adamın üstüne örttü. Sonuçta amca terk edilmiş evlerdeki mobilyalara benzemişti. Mesela konsol olabilirdi. Marta arka tarafta çalışan jeneratörün sesini duyabiliyordu. Televizyonu açıp CNN’i buldu ve kanepeye oturdu. Ekranda gördükleri yüzünden odada bir cesetle oturduğunu hemen hemen unutmuştu.</p>

  <p>Görüntüler, ziyaretçi otobüslerinin park ettiği Motton bitpazarının üzerinde uçan bir helikopterden, iyi bir fotoğraf makinesiyle çekilmişti. Kubbe’nin altındaki erkenciler çoktan gelmişti. Arkadan da hac kafileleri gelmeye devam ediyordu: iki şeritli asfalt yol Yemek Dünyası’na kadar boydan boya doluydu. Kasabalıların karınca ordularına benzerliği gözden kaçacak gibi değildi.</p>

  <p>Bir muhabir konuşuyor, şahane ve şaşırtıcı gibi sözcükler kullanıyordu. Adam ikinci defa <span style="font-style:italic;">hayatımda böyle bir şey görmedim</span> deyince, Marta sesi kapattı, içinden de <span style="font-style:italic;">kimse görmedi ahmak</span> diye geçirdi. Kalkıp mutfakta atıştıracak bir şeyler var mı diye bakmayı düşünürken (belki odada ceset varken doğru olmazdı ama karnı acıkmıştı işte) ekrandaki görüntüler bölündü. Görüntünün sol tarafında şimdi başka bir helikopter Castle Rock’tan yola çıkan otobüsleri izliyordu ve ekranın altındaki bantta ZİYARETÇİLER SABAH SAAT ONU BİRAZ GEÇE VARACAK yazıyordu.</p>

  <p>Bir şeyler hazırlamanın tam sırasıydı. Marta kraker, fıstık ezmesi ve -hepsinden güzeli- üç şişe soğuk bira buldu. Her şeyi bir tepsiye koyup oturma odasına döndü ve yerine yerleşti. “Teşekkürler amca,” dedi.</p>

  <p>Ses kapalı olduğu halde (aslında ses özelikle kapatılmıştı) art arda geçen görüntüler insanı sürüklüyor, hipnotize ediyordu. İlk bira çarpınca (neşeli bir şekilde) Marta bunun karşı konulmaz bir gücün hareketsiz bir cisimle buluşmasını ve buluşma anında patlama olacak mı diye beklemeye benzediğini fark etti.</p>

  <p>Toplanmış kalabalıktan biraz uzakta babasının mezarını kazmakta olan Ollie Dinsmore küreğine dayanmış kalabalığın gelişini izliyordu: iki yüz, sonra dört yüz, sonra sekiz yüz oldular. En azından sekiz yüz kişi vardı. Sırtındaki portbebede bebeğini taşıyan bir kadın gördü ve bu sıcakta bu kadarcık çocuğu başına şapka bile takmadan buraya getirdiği için kadın deli mi diye merak etti. Kasabalılar puslu güneşin altında gergin bir şekilde otobüsleri bekliyordu. Kalabalık kasabaya kadar uzanıyordu. Sonunda Ollie tekrar elindeki işe döndü.</p>

  <p>Giderek büyüyen kalabalığın arkasında, 119’un her iki tarafında polisler -Henry Morrison’un yönetiminde bir düzine kadar çoğunlukla en yeniler- tepe lambalarını açık bırakarak park etmişlerdi. Son iki polis arabası geç gelmişti, çünkü Henry onlara bagajlarına itfaiyedeki su bidonlarını yüklemelerini emretmiş, o arada da itfaiyedeki jeneratörün hem çalıştığını hem de suyun ancak birkaç hafta daha idare edebileceğini keşfetmişti. Su yeterli olmaktan çok uzaktı -aslında kalabalığa bakılınca gülünç miktardaydı- ama ellerinden gelen buydu. Bunu da güneşin altında bayılanlara saklayacaklardı. Henry sayının fazla olmamasını umuyordu ama mutlaka fazla olacağını biliyor ve hazırlık yapılmadığı için Jim Rennie’ye küfrediyordu. Rennie’nin umurunda bile olmadığını da biliyor ve Henry’ye göre bu ihmali daha da kötü bir hale getiriyordu.</p>

  <p>Henry, Pamela Chen’le gelmişti, yeni, “Özel polisler.” arasında tam anlamıyla güvendiği tek kişi oydu ve kalabalığın yoğunluğunu görünce hastaneyi aramasını söyledi. Ambulansın gelip hazır beklemesini istiyordu. Kız beş dakika sonra Henry’nin hem inanılmaz hem de hiç şaşırtıcı olmadığını düşündüğü bir haberle geri geldi. Telefonu resepsiyondaki hastaların biri açmıştı - Pamela bu sabah kırık bilekle gelmiş genç bir kadın olduğunu söyledi. Kadın bütün tıp personelinin gittiğini, ambulansın da orada olmadığını söylemişti.</p>

  <p>Henry, “İşte bu harika,” dedi. “Umarım ilkyardım becerilerin iyidir Pammie, çünkü kullanmak zorunda kalabilirsin.”</p>

  <p>Kız, “Suni teneffüs yaptırabilirim,” dedi.</p>

  <p>“İyi.” Joe Boxer’i, yani Eggo seven dişçiyi gösterdi. Boxer koluna mavi kolluk takmıştı ve azametle yolun iki tarafındakilere el sallıyordu (çoğu insan farkında bile değildi). “Ve dişi ağrıyan biri olursa şu kendini beğenmiş herife götürebilirsin.”</p>

  <p>Pamela, “Tabii yanlarında nakit para varsa,” dedi. Kendisi de yirmi yaş dişi için Joe Boxer’a gitmişti. Adam, kızın hiç aldırmadığı bir şekilde göğüslerini süzerken “hizmet takası” türünden bir şeyler gevelemişti.</p>

  <p>Henry, “Galiba arabamın arkasında bir Red Sox kepi olacaktı,” dedi. “Eğer varsa şuraya götürür müsün?” Ollie’nin daha önce fark ettiği kadını gösteriyordu, bebeğinin başında şapka olmayan kadını. “Şapkayı çocuğa giydir ve kadına da aptal olduğunu söyle.”</p>

  <p>Pamela sakin bir tavırla, “Şapkayı götürürüm ama kadına öyle bir şey demem,” dedi. “O Mary Lou Costas. On yedi yaşında, bir yıldır neredeyse iki katı yaşında bir kamyon şoförüyle evli ve muhtemelen adam onu görmeye gelecek diye umuyor.”</p>

  <p>Henry içini çekti. “Bence yine de aptal ama herhalde o yaştayken hepimiz aptal oluyoruz.”</p>

  <p>İnsanlar gelmeye devam ediyordu. Yanına su almamış ama WCIK radyosunun yayınını, gümbür gümbür çalan müzik setini almayı ihmal etmemiş bir adam ortaya çıktı. Arkadaşlarından ikisi de bir bez afişi açmaktaydı. Üzerinde kocaman harflerle LÜTFEN BİZİ KURTARIN yazıyordu.</p>

  <p>Henry, “Bu iş sarpa saracak,” dedi ve tabii ki haklıydı ama ne kadar sarpa saracağından haberi yoktu.</p>

  <p>Büyüyen kalabalık güneşin alnında bekliyordu. Mesanesi dayanıksız olanlar yolun batı tarafında çalıların arasında dolanmaktaydı. Çoğu rahatlayamadan doğruluyordu. Şişman bir kadın (Mabel Alston; kendisi aynı zamanda kendi deyimiyle diyaabet hastasıydı) bileğini burkup düştü ve birkaç kişi koşup kaldırana kadar yattığı yerde çırpınıp durdu. Kasabanın postacısı olan (en azından posta gelişi belirsiz bir süre için ertelenene kadar) Lennie Meechum, kadına birinden baston buldu. Sonra da Henry’ye Mabel’in kasabaya arabayla dönmesi gerektiğini söyledi. Henry onun için araba tahsis edemeyeceğini, gerekirse gölgede dinlenmesini söyledi.</p>

  <p>Lennie kollarını yolun iki tarafına sallayarak, “Belki fark etmemişsindir, bir tarafta otlak diğer tarafta da böğürtlen çalıları var. Gölgelik filan yok yani.”</p>

  <p>Henry, Dinsmore’ların ahırını gösterdi. “Orada bol bol gölge var.”</p>

  <p>Lennie kızdı. “Orası beş yüz metre uzakta!”</p>

  <p>Olsa olsa iki yüz metreydi ama Henry tartışmadı. “Benim arabamın ön koltuğuna oturtun.”</p>

  <p>Lennie, “Güneşte pişer,” dedi. “Serinlemesi lazım.”</p>

  <p>Evet, Henry de klimanın çalışması gerektiğinin farkındaydı, ki bu da arabanın çalışır durumda olması anlamına geliyordu, yani yakıtın tükenmesi. Gerçi şimdilik bu konuda bir kısıtlama yoktu -Benzin ve Gıda’daki tanklardan alabilecekleri varsayılıyordu- ve Henry bunu daha sonra düşüneceklerini tahmin ediyordu.</p>

  <p>“Anahtar üstünde,” dedi. “Ama klimayı minimumda çalıştır tamam mı?”</p>

  <p>Lennie onayladığını söyleyip Mabel’in yanına döndü ama yanaklarından terler aktığı ve yüzü parlak kırmızı olduğu halde Mabel kıpırdayacak durumda değildi. “Daha bitirmedim!” diye bağırdı. “Bitirmem lazım!”</p>

  <p>Yeni polislerden Leo Lamoine, Henry’ye doğru geliyordu. Henry onsuz da yaşayabilirdi. Leo’da şalgam kadar beyin vardı. “Peki buraya kadar nasıl gelmiş bu kadın bayım?” diye sordu. Leo Lamoine herkese “bayım.” derdi.</p>

  <p>Henry endişeli bir tavırla, “Bilmiyorum ama gelmiş işte,” dedi. Başı ağrımaya başlıyordu. “Birkaç kadın al da benim arabanın arkasına götürün ve çişini yaparken de yardımcı olun.”</p>

  <p>“Hangi kadınları alayım bayım?”</p>

  <p>Henry, “İriyarı olanları,” dedi ve Leo Lamoine’nin burnuna bir yumruk indirmemek için uzaklaştı.</p>

  <p>Mabel’i üç numaralı arabanın arkasına götüren ve Mabel tampona tutunarak çişini yaparken, diğer dört kadınla birlikte etraftan görülmesini engellemeye çalışan kadınlardan biri, “Bu nasıl polis böyle?” diye sordu.</p>

  <p>Henry <span style="font-style:italic;">kahraman liderleriniz Rennie ile Randolph sayesinde hazırlıksız bir polis,</span> demek istedi ama demedi. Dün gece Andrea Grinnell’in sesi duyulsun diye araya girdiği için başının dertte olduğunu biliyordu. O yüzden, “Elinizdeki yegâne polis işte,” diye cevap verdi.</p>

  <p>İşin doğrusu, çoğu insan tıpkı Mabel’in onur koruyucuları gibi birbirine yardım etmeye çok istekliydi. Su getirmeyi akıl edenler getirmeyenlerle paylaşıyordu ve onların çoğu da sakınarak içiyordu. Hoş, her kalabalıkta budalalar bulunurdu ve buradakiler de buldukları suyu hiç düşünmeden kana kana içiyordu. Kimi insanlar sonradan susamalarına yol açacak krakerler, kurabiyeler kemirmekteydi. Mary Lou Costas’ın kızı da başına çok büyük gelen Red Sox kepinin altında ağlamaya başlamıştı. Mary Lou bir şişe su getirmişti ve şimdi o suyla bebeğin yanaklarını, boynunu ıslatıyordu. Birazdan şişe boşalmış olacaktı.</p>

  <p>Henry, Pamela Chen’i yakalayıp tekrar Mary Lou’yu gösterdi. “Şu şişeyi alıp getirdiğiniz bidonlardan su doldur,” dedi. “Kimseye göstermeden yapmaya çalış, yoksa öğlen olmadan o bidonlardaki sular da biter.”</p>

  <p>Kız söyleneni yaptı ve Henry, <span style="font-style:italic;">bu işi gerçekten isterse en azından hakkıyla küçük kasaba polisliği yapacak biri var,</span> diye düşündü.</p>

  <p>Kimse Pamela’nın gittiği yere dikkat etmemişti. Bu iyiydi. Otobüsler gelince bu insanlar bir süre için sıcağı da susuzluğu da unuturdu. Tabii ziyaretçiler gittikten sonra... ve kasabaya doğru yürümeye başlayınca...</p>

  <p>Aklına bir fikir geldi. Elindeki sözde polisleri gözden geçirdi ve bir sürü beceriksize karşılık güvenebileceği çok az insan gördü. Randolph nispeten düzgün olanları bir tür gizli göreve götürmüştü. Henry o işin Andrea’nın Rennie’yi suçladığı uyuşturucu operasyonuyla bir alakası olduğunu düşünüyordu ama aldırdığı da yoktu. Onun tek bildiği diğerlerinin burada olmadığı ve bu işin altından kendi başına kalkamayacağıydı.</p>

  <p>Fakat kimin kalkabileceğini biliyordu ve yanma çağırdı.</p>

  <p>Bili Allnut, “Ne istiyorsun Henry?” dedi.</p>

  <p>“Okulun anahtarları yanında mı?”</p>

  <p>Otuz yıldır ortaokulun hademeliğini yapan Allnut başını salladı. “Burada işte.” Kemerinden sarkan anahtar puslu güneşte parlıyordu. “Hep yanımda taşırım, niye ki?”</p>

  <p>Henry, “Dört umarak aracı al,” dedi. “Geç gelenlerden kimseyi ezmeden olabildiğince hızla kasabaya dön. Okul otobüslerinden birini al ve buraya getir. Şu kırk dört koltuklu olanlardan birini.”</p>

  <p>Allnut pek hoşnut görünmüyordu. Suratında Yankee’lere has -Henry de Yankee olduğu için bunu hayatı boyunca görmüştü, gayet iyi bilir ve nefret ederdi- bir itiraz ifadesi belirdi. “Bütün bu insanları okul otobüsüne sığdıramazsın ki, aklım mı kaçırdın?”</p>

  <p>Henry, “Hepsini değil,” dedi. “Sadece yürüyerek dönemeyecek olanları” Mabel’le o başı açık bebeği düşünüyordu, ama tabii ki öğleden sonra üçte kasabaya kadar onca yolu yürüyemeyecek hale gelen daha bir sürü insan olacaktı. Veya hiç yürüyemeyen.</p>

  <p>Bili Allnut’un çenesi biraz daha dikildi; artık bir geminin pruvası gibi öne uzanıyordu. “Olmaz efendim. İki oğlumla gelinlerim geliyor, öyle dediler. Çocuklarım da getireceklermiş. Onları kaçırmak istemem. Ve karımı yalnız bırakacak değilim. Üzülür sonra.”</p>

  <p>Henry aptallığı yüzünden adamı sarsmak istedi (ve bencilliği yüzünden yumruklamak). Onun yerine Allnut’tan anahtarları isteyip hangisinin araç havuzunun kapısını açtığını göstermesini söyledi. Sonra da karısının yanma dönmesini istedi.</p>

  <p>Allnut, “Kusura bakma Henry,” dedi. “Ama çocuklarımla torunlarımı görmem lazım. Aksaklara, körlere buraya gelin diyen ben değilim ve onların budalalıklarının cezasını da ben çekemem.”</p>

  <p>Henry, “Evet, gerçek bir Amerikalısın doğrusu,” dedi. “Şimdi yıkıl karşımdan.”</p>

  <p>Allnut itiraz etmek üzere ağzını açtı, sonra biraz düşündü (belki de Memur Morrison’un yüzündeki ifade yüzünden) ve ayaklarını sürüyerek uzaklaştı. Henry, Pamela’ya seslendi, kasabaya dönmesi gerektiğini söyleyince kız itiraz etmedi, sadece nereye ve ne yapmak üzere gideceğini sordu. Henry de anlattı.</p>

  <p>“Tamam... ama o okul otobüsleri düz vitesli midir? Çünkü öyleyse kullanamam.”</p>

  <p>Henry soruyu bağırarak karısı Sarah’la Kubbe’nin önünde duran Allnut’a yöneltti, karıkoca hevesle Motton kasaba yolunu gözlüyorlardı.</p>

  <p>Allnut da bağırarak, “On Altı Numara düz viteslidir!” dedi. “Geri kalan hepsi otomatik! Hem kıza söylemeyi unutma, o baş belası otobüsler sürücü emniyet kemerini takmadıkça çalışmaz!”</p>

  <p>Henry, Pamela’yı sağduyusunun izin verdiği ölçüde hızlı gitmesini tembih ederek yolladı. Otobüsü hemen istiyordu.</p>

  <p>İlk başta Kubbe’nin önündekiler ayakta bekliyor, endişeyle boş yolu gözlüyordu. Sonra çoğu oturdu. Battaniye getirmiş olanlar yere serdi. Bazıları pankartlarıyla puslu güneşten korundu. Arada tek tük konuşmalar oluyordu. Sessizlik yüzünden Wendy Goldstone’un arkadaşı Ellen’e ağustosböceklerini sorması gayet net duyuldu - yüksek otların arasından hiç ses gelmiyordu. Kız, “Böcekler mi gitmiş yoksa ben mi sağır oldum?” dedi.</p>

  <p>Sağır olmamıştı. Ağustosböcekleri ya susmuş ya da ölmüşlerdi.</p>

  <p>WCIK stüdyosunda havadar (ve gayet güzel serinlikte) olan orta alanda “Fıçı” Ernie Kellogg ile Mutlu Üçlü’sü “Cennet’ten bir telefon geldi ve hattaki İsa’ydı” parçasını döktürüyordu. İki adam dinlemiyordu; onlar da Marta Edmunds gibi bölünmüş ekrandaki görüntülere kilitlenmiş, televizyon izliyorlardı (bu arada Marta ikinci birasını içiyordu ve çarşafın altındaki cesedi hepten unutmuştu). Onlar da Amerika’daki ve - evet- Amerika dışındakiler gibi paralize olmuşlardı.</p>

  <p>Şef, “Şunlara baksana Sanders,” diye soludu.</p>

  <p>Andy, “Bakıyorum,” dedi. CLAUDETTE kucağındaydı. Şef bir çift de el bombası vermeyi teklif etmişti ama bu sefer de Andy kabul etmemişti.</p>

  <p>Birinin pimini çektikten sonra donup kalacağından korkuyordu. Bir filmde görmüştü. “Müthiş bir şey ama konuklarımıza hazırlansak daha iyi olmaz mı?”</p>

  <p>Şef, Andy’nin haklı olduğunu biliyordu ama helikopterler, otobüsleri ve kafilenin başını çeken büyük kamyonu gösterirken gözünü ekrandan ayırmak zordu. Gösterdikleri her noktayı biliyordu; yukarıdan bile tanımak mümkündü. Ziyaretçiler giderek yaklaşıyordu.</p>

  <p><span style="font-style:italic;">Hepimiz yaklaşıyoruz,</span> diye düşündü.</p>

  <p>“Sanders!”</p>

  <p>“Efendim şef?”</p>

  <p>Şef, Andy’ye bir Sucrets kutusu uzattı. “Kaya onları gizlemez; kuru ağaçlar saklamaz, cırcırböcekleri de yardım etmez. Sadece kitap aklıma gelir.”</p>

  <p>Andy kutuyu açıp altı tane elde sarılmış tombul sigara gördü. <span style="font-style:italic;">Bunlar esrikliğin askerleri.</span> Bu hayatında aklına gelen en şiirsel cümleydi ve ağlayacak gibi olmasına yol açmıştı.</p>

  <p>“Bana bir amin diyebilir misin Sanders?”</p>

  <p>“Amin.”</p>

  <p>Şef uzaktan kumandayla televizyonu kapattı. Otobüslerin gelişini görmek isterdi - uçmuş olsun ya da olmasın, paranoyak olsun ya da olmasın, o da herkes gibi mutlu kavuşma sahnelerini seviyordu, fakat kötü adamlar her an gelebilirdi.</p>

  <p>“Sanders!”</p>

  <p>“Efendim şef.”</p>

  <p>“Hıristiyan Gıda Yardımı kamyonunu garajdan çıkarıp malzeme deposunun öbür tarafına park edeceğim. Arkasına yerleşip oradan ormanı gayet iyi görebilirim.” TANRI’NIN SAVAŞÇISI’nı aldı. Tüfeğe bağlı el bombaları sallandı ve döndü. “Düşündükçe o taraftan geleceklerine daha çok emin oluyorum. Sonra yolu geçecekler. Muhtemelen bunu bilmediğimi sanıyorlardır ama..” Şefin kıpkırmızı gözleri parladı... “Şef herkesin sandığından çok şey bilir.”</p>

  <p>“Biliyorum. Seni seviyorum şef.”</p>

  <p>“Sağ ol Sanders. Ben de seni seviyorum. Orman tarafından gelirlerse açıklığa girmelerine izin verir daha sonra da hepsinin kafasını uçururum. Ama bütün yumurtaları tek sepete koyamayız. O yüzden senin de geçen gün durduğumuz yere, ön tarafa gitmeni istiyorum. Eğer o taraftan gelen olursa..”</p>

  <p>Andy CLAUDETTE’yi kaldırdı.</p>

  <p>“Evet Sanders. Ama acele etme. Ateş etmeye başlamadan önce olabildiğince çok kişiyi içeri çek.”</p>

  <p>“Tamam.” Bazen Andy rüyada olduğunu sanıp irkiliyordu ve şimdi de o anlardan birini yaşamaktaydı. “Tıpkı hasatta başakları tutarken yapıldığı gibi.”</p>

  <p>“Evet öyle. Ama dinle bak, çünkü bu önemli Sanders. Ateş etmeye başladığımı duyarsan bu tarafa gelme. Ben de senin ateş etmeye başladığını duyunca o tarafa gelmeyeceğim. Birlikte olmadığımızı tahmin edebilirler ama ben bunu halledebilecek kadar akıllıyım. Islık çalabilir misin?”</p>

  <p>Andy birkaç parmağını ağzına sokup kulakları sağır edecek bir ıslık öttürdü.</p>

  <p>“Çok iyi Sanders. Hatta şaşırdım.”</p>

  <p>“Gramer Okulu’nda öğrenmiştim.” <span style="font-style:italic;">Hayat çok daha kolayken</span> düşüncesini eklemedi.</p>

  <p>“Başın dertte olmadıkça çalma. O zaman gelirim. Ve sen de benim ıslık çaldığımı duyarsan yerime geçmek için deli gibi koş.”</p>

  <p>“Olur.”</p>

  <p>“Hadi birer tane tüttürelim Sanders, ne dersin?”</p>

  <p>Andy hemen harekete geçti.</p>

  <p>Black Ridge’de, McCoy Meyve Bahçesi’nin kenarında on yedi kasaba sürgünü bulanık gökyüzünün altında, bir John Ford Western’indeki Kızılderililer gibi duruyorlardı. Çoğu da büyülenmiş gibi sessizce 119’daki sessiz geçit törenine bakıyordu. Aralarında neredeyse on kilometrelik bir mesafe vardı ama kalabalığın büyüklüğü gözden kaçacak gibi değildi.</p>

  <p>Rusty daha yakındaki başka bir şeye bakan tek kişiydi ve gördüğü onu o kadar rahatlatmıştı ki içinden şarkı söylemek geliyordu. Gümüş renkli bir Odyssey minibüs hızla Black Ridge yolunu tırmanmaktaydı. Araç ağaçların sınırına ve gündüz gözüyle yine görünmez hale gelen parlak kuşağa yaklaşınca nefesini tuttu. Şimdi minibüsü kullananın -ki Linda olduğunu varsayıyordu- bayıldığını ve minibüsün de devrildiği düşüncesine sıra gelmişti, ama araç hemen sonra tehlike noktasını geçti. Çok küçük bir savrulma görür gibi olmuştu ama bunun da hayal gücünün eseri olabileceğini biliyordu. Yakında gelmiş olacaklardı.</p>

  <p>Kutunun yüz metre kadar solunda duruyorlardı ama Joe McClatchey kutuyu aynı şekilde hissedebildiğini düşünüyordu: lavanta renkli ışığın her çakışında beynini tırmalayan küçük bir şok geçiriyor gibiydi. Bu kendi beyninin oynadığı bir oyun da olabilirdi ama Joe öyle olduğunu sanmıyordu.</p>

  <p>Barbie, kolunu Bayan Shumway’a dolamış olarak yanında duruyordu. Joe onun omzuna dokunup, “Bu kötü geldi bana Bay Barbara,” dedi. “Çok feci geldi.”</p>

  <p>Barbie, “Evet,” dedi.</p>

  <p><span style="font-style:italic;">“Onlar</span> da seyrediyor. Deri kafalar. Onları hissedebiliyorum.”</p>

  <p>Barbie, “Ben de,” dedi.</p>

  <p>Julia da neredeyse duyulmayacak bir sesle, “Ben de,” diye ekledi.</p>

  <p>Belediyenin toplantı salonunda Koca Jim’le Carter Thibodeau sessizce televizyonun bölünmüş ekranında yer seviyesinden aktarılan görüntüleri izliyorlardı. İlk başta görüntüler bir fırtınaya yaklaşan kameradan ya da bombayla havaya uçan bir arabanın hemen ardından çekilmiş gibi titrekti. Sonra gökyüzü, çakıllar ve koşan ayaklar göründü. Birileri, “Hadi, acele edin,” diyordu.</p>

  <p>Wolf Blitzer, “Kamyon geldi,” dedi. “Belli ki acele ediyorlar ama eminim ki bir an sonra... evet. Aman Tanrım, şuna bakın.”</p>

  <p>Kamera birden ayağa kalkan yüzlerce Chester’s Mill sakinini gösteriyordu. Açık havada ibadet eden koca bir grubun dua için kalkmasına benziyordu. Önde olanlar arkadakiler tarafından Kubbe’ye doğru itiliyordu; Koca Jim cama dayanmışa benzeyen yassılaşmış burunlar, yanaklar, dudaklar görmüştü. Sanki kasaba halkı cam bir duvara bastırılıyordu. Bir an için yükseklik korkusuna kapıldı ve sonra sebebini anladı: ilk kez dışarıdan görüyordu. İlk kez ne kadar muazzam olduğunu anlıyordu ve bu gerçeklik çok çarpıcıydı. İlk kez sahiden korkmuştu.</p>

  <p>Kubbe tarafından boğulan tabanca sesleri duyuldu.</p>

  <p>Wolf, “Galiba silah sesi duyuyorum,” dedi. “Anderson Cooper sen de duydun mu? Neler oluyor?”</p>

  <p>Cooper’ın sesi uzaklardan, Avustralya’dan yapılan bir uydu bağlantısından geliyor gibiydi. “Wolf, biz henüz ulaşamadık ama küçük bir monitörüm var ve galiba..”</p>

  <p>Wolf, “Ben görüyorum şimdi,” dedi. “Anlaşılıyor ki..”</p>

  <p>Carter, “Morrison bu,” dedi. “Herif aklını kaçırmış, orası kesin.”</p>

  <p>Koca Jim, “Yarın işten ayrılıyor,” dedi.</p>

  <p>Carter kaşları havada Koca Jim’e baktı. “Dün gece toplantıda söyledikleri yüzünden mi?”</p>

  <p>Koca Jim parmağını Carter’a uzattı. “Zeki bir çocuk olduğunu biliyordum.”</p>

  <p>Kubbe’de, Henry Morrison ne dün geceyi, ne cesareti, ne de görevini yapmayı düşünüyordu; bir şeyler yapmazsa insanların Kubbe’de ezileceğini düşünüyordu sadece, hem de hemen. O yüzden havaya ateş açtı. Onu örnek alan birkaç polis daha -Todd Wendlestat, Ranсe Conroy ve Joe Boxer- da aynı şeyi yaptılar.</p>

  <p>Bağıran sesler (ve önde ezilen insanlardan yükselen feryatlar) yerini şok içinde bir sessizliğe bıraktı ve Henry megafonunu kullandı: “YAYILIN! YAYILIN DİYORUM KAHROLASILARI YAYILIRSANIZ ÖN TARAF HERKESE YETER!”</p>

  <p>Küfürlü söz insanlar üzerinde silah seslerinden daha ciddi bir etki yapmıştı ve en inatçılar otoyolda kalsa da (Bili ve Sarah Allnut da onlardandı, aynı şekilde Johnny ve Carrie Carver de) ötekiler Kubbe boyunca yayılmaya başladı. Kimileri sağ tarafa gitti ama çoğunluk daha kolay gidildiği için sol taraftaki Alden Dinsmore’un çiftliğine doğru akın etti. Henrietta ile Petra da onların arasındaydı ve Canada Dry Roket’in sağladığı özgürlükle hareket ediyorlardı.</p>

  <p>Henry silahını kılıfına sokup diğer polislere de aynı şeyi yapmalarını söyledi. Wendlestat ile Conroy emre uydular ama Joe Boxer kısa namlulu. 38’liğini elinde tutmaya devam etti - Henry daha önce görmüş olsa buna cumartesi gecesi tuhaflığı derdi.</p>

  <p>Çocuk, “Hele bir dene,” diye dudak bükünce Henry, <span style="font-style:italic;">bütün bunlar bir kâbus,</span> diye düşündü. <span style="font-style:italic;">Birazdan kendi yatağımda uyanıp pencerenin önüne gideceğim</span> ve <span style="font-style:italic;">serin, enfes bir sonbahar gününe bakacağım.</span></p>

  <p>Kubbe’den uzak durmayı seçenlerin (kaygı verici sayıda insan kasabada kalmıştı, çünkü solunum sorunları yaşamaya başlamışlardı) birçoğu televizyon izleyebiliyordu. Otuz kırk kişi Dipper’da toplanmıştı. Tommy ve Willow Anderson Kubbe’deydi ama yol kenarındaki moteli ve içindeki televizyonu açık bırakmışlardı. Eskimiş ahşap pistte toplananların çoğu sessizce seyrediyordu ama arada ağlayanlar da vardı. Görüntüler cam gibi berraktı. İnsanın yüreğini burkuyordu.</p>

  <p>Sekiz yüz kişinin görünmez bir engelin önünde, kimileri elini havaya dayamış gibi görünür vaziyette dizilmesi sadece onları etkilememişti. Wolf Blitzer, “Hayatımda hiç bu kadar mahzun yüzler görmemiştim,” diyordu. Yutkunduktan sonra, “Bence bırakalım yüzler konuşsun,” dedi.</p>

  <p>Sustu ve bu iyi bir şeydi. Bu manzaranın anlatılmasına ihtiyaç yoktu.</p>

  <p>Basın toplantısında Cox, <span style="font-style:italic;">ziyaretçiler otobüslerden inip yürüyecek... ziyaretçilerin Kubbe’nin iki metre ötesine kadar yaklaşmasına izin verilecek, bunun güvenli bir mesafe olduğunu düşünüyoruz</span> demişti. Tabii ki öyle olmadı. Otobüslerin kapıları açılır açılmaz insanlar en sevdiklerinin isimlerini haykırarak hücum etti. Bazıları düştü ve anında ayaklar altında kaldı (bu itiş kakışta bir kişi öldü ve on ikisi ağır olmak üzere on dört kişi yaralandı). Yasak bölgeyi korumak için dizilen askerler kenara sürüklendi. Sarı GEÇİLMEZ bantları parçalandı ve koşan ayakların altında görünmez oldu. Yeni gelenler de ileri atılmak için zorluyor, karılarının, kocalarının, aile büyüklerinin, oğullarının, kızlarının, nişanlılarının ismini haykırıyorlardı. Dört kişi, taşıdıkları elektronik cihazlar hakkında ya yalan söylemiş ya da bunların varlığını unutmuştu. Bunlardan üçü anında öldü; yasak cihazlar listesinde pilli kulaklığını görmemiş olan dördüncü kişi ise, birçok noktada beyin kanaması geçirdikten sonra bir hafta komada kaldı.</p>

  <p>Küçük küçük düzene girdiler ve ortak televizyon kameraları durumu baştan sona görüntüledi. Kasaba halkıyla ziyaretçilerin aralarındaki görünmez ele karşılıklı ellerini dayayışlarını, öpüşmeye çalışmalarını gösterdiler; birbirinin gözüne bakıp bakıp ağlayan kadınları, erkekleri incelediler; Kubbe’nin hem içinde hem de dışında bayılanları ve dizüstü çöküp ellerini kaldırarak karşılıklı dua edenleri gösterdiler; dışarıda gebe karısıyla arasına giren engeli, derisi parçalanıp havaya kan zerrecikleri bulaşana kadar yumruklayan adamı kaydettiler; parmaklarını uçları bembeyaz olacak bir güçle ağlayan torununun alnına dayamaya çalışan yaşlı kadına baktılar.</p>

  <p>Basın helikopteri tekrar kalkıp yükseldi ve uzunluğu beş yüz metreyi geçen çift sıralı insandan yılanı gösterdi. Motton tarafındaki yapraklar ekim renkleriyle tutuşmuş dans ediyordu; Chester’s Mill tarafında ise cansız olarak sarkıyorlardı. Kasaba halkının arkasında -yolda, tarlalarda, çalılara takılmış olarak- düzinelerce atılmış pankart vardı. Bu kavuşma anında (ya da hemen hemen kavuşma anında) siyaset ve protesto unutulup gitmişti.</p>

  <p>Candy Crowley, “Wolf, bunca yıllık muhabirlik hayatımda görmüş olduğum bu manzara, kesinlikle en hazin, en garip manzara,” dedi.</p>

  <p>Yine de insanoğlu uyum sağlama becerisi olmasa bir hiç sayılırdı ve ufak ufak o heyecan ve yadırgama azalmaya başlamıştı. Olay normal bir buluşmaya dönüştü. Ve ziyaretçilerin arkasında aşırı bunalanlar -Kubbe’nin her iki tarafında da- nakledilmeye başlandı. Chester’s Mill tarafında götürülebilecekleri bir Kızılhaç çadırı yoktu. Polisler fenalaşanları polis arabalarının sağlayabildiği gölgelere koymuş Pamela Chen’le okul otobüsünü bekliyorlardı.</p>

  <p>Karakoldaki WCIK baskın grubu da olanları herkes gibi büyülenmişçesine gibi sessizce seyrediyordu. Randolph henüz biraz erken olduğu için izin vermişti. Elindeki listede bulunan isimleri kontrol etti, sonra Freddy Denton’a ön basamaklara gelmesini işaret etti. Yönetimi elinden aldı diye Denton’un surat asacağını sanmıştı (Peter Randolph hayatı boyunca herkesi kendisiyle kıyaslamış biriydi) ama hiç öyle olmadı. Bu iş işe yaramaz sarhoşları içki dükkânlarından uzak tutmaya benzemiyordu ve Freddy Denton sorumluluğu devrettiği için gayet memnundu. İşler yolunda giderse bundan pay çıkarmakta sorun görmezdi ama ya gitmezse? Randolph’un şüpheleri yoktu. Sonuçta karşısında işsiz bir serseri ile yarım akıllı bir eczacı vardı. Nerede sorun çıkabilirdi ki?</p>

  <p>Ve Freddy, Piper Libby’nin daha birkaç gün önce yuvarlandığı basamaklarda dururlarken liderlik rolünden tamamen sıyrılamayacağını öğrendi. Randolph eline bir kâğıt tutuşturmuştu. Kâğıtta yedi isim yazılıydı. Biri de Freddy’ninkiydi. Öbür altı kişi Mel Searles, George Frederick, Marty Arsenault, Aubrey Towle, Stubby Norman ve Lauren Conree idi.</p>

  <p>Randolph, “Sen bu grubu bağlantı yolundan götüreceksin,” dedi. “Bilir misin o yolu?”</p>

  <p>“Evet, kasabanın bu tarafında Little Bitch’dan ayrılır. Ayyaş Sam’in babası oraya..”</p>

  <p>Randolph, “Kimin ne yaptı umurumda değil,” diye lafını kesti. “Sen sadece yolun sonuna kadar git. Öğle vakti adamlarını oradaki ağaçlı kuşağa ulaştır. Radyo istasyonunun arkasından geleceksin yani. Tam öğle vakti Freddy. Ne bir dakika geç, ne bir dakika erken.”</p>

  <p>“Ben hepimiz bu yoldan gideceğiz sanıyordum Pete.”</p>

  <p>“Planlar değişti.”</p>

  <p>“Değiştiğinden Koca Jim’in haberi var mı?”</p>

  <p>“Koca Jim Meclis Üyesi Freddy. Polis şefi benim. Ayrıca senin amirinim, o yüzden lütfen sesini kesip dinler misin?”</p>

  <p>Freddy, “Eeelbette,” dedi ve en azından edepsizlik denecek bir tavırla avuçlarını kulaklarına dayadı.</p>

  <p>“Ben istasyonun önünden geçen yola park etmiş olacağım. Stewart’la Fern de benimle olacak. Ayrıca Roger Killian da. Eğer Bushey ve Sanders sana müdahale edecek kadar budalaysa -yani istasyonun arkasından silah sesleri duyarsak- üçümüz içeri dalıp onları arkadan avlayacağız. Anladın mı?”</p>

  <p>“Evet.” Freddy’ye bayağı iyi bir plan gibi gelmişti aslında.</p>

  <p>“Pekâlâ, şimdi saatlerimizi ayarlayalım.”</p>

  <p>“Ne... pardon?”</p>

  <p>Randolph iç çekti. “Saatlerimiz aynı olsun ki ikimiz için de aynı anda öğle olsun.”</p>

  <p>Freddy hâlâ şaşkın görünüyordu ama söyleneni yaptı.</p>

  <p>Karakolun içinden biri -galiba Stubby- bağırdı. “Hey, biri daha yeri öptü! Bayılanlar odun gibi istif ediliyor!” Buna kahkahalar ve alkışlar karşılık verdi. Melvin Searles, “Belki de çatışma çıkar,” dediği için hepsi heyecandan yerinde duramaz haldeydi.</p>

  <p>Randolph, Freddy’ye, “On biri çeyrek geçe yola çıkıyoruz,” dedi. “Demek ki televizyon seyretmek için daha kırk beş dakikamız var.”</p>

  <p>Freddy, “Patlamış mısır ister misin?” diye sordu. “Mikrodalgada bol bol ısıttık.”</p>

  <p>“Fena olmaz herhalde.”</p>

  <p>Kubbe’nin önünde Henry Morrison arabasına gidip soğuk bir şey içti. Üniforması terden sırılsıklamdı ve hiç bu kadar yorulduğunu hatırlamıyordu (bunun büyük kısmının kötü hava yüzünden olduğunu tahmin ediyordu - doğru dürüst soluk alamıyordu) fakat genel olarak kendisiyle adamlarından memnundu. Kubbe’de kitlesel bir ezilmeyi önlemişlerdi, bu tarafta ölen olmamıştı -şimdilik- ve insanlar yatışmaya başlamıştı. Motton tarafında beş altı tane kameraman bir oraya bir buraya koşup, mümkün olduğunca yürek burkan buluşma görüntüsü alıyordu. Henry bunun mahremiyet ihlali olduğunu biliyordu ama Amerika ile dışarıdaki dünyanın bunu görmeye hakkı olduğunu düşünmekteydi. Ve işin aslı, insanların da umurunda değilmiş gibiydi. Hatta kimilerinin hoşuna gidiyordu; kendi on beş dakikalık ünlülüklerini yaşamaktaydılar. Henry kendi annesiyle babasına bakınacak vakti bulmuş ama onları göremeyince şaşırmamıştı; kalkıp cehennemin dibine gitmişler ve Derry’e yerleşmişlerdi ve gideli yıllar olmuştu. Adlarını ziyaretçi çekilişine yazdırdıklarından bile kuşkuluydu.</p>

  <p>Batıdan yeni bir helikopter geliyordu ve Henry bilmese de içinde Albay Cox vardı. Cox da Ziyaretçi Günü’nün şimdiye kadar olan gelişmelerinden o kadar şikâyetçi değildi. Chester’s Mill tarafında kimsenin basın toplantısı için hazırlık yapmadığı söylenmişti ama buna şaşırmış veya rahatsız olmuş değildi. Toparladığı kabarık dosyalara bakarak, Rennie ortaya çıksa daha çok şaşırırdı. Cox yıllardır pek çok şey görüp geçirmiş biriydi ve kabadayı kılıklı korkakları nerede görse tanırdı.</p>

  <p>Sonra Cox uzun ziyaretçi dizisini ve Kubbe tarafından sıkışıp kalan kasabalıları gördü. Manzara James Rennie’yi aklından sildi. “Bundan daha beter bir şey olabilir mi?” diye söylendi. “Bundan beteri olabilir mi?”</p>

  <p>Kubbe tarafında, yeni polislerden Toby Manning, “İşte otobüs geliyor!” diye bağırdı. Siviller pek fark etmese de -ya akrabalarıyla meşguldüler ya da hâlâ onları arıyorlardı- polislerden bir sevinç tezahüratı yükseldi.</p>

  <p>Henry aracına doğru yürüdü ve sahiden de büyük sarı otobüsün Jim Rennie’nin açık hava galerisinin önünden geçtiğini gördü. Pamela Chen ufak tefek olabilirdi ama büyük bir zamanlama başarısı yapmış ve büyük bir otobüsle dönmüştü.</p>

  <p>Henry saatine baktı ve on biri yirmi geçtiğini gördü. <span style="font-style:italic;">Bunu da atlatacağız,</span> diye düşündü. <span style="font-style:italic;">Sağ salim atlatacağız.</span></p>

  <p>Anacaddede üç büyük turuncu kamyon Town Common Tepesi’ne tırmanıyordu. Üçüncü kamyonda Peter Randolph, Stew, Fern ve Roger’la sıkış tepiş oturuyordu. Tam 119’un kuzey tarafından radyo istasyonuna doğru ilerlemeye başladıklarında Randolph’un aklına bir şey geldi ve eliyle alnına vurmamak için kendini zor tuttu.</p>

  <p>Bol bol ateş gücüne sahiptiler ama başlıklarla çelik yelekleri unutmuşlardı.</p>

  <p>Geri dönüp alsalar mıydı? Bunu yaparlarsa on iki çeyrekten önce orada olamazlar, hatta belki de daha bile geç kalırlardı. Hem zaten yelekler gereksiz bir önlemdi. İki kişiye karşı on bir kişiydiler ve muhtemelen o ikisi olduğu yerde donup kalacaktı.</p>

  <p>Gerçekten de kolay bir lokmaydı.</p>
</body>
</html>
