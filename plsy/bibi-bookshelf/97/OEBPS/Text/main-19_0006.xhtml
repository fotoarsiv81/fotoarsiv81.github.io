<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">14</span></h2>

  <p>Andi, kapıların açılış saati konusunda haklıydı. O vakitte, daha önce boş denebilecek anacadde, belediye binasına giden kasabalılarla dolmaktaydı. Büyük kısmı küçük gruplar halinde yürüyerek geliyordu. Eastchester ve Northchester’den de arabalar gelmeye başlamıştı. Araçların çoğu doluydu, bu gece kimse yalnız olmak istemiyor gibiydi.</p>

  <p>Andi dilediği yeri seçecek kadar erkenciydi ve baştan üçüncü sıranın koridor başını tercih etti. Tam önünde Carolyn Sturges’le çocuklar oturuyordu. Çocuklar keyifle herkesi, her şeyi inceliyorlardı. Küçük oğlanın avucu şeker doluymuş gibiydi.</p>

  <p>Linda Everett de erkencilerdendi. Julia, Rusty’nin tutuklandığını haber vermişti -tamamen saçmalık- ve Andi karısının yıkılmış olması gerekliğini biliyordu, ama yaptığı harika makyaj ve büyük cepli elbisesiyle bunu gizlemeyi başarmıştı. Kendi durumuna bakınca (ağzı kuru, başı zonkluyor, karnı gurulduyordu) Andi kadının cesaretine hayran oldu.</p>

  <p>Yanındaki boş yere vurup, “Gel yanıma otur Linda,” dedi. “Rusty nasıl?”</p>

  <p>Linda, Andrea’nın yanına geçerken, “Bilmiyorum,” dedi. Elbisesinin takma ceplerinden birinde ne varsa tahtaya değince ses çıkarmıştı. “Görmeme izin vermiyorlar.”</p>

  <p>Andrea, “Bu durum düzeltilecek,” dedi.</p>

  <p>Linda da ciddi bir ifadeyle, “Evet,” dedi. “Öyle olacak.” Sonra öne eğilip, “Merhaba çocuklar,” dedi. “Adınız ne sizin?”</p>

  <p>Caro, “Bu Aidan,” dedi. “Bu da..”</p>

  <p>Küçük kız, kraliçelere yakışır bir tavırla elini uzatıp, “Ben Alice,” diye atıldı. “Aidan’la ben... Aidan’la ben... Kubtim’iz. Yani Kubbe Yetimi. Thurston taktı bu ismi. İnsanın kulağından para bile çıkartabiliyor, sihirli numaraları var yani.”</p>

  <p>Linda gülümseyerek, “Eh, dört ayak üstüne düşmüşsünüz anlaşılan,” dedi. İçinden gülümsemek gelmiyordu aslında, hayatında hiç bu kadar gerilmemişti. Gergin kelimesi bile hafif kalıyordu. Korkudan ödü patlıyordu.</p>
</body>
</html>
