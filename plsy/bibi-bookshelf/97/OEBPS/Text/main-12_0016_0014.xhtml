<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark14"></a><span style="font-weight:bold;">17</span></h2>

  <p>Rose Twitchell, <span style="font-style:italic;">Demokrat'ın</span> kapısındaki camı tıklattığında saat yaklaşık sekize çeyrek vardı. Julia, Pete ve Tony uzun bir masanın başında durmuş, gazetenin son dört sayfalık nüshalarını hazırlıyorlardı. Pete ile Tony iç içe geçiriyor, Julia da katlayıp diğerlerinin üstüne koyuyordu.</p>

  <p>Rose’u görünce Julia enerjik bir tavırla el salladı. Rose kapıyı açtı, sonra biraz ilerledi. “Hey, sıcakmış içerisi.”</p>

  <p>Pete Freeman, “Yakıt tasarrufu olsun diye klimayı kapadık,” dedi. “Bir de fotokopi makinesi çok çalışınca ısı yayıyor, ki bu gece de epey çalıştı” Ama gururlu görünüyordu. Rose hepsinin gururlu göründüğünü düşündü.</p>

  <p>Tony, “Bu gece lokantadan başını alamazsın sanıyordum,” dedi.</p>

  <p>“Aksine. Orada geyik bile avlayabilirdim. Galiba bir sürü insan aşçım cinayetten tutuklandı diye benimle karşılaşmak istemiyor. Herhalde bir sürü insan da sabahki süpermarket hadisesi yüzünden birbiriyle yüz yüze gelmek istemiyor.”</p>

  <p>Julia, “Gel de bir gazete al,” dedi. “Kapak kızı oldun Rose.”</p>

  <p>En tepede, kırmızıyla <span style="font-weight:bold;">ÜCRETSİZDİR</span> KUBBE KRİZİ SAYISI yazıyordu. Ve onun altında, Julia’nın <span style="font-style:italic;">Demokrat'ın</span> son iki sayısında hiç kullanmadığı on altı puntoluk harflerle yazılmış bir yazı vardı:</p>

  <p><span style="font-weight:bold;">KRİZ DERİNLEŞİRKEN İSYAN VE CİNAYETLER</span></p>

  <p>Kapaktaki Rose’du. Profilden çıkmıştı. Megafon ağzındaydı. Asi bir tutam saç alnına düşmüştü ve olağanüstü güzel görünüyordu. Arka planda makarna ve meyve suyu reyonu vardı, yerlerdeyse ezilmiş spagetti sosuna benzer bir şey görünüyordu. Fotoğrafın altındaki yazıda <span style="font-weight:bold;">Sessiz İsyan: Sweetbriar Rose’un sahibi ve işletmecisi Rose Twitchell, cinayetten tutuklanan Dale Barbara’nın (haber 4. sayfada) yardımıyla erzak isyanını bastırıyor</span> deniyordu.</p>

  <p>Rose, “Yüce Tanrım,” dedi. “Eh... en azından iyi yanımdan çekmişsiniz. Tabii öyle bir yanım varsa.”</p>

  <p>Tony Guay ciddi bir tavırla, “Rose,” dedi. “Michelle Pfieffer’e benziyorsun.”</p>

  <p>Rose gülüp Tony’nin sakalını karıştırdı. Bir yandan da dördüncü sayfayı açıyordu.</p>

  <p>ÖNCE PANİK, SONRA UTANÇ Yazan Julia Shumway</p>

  <p>Chester’s Mill’deki herkes Dale Barbara’yı tanımaz -kendisi nispeten yeni geldi sayılır- ama çoğu insan Sweetbriar Rose'da yemeğini yemiştir. Onu tanıyanlarsa, bugünden önce, temmuz ve ağustos aylarında hakemlik ettiği softbol maçlarını, eylülde yapılan kitap yarışmasındaki yardımlarını ve daha iki hafta önce Temizlik Günü’nde yaptığı hizmetleri düşünerek toplumumuz için bir katkı olduğunu söyleyecektir.</p>

  <p>Sonra, bugün, “Barbie.” (kendisini tanıyanların kullandığı isim) dört ayrı korkunç cinayet suçlamasıyla tutuklandı. Bu kasabada gayet iyi tanınan ve çok sevilen insanları öldürmek suçuyla. Dale Barbara’nın aksine, hayatlarının çoğunu burada geçirmiş olan insanları.</p>

  <p>Normal koşullarda “Barbie.” Castle İlçe Hapishanesi’ne götürülür, bir telefon hakkı tanınır ve kendisi tutamıyorsa bir avukat atanırdı. Resmen suçlanırdı ve kanıt toplama süreci -işini iyi bilen uzmanlarca- başlatılırdı.</p>

  <p>Bunların hiçbiri olmadı ve sebebini biliyoruz: çünkü şu anda kasabamızı dünyanın geri kalanından ayıran bir Kalkan var. Fakat normal yöntemlerle ve sağduyuyla da mı irtibatımız kesildi? İşlenen suç ne kadar şaşırtıcı olursa olsun, kanıtlanmamış suçlamalar Dale Barbara’ya yapılan davranışı mazur göstermez ve yeni polis şefinin sorularını yanıtlamayı reddetmesini veya bu muhabirin Dale Barbara’nın halen hayatta olup olmadığını kontrol etmesine izin vermemesini izah etmez. Üstelik Dorothy Sanders’ın babası -Birinci Üye Andrew Sanders- mahkûmla görüştürülmekle kalmamış bir de kendisine hakaretler...</p>

  <p>Rose başını kaldırıp, “Vay vay vay,” dedi. “Sahiden basacak mısın bunu?” Julia üst üste dizilmiş gazeteleri gösterdi. “Zaten basıldı bile. Niye? İtirazın mı var?”</p>

  <p>“Hayır ama..” Rose hızla yazının kalanını okuyordu. Çok uzun bir yazıydı ve konu giderek Barbie’den uzaklaşıyordu. Sonunda cinayetler hakkında bilgisi olanlara bir çağrı yapılıyor ve kriz bittiğinde, ki mutlaka bitecekti, kasaba halkının bu cinayetler karşısındaki tutumunun sadece Maine’de veya Birleşik Devletler’de değil, tüm dünyada yargılanacağı hatırlatılıyordu. Pete biraz tereddüt ederek, “Basın özgürlüğü Rose,” dedi.</p>

  <p>Julia kararlı bir tavırla, “Horace Greeley olsa böyle yapardı,” dedi ve ismi geçen köpeği -köşedeki minderinde uyuyordu- başını kaldırıp baktı. Rose’u görünce biraz okşasın diye hemen yanına geldi ve Rose da memnuniyetle hayvanı okşadı.</p>

  <p>Rose yazıya dokunup, “Burada yazılanlardan başka bir şey var mı elinde?” diye sordu.</p>

  <p>Julia, “Çok az,” dedi. “Onları şimdilik açıklamıyorum. Belki dahası da gelir diye.”</p>

  <p>“Barbie böyle bir şeyi asla yapmış olamaz. Ama onun açısından bir şey fark etmiyor maalesef.”</p>

  <p>Masanın üstüne atılmış cep telefonlarından biri çaldı. Tony telefonu kaptı. “<span style="font-style:italic;">Demokrat</span>, ben Guay,” dedi. Karşı tarafı dinledi, sonra telefonu Julia’ya uzattı. “Albay Cox. Sana. Sesi pek mutlu bir kampçınınki gibi gelmiyor.”</p>

  <p>Cox. Julia onu tamamen unutmuştu. Telefonu aldı.</p>

  <p>“Bayan Shumway, Barbie’yle konuşup orada yönetimi devralma konusunda nasıl bir ilerleme kaydettiğini öğrenmem lazım.”</p>

  <p>Julia, “Kısa sürede böyle bir şey olacağını sanmıyorum,” dedi. “Kendisi hapiste.”</p>

  <p>“Hapiste mi? Hangi suçtan?”</p>

  <p>“Cinayet. Dört kişi.”</p>

  <p>“Şaka yapıyorsunuz.”</p>

  <p>“Şaka yapıyormuş gibi bir halim var mı albay?”</p>

  <p>Bir anlık bir sessizlik oldu. Julia arka plandan bir sürü ses duyuyordu. Cox tekrar konuştuğunda sesi alçaktı. “Anlatır mısınız?”</p>

  <p>“Hayır albay, sanırım anlatmayacağım. Son iki saattir bunu yazıyordum ve küçükken annemin dediği gibi, kabağımı iki kere çiğneyemem. Hâlâ Maine’de misiniz?”</p>

  <p>“Castle Rock. İleri üssümüz burada.”</p>

  <p>“O zaman daha önce görüştüğümüz yerde görüşmeyi öneriyorum. Motton Yolu’nda. Bedava ama size yarınki <span style="font-style:italic;">Demokrat'tan</span> vermeme imkân yok, fakat Kubbe’ye tutarım siz de kendiniz okursunuz.”</p>

  <p>“E-postayla yollasanız.”</p>

  <p>“Yollayamam. Gazetecilikte e-postayı etik bulmuyorum. O bakımdan son derece eski kafalıyımdır.”</p>

  <p>“Zor bir insansınız sevgili hanımefendi.”</p>

  <p>“Zor olabilirim ama sizin sevgili hanımefendiniz değilim.”</p>

  <p>“Peki şunu söyleyin: işin içinde bir kumpas mı var? Sanders’la Rennie’yle alakalı bir durum mu?”</p>

  <p>“Albay, sizce ayı ormana pisler mi?”</p>

  <p>Sessizlik. Sonra Cox, “Bir saate kadar orada olacağım,” dedi. “Yanımda başkaları da bulunacak. Barbie’nin patronu. Sanırım onun anlatacakları da ilginizi çekecektir.”</p>

  <p>“Güzel.”</p>

  <p>Julia telefonu kapattı. “Benimle Kubbe’ye kadar gelir misin Rose?”</p>

  <p>“Barbie’ye yararı olacaksa tabii.”</p>

  <p>“Umut edebiliriz ama bana öyle geliyor ki burada kendi başımızayız.” Julia dikkatini Pete ile Tony’e yöneltti. “Bu işi ikiniz bitirir misiniz? Sonra gazeteleri kapının kenarına yığın ve çıkarken de kapıyı kilitleyin. Ondan sonra da gidip bir güzel uyuyun, çünkü yarın hepimiz gazete dağıtacağız. Bu gazete eski usul dağıtılacak. Her eve tek tek. Ve de yakındaki çiftliklere. Tabii ki Eastchester’e de. Orada bir sürü yeni insan oturuyor, teorik olarak Koca Jim tarikatından olma ihtimalleri daha düşük.”</p>

  <p>Pete kaşlarını kaldırdı.</p>

  <p>Julia, “Sevgili Bay Rennie’miz ev sahibi takım,” dedi. “Perşembe gecesi acil durum toplantısında bir kütüğe çıkacak ve kasabayı uçurmaya çalışacak. Hoş, ilk uçuşa geçenler de ziyaretçiler olur.” Gazeteleri gösterdi. “Bunlar da bizim kozumuz. Yeterince insan okursa uçuşa geçmeden önce bazı cevap vermesi zor soruları yanıtlamak zorunda kalabilir. Belki ritmini biraz bozabiliriz böylece.”</p>

  <p>Pete, “Yemek Dünyası’nda taşı atanı bulursak bayağı bozarız,” dedi. “Hem biliyor musun? Bence bulacağız. Bana öyle geliyor ki bütün her şey düzmece. Birtakım açık uçlar kalmıştır mutlaka.”</p>

  <p>Julia, “Umarım o uçları bulduğumuzda Barbie de hâlâ sağ olur,” dedi. Saatine baktı. “Hadi gel Rose, biraz dolaşalım. Gelmek ister misin Horace?” Horace istiyordu.</p>
</body>
</html>
