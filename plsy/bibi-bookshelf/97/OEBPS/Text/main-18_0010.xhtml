<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Julia kendini Andrea’nın evine attığında 26 Ekim saat 00. 30’du. İçeri sessizce girdi ama buna gerek yoktu, Andi’nin küçük portatif radyosundan gelen müziği duyabiliyordu. Staples Şarkıcıları, “Doğru Kiliseyi Bul.” parçasıyla kutsallığın canına okumaktaydı.</p>

  <p>Horace onu karşılamak için aşağı indi, poposunu sallıyor, ancak Corgi cinsi köpeklerin yapabildiği şekilde hüzünle sırıtıyordu. Julia’nın önüne gelince başını öne eğip patilerini yaydı ve Julia kulaklarının arkasını şöyle bir okşadı, orası en hoşlandığı yerdi.</p>

  <p>Andrea kanepede oturmuş çay içiyordu.</p>

  <p>Sesi kısarken, “Müziğin kusuruna bakma,” dedi. “Uyuyamadım da.” Julia, “Burası senin evin hayatım,” dedi. “WCIK bayağı rock müzik yapıyor doğrusu.”</p>

  <p>Andi gülümsedi. “Bu öğleden sonradan beri müzik değişti. Kendimi piyango kazanmış gibi hissediyorum. Toplantın nasıldı?”</p>

  <p>“İyiydi.” Julia da oturdu.</p>

  <p>“Anlatmak ister misin?”</p>

  <p>“Senin endişelenmene gerek yok. Sen şimdi iyileşmeye odaklan. Hem biliyor musun? Biraz daha iyi gördüm seni.”</p>

  <p>Doğruydu. Andi’nin rengi hâlâ solgundu ve çok zayıftı ama gözlerinin altındaki kara halkalar biraz azalmıştı ve gözlerinde yeni bir ışıltı vardı. “Teşekkür ederim.”</p>

  <p>“Horace uslu durdu mu?”</p>

  <p>“Çok iyiydi. Top oynadık, sonra ikimiz de biraz kestirdik. Daha iyi görünüyorsam muhtemelen ondandır. Kızlara güzellik uykusu kadar iyi gelen bir şey yok.”</p>

  <p>“Sırtın ne durumda?”</p>

  <p>Andrea gülümsedi. İçinde neşe olmayan, garip, bilmiş bir gülümsemeydi bu. “Sırtım da gayet iyi. Hafif bir sızı var o da eğilirsem kendini belli ediyor. Ne düşünüyorum biliyor musun?”</p>

  <p>Julia başını salladı.</p>

  <p>“Galiba ilaçlar konusunda bedenle beyin işbirliği yapıyor. Beyin ilaç isteyince beden de yardım ediyor. ‘Merak etme, suçluluk hissetme, sorun yok, sahiden canım acıyor, ’ diyor. Hastalık hastalığından söz etmiyorum, o kadar basit değil. Sadece..” Lafını bitirmeden sustu ve gözleri başka bir yerlere dalıp gitti.</p>

  <p>Julia <span style="font-style:italic;">acaba nereye,</span> diye merak etti.</p>

  <p>Sonra geri geldi. “İnsan doğası yıkıcı olabiliyor. Söylesene sence de bu kasaba insan bedeni gibi mi?”</p>

  <p>Julia aniden, “Evet,” dedi.</p>

  <p>“Peki canı yandığı için beyin ilaç peşinde kıvranıyor da denebilir mi?” Julia biraz düşündükten sonra başını salladı. “Evet.”</p>

  <p>“Ve şu anda kasabanın beyni Koca Jim Rennie değil mi?”</p>

  <p>“Evet hayatım. Bence de öyle.”</p>

  <p>Andrea başını biraz öne eğerek öylece oturmaya devam etti. Sonra küçük pilli radyoyu kapatıp ayağa kalktı. “Galiba yatacağım. Hem biliyor musun, herhalde bu sefer uyumayı da başaracağım.”</p>

  <p>“Çok iyi.” Ve o anda, bilebildiği kadarıyla hiçbir sebep yokken Julia, “Andi, ben yokken bir şey mi oldu?” diye soruverdi.</p>

  <p>Andrea şaşırmıştı. “Niye sordun? Evet, Horace ile top oynadık.” En küçük bir acı duymadan eğildi -daha bir hafta önce bu hareketi yapmasının imkânsız olduğuna inanıyordu- ve elini uzattı. Horace gelip başını okşamasına izin verdi. “Yakalamakta çok başarılı”</p>
</body>
</html>
