<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">2</span></h2>

  <p>Sam, “Şu çuvallara bakalım,” dedi.</p>

  <p>Linda üç yeşil Hefty torbasını uzattı. İkisine kendisiyle Rusty için giysi ve kızlar için birkaç kitap koymuştu (gömlekler, pantolonlar, çoraplar ve iç çamaşırlar şimdi umarsızca küçük grubun arkasına atılmış vaziyetteydi). Rommie de eskiden geyik tüfeklerini koyduğu üçüncü torbayı veriyordu. Sam üçünü de gözden geçirdi, tüfeklerin taşındığı torbada bir delik buldu ve kenara fırlattı. Diğer ikisi sağlamdı.</p>

  <p>“Pekâlâ,” dedi. “Dikkatle dinleyin. Kutunun yanına Bayan Everett’in minibüsü gitmeli ama önce buraya gelmesi lazım.” Parmağıyla Odyssey’i gösterdi. “Camların kapalı olduğundan eminsiniz değil mi? Emin olmanız lazım çünkü hayatlar buna bağlı.”</p>

  <p>Linda, “Kapalıydı,” dedi. “Klimayı açmıştık.”</p>

  <p>Sam, Rusty’ye baktı. “Oraya kadar sen kullanacaksın doktor, ama ilk yapacağın şey havalandırmayı kapatmak olmalı. Sebebini biliyorsun değil mi?”</p>

  <p>“Minibüsün içindeki havayı korumak için.”</p>

  <p>“Binmek için kapıyı açınca biraz kötü hava girer, orası kesin, ama çabuk olursan fazla bir şey olmaz. İçeride yine de temiz hava olur. Kasaba havası. İçindekiler kutuya kadar rahat rahat nefes alır. O eski minibüs olmaz, hem sadece camları açık diye de değil..”</p>

  <p>Çalıntı minibüse bakan Norrie, “Açmak zorunda kaldık,” dedi. “Kliması bozuktu. B-büyükbabam öyle dedi.” Sol gözünden bir damla yaş süzüldü ve yanağındaki toprakların üstünden aktı. Artık her yerde toprak ve kül vardı, adeta gökten kül yağıyordu.</p>

  <p>Sam, “Sorun değil hayatım,” dedi. “Zaten lastikleri de beş para etmez. Bir bakışta nereden geldiği belli oluyor.”</p>

  <p>Rommie, “Başka araç lazımsa benimki de olur,” dedi.</p>

  <p>Ama Sam başını sallıyordu. “Bayan Shumway’in arabası daha iyi, lastikleri küçük ve idare etmek daha kolay. Hem bunlar yeni oldukları için içlerindeki hava da daha tazedir.”</p>

  <p>Joe McClatchey birden sırıttı. “Lastiklerdeki hava! Lastiklerin havasını çöp torbalarına aktaralım! Elde yapılmış dalış tüpleri! Bay Verdreaux siz bir dâhisiniz!”</p>

  <p>Ayyaş Sam da sağlam altı dişini birden göstererek sırıttı. “Kendime pay çıkaramam evlat. Fikir Pete Bergeron’dan gelmişti. Birkaç adam Bar Harbor yangını esnasında arkada bir yerde sıkışıp kalmış. Zarar görmemişler ama hava solunacak gibi değilmiş. Onlar da bir balık kamyonunun lastiklerini söküp rüzgâr havayı temizleyene kadar onlardaki havayı solumuşlar. Pete ağızlarında bayat balık tadı kaldığını ama bu sayede kurtulduklarını anlatmıştı.”</p>

  <p>Julia, “Bir lastik yetecek mi?” diye sordu.</p>

  <p>“Yetebilir, ama sadece otoyolda otuz kırk kilometre idare etsin diye takılan o uyduruk şeylerdense yedek lastiğe güvenenleyiz.”</p>

  <p>Julia, “Yok, onlardan değil,” dedi. “Öyle şeylerden nefret ederim. Johnny Carver’dan yeni bir lastik istemiştim, o da vermişti.” Kasabaya doğru baktı. “Herhalde Johnny ölmüştür. Carrie de.”</p>

  <p>Barbie, “Tedbir olarak arabadan da bir tane çıkarsak iyi olur,” dedi. “Krikon var değil mi?”</p>

  <p>Julia başıyla onayladı.</p>

  <p>Robbie Burpee keyifsizce sırıttı. “Dönüşte yarışırız doktor. Senin minibüsle Julia’nın hibrit arabası.”</p>

  <p>Piper, “Prius’u ben kullanacağım,” dedi. “Sen olduğun yerde kal Rommie. Çok kötü görünüyorsun.”</p>

  <p>Rommie, “Hiç rahibe yakışır bir konuşma mı bu?” diye söylendi.</p>

  <p>“Hâlâ kötü şeyler söyleyebildiğim için şükretmen lazım.” Aslında Rahip Libby de pek iyi görünmüyordu ama Julia yine de anahtarlarını uzattı. Zaten hiçbiri eğlenceye gidecekmiş gibi değildi ama Piper yine de bazılarına göre daha iyi durumdaydı. Claire McClatchey kâğıt gibi bembeyazdı. Sam, “Tamam,” dedi. “Küçük bir derdimiz daha var ama önce..” Linda, “Ne?” diye sordu. “Neymiş o problem?”</p>

  <p>“Şimdilik onu düşünmeyin. Önce şu araçları getirelim de buraya. Ne zaman deneyeceksiniz?”</p>

  <p>Rusty, Chester’s Mill’in İlk Cemaat Kilisesi rahibine baktı. Piper başını salladı. Rusty, “Şu andan uygunu olamaz,” dedi.</p>
</body>
</html>
