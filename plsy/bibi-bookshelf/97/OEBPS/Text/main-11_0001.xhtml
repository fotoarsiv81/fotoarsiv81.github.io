<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">12</span></h2>

  <p>Rose kapıdan girdiğinde gördüğü manzara karşısında bir şok yaşadı. Havada yakıcı bir sirke kokusu vardı, ona bir de turşu suyu ve bira kokusu ekleniyordu. 3 numaralı bölmenin muşamba zemininde öbek öbek hardal ve ketçap vardı. 5 numaralı bölmeden şekerli un bulutu yükseliyordu. Arabalarını iterek oradan geçenlerin çoğu öksürüyor, gözünü siliyordu. Ortalığa yayılmış kuru fasulyelerin üstünden geçerken kimi arabalar yan yatıyordu.</p>

  <p>Barbie, “Bir saniye bekle,” dedi ama Rose zaten kıpırdamıyordu; megafonu bağrına basmış, hipnotize olmuş gibi bakıyordu.</p>

  <p>Barbie yağmalanan kasaların fotoğraflarını çekmekte olan Julia’yı buldu. “O işi bırak da benimle gel,” dedi.</p>

  <p>“Olmaz, bunu yapmam lazım, yapacak başka biri yok. Pete Freeman nerededir bilmiyorum ve Tony de..”</p>

  <p>“Fotoğraf çekmek değil durdurmak zorundasın bütün bu olanları. Her şey daha kötüye gitmeden.” Bir elinde tıklım tıklım dolu alışveriş sepeti diğer elinde bira şişesiyle yalpalayan Fern Bowie’yi gösterdi. Kaşı yarılmıştı ve kan yüzüne akıyordu ama Fern halinden hoşnut gibiydi.</p>

  <p>“Nasıl?”</p>

  <p>Barbie, onu da Rose’un yanma götürdü. “Hazır mısın Rose? Gösteri zamanı.”</p>

  <p>“Ben... şey..”</p>

  <p>“Unutma, sakin olacağız. Onları durdurmaya değil sadece gerilimi azaltmaya çalış.”</p>

  <p>Rose derin bir nefes aldıktan sonra megafonu ağzına götürdü. “SELAM MİLLET, BEN ROSE TWITCHELL, SWEETBRIAR ROSE’DAN.”</p>

  <p>Her zamanki özgüveni sayesinde sakin bir sesle konuşmayı başarmıştı. Sesini <span style="font-style:italic;">duyunca herkes etrafına bakındı; Barbie bunu seste bir telaş olduğu için değil, olmadığı</span> için yaptıklarını biliyordu. Aynı şeyi Tikrit’te, Felluce’de, Bağdat’ta da görmüştü. Çoğu zaman da kalabalık yerlerin bombalanmasından sonra polis ve asker araçları geldikten sonra. “LÜTFEN ALIŞVERİŞİNİZİ MÜMKÜN OLDUĞU KADAR ÇABUK VE SAKİN BİR ŞEKİLDE TAMAMLAYIN.”</p>

  <p>Birkaç kişi gülüştü ve sonra birbirlerine baktı. 7. koridordaki Carla Venziano yüzünde utanmış bir ifadeyle Henrietta Clavard’ın ayağa kalkmasına yardım etti. Carla, <span style="font-style:italic;">ikimize de bol bol yetecek kadar pirinç var,</span> diye düşündü. <span style="font-style:italic;">Aklım neredeydi benim acaba</span>?</p>

  <p>Barbie dudaklarıyla <span style="font-style:italic;">kahve,</span> diyerek Rose’a devam etmesini işaret etti. Uzaktan yaklaşan bir ambulans sireninin tatlı ötüşünü duyabiliyordu.</p>

  <p>“İŞİNİZ BİTİNCE KAHVE İÇMEYE SWEETBRIAR’A GELİN. KAHVE TAZE VE MÜESSESEDEN.”</p>

  <p>Birkaç kişi alkışladı. Nefesi kuvvetli birileri, <span style="font-style:italic;">“Kahveyi kim ister? Bizde BİRA var!”</span> diye bağırdı. Bu sataşmayı kahkahalar ve ıslıklar karşıladı.</p>

  <p>Julia, Barbie’nin kolunu çekiştirdi. Kadının alnı Barbie’nin çok Cumhuriyetçi diye yorumladığı bir kaş çatışıyla kırışmıştı. “Alışveriş yapmıyorlar ki; çalıyorlar.”</p>

  <p>Barbie, “Onları eğitmek mi istiyorsun yoksa bir paket un yüzünden biri ölmeden önce dışarı çıkartmak mı?” diye sordu.</p>

  <p>Julia biraz düşünüp başını salladı, kaş çatışı yerini Barbie’nin giderek daha dayanılmaz bulduğu o gizemli tebessüme bırakıyordu. Julia, “Haklı olduğun bir taraf var albay,” dedi.</p>

  <p>Barbie, Rose’a dönüp başını öne eğince kadın tekrar konuşmaya başladı. Barbie de yanında iki kadınla en boş görünen şarküteri ve süt ürünleri bölümünden başlayarak rafların arasındaki koridorlarda gezindi; müdahale etmeyi gerektirecek kadar taşkınlık yapan biri var, mı diye bakıyordu. Yoktu. Rose giderek daha da rahat konuşuyor ve market sessizleşiyordu. İnsanlar gitmeye başlamıştı. Çoğunluğu yağmaladıkları mallarla dolu alışveriş arabalarını itiyordu ama Barbie yine de bunu hayra yoruyordu. Ne alırlarsa alsınlar buradan ne kadar erken giderlerse o kadar iyiydi... ve bunun yolu da onlara hırsız olarak değil alışveriş yapan insanlar olarak hitap edilmesiydi. Birine saygınlığı iade edildiğinde o kişi çoğu zaman (her zaman olmasa bile) az çok doğruyu görebilme yeteneğini de geri kazanmış olurdu.</p>

  <p>Anson Wheeler de ağzına kadar dolu alışveriş arabasıyla birlikte onlara katıldı. Biraz utanmış gibiydi ve kolu kanıyordu. “Biri zeytin kavanozuyla vurdu da,” diye açıklamada bulundu. “İtalyan sandviçi gibi kokuyorum.”</p>

  <p>Rose megafonu Julia’ya verdi ve bu kez aynı mesajı, aynı sakin sesle o tekrarlamaya başladı: Alışverişinizi tamamlayın ve sakince dışarı çıkın.</p>

  <p>Rose, Anson’un arabasını gösterip, “Bunları götüremeyiz,” dedi.</p>

  <p>Anson, “Ama bütün bunlar bize gerekli,” dedi. Pişman fakat kararlı bir sesle tonuyla konuşmuştu. “Gerçekten.”</p>

  <p>Rose, “O zaman biraz da para bırakalım,” dedi. “Tabii o karmaşada birisi cüzdanımı yürütmediyse.”</p>

  <p>Anson, “Şey... işe yarayacağını sanmam,” dedi. “Birileri de kasalardaki paraları yürütüyordu.” Yapanları görmüştü ama isim vermek istemiyordu. Özellikle yerel gazetenin editörü yanında yürürken.</p>

  <p>Rose dehşete düşmüştü. “Neler oluyor burada? Tanrı aşkına, ne oluyor?”</p>

  <p>Anson, “Bilmiyorum,” dedi.</p>

  <p>Dışarıda, ambulans durmuş, siren sesi kesilmişti. Bir iki dakika sonra, Barbie, Rose ve Julia hâlâ megafonla koridorlarda dolanırken (içerideki yoğunluk bayağı azalmıştı artık) arkalarından biri, “Bu kadar yeter, verin şunu bana,” dedi.</p>

  <p>Barbie karşısında üniformalı Şef Randolph’u görünce şaşırmadı. Geç de olsa sonunda gelmişti. Tam programlandığı gibi.</p>

  <p>Rose megafondan Sweetbriar’daki kahve ikramını duyurmaya devam ederken Randolph aleti kadının elinden aldı ve hemen emirler verip tehditler savurmaya başladı.</p>

  <p>“HEMEN DIŞARI ÇIKIN! POLİS ŞEFİ PETER RANDOLPH HEMEN ÇIKMANIZI EMREDİYOR! ALDIKLARINIZI BIRAKIN VE HEMEN GİDİN BURADAN! ALDIKLARINIZI BIRAKIP HEMEN</p>

  <p>GİDERSENİZ SUÇLAMALARDAN KURTULMA ŞANSINIZ OLABİLİR!”</p>

  <p>Rose dehşet içinde Barbie’ye baktı. Barbie omuz silkti. Artık önemi yoktu. Sürü içgüdüsü kaybolmuştu. Ayakta tedavi gören polisler -hatta yalpalayan ama devrilmeyen Carter Thibodeau bile- insanları dışarı doğru iteklemeye başlamıştı. Sözde alışverişçiler yüklü arabalarını bırakmaya yanaşmayınca polisler birkaç kişiyi yere yıktılar ve Frank DeLesseps dolu bir alışveriş arabasını devirdi. Suratı asık, solgun ve öfkeliydi.</p>

  <p>Julia, Randolph’a, “Şu çocukları durduracak mısın?” diye sordu.</p>

  <p>Randolph, “Hayır Bayan Shumway, durdurmayacağım,” dedi. “Bunlar yağmacı ve yağmacılara böyle davranılır.”</p>

  <p>“Kimin kabahati bu? Marketi kapatan kim?”</p>

  <p>Randolph, “Çekilin yolumdan,” dedi. “Yapacak işlerim var.”</p>

  <p>Barbie, “Keşke içeri girerlerken burada olsaydınız,” diye belirtti.</p>

  <p>Randolph, Barbie’nin yüzüne baktı. Bakışı dostça değildi ama tatmin olmuş görünüyordu. Barbie içini çekti. Bir yerlerde bir saat çalışmaya başlamıştı. Bunu biliyordu, Randolph da biliyordu. Yakında alarm çalacaktı. Kubbe olmasa kaçabilirdi. Ama zaten Kubbe olmasa bunların hiçbiri de olmayacaktı.</p>

  <p>Biraz ileride Mel Searles, Al Timmons’un dolu alışveriş sepetini almaya çalışıyordu. Al sepeti bırakmayınca Mel zorla alıp kenara fırlattı ve yaşlı adamı da yere itti. Al acı, utanç ve öfkeyle bağırdı. Şef Randolph güldü. Kesik kesik, sevimsiz bir sesti <span style="font-style:italic;">-Hav! Hav! Hav! -</span> ve Barbie o seste Kubbe yakında kalkmadığı takdirde Chester’s Mill’in geleceğini duyar gibi oldu.</p>

  <p>“Gelin hanımlar,” dedi. “Çıkalım buradan.”</p>
</body>
</html>
