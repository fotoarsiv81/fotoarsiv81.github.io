<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark11"></a><span style="font-weight:bold;">3</span></h2>

  <p>Junior ise gayet uyanıktı. Hastane odasındaki yegâne iskemleyi camın kenarına çekip oturmuş garip pembe ayın batışını ve Kubbede kendisi için yeni olan siyah lekenin ardında gözden kayboluşunu izliyordu. Bu leke füzelerin oluşturduğu lekeden çok daha büyük ve çok daha yüksekteydi. Kendisi baygınken bir daha mı denemişlerdi Kubbe’yi delmeyi? Bilmiyordu ve umurunda da değildi. Önemli olan Kubbe’nin hâlâ yerinde olmasıydı. Öyle olmasa kasaba Vegas gibi ışıl ışıl olurdu. Ha, tabii şurada burada uykusuzluk çekenleri gösteren tek tük ışık vardı ama Chester’s Mill’in büyük kısmı uykudaydı. Bu da iyiydi, çünkü düşünmesi gereken şeyler vardı.</p>

  <p>Adını koyacak olursa Baaaarbie ile Barbie’nin arkadaşları.</p>

  <p>Cam kenarında otururken başı hiç ağrımıyordu ve anıları canlanmıştı, ama çok hasta olduğunun da farkındaydı. Vücudunun sol tarafında şüpheli bir güçsüzlük vardı ve ara sıra ağzının kenarından tükürüğü akıyordu. Bunu sol eliyle sildiğinde tenin tene değişini bazen hissediyor, bazen hisset-miyordu. Bütün bunların yanı sıra görüşünün sol tarafında oldukça büyük bir anahtar deliği şekli uçuşuyordu. Sanki gözbebeğinin içinde bir yer yırtılmış gibi. Öyle olduğunu tahmin ediyordu.</p>

  <p>Kubbe Günü’nde kapıldığı vahşi öfkeyi hatırlayabiliyordu; Angie’yi koridordan mutfağa kadar kovalayışını, kızı buzdolabına çarpışını ve dizini kaldırıp suratına geçirişini de. Çıkan sesi de hatırlayabiliyordu, sanki kızın gözlerinin arkasında porselen bir tabak vardı ve diziyle onu parçalamıştı. O öfke artık geçmişti. Onun yerini beyninin derinlerindeki bir kaynaktan bütün vücuduna yayılan ipeksi bir kızgınlık, aynı anda hem soğuk hem de saf bir akıntı vardı.</p>

  <p>Frankie’yle Chester’s Gölü’nde buldukları ihtiyar budala bu akşam onu kontrole gelmişti. Profesyonelce hareket edip tansiyonunu ve ateşini ölçmüş, başındaki ağrıyı sormuş, hatta küçük kauçuk çekiçle diz reflekslerini kontrol etmişti. Sonra o çıkınca Junior konuşmalar ve kahkahalar duymuştu. Barbie’nin de adı geçiyordu. Junior sessizce kapıya gitmişti.</p>

  <p>Konuşanlar o ihtiyar pislikle şu hemşire adaylarından biriydi, adı Buffalo gibi bir şey olan güzel İspanyol asıllı kız. İhtiyar, kızın bluzunu açmış memelerini elliyordu. Kız da adamın fermuarını açmıştı ve aletini okşuyordu. Etraflarını yeşil bir ışık sarmıştı. İhtiyar pislik, “Junior’la arkadaşı beni dövdü,” diyordu. “Ama şimdi arkadaşı öldü, yakında o da gider. Barbie’nin emirleri.”</p>

  <p>Buffalo denen kız, “Barbie’nin aletini emmek isterdim,” dedi ve ihtiyar pislik de, “Ben de,” diye cevap verdi. Sonra, Junior gözlerini kırpınca ikisini sadece koridorda konuşurken gördü. Ne yeşil ışık vardı ne de diğer olaylar. Belki de halüsinasyon görmüştü. Öte yandan, belki de görmemişti. Kesin olan tek şey vardı: hepsi birlik olmuştu. Hepsi Baaaarbie ile aynı takımdaydı. O hapisteydi ama bu geçici bir durumdu. Muhtemelen sempati kazanmak içindi. Bunların hepsi Baaarbie’nin planlarının bir parçasıydı. Bunların yanı sıra Junior’ın hapisteyken ona ulaşamayacağını sanıyordu.</p>

  <p>Pencerenin önünde oturup artık iyi görmeyen gözüyle dışarı bakarken, “Yanlış,” diye fısıldadı. “Yanlış.”</p>

  <p>Junior başına gelenin ne olduğunu kesinlikle biliyordu, aniden anlamıştı ve mantık doğruydu. İngiltere’deki şu Rus herif gibi talyum zehirlenmesi yaşıyordu. Barbie’nin künyeleri talyum tozuyla kaplanmıştı ve Junior onları ellediği için şimdi ölüyordu. Onu oraya babası yolladığına göre muhtemelen o da işin içindeydi. Barbie de onun... neyiydi... şu tiplere ne denirdi?...</p>

  <p>Kendi kendine, “Yardakçı,” diye fısıldadı. “O da Koca Jim Rennie’nin yardakçılarından biri.”</p>

  <p>İnsan zihni berraklaşınca iyi düşünüyordu. Babası Coggins ve Perkins yüzünden onu susturmak istemişti. Sonuçta da talyum zehirlenmesi ortaya çıkmıştı. Her şey birbirine uyuyordu.</p>

  <p>Dışarıda, çimlerin bittiği yerde otoparktan bir kurt geçti. Çimlerin üstündeyse altmış dokuz pozisyonunda çıplak iki kadın vardı. Küçükken Frankie’yle yan yana yürüyen iki kız gördüklerinde ne anlama geldiğini bilmeden, sadece ayıp bir şey olduğunu bilerek <span style="font-style:italic;">altmış dokuz</span>, <span style="font-style:italic;">evde yokuz</span>, diye bağırırlardı. Yerde debelenenlerden biri Sammy Bushey’e benziyordu. Hemşire -adı Ginny’ydi- onun öldüğünü söylemişti, belli ki bu da yalandı ve Ginny’nin de onlardan, Baaaarbie yandaşlarından olduğunu gösteriyordu.</p>

  <p>Bu kasabada öyle olmayan biri kalmış mıydı? Kimden emin olabilirdi?</p>

  <p>Evet, iki kişi vardı. Frank’le buldukları o iki çocuk, Alice ve Aidan Appleton. Çocukların mahzun gözlerini ve kucağına alınca kızın nasıl boynuna sarıldığını hatırlıyordu. Artık güvende olduğunu söyleyince <span style="font-style:italic;">söz veriyor musun,</span> demişti. Ve Junior da <span style="font-style:italic;">evet</span> demişti. O sözü vermekle kendini çok iyi hissetmişti. Kızın güven verici ağırlığıyla da.</p>

  <p>Ani bir karara vardı: Dale Barbara’yı öldürecekti. Yoluna çıkacak biri olursa onu da öldürecekti. Sonra babasını bulup onu da öldürecekti... şu ana kadar kendine itiraf etmemiş olsa da bunu yıllardır istiyordu zaten.</p>

  <p>Bu işler bitince Aidan’la Alice’i arayacaktı. Onu durdurmaya çalışanlar çıkarsa onları da öldürürdü. Çocukları alıp Chester’s Gölü’ne dönecek ve onlara bakacaktı. Alice’e verdiği sözü tutacaktı. Bunu yaparsa ölmezdi. Tanrı o çocuklara bakarken talyum zehirlenmesinden ölmesine izin vermezdi.</p>

  <p>Şimdi de otoparktan Angie McCain’le Dodee Sanders geçiyordu, amigo kız etekleriyle göğsünde Wildcats takımının büyük W’si olan kazaklar giymişlerdi. Onun baktığını görünce eteklerini kaldırıp kalçalarını salladılar. Yüzleri çürüyüp sarkmıştı. Şarkı söylüyorlardı. <span style="font-style:italic;">“Kiler kapısını aç! Gel de bizi biraz daha becer! Bastır TAKIM!”</span></p>

  <p>Junior gözlerini yumdu. Tekrar açtı. Kız arkadaşları gitmişti. Kurt gibi bu da halüsinasyondu. 69 yapan kızlardan o kadar emin değildi.</p>

  <p>Belki de çocukları göle götürmeyeceğini düşündü. Orası kasabadan bayağı uzaktı. Belki de McCain’lerin kilerine götürürdü. Daha yakındı. Bol bol da yiyecek vardı.</p>

  <p>Ve tabii ki karanlıktı.</p>

  <p>“Size bakacağım çocuklar,” dedi. “Güvende olacaksınız. Barbie ölünce bütün komplo çökecek.”</p>

  <p>Bir süre sonra alnını cama dayadı ve sonra o da uyudu.</p>
</body>
</html>
