<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a>18</h2>

  <p>Eski usul kapı tokmağını üç kez vurduktan sonra Brenda eve dönmeye ikna oldu. Kapının arkasından ayağını sürterek yürüyen birinin ağır ağır yaklaştığını duyduğunda dönüp gitmek üzereydi. Yüzüne küçük bir merhaba komşu tebessümü kondurdu. Andrea’yı o halde -yanaklar solmuş, göz altında kara kara halkalar, saçlar darmadağınık, pijamasının üstüne giydiği bornozun kemerini bağlamaya çalışır halde- görünce tebessüm yüzünde donup kaldı. Ve bu ev de kokuyordu - bozuk et değil, kusmuk kokusu vardı.</p>

  <p>Andrea’nın tebessümü de benzi kadar solgundu. “Nasıl göründüğümü biliyorum,” dedi. Sesi çatallı çıkıyordu. “Seni içeri buyur etmesem daha iyi olur. Nekahat dönemindeyim ama yine de bulaşabilir.”</p>

  <p>“Doktor..” Tabii ki Haskell olamazdı. “Rusty Everett’e göründün mü?”</p>

  <p>Andrea, “Aslında göründüm,” dedi. “Ve yakında iyileşeceğim söylendi.”</p>

  <p>“Terliyorsun.”</p>

  <p>“Hâlâ biraz ateşim var ama çok değil. Senin için yapabileceğim bir şey var mı Bren?”</p>

  <p>Brenda neredeyse yok diyecekti -hâlâ hasta olduğu belli olan Andrea’ya torbasındaki gibi bir sorumluluğu yüklemek istemiyordu- fakat sonra Andrea fikrini değiştirmesine yol açacak bir şey dedi. Büyük olayların küçük dişliler yüzünden çıkması sık rastlanan bir durumdu.</p>

  <p>“Howie’ye çok üzüldüm. O adamı severdim.”</p>

  <p>“Sağ ol Andrea.” <span style="font-style:italic;">Sadece kadına sempati duyduğu için değildi, kocasına Duke yerine Howie demiş olması da önemliydi.</span></p>

  <p>Brenda için o hep Howie’ydi, onun sevgili Howie’si ve VADER dosyası onun son işiydi. Brenda birden harekete geçmeye, hiçbir şeyi ertelememeye karar verdi. Torbasından üzerinde Julia’nın adı yazan zarfı çıkardı. “Bunu benim için saklar mısın canım? Sadece bir süreliğine. Yapacak bir işim var ve yanımda götürmek istemiyorum.”</p>

  <p>Brenda, Andrea’nın sorabileceği sorulara hazırlamıştı kendini, ama belli ki Andrea’nın sorusu yoktu. Kalın zarfı bir tür dalgın nezaketle almakla yetindi. Eh, bunda bir sorun yoktu. Zaman kazanmış oluyordu. Ayrıca bu sayede Andrea’yı bulaştırmamış olacaktı ve o da siyasi tepkisini başka zamana saklayacaktı.</p>

  <p>Andrea, “Elbette,” dedi. “Ve şimdi... kusuruma bakmazsan... gidip yatsam daha iyi olacak. Sanki Brenda’nın buna itirazı varmış gibi, “Ama uyumayacağım!” diye ekledi. “Zarfı almaya geldiğini duyarım.”</p>

  <p>Brenda, “Teşekkür ederim,” dedi. “Meyve suyu içiyor musun?” “Litrelerce. Acele etmene gerek yok hayatım - zarfına gözüm gibi bakarım.”</p>

  <p>Brenda bir daha teşekkür edecekti ama üçüncü üye kapıyı kapatmıştı bile.</p>
</body>
</html>
