<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">16</span></h2>

  <p>Dipper, Vatikan Seks Kedicikleri’ni ağırladığı o unutulmaz 2009 Yılbaşı arifesinde bile bu kadar tıka basa dolmamıştı. Ve hiçbir zaman bu kadar sessiz olmamıştı. Beş yüzü aşkın insan omuz omuza, sıkış tepiş durmuş Joe’nun PowerBook’unun baş döndürücü bir dönüş yaparak Dale Barbara üzerinde odaklanmasını izliyordu.</p>

  <p>Rose Twitchell, “İşte benim aslanım,” diye mırıldanıp gülümsedi. Barbie, “Merhabalar,” dedi ve görüntü o kadar iyiydi ki birkaç kişi, “Merhaba,” diye karşılık verdi. “Ben Dale Barbara, Birleşik Devletler Ordusu’nda tekrar göreve getirildim.”</p>

  <p>Bu sözleri genel bir şaşkınlık nidası karşıladı.</p>

  <p>“Buradan, Little Bitch Yolu’ndan yapılmakta olan video yayını tümüyle benim sorumluluğumda ve tahmin etmiş olabileceğiniz gibi, yayının devam edip etmemesi konusunda Üye Rennie ile görüş ayrılığımız var.”</p>

  <p>Bu kez tepkiler daha güçlüydü. Ve pek mutlu değildi.</p>

  <p>Barbie, “Bu sabah emirlerin ayrıntılarını tartışacak vaktimiz olmadı,” diye devam etti. “Kamerayı füzenin çarpması beklenen noktaya sabitleyeceğiz. Yayının devam edip etmemesi ikinci üyenize bağlı. Yayını keserse görüntü almayacaksınız. Dinlediğiniz için teşekkürler.”</p>

  <p>Barbie görüntüden çıktı. Bir an dans pistinde toplananlar sadece ağaçları gördüler, sonra görüntü tekrar döndü ve havada duran X işaretinde sabittendi. Onun arkasında kalan son malzemeleri iki büyük askeri kamyona taşımakta olan nöbetçiler görünüyordu.</p>

  <p>Yerel Toyota bayisi olan (ve James Rennie’nin arkadaşı olmayan) Will Freeman doğrudan televizyona konuştu. “Kamerayı rahat bırak Jimmy, yoksa bu hafta bitmeden Mill’e yeni meclis üyesi seçilir.”</p>

  <p>Genel bir onaylama mırıltısı yükseldi. Kasaba halkı sessizce durup gösterimdeki programın -hem hareketsiz hem de dayanılmayacak kadar heyecanlı- devam edip etmeyeceğini görmeyi bekledi.</p>
</body>
</html>
