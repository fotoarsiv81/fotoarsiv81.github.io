<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">6</span></h2>

  <p>Junior’ı orada bırakıp korkuluğa tutunarak ağır ağır yukarı çıktı. Carter nöbet odasındaydı. Cesetler kaldırılmıştı ve yere yayılan iki kat gazete Mickey Wardlaw’ın kanını emmekteydi.</p>

  <p>Carter’a, “Burası polis kaynamaya başlamadan belediye binasına gidelim,” dedi.</p>

  <p>Saatine baktı ve, “Ziyaretçi Günü on iki saate kadar başlayacak. Ondan önce yapacak bir sürü işimiz var,” dedi.</p>

  <p>“Biliyorum.”</p>

  <p>“Ve oğlumu unutma sakın. Bowie’lerin bu işi düzgün yapmasını istiyorum. Güzel bir tabut ve saygın bir sunum. Stewart’a söyle, Junior’ı o ucuz tabutlardan birinde görürsem gebertirim.”</p>

  <p>Carter defterine not alıyordu. “Ben hallederim.”</p>

  <p>“Ayrıca söyle, çok geçmeden onunla konuşacağım.” İçeri birkaç polis girmişti. Durgun, biraz korkmuş, çok genç ve toy görünüyorlardı. Koca Jim nefesi düzelsin diye oturduğu koltuktan kalktı. “İşe koyulma zamanı.”</p>

  <p>Carter, “Bana uyar,” dedi. Ama durakladı.</p>

  <p>Koca Jim etrafına bakındı. “Aklında bir şey mi var oğlum?”</p>

  <p>Oğlum. Carter kelimenin tınısından hoşlanmıştı. Babası beş yıl önce kamyonetini Leeds’teki ikiz köprülere bindirip ölmüştü ve büyük bir kayıp olmamıştı. Karısını da iki oğlunu da taciz ederdi (Carter’ın ağabeyi şu an deniz kuvvetlerindeydi) fakat Carter pek aldırmazdı, annesi uyuşmak için kendine konyaklı kahve yapar ve Carter da daima bundan birkaç yudum içme fırsatı bulurdu. Yok, onun babasından nefret etmesinin sebebi mızmız ve aptal olmasıydı. İnsanlar Carter’ı da aptal sanırdı -hatta Junes bile öyle sanırdı- ama değildi. Bay Rennie bunu anlamıştı ve Bay Rennie kesinlikle mızmız değildi.</p>

  <p>Carter artık bundan sonra yapılacaklar konusunda kararsız olmadığını keşfetti.</p>

  <p>“Bende isteyebileceğiniz bir şey var.”</p>

  <p>“Öyle mi?”</p>

  <p>Koca Jim önden gidip Carter’ın dolabına bakmasına izin verdi. Carter dolabını açıp üstünde VADER yazan zarfı çıkardı. Zarfı Koca Jim’e uzattı. Üzerindeki kanlı ayak izi parlıyormuş gibiydi.</p>

  <p>Koca Jim alıp zarfı açtı.</p>

  <p>Peter Randolph, “Jim,” dedi. Fark edilmeden gelmiş tepetaklak olan resepsiyon masasında duruyordu, bitap görünüyordu. “Galiba ortalığı yatıştırdık ama yeni polislerden bazılarını bulamıyorum. Herhalde bizi terk ettiler.” Koca Jim, “Beni şaşırtmadı,” dedi. “Ve geçici bir durum. Her şey yatışıp da Dale Barbara’nın kasabaya saldırıp onları çiğ çiğ yiyecek bir yamyam çetesine liderlik etmediğini anlayınca geri gelirler.”</p>

  <p>“Fakat şu kahrolası Ziyaretçi Günü meselesi..”</p>

  <p>“Yarın muhtemelen herkes gayet uslu duracaktır Pete, durmayanlara yetecek kadar polisimiz olduğundan da eminim.”</p>

  <p>“Basın konferansı için ne yapıyoruz..”</p>

  <p>“Ne kadar çok işim olduğunu görmüyor musun? Görmüyor musun Pete? Hey Tanrım! Yarım saat sonra belediye binasındaki toplantı salonuna gel de ne istiyorsan konuşalım. Fakat şimdilik beni kendi halime bırak.” “Tabii ki. Pardon.” Pete geri çekildi, vücudu da sesi kadar katı ve alınmış gibiydi.</p>

  <p>Rennie, “Dur,” dedi.</p>

  <p>Randolph durdu.</p>

  <p>“Oğlum için baş sağlığı dilemedin hiç.”</p>

  <p>“Ben... ben çok özür dilerim.”</p>

  <p>Koca Jim bakışlarıyla Randolph’u tarttı. “Gerçekten de dilemen lazım.”</p>

  <p>Randolph gidince Rennie evrakları zarftan çıkarıp bir göz attı, sonra tekrar zarfın içine koydu. İçten bir merakla Carter’a baktı. “Niye hemen vermedin bunu bana? Elinde tutmayı mı planlıyordun?”</p>

  <p>Carter o anda doğruyu söylemekten başka çare göremedi. “Evet. En azından bir süre. Tedbir olarak.”</p>

  <p>“Neyin tedbiri?”</p>

  <p>Carter omuz silkti.</p>

  <p>Koca Jim daha fazla kurcalamadı. Başına dert açabilecek herkesle ilgili düzenli olarak dosya tutan biri olarak kurcalaması da gerekmiyordu. Onu daha çok ilgilendiren başka bir soru vardı.</p>

  <p>“Fikrini neden değiştirdin?”</p>

  <p>Carter yine doğruyu söylemekten başka çare bulamadı. “Çünkü senin adamın olmak istiyorum patron.”</p>

  <p>Koca Jim kalın kaşlarını kaldırdı. “Sahi mi? Ondan daha mı çok?” Başıyla dışarı çıkmakta olan Randolph’u göstermişti.</p>

  <p>“O mu? O bir şaka.”</p>

  <p>“Evet.” Koca Jim elini Carter’ın omzuna koydu. “Öyle. Hadi gel. Ve belediye binasına gider gitmez ilk işimiz bu belgeleri yakmak olsun.”</p>
</body>
</html>
