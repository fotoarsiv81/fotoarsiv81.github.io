<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a>10</h2>

  <p>Zil çaldığında Piper Libby’nin üzerinde hâlâ pijama niyetine giydiği Bruins tişörtüyle şortu vardı. Georgia’nın cenaze ve defin ayarlamalarını konuşmak için gelecek olan Helen Roux’un bir saat erken geldiğini varsayarak kapıyı açtı. Karşısındaki Jackie Wettington’du. Üniforması üstündeydi, ama ne sol göğsünün üstünde rozeti, ne de tabancası vardı. Sersemlemiş görünüyordu.</p>

  <p>“Jackie? Ne oldu?”</p>

  <p>“Kovuldum. Karakoldaki Noel partisinde sulanmaya kalkınca eline vurup onu terslediğim günden beri o pislik beni kovmak istiyordu ama nedenin sadece bu olduğundan şüpheliyim...</p>

  <p>Piper, “İçeri girsene,” dedi. “Herhalde benden önceki rahibin bıraktığı küçük bir gaz ocağı buldum - kilerdeki dolaplardan birinde, üstelik mucizevi bir şekilde çalışıyor. Sıcak bir fincan çay iyi olmaz mı şimdi?”</p>

  <p>Jackie, “Harika,” dedi. Gözyaşları yağmur gibi inmeye başladı. Sinirli bir şekilde yanaklarını sildi.</p>

  <p>Piper onu mutfağa götürüp portatif ocağı tezgâhın üstüne koydu. “Şimdi her şeyi anlat.”</p>

  <p>Jackie anlattı, Henry Morrison’un hödükçe ama içten teselli sözlerini de atlamadı. Piper’in uzattığı fincanı alırken, “O kısmı fısıltıyla söyledi,” dedi. “Sanki kahrolası Gestapo işgal etmiş karakolu. Kullandığım dil için özür dilerim.”</p>

  <p>Piper bunu eliyle savuşturdu.</p>

  <p>“Henry yarınki kasaba toplantısında eğer itiraz edecek olursam her şeyin daha kötüye gideceğini söyledi - Rennie polis olmak için yetersiz olduğumu düşünüyormuş, bunun için de bir sürü örnek gösterebilirmiş... Muhtemelen doğru söylüyordur. Ama karakoldaki en büyük beceriksiz şu anda orayı idare eden kişi. Rennie’ye gelince... karakolu yaptıklarına itiraz edenler olursa diye kendine sadık adamlarla dolduruyor.”</p>

  <p>Piper, “Tabii ki,” dedi.</p>

  <p>“Yeni alınanların çoğu yasal olarak bira içecek yaşta bile değil ama silah taşıyorlar. Henry’ye sırada kendisinin olduğunu söylemeyi düşündüm -Randolph’un karakol yönetimiyle ilgili laflar etmişti ve çanak yalayıcılar mutlaka bu lafları bir yerlere yetiştirmiştir- ama suratından bunu zaten bildiği anlaşılıyordu.”</p>

  <p>“Gidip Rennie ile konuşmamı ister misin?”</p>

  <p>“Bir yararı olmaz. Aslında oradan kurtulduğuma seviniyorum ama kovulmaktan nefret ederim. Asıl sorun, yarın gece olacaklar yüzünden gayet iyi görüneceğim. Barbie ile birlikte ortadan kaybolabilirim. Tabii kaybolacak bir yer bulduğumuzu varsayarsak.”</p>

  <p>“Neden bahsettiğini anlamadım.”</p>

  <p>“Biliyorum ama sana anlatacağım. Ve tehlike de orada başlıyor. Bunu kendine saklamazsan ben de hücreyi boylarım. Hatta Rennie idam mangasını hazırladığında Barbie’nin yanında bile olabilirim.”</p>

  <p>Piper daha da ciddileşmişti. “Georgia Roux’un annesinin gelmesine kırk beş dakika var, bu süre anlatacakların için yeterli mi?”</p>

  <p>“Fazlasıyla.”</p>

  <p>Jackie cenaze evinde cesetlerin incelenmesinden başladı. Coggins’in suratındaki ezikleri ve Rusty’nin görmüş olduğu altın beyzbol topunu söyledi. Derin bir nefes aldı ve ertesi gece kasaba toplantısı yapılırken Barbie’yi kaçırma planından bahsetti. “Hoş onu oradan çıkarabilirsek nereye yerleştiririz onu da bilmiyorum.” Çayından bir yudum aldı. “Eee, ne diyorsun?” “Diyorum ki bana bir fincan daha çay lazım. Sen?”</p>

  <p>“Yok, bana yeter, sağ ol.”</p>

  <p>Piper çayını alırken, “Planladığınız şey çok tehlikeli,” dedi. “Herhalde bunu söylememe bile gerek yoktur, ama masum bir insanın hayatını kurtarmak için başka bir yol göremiyorum. Dale Barbara’nın o cinayetleri işlediğinden bir an bile şüphelenmedim ve güvenlik güçlerimizle kendi yaşadıklarımdan sonra onu susturmak için idam etmeye kalkmaları şaşırtıcı gelmez.” Sonra Barbie’nin ne düşündüğünü bilmeyerek, “Rennie şu an sadece anı yaşıyor uzun vadeli düşünmüyor, polisler de öyle,” dedi. “Tek dertleri ağaç evinin patronu kim olacak. Bu düşünce yöntemi patlamaya hazır bomba demektir.”</p>

  <p>Masaya döndü.</p>

  <p>“Buraya döndüğümden beri -ki küçüklüğümden beri hayalimdi- Jim Rennie’nin embriyo içinde bir canavar olduğunu biliyordum. Şimdi ise -dramatik konuşmamı hoş görürsen- canavar doğmuş oldu.”</p>

  <p>Jackie, “Tanrı’ya şükür,” dedi.</p>

  <p>“Canavar doğdu diye mi şükrediyorsun Tanrı’ya?” Piper gülümsedi ve kaşlarını kaldırdı.</p>

  <p>“Yok - sen de böyle düşündüğün için.”</p>

  <p>“Dahası da var, öyle değil mi?”</p>

  <p>“Evet. Ama karışmak istemeyebilirsin.”</p>

  <p>“Hayatım ben zaten karıştım bile. Sen komplo kurmaktan hapse atılabiliyorsan ben de dinleyip haber vermemekten atılabilirim. Şu anda hükümetimizin yurt içinde yetişmiş terörist demekten hoşlandığı insanlar olduk.” Jackie bu fikri kasvetli bir sessizlik içinde dinledi.</p>

  <p>“Sadece Dale Barbara’yı özgür bırakmaktan söz etmiyorsun değil mi? Aktif bir direniş hareketi oluşturmak istiyorsun.”</p>

  <p>Jackie, “Galiba öyle,” dedi ve daha çok çaresizliği düşündüren bir kahkaha attı. “Altı yıl Amerikan Ordusu’nda görev yaptıktan sonra hiç böyle bir şey aklıma gelmezdi -ben daima ülkem haklıdır ya da değildir türünden bir kız oldum- ama... bu Kubbe’nin oradan gitmeyebileceği hiç aklına geliyor mu? Önümüzdeki yıl bile ya da hayatımız boyunca?”</p>

  <p>“Evet.” Piper sakindi ama rengi solgundu. “Geliyor. Bence Chester’s Mill’deki herkesin de aklına geliyordur da belki bilinçaltında tutuyorlardır.” “O zaman şunu düşün. Cani ruhlu bir budalanın diktatörlüğünde bir yıl ya da beş yıl geçirmek istiyor musun? Tabii beş yılımız varsa.”</p>

  <p>“Tabii ki hayır.”</p>

  <p>“Bu adamı durdurmak için doğru zaman şimdi olabilir. Artık embriyodan çıkmış olsa da inşa ettiği bu şey -bu makine- hâlâ bebeklik döneminde. En doğru zaman bu.” Jackie duraksadı. “Eğer polise sıradan vatandaşlardaki silahları toplamalarını emrederse başka bir zaman olmayabilir zaten.”</p>

  <p>“Benim ne yapmamı istiyorsun?”</p>

  <p>“Burada bir toplantı yapalım. Bu gece. Bu kişilerle, tabii hepsi gelirse.” Arka cebinden Linda Everett’le birlikte hazırladıkları listeyi çıkardı.</p>

  <p>Piper katlanmış defter kâğıdını açıp inceledi. Sekiz isim vardı. Başını kâğıttan kaldırdı. “Lissa Jamieson, kütüphaneci? Ernie Calvert? Bu ikisinden emin misin?”</p>

  <p>“Etkinliği artan bir diktatörlükle uğraşırken bir kütüphaneciden iyisini bulabilir misin? Ernie’ye gelince... anladığım kadarıyla dün süpermarkette olanlardan sonra Jim Rennie karşısına çıksa adamı gebertecekmiş.”</p>

  <p>“Bir iki belirsizlik dışında gayet renkli bir liste.”</p>

  <p>“Ernie’yle Lissa’ya haber vermesini Julia Shumway’den isteyecektim ama kendim de yapabilirim. Artık bol bol boş vaktim varmış gibi görünüyor.”</p>

  <p>Zil çaldı. Piper ayağa kalkarken, “Yaslı anne olabilir,” dedi. “Herhalde şimdiden yarı sarhoş durumdadır. Kahvesini konyaklı sever ama acısını hafifleteceğini sanmıyorum.”</p>

  <p>Jackie, “Toplantı için ne düşündüğünü söylemedin,” dedi.</p>

  <p>Piper Libby gülümsedi. “Sevgili evde yetişmiş teröristlerimize dokuzla dokuz buçuk arasında gelmelerini söyle. Yürüyerek ve teker teker gelmeleri lazım - standart Fransız Direnişi kuralları. Yaptığımızı ilan etmenin âlemi yok.”</p>

  <p>Jackie, “Teşekkür ederim,” dedi. “Hem de çok.”</p>

  <p>“Bir şey değil. Burası benim de kasabam. Arka kapıdan tüymeni önerebilir miyim?”</p>
</body>
</html>
