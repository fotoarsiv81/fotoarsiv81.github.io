<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">13</span></h2>

  <p>Rusty’nin garip şapkalı kuklayı gördüğü yerin yirmi metre ötesinde Geiger Sayacı’ndan çıkan tıkırtılar statik bir kükremeye dönüştü. Rusty ibrenin +400’de, hemen kırmızının üstünde durduğunu gördü.</p>

  <p>Minibüsü kenara çekip kuşanmamayı tercih ettiği donanımı çıkardı. Dönüp diğerlerine baktı. “Bir uyarı,” dedi. “Ve özellikle sana söylüyorum Bay Benny Drake. Gülersen eve yürüyerek dönersin.”</p>

  <p>Benny, “Gülmem,” dedi ama bir süre sonra Rusty dahil hepsi gülüyordu. Kot pantolonunu çıkarmış, iç çamaşırının üstüne bir Amerikan futbolu forması giymişti. Uyluklarda ve kalçada vatkaların konduğu yerlere önceden kesilip hazırlanan kurşun plakalar yerleştirilmişti. Sonra bacaklarına koruyucuları takıp onların üstünü de kenarlarından kıvırarak tutturduğu levhalarla kapladı. Bunu tiroit bezini koruyacak kurşundan bir yakalık ve testislerini koruyacak kurşun astarlı önlük izledi. Ellerindeki en büyük önlüktü ve parlak turuncu koruyucuların üstüne kadar iniyordu. Aslında sırtına da bir önlük takmayı düşünmüş (gülünç görünmek akciğer kanserinden ölmekten iyiydi ona göre) ama sonra vazgeçmişti. Zaten üstünde yüz elli kilo fazlalık vardı. Hem radyasyon arkaya dolanmazdı. Kaynakla yüz yüze durdurduğu takdirde sorun olmayacağını tahmin ediyordu.</p>

  <p>Yani belki.</p>

  <p>Bu noktaya kadar Rommie’yle çocuklar kendilerini tutmayı başarmış, birkaç kıkırdamayla durumu idare etmişlerdi. Rusty iki kurşun levhayla sarılmış büyük boy bir bone çıkarıp kafasına geçirince durum biraz kontrolden çıktı, ama asıl gürültü dirseklerine kadar çıkan eldivenleri giyip, koruyucu gözlüğü de taktığı zaman koptu.</p>

  <p>Benny, Frankenstein gibi kollarını dümdüz uzatıp ortada dolaşarak, “Yaşıyor!” diye bağırdı. “Efendim, bu yaşıyor!”</p>

  <p>Rommie kendini yolun kenarına atıp bir taşa oturdu ve iki büklüm gülmeye başladı. Joe ile Norrie ise direk yola yığılmış yem arayan tavuklar gibi yerleri eşeliyorlardı.</p>

  <p>Rusty, “Herkes yürüyerek dönüyor,” dedi ama minibüse binerken (bayağı zorlanarak) o da gülümsüyordu.</p>

  <p>Karşıda mor ışık deniz feneri gibi çakıyordu.</p>
</body>
</html>
