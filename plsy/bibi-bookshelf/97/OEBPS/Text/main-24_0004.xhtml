<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">9</span></h2>

  <p>Julia, “Biliyorsun, her şeyi bana bırakacaksın,” dedi.</p>

  <p>Barbie başıyla onayladı. “Baş üstüne hanımefendi.”</p>

  <p>“Sen sadece hava işini halledeceksin. Denediğim şey işe yaramazsa görev değişimi yapabiliriz.”</p>

  <p>“Aklindakini söylesen belki bir yardımım olurdu.”</p>

  <p>“Kesin bir şey yok ki. Sadece bir sezgi ve biraz da umut.”</p>

  <p>“Böyle karamsar olma. İki lastik, iki çöp torbası ve içi boş bir boru da var.”</p>

  <p>Juila gülümsedi. Gergin, pis suratı aydınlandı. “Doğru.”</p>

  <p>Sam direksiyon başında iki büklüm olmuş öksürüyordu yine. Bir şey tükürdü. “Yüce Tanrı ve sevgili İsa, feci bir tat,” dedi. “Çabuk olun.”</p>

  <p>Barbie çakıyla kendi lastiğini deldi ve çakıyı çeker çekmez havanın boşaldığını duydu. Julia elindeki plastik boruyu cerrahi hemşiresi gibi ustalıkla eline tutuşturdu. Barbie boruyu deliğe soktu ve kauçuğun boruyu tuttuğunu gördü... ve sonra terli yüzüne muhteşem bir hava geldi. Kendini tutamayıp derin bir soluk aldı. Vantilatörlerin Kubbe’nin öbür tarafından üflediği havadan çok daha zengin, çok daha temiz bir havaydı. Beyni uyanmış gibiydi ve derhal bir karar verdi. Yaptıkları çıkışın üstüne çöp torbası geçirmek yerine, birinden büyük bir parça yırttı.</p>

  <p>Julia, “Ne yapıyorsun?” diye haykırdı.</p>

  <p>Sezgileri olan tek kişinin o olmadığını anlatmaya vakit yoktu.</p>

  <p>Plastik poşet parçasını lastiğin deliğine tıkadı. “Bana güven. Şimdi kutuya git ve ne yapacaksan yap.”</p>

  <p>Julia kalbiyle bakarmış gibi son bir kez bakıp Odyssey’in arka kapısını açtı. Yere indi ve bir tümseği aşıp kutunun yanına diz çöktü. Barbie de iki lastikle peşinden gitti. Sam’in çakısı cebindeydi. O da dizüstü çöküp üstüne siyah borunun takılı olduğu lastiği Julia’ya uzattı.</p>

  <p>Julia tıkacı çıkarıp içine hava çekti -bunu yaparken yanakları içeri göçmüştü- yana doğru verdi ve tekrar çekti. Yanaklarından süzülen yaşlar temiz izler oluşturuyordu. Barbie de ağlamaktaydı. Duyguyla bir ilgisi yoktu; dünyanın en feci asit yağmuruna tutulmuş gibiydiler. Kubbe’nin oradaki havadan çok daha beterdi.</p>

  <p>Julia içine biraz daha hava çekti. Soluğunu verirken adeta fısıltıyla, “İyi,” dedi. “Çok iyi. Balık kokmuyor. Toprak kokuyor.” Bir nefes daha aldıktan sonra lastiği Barbie’ye çevirdi.</p>

  <p>Barbie ciğerleri yanmaya başladığı halde başını sallayıp lastiği geri itti. Göğsüne vurdu, sonra Julia’nınkini gösterdi.</p>

  <p>Julia iki derin nefes daha çekti. Barbie de yardımcı olmak için lastiği tutuyordu. Başka bir dünyadan gelir gibi Sam’in durmadan öksürdüğünü duydu. <span style="font-style:italic;">Kendini paralayacak,</span> diye düşündü. O da artık patlayacak gibiydi ve Julia lastiği tekrar uzatınca eğilip takma borudan o nefis havayı derin derin içine çekti, toprak kokusunu unutmaya çalışıyordu. Yetmemişti. Hiç yetmeyecek gibiydi ve bir an paniğe kapılır gibi oldu. <span style="font-style:italic;">Tanrım, boğuluyorum.</span> Julia’ya boş verip minibüse koşmamak için kendini zor tuttu... ama tuttu. Gözlerini kapayıp nefes aldı ve bir yerlerde olması gereken serinkanlı özüne ulaşmaya çalıştı.</p>

  <p>Sakin ol. Yavaş. Sakin ol.</p>

  <p>Üçüncü derin soluktan sonra küt küt atan kalbi biraz yavaşlar gibi oldu. Julia’nın eğilip kutuyu iki yanından tutuşunu izledi. Hiçbir şey olmadı ve buna da şaşırmadı. Julia ilk geldiklerinde de kutuya dokunmuştu ve artık bağışıklık kazanmıştı.</p>

  <p>Sonra, aniden, Julia geriye doğru büküldü. İnledi. Barbie boruyu ona uzatmaya çalıştı ama Julia aldırmadı. Burnundan kan fışkırdı ve sağ gözünün köşesinden de sızmaya başladı. Kırmızı damlalar yanağından iniyordu.</p>

  <p>Sam, “Neler oluyor?” diye seslendi. Sesi boğuk, kısık çıkıyordu.</p>

  <p>Barbie, <span style="font-style:italic;">bilmiyorum,</span> diye düşündü. <span style="font-style:italic;">Neler olduğunu ben de bilmiyorum.</span></p>

  <p>Fakat bir şeyi iyi biliyordu: Julia hemen oksijen almazsa ölecekti. Boruyu ilk lastikten çekip dişlerinin arasına aldı ve ikinci lastiği delmeye başladı. Açtığı deliğe boruyu takıp ağzını tıkadı.</p>

  <p>Sonra da bekledi.</p>
</body>
</html>
