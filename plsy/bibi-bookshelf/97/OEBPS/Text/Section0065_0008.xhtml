<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark11"></a><span style="font-weight:bold;">9</span></h2>

  <p>Rusty Everett hastanenin arka tarafındaki malzeme deposuna bakıyordu. Elinde bir fener vardı çünkü Ginny Tomlinson’la -ne kadar çılgınca gelse de artık Chester’s Mill’in başlıca tıp otoriteleriydiler- zorunlu bir durum olmadığı takdirde kesinlikle elektrik harcamamaya karar vermişlerdi. Rusty sol tarafında barakanın içindeki kocaman jeneratörün sesini duyabiliyordu.</p>

  <p>Twitch <span style="font-style:italic;">tüplerin çoğu gitmiş,</span> demişti ve sahiden de gitmişlerdi. <span style="font-style:italic;">Kapıdaki envanter listesine göre yedi tane olması gerekiyordu, ama sadece iki tane vardı.</span> Twitch bunda yanılmıştı. Sadece bir tüp vardı. Rusty fenerin ışığını şirketin Dead River logosunun altında bulunan mavi <span style="font-weight:bold;">CAMPBELL RIVER</span> yazısına tuttu.</p>

  <p>Twitch arkasından, “Demiştim sana,” diyerek Rusty’nin zıplamasına neden oldu.</p>

  <p>“Yanlış söylemişsin. Sadece bir tane var.”</p>

  <p>“Lanet olsun!” Twitch içeri doğru bir adım attı. Rusty feneri etrafta gezdirip ortadaki büyük -ve çoğu kısmı boş- alanın etrafına dizili malzeme kolilerini aydınlatırken depoya bakındı. “Sahiden öyleymiş.”</p>

  <p>“Evet.”</p>

  <p>“Korkusuz önder, birileri yakıtımızı çalıyor.”</p>

  <p>Rusty buna inanmak istemiyordu ama başka bir açıklaması da yok gibiydi.</p>

  <p>Twitch çömeldi. “Şuraya bak.”</p>

  <p>Rusty de dizlerinin üstüne çöktü. Hastanenin arkasındaki arazi geçen yaz asfaltlanmıştı ve soğuk yüzünden bir çatlama veya çöküntü olmadıkça -ki henüz yoktu- her taraf düz, siyah bir zemin halindeydi. Bu da deponun önündeki tekerlek izlerini görmeyi kolaylaştırıyordu.</p>

  <p>Twitch, “Belediye kamyonlarından biri olabilirmiş gibi görünüyor,” dedi.</p>

  <p>“Ya da herhangi büyük bir kamyon.”</p>

  <p>“Yine de belediye binasının arkasındaki depoyu kontrol etmek isteyebilirsin. Twitch, Koca Şef Rennie’ye güvenmez. Onun kötü tavsiyelerine de.”</p>

  <p>“Ne diye bizim tüplerimizi alsın ki? Meclis üyesinde bol bol vardır zaten.”</p>

  <p>Hastanenin en azından şimdilik faaliyeti durdurulmuş olan çamaşırhanesine açılan kapıya doğru yürüdüler. Kapının yanında bir bank vardı. Tuğlalara yapıştırılmış bir kâğıtta 1 HAZİRANDAN İTİBAREN BURADA SİGARA İÇMEK YASAKLANMIŞTIR. ŞİMDİ BIRAKIRSANIZ SONRADAN ZORLUK ÇEKMEZSİNİZ yazıyordu.</p>

  <p>Twitch Marlboro paketini çıkarıp Rusty’ye ikram etti. Rusty önce eliyle istemediğini belirtti sonra tekrar düşünüp bir tane aldı. Twitch sigaralarını yaktı. “Nereden biliyorsun?” diye sordu.</p>

  <p>“Neyi nereden biliyorum?”</p>

  <p>“Kendilerinde bol bol yakıt olduğunu. Kontrol ettin mi?”</p>

  <p>Rusty, “Hayır,” dedi. “Ama neden bizimkini alma gereği duysunlar ki? Hem kasaba hastanesinden çalmak üst düzey insanlar için hiç hoş değil, hem de postane hemen burunlarının dibinde. Onlarda da yedek tüpler olması lazım.”</p>

  <p>“Belki de Rennie ile dostları postanenin yedeklerini çoktan bitirmiştir bile. Onlar da kaç tüp olabilir ki? Bir tüp mü? İki mi? Devede kulak.”</p>

  <p>“Ben zaten niye ihtiyaç duyduklarını anlamıyorum. Hiç mantıklı gelmiyor.”</p>

  <p>Twitch, “Bütün bunların hiçbiri mantıklı değil,” dedi ve öyle bir esnedi ki Rusty çenesinin çatırdadığını duydu.</p>

  <p>“Viziteleri bitirdin herhalde?” Rusty bir an bu sorunun gerçeküstülüğünü düşündü. Haskell’in ölümünden sonra kendisi hastanenin başhekimi olmuş, Twitch de -üç gün öncesine kadar sadece hemşireydi- onun eski görevini üstlenip doktor asistanlığına terfi etmişti.</p>

  <p>“Evvet.” Twitch iç geçirdi. “Bay Carty bugünü çıkaramaz.”</p>

  <p>Mide kanserinin son aşamasında olan Ed Carty için bir hafta önce Rusty de aynı şeyi düşünmüştü ama adam hâlâ dayanıyordu. “Koma hali mi?”</p>

  <p>“Öyle üstat.”</p>

  <p>Twitch hastalarını tek elinin parmaklarıyla sayabiliyordu ve Rusty bunun olağanüstü bir şans olduğunun farkındaydı. Bu kadar yorgun ve endişeli olmasa şansına sevinebileceğini düşünüyordu.</p>

  <p>“George Werner için durum stabil diyebilirim.”</p>

  <p>Eastchester sakinlerinden altmış yaşında ve obez Werner, Kubbe Günü’nde kalp krizi geçirmişti. Rusty atlatacağını düşünüyordu... bu seferlik.</p>

  <p>“Emily Whitehouse’ye gelince..” Twitch omuz silkti. “Durum iyi değil sensei.”</p>

  <p>Kırk yaşında ve tek gram fazlası olmayan Emmy Whitehouse da Rory Dinsmore’un kazasından bir saat sonra kalp krizi geçirmişti. Krizi George Werner’mkinden çok daha kötüydü, çünkü kadın egzersiz manyağıydı ve Doktor Haskell’in “spor salonu patlaması” dediği durumdan mustaripti.</p>

  <p>“Freeman’ların kızı iyileşiyor, Jimmy Sirois dayanıyor ve Nora Coveland gayet iyi durumda. Bütün olarak bakılınca durum fena değil.”</p>

  <p>Rusty, “Hayır,” dedi. “Ama kötüleşecek. Eminim. Ve... katastrofik kafa kazası geçirsen ameliyatını benim yapmamı ister miydin?”</p>

  <p>Twitch, “Pek istemezdim,” dedi. “Gregory House çıkıp gelsin diye beklerdim.”</p>

  <p>Rusty sigarasını teneke kutuda söndürüp hemen hemen boşalmış malzeme deposuna baktı. Belki de belediye binasının arkasındaki depoya bir göz atması lazımdı - ne zararı olurdu ki?</p>

  <p>Bu sefer esneyen kendisi oldu.</p>

  <p>Twitch, “Ne kadar dayanabileceksin?” diye sordu. Sesindeki bütün alaycılık gitmişti. “Sadece şu an kasabanın elinde bir tek sen olduğun için soruyorum.”</p>

  <p>“Mecbur olduğum sürece. Beni endişelendiren yorgunluktan hata yapmak. Ve benim becerilerimi aşan durumlarla karşılaşmak.” Rory Dinsmore’u düşündü... ve Jimmy Sirois’i. Jimmy’yi düşünmek daha kötüydü çünkü Rory artık tıbbi hata ihtimallerinin ötesine geçmişti. Öte yandan Jimmy...</p>

  <p>Rusty kendini tekrar ameliyathanede, cihazların yumuşak seslerini dinlerken gördü. Jimmy’nin çıplak, solgun bacağına, kesiğin oluştuğu siyah çizgiye bakarken. Dougie Twitchell’i anestezi becerilerini kullanmaya çalışırken hayal etti. Ginny Tomlinson’un eldivenli eline neşteri verişini, sonra da maskesinin üstünden soğukkanlı mavi gözleriyle ona bakışını hissetti.</p>

  <p><span style="font-style:italic;">Tanrı beni bundan korusun,</span> diye düşündü.</p>

  <p>Twitch elini Rusty’nin koluna koydu. “Gün be gün gidelim.”</p>

  <p>Rusty, “Boş ver, biz saat saat gidelim,” deyip ayağa kalktı. “Sağlık merkezine gidip oradaki sorunları tespit etmem lazım. Çok şükür bu olay yazın olmadı; yoksa üç bin turistimiz ve yedi yüz tane kamp çocuğumuz olurdu.”</p>

  <p>“Benim de gelmemi ister misin?”</p>

  <p>Rusty “evet.” anlamında başım salladı. “Sen yine Ed Carty’ye bir baksana. Bak bakalım hâlâ yaşayanların dünyasında mıymış?”</p>

  <p>Rusty malzeme deposuna bir daha bakıp binanın köşesini döndü ve diyagonal yoldan Catherine Russell Yolu’nun diğer ucundaki sağlık merkezine yürüdü.</p>
</body>
</html>
