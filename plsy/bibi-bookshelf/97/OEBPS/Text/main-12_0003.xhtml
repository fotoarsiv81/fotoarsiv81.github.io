<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">12</span></h2>

  <p>Karakolda enerji kesintisi yoktu, en azından şimdilik. Bodrumdaki yeşil seramik kaplı koridor bunaltıcı bir ışık veren floresanların altında uzayıp gidiyordu. İster şafak vakti olsun ister gece yarısı, burada hep aynı parlak öğle vaktiydi. Şef Randolph’la Freddy Denton, basamaklardan inerken Barbie’ye eşlik ettiler (tabii pazılarını kavramış olarak yürürken bu kelime kullanılabilirse). İki kadın memur da elleri tabancalarında peşlerinden geliyordu.</p>

  <p>Sol tarafta arşiv odası vardı. Sağda ise ikişer tanesi karşılıklı, biri uçta olmak üzere beş tane hücre bulunuyordu. Uçtaki en küçük hücreydi, içinde dar bir döşekle kapaksız çelik klozetten başka bir şey yoktu ve Barbie’yi buna doğru götürüyorlardı.</p>

  <p>Pete Randolph’un emriyle -tabii o da emirleri Koca Jim’den alıyordu-süpermarket isyanının en kötü aktörleri bile kendi kefaletleriyle serbest bırakıldığı için (zaten nereye kaçacaklardı ki? ) hücreler boştu. O yüzden Mel Searles’in saklandığı 4 numaralı hücreden fırlaması sürpriz oldu. Kafasındaki sargı aşağı kaymıştı ve moraran gözlerini göstermemek için güneş gözlüğü takıyordu. Bir elinde ucunda ağırlık olan spor çorabı vardı: ev yapımı cop. Barbie’nin ilk, bulanık izlenimi Görünmez Adam tarafından saldırıya uğramak üzere olduğuydu.</p>

  <p>Mel, “Piç herif!” diye bağırıp copunu savurdu. Barbie başını eğdi. Cop başının üstünden geçip Freddy Denton’un omzuna çarptı. Freddy böğürerek Barbie’yi bıraktı. Arkalarında da kadınlar bağırıyordu.</p>

  <p>“Tanrı’nın cezası katil! Seni elimden kim kurtaracak, ha?” Mel copu bir daha savurdu ve bu sefer Barbie’nin sol koluna isabet etti. Kolu uyuştu. Çorabın içinde kum değil bir tür kâğıt ağırlığı vardı. Cam veya muhtemelin metaldi, ama en azından yuvarlaktı. Kolu şimdi kanamaya başlamıştı.</p>

  <p>Mel, “Şimdi hapı yuttun işte!” diye kükredi ve içi dolu çorabı yeniden savurdu. Şef Randolph da Barbie’yi bırakıp geri kaçtı. Barbie çorabın ucunu yakaladı, içindeki ağırlık bileğine çarpınca yüzünü buruşturdu. Çoraba asıldı ve Mel Searles’in ev yapımı silahını çekip almayı başardı. Aynı anda Mel’in başındaki sargı da gözbağı gibi gözlerine inmişti.</p>

  <p>Jackie Wettington, “Olduğun yerde dur!” diye haykırdı. “Mahkûm kıpırdama! Bu son ihtarımdır!”</p>

  <p>Barbie kürek kemiklerinin ortasında küçük soğuk bir daire hissetti. Göremiyordu, ama Jackie’nin tabancasını çektiğinden hiç şüphesi yoktu. Beni <span style="font-style:italic;">vurursa mermi oraya saplanacak. Ve vurabilir de, çünkü küçük kasabalarda suçlu daima yabancılardır, profesyoneller amatör olsa bile.</span></p>

  <p>Çorabı bıraktı. İçindeki her neyse gürültüyle yere çarptı. Sonra ellerini kaldırdı. “Çorabı bıraktım!” diye seslendi. “Silahsızım hanımefendi, lütfen tabancanızı indirin!”</p>

  <p>Mel kayan sargıyı düzeltti. Kafasında türban varmış gibi görünüyordu. Sonra Barbie’ye iki kere vurdu, biri karın boşluğuna, biri de midesine. Barbie bu defa hazırlıklı değildi ve ciğerlerindeki hava sert bir HAH sesiyle dışarı çıktı. İki büklüm oldu, sonra dizlerinin üstüne çöktü. Mel bu sefer yumruğunu ensesine indirdi - veya belki de Freddy’di; Barbie’nin bildiği kadarıyla bizzat Korkusuz Lider bile olabilirdi. Barbie yere yığıldı, dünya giderek uzaklaşıyordu. Sadece yerde bir çentik vardı. Onu gayet net görebiliyordu. Neden olmasın ki? Gözüyle arasında olsa olsa iki santim vardı.</p>

  <p>“Durun! Kesin vurmayı!” Ses çok uzaklardan geliyordu, ama Barbie, Rusty’nin karısına ait olduğundan emindi. “Adam yerde zaten, görmüyor musunuz?”</p>

  <p>Etrafında ayaklar garip bir dans yapıyorlardı. Birisi kalçasına bastı, tökezleyip, “Lanet olsun!” diye bağırdı ve sonra kalçasından tekmelendi. Her şey çok uzaklarda olup bitiyordu. Sonradan acıyabilirdi ama şu anda o kadar da kötü değildi.</p>

  <p>Eller Barbie’yi kavrayıp ayağa dikti. Barbie başını kaldırmaya çalıştı ama bütün olarak kendini salıvermek daha kolay geliyordu. Uçtaki hücreye doğru götürüldüğünü hissetti, ayakları yeşil karolarda kayıyordu. Denton yukarıda ne demişti? <span style="font-style:italic;">Süitin seni bekliyor.</span></p>

  <p><span style="font-style:italic;">Ama yastığıma naneli çikolata bırakacaklarından veya oda servisi olduğundan şüpheliyim,</span> diye düşündü. Hoş aldırdığı da yoktu. Tek istediği kendi başına kalıp yaralarını yalamaktı.</p>

  <p>Hücrenin önünde birisi daha da hızlı gitsin diye arkasından bir tekme savurdu. Barbie ileri fırlarken gri duvara önce suratını çarpmamak için sağ kolunu kaldırdı. Solu da kaldırmayı denedi, ama dirsekten aşağısı hâlâ uyuşuktu. Yine de başını korumayı başardı ve bu iyiydi. Tökezledi, yalpaladı ve tekrar dizüstü çöktü, bu sefer yatağın önünde, sanki bir an önce içeri girdiğine dua edecekmiş gibiydi. Arkasında hücrenin kapısı gürültüyle sürüldü.</p>

  <p>Barbie yatağa tutunarak ayağa kalktı, sol kolu şimdi biraz çalışmaya başlamıştı. Tam zamanında dönüp Randolph’un kavgacı bir edayla -yumruklar sıkılı, baş inik- uzaklaştığını gördü. Ötede Denton, Searles’in sargısından kalanları çözüyordu, Searles ise ateş püsküren gözlerle bakıyordu (bakışının gücü burnunda çarpılmış olarak duran güneş gözlüğü yüzünden biraz azalmıştı). Basamakların dibindeki erkek memurların ötesinde de kadın memurlar vardı. İkisinin yüzünde de aynı dehşete düşmüş ve şaşkın ifade fark ediliyordu. Linda Everett’in yüzü her zamankinden de solgundu ve Barbie kirpiklerindeki yaşları görür gibi oldu.</p>

  <p>Bütün iradesini toplayıp kadına seslendi. “Memur Everett!”</p>

  <p>Linda yerinden zıpladı. Acaba daha önce ona Memur Everett diyen olmuş muydu? Belki karşıya geçmesine yardım ettiği okul çocukları, herhalde yarım gün çalışan bir polis olarak üstlendiği en büyük sorumluluk buydu. Bu haftaya kadar.</p>

  <p>“Memur Everett! Hanımefendi! Lütfen!”</p>

  <p>Freddy Denton, “Kes sesini,” dedi.</p>

  <p>Barbie ona aldırmadı. Bayılacağını veya en azından içinin geçeceğini düşünüyordu, ama şimdilik sonuna kadar direnecekti.</p>

  <p>“Kocanıza söyleyin cesetleri muayene etsin! Özellikle Bayan Perkins’inki! Cesetlere mutlaka bakmalı! Hastaneye götürmezler! Rennie izin vermez..”</p>

  <p>Peter Randolph ileri atıldı. Barbie adamın Denton’un kemerinden ne aldığını gördü ve kollarını kaldırıp yüzünü korumak istedi ama kolları çok ağırdı.</p>

  <p>Randolph, “Sen çok oldun evlat,” dedi. Şok tabancasını parmaklıkların arasından uzatıp tetiğe bastı.</p>
</body>
</html>
