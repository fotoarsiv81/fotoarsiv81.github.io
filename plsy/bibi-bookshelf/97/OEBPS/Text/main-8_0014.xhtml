<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">6</span></h2>

  <p>Piper sonunda evine döndü ve Carolyn, Thurston ve küçük Appleton’ları kendisini bekler buldu. Onları gördüğüne sevinmişti, çünkü Sammy Bushey’in başına gelenleri bir süreliğine unutmasını sağlamışlardı.</p>

  <p>Carolyn’in Aidan Appleton’un geçirdiği nöbetle ilgili anlattıklarını dinledi ama oğlan şimdi iyi görünüyordu - bulduğu krakerleri büyük bir iştahla yemekteydi. Carolyn çocuğu doktora götürmek gerekir mi diye sorunca, “Ancak tekrarlarsa,” dedi. “Bence ilk nöbet açlığa ve oyunun heyecanına tepki olabilir.”</p>

  <p>Thurston esefle gülümsedi. “Hepimiz heyecanlanmıştık. Eğleniyorduk.”</p>

  <p>Geçici ev konusu açılınca Piper’in ilk aklına gelen McCain’lerin evi oldu, çünkü yakındı. Yalnız yedek anahtarın nereye saklanmış olabileceğini bilmiyordu.</p>

  <p>Alice Appleton yere oturmuş kraker kırıntılarını Clover’a yediriyordu. Çoban köpeği arada burnum - ayak - bileğinde - çünkü - ben - senin -en - iyi - arkadaşınım numaralarını yapıyordu. Alice, Piper’e, “Hayatımda gördüğüm en iyi köpek,” dedi. “Keşke bizim de köpeğimiz olsaydı” Aidan, “Benim ejderham var,” diye atıldı. Carolyn’in kucağında rahat rahat oturuyordu.</p>

  <p>Alice dalga geçercesine gülümsedi. “Görünmez AR-KA-DA-ŞI.”</p>

  <p>Piper, “Anlıyorum,” dedi. Gerekirse McCain’lerin camlarından birini kırabileceklerini düşünüyordu; şeytan işe karışınca ihtiyaçlar önce gelirdi.</p>

  <p>Ama kahveye bakmak için kalktığında aklına daha iyi bir fikir geldi. “Dumagen’ler. İlk önce onları hatırlamalıydım. Boston’a bir konferansa gitmişlerdi. Coralee Dumagen onlar yokken çiçeklerini sulamamı istedi.”</p>

  <p>Thurston, “Ben de Boston’da ders veriyorum,” dedi. “Emerson’da. <span style="font-style:italic;">Ploughshares’in</span> son sayısının editörlüğünü de ben yaptım.” İç geçirdi.</p>

  <p>Piper, “Anahtar kapının solundaki saksının altında,” dedi. “Jeneratörleri olduğunu sanmıyorum, ama mutfakta bir kuzine var.” Şehirli insanları düşünerek duraksadı. “Evi tutuşturmadan kuzinede yemek yapabilir misiniz?”</p>

  <p>Thurston, “Ben Vermont’ta büyüdüm,” dedi. “Üniversiteye gidene kadar sobaların yanmasından ben sorumluydum - hem evdekinden hem de ahırdakinden. İnsan bir şekilde eskiye dönüyor değil mi?” Tekrar iç geçirdi. Piper, “Kilerde erzak olduğundan eminim,” dedi.</p>

  <p>Carolyn başını salladı. “Belediye binasındaki hademe de öyle demişti.” Alice, <span style="font-style:italic;">“Jooonyer</span> de öyle söyledi,” diye araya girdi. “O polis. <span style="font-style:italic;">Kurnaz</span> bir polis.”</p>

  <p>Thurston’un morali bozuldu. “Alice’in kurnaz polisi beni aşağıladı,” dedi. “Ya o ya da yanındaki öbür polisti. İkisini ayırt edemiyorum ben.” Piper’in kaşları havaya kalktı.</p>

  <p>Carolyn alçak sesle, “Thurse’in midesine yumruk attılar da,” dedi. “Bize Massachusetts’li aşağılıklar dediler ki galiba teknik olarak öyleyiz ve suratımıza güldüler. Bana göre en kötü tarafı bize gülmeleriydi. Çocuklarla geldiklerinde daha iyiydiler ama..” Başını salladı. “Kontrolden çıkmışlardı.”</p>

  <p>Ve bunları duyar duymaz Piper, Sammy’ye döndü. Boynunda bir damarın yavaş ama güçlü bir şekilde atmaya başladığını hissetti fakat sakin bir sesle konuştu. “Öbür polisin adı neydi?”</p>

  <p>Carolyn, “Frankie,” dedi. “Junior ona Frankie D. diyordu. Siz tanıyor musunuz bunları? Herhalde tanırsınız ha?”</p>

  <p>Piper, “Tanıyorum,” dedi.</p>
</body>
</html>
