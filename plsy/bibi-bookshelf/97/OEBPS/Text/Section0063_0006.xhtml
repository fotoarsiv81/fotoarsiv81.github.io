<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">7</span></h2>

  <p>Birisi, “Merhaba Sammy,” dedi. “Nasılsın?”</p>

  <p>Samantha Bushey sesi tanımamıştı ve Papoose sepetini kaldırıp ihtiyatla döndü. Küçük Walter uyuyordu ve ağırlığı bir ton gibiydi. Üstüne düştüğü kalçası gibi duyguları da incinmişti - kahrolası Georgia Roux yüzünden. Sammy’nin karavanına sık sık fırtına gibi dalan Georgia Roux kendine ve birlikte takıldığı o kas manyağına dövecek adam arıyordu.</p>

  <p>Konuşan Dodee’nin babasıydı. Sammy onunla binlerce kez konuşmuş olmasına rağmen sesini hâlâ tanıyamıyordu, zaten adamı bile zar zor tanımıştı. Bir şekilde yaşlanmış ve kederli - kırık dökük görünüyordu ki bu ilk kez olan bir şeydi.</p>

  <p>“Selam Bay Sanders. Sizi şeyde bile görmediydim..”</p>

  <p>Eliyle arkada kalan çiğnenmiş tarlayı ve artık çökmüş ve harap görünen büyük çadırı gösterdi. Hoş o bile Bay Sanders kadar harap değildi.</p>

  <p>“Gölgede oturuyordum.” Yine aynı çekingen ses, insanın bakmaya zorlandığı o özür dileyen, yürek burkan tebessüm. “Yine de bir şeyler içmem gerekti. Ekim ayı için sıcak bir gün değil mi? O çocukcağız şey olana kadar güzel bir öğle sonrası olduğunu düşünüyordum - gerçek bir kasaba öğle sonrası..”</p>

  <p>Ah ne feci, adam ağlıyordu.</p>

  <p>“Karınız için sahiden çok üzüldüm Bay Sanders.”</p>

  <p>“Sağ ol Sammy. Çok naziksin. Arabana kadar bebeğini taşıyabilir miyim? Herhalde artık gidebilirsin - yol neredeyse boşaldı.”</p>

  <p>Bu, adam ağlasa bile Sammy’nin reddedemeyeceği bir teklifti. Küçük Walter’ı Papoose’den aldı -koca bir sıcak ekmek hamurunu kucaklamak gibiydi- ve adama uzattı. Küçük Walter gözlerini açıp boş boş baktı, geğirdi ve tekrar uykuya daldı.</p>

  <p>Bay Sanders, “Galiba bezini doldurmuş,” dedi.</p>

  <p>“Evet, tam bir bok makinesi. Sevgili Küçük Walter.”</p>

  <p>“Walter çok güzel eski isimlerden biri.”</p>

  <p>“Teşekkürler.” Bebeğinin ilk adının aslında Küçük olduğunu anlatmak için uğraşmaya değmez gibi gelmişti... hem zaten bu konuşmayı daha önce de yaptıklarından emindi. Sadece adam unutmuştu. Onun yanında böyle yürümek -adam bebeği taşısa dahi- tam böyle anlamsız bir öğle sonuna yaraşır bir finaldi. En azından adam trafik konusunda haklıydı; araba cehennemi nihayet temizlenebilmişti. Sammy bütün kasabanın yine bisiklete dönmesine ne kadar kaldığını merak etti.</p>

  <p>Bay Sanders, “O uçağa binmesi fikrini hiç sevmemiştim,” dedi. Sohbet konusu açmaya çalışırmış gibiydi. “Bazen Claudie’nin o adamla yatıp yatmadığını bile düşünürdüm.”</p>

  <p>Dodee’nin annesi Chuck Thompson’la mı yatıyordu? Sammy hem şok olmuş, hem de meraklanmıştı.</p>

  <p>Adam, “Muhtemelen yatmıyordu,” deyip iç geçirdi. “Her neyse artık önemi yok. Dodee’yi gördün mü? Dün gece eve gelmedi.”</p>

  <p>Sammy az daha <span style="font-style:italic;">tabi, dün öğleden</span> sonra diyecekti. Fakat Dodee dün gece eve dönmediyse bunu söylemek ancak babasını endişelendirmeye yarardı. Üstelik Sammy’nin yanaklarından yaşlar süzülen ve burnu akan biriyle uzun bir konuşma yapmasını gerektirecekti. Bu da hiç hoş olmazdı.</p>

  <p>Sammy’nin eski Chevrolet’sine varmışlardı. Sammy Küçük Walter’ı alıp koku yüzünden suratını buruşturdu. Bezini doldurmakla kalmamış taşırmıştı da.</p>

  <p>“Yok Bay Sanders görmedim.”</p>

  <p>Adam başını salladı, sonra elinin tersiyle burnunu sildi. Burnundaki sümük kaybolmuş veya en azından başka yere gitmişti. Sammy rahatladı. “Muhtemelen Angie McCain’le alışveriş merkezine, kasabaya dönemeyince de teyzesinin Sabattus’taki evine gitmiştir.”</p>

  <p>“Ya herhalde öyle olmuştur.” Ve Dodee, Mill’e dönünce adam için hoş bir sürpriz olacaktı. Buna da ihtiyacı vardı doğrusu. Sammy arabanın kapısını açıp Küçük Walter’i yolcu koltuğuna yatırdı. Bebek koltuğundan aylar önce vazgeçmişti. Artık sıkıntı yaratıyordu. Hem üstelik Sammy çok dikkatli bir sürücüydü.</p>

  <p>“Seni gördüğüme sevindim Sammy.” Bir duraksamanın ardından, “Karım için dua eder misin?” dedi.</p>

  <p>“Şey... tabii Bay Sanders, onun değil.”</p>

  <p>Arabaya binerken aklına iki şey takıldı: Georgia Roux o kahrolası motorcu çizmesiyle memesine basmıştı -muhtemelen çürüyecekti- ve Andy Sanders, kalbi kırık olsun ya da olmasın kasabanın birinci üyesiydi.</p>

  <p>“Bay Sanders?”</p>

  <p>“Efendim Sammy?”</p>

  <p>“Orada bazı polisler çok sert davranıyorlardı. Bu konuda bir şeyler yapmak istersiniz belki. Yani iş kontrolden çıkmadan önce.”</p>

  <p>Adamın mutsuz tebessümünde değişiklik olmadı. “Şey Sammy, siz gençlerin polis hakkında neler hissettiğinizi anlıyorum -ben de gençtim bir zamanlar- ama ortada oldukça kötü bir durum var. Ve ne kadar hızlı bir şekilde otoriteyi sağlarsak herkes için o kadar iyi olacak. Bunu anlıyorsundur değil mi?”</p>

  <p>Sammy, “Tabii,” dedi. Tek anladığı acı ne kadar gerçek olursa olsun politikacıların zırvalarını değiştirmiyordu. “Neyse, görüşürüz.”</p>

  <p>Andy duyulur duyulmaz bir sesle, “İyi bir ekip onlar,” dedi. “Pete Randolph hepsini hizaya sokar. Aynı şapkayı giyip... şey... aynı dansı yapmalarını sağlar. Korumak ve hizmet etmek yani.”</p>

  <p>Samantha, “Tabii,” dedi. Arada bir meme tekmeleme şeklinde yapılan koruma ve hizmet dansı. Koltukta horlayan Küçük Walter’la uzaklaştı. Bebek bokunun kokusu çok kötüydü. Camlarını açtı, sonra dikiz aynasına baktı. Bay Sanders hâlâ o gün için hazırlanan ve henüz boşalmamış olan otoparkta duruyordu. Sammy’ye elini kaldırdı.</p>

  <p>Sammy de Dodee’nin gece nerede kaldığını merak ederek el salladı. Sonra konuyu zihninden uzaklaştırdı -gerçekten de hiç umurunda değildi- ve radyoyu açtı. Net olarak alabildiği sadece İsa Radyo oldu ve radyoyu kapattı.</p>

  <p>Başını kaldırıp ön camdan baktığında Frankie DeLesseps iki elini sahici bir polis gibi havaya kaldırmış yolda önünde dikilmekteydi. Adama çarpmamak için frene asılmak ve düşmesin diye tek eliyle bebeği tutmak zorunda kaldı. Küçük Walter uyanmış ve feryat etmeye başlamıştı.</p>

  <p>Frankie’ye, (Lisede, Angie bando kampındayken iki günlük bir kaçamak yaşamışlardı. ) “Bak ne yaptın!” diye bağırdı. “Bebek neredeyse yere düşüyordu!”</p>

  <p>Frankie pazularını göstere göstere cama dayandı. “Koltuğu nerede?” Büyük kaslar, küçük alet. Frankie DeLesseps buydu. Sammy için Angie’ye ait olmasının hiç sakıncası yoktu.</p>

  <p>“Üstüne vazife değil.”</p>

  <p>Sahici bir polis olsa hem bu yanıttan, hem de çocukları koruma kanunu yüzünden tutuklanırdı ama Frankie sadece alaycı alaycı sırıttı. “Angie’yi gördün mü?”</p>

  <p>“Hayır.” Bu defa doğruyu söylüyordu. “Muhtemelen kasabanın dışındayken yakalanmıştır.” Aslında Sammy’ye kasabadakiler yakalanmış gibi geliyordu.</p>

  <p>“Ya Dodee?”</p>

  <p>Sammy bir kere daha hayır dedi. Mecburen öyle demesi gerekiyordu çünkü Frankie, Bay Sanders’la konuşabilirdi.</p>

  <p>Frankie, “Angie’nin arabası evinde,” dedi. “Garaja baktım.”</p>

  <p>“Aman ne kadar önemli. Herhalde Dodee’nin Kia’sıyla gitmişlerdir.” Frankie bunu düşünür gibi oldu. Artık neredeyse ikisi kalmışlardı. Trafik karmaşası bir anıdan ibaretti. Sonunda, “Georgia memişini mi acıttı bebek?” dedi. Ve Sammy bir şey diyemeden uzanıp göğsünü tuttu. O da pek yumuşak davranmamıştı. “Öpeyim de geçsin ister misin?”</p>

  <p>Sammy, Frankie’nin eline vurdu. Sağ tarafında Küçük Walter meledikçe meliyordu. Bazen Tanrı erkekleri niye yarattı diye merak ediyordu, sahiden ediyordu. Meleyip yapışmaktan başka bir şey bildikleri yoktu.</p>

  <p>Frankie artık gülümsemiyordu. “Dikkatli olsan iyi edersin,” dedi. “İşler eskisi gibi değil artık.”</p>

  <p>“Ne yapacaksın yani? Tutuklayacak mısın beni?”</p>

  <p>“Benim aklımda daha iyi bir fikir vardı,” dedi. “Hadi git artık, defol buradan. Ve Angie’yi görecek olursan onu aradığımı söyle.”</p>

  <p>Sammy çıldırmış -bunu kabul etmek hoşuna gitmiyordu ama doğruydu- ve biraz da korkmuş olarak yoluna devam etti. Bir kilometre kadar gittikten sonra arabayı kenara çekip Küçük Walter’in bezini değiştirdi. Arkada pis bezleri koymak için bir torba vardı ama bununla uğraşacak halde değildi. Kakalı bezi omzunun üstünden yola, büyük bir tabelanın yakınına atıverdi. Tabelada</p>

  <p style="text-align: center;"><span style="font-weight:bold;">JİM RENNİE İKİNCİ EL ARABALAR</span></p>

  <p style="text-align: center;">YABANCI VE YERLİ</p>

  <p style="text-align: center;"><span style="font-weight:bold;">KREDİ İÇİN MÜRACAAT EDİN</span></p>

  <p style="text-align: center;">ARABANIZI ALIRSINIZ ÇÜNKÜ KOCA JİM</p>

  <p style="text-align: center;">İŞBAŞINDA</p>

  <p>yazıyordu.</p>

  <p>Yolda bisikletli çocukları hızla geçti ve bir kez daha herkesin bisiklet kullandığı o günlere dönmesine ne kadar kaldığını merak etti. Tabii iş oraya varmayabilirdi de. Birileri, kafası uçmuşken televizyonda izlemekten hoşlandığı felaket filmlerindeki gibi olayı çözebilirdi: LA’da püsküren volkanlar, New York’ta zombiler filan. Ve her şey normale dönünce Frankie ile Carter Thibodeau da eski hallerine döneceklerdi: ceplerinde beş kuruşu ya var ya yok küçük kasaba serserilerine. Ancak o arada kendini pek göstermese iyi olacaktı.</p>

  <p>Sonuç olarak Dodee konusunda çenesini tuttuğuna memnundu.</p>
</body>
</html>
