<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">15</span></h2>

  <p>Gün içinde kestirmiş olmasına rağmen kendini hayatında hiç olmadığı kadar yorgun hissediyordu. Ve Rosie’nin davetini kabul etmezse gidecek bir yeri de yoktu. Arabası dışında tabii ki.</p>

  <p>Arabaya geri dönüp, yolcu koltuğuna atlayabilsin diye Horace’ın tasmasının kayışını çıkardı, sonra da direksiyonun başına geçip düşünmeye başladı. Rose Twitchell’den hoşlanıyordu ama şimdi o uzun ve korkunç günü yeniden yaşamak ve Dale Barbara konusunda bir şeyler yapmak isteyecekti. Julia’nın bir fikir öne sürmesini bekleyecekti ama Julia’da fikir filan yoktu.</p>

  <p>Bu arada Horace kulaklarını dikmiş, bakışlarıyla bundan sonra ne olacağını soruyordu. Bu hali aklına köpeğini kaybeden kadını, yani Piper Libby’yi getirdi. Piper onu evine alır ve hiç soru sormadan bir yatak verirdi. Ve deliksiz bir uykudan sonra Julia mantıklı düşünmeye başlar, hatta belki de plan bile yapardı.</p>

  <p>Prius’u çalıştırdı ve Congo Kilisesi’ne sürdü. Fakat evin olduğu bölüm karanlıktı ve kapıya bir not iliştirilmişti. Julia notu alıp arabaya geri döndü ve tepe ışığını yakıp okudu.</p>

  <p><span style="font-style:italic;">Hastaneye gidiyorum. Bilileri vurulmuş orada.</span></p>

  <p>Julia’nın içinden feryat etmek geldi ve Horace da ona eşlik etmek ister gibi ulumaya başlayınca kendine hâkim oldu. Prius’u geri vitese taktı ama tekrar park haline getirdi; belki dünyanın bütün yükünü omuzlarında hisseden başka biri daha Chester’s Mill’in geride kalan tek ruhani danışmanına gelir diye notu yerine bırakacaktı.</p>

  <p>Peki şimdi nereye gidecekti? Yine Rose’a mı? Fakat Rosie de çoktan uyumuş olabilirdi. Hastane? Julia bir işe yarayacağını bilse içinde bulunduğu duruma rağmen ne yapar eder giderdi ama artık haberleri yazacak bir gazetesi yoktu ve o olmayınca hiçbir anlamı yoktu.</p>

  <p>Geri dönüp, Prestile Sokağı’na gelene kadar nereye gideceğini bilmeden Town Common Tepesi’ne doğru sürdü. Üç dakika sonra Andrea Grinnell’in bahçe yoluna park ediyordu. Hoş bu ev de karanlıktı. Hafifçe vurmasına rağmen cevap veren de olmadı. Andrea’nın yukarıda yatağında ilaçları bıraktığından beri ilk kez derin bir uykuya daldığından habersiz olan Julia ya kardeşi Dougie’nin evine gittiğini ya da geceyi bir arkadaşında geçirdiğini varsaydı.</p>

  <p>Bu arada, Horace kapının önündeki paspasa oturmuş ona bakıyor, her zaman yaptığı gibi kumandayı ele geçirmesini bekliyordu. Fakat Julia bunu yapamayacak kadar yorgundu. Araba kullanabilecek durumda olmadığını düşünüyordu.</p>

  <p>Aklını kemiren şey gazetenin yanması değil, terk edilip edilmediklerini sorduğu zaman Albay Cox’un yüzünde gördüğü ifadeydi.</p>

  <p><span style="font-style:italic;">Hayır,</span> demişti. <span style="font-style:italic;">Kesinlikle hayır.</span> Ama bunu söylerken yüzüne bakamamıştı.</p>

  <p>Verandada bir şezlong vardı. Gerekirse ona kıvrılabilirdi. Ama belki...</p>

  <p>Kapıyı yokladı ve kilitli olmadığını anladı. Tereddüt etti; Horace etmedi. Her yere girebileceğine inanmanın verdiği özgüvenle anında içeri daldı. Julia da tasma kayışını tutarak, <span style="font-style:italic;">artık kararlan köpeğim veriyor,</span> diye düşünerek peşinden gitti. <span style="font-style:italic;">Sonunda geldiğimiz nokta bu.</span></p>

  <p>Alçak sesle, “Andrea?” diye seslendi. “Andi evde misin? Ben Julia.”</p>

  <p>Yukarıda sırtüstü yatan ve dört günlük ıstıraptan sonra kamyon şoförü gibi horlayan Andrea’nın sadece bir yanı tepki verdi: hâlâ seğirmeye devam eden sol ayağı.</p>

  <p>Oturma odası loştu, Andi ışıldağını mutfakta bırakmıştı. Ve bir de yoğun bir koku vardı. Camlar açıktı ama rüzgâr olmadığı için kusmuk kokusu tamamıyla içeri sinmiş durumdaydı. Andrea’nın hasta olduğundan söz eden olmuş muydu? Grip filan belki de?</p>

  <p><span style="font-style:italic;">Belki griptir, ama aldığı ilaçlar bittiyse o da aynı etkiyi yaratabilirdi.</span></p>

  <p>Ne olursa olsun hastalık hastalıktı ve hastalar genelde yalnız kalmak istemezdi. Bu da evin boş olduğu anlamına geliyordu. Ve kendisi de öyle yorgundu ki, karşıda güzel uzun bir kanepe vardı ve Julia’ya gel gel ediyordu. Yarın Andi gelip de Julia’yı burada bulursa anlayışla karşılardı.</p>

  <p>“Hatta bana çay bile yapabilir,” dedi kendi kendine. “Halime güleriz.” Tekrar gülebilme düşüncesi şimdilik söz konusu değilmiş gibi geliyordu aslında. “Gel Horace.”</p>

  <p>Hayvanın tasma kayışını çıkardı ve kanepeye doğru yürüdü. Horace kanepeye uzanışını ve başının altına bir minder çekişini izledi. Sonra kendisi de uzandı ve burnunu patisine koydu.</p>

  <p>Julia, “Uslu dur,” deyip gözlerini kapadı ve Cox’un kendisininkilerden kaçırdığı bakışlarını hatırladı. Çünkü Cox uzun süre Kubbe’nin altında kalacaklarını düşünüyordu.</p>

  <p>Fakat vücudun ve beynin isteği farklıydı. Julia başı Brenda’nın o sabah teslim etmeye çalıştığı zarftan dört adım uzakta uyuya kaldı. Aynı anda Horace kanepeye zıpladı ve Julia’nın dizlerinin arkasına kıvrıldı. Ve 25 Ekim sabahı, kendini yıllardır hissetmediği kadar samimi hisseden Andrea aşağı indiğinde onları bu vaziyette buldu.</p>
</body>
</html>
