<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">7</span></h2>

  <p>Sahiden uçmuşlardı. Ve korkunçtular.</p>

  <p>Barbie kollarındaki halsizlik geçer geçmez görmüştü onları. İlk güçlü dürtüsü kutudan uzaklaşmak oldu ama mücadele edip dayandı ve onları esir tutan yaratıklara baktı. Esir eden ve Rusty haklıysa zevk için işkence eden yaratıklara.</p>

  <p>Suratları -tabii bunlar suratsa- köşeli köşeliydi ama altında yatan gerçekliğin sabit bir formu yokmuş gibi ara sıra değişiyor, yuvarlanıyordu. Kaç tane olduklarını ya da nerede bulunduklarını söyleyemezdi. İlk başta dört olduklarını sandı, sonra sekiz diye düşündü sonra da sadece iki diye. Belki de tam olarak algılayamadığı kadar yabancı oldukları için derin bir tiksinti uyandırmışlardı. Beyninin verileri tanımlama bölümü gözlerinden gelen şifreleri çözemiyordu.</p>

  <p><span style="font-style:italic;">Gözlerim onları görüyor olamaz, gerçekten göremez, teleskopla bile olmaz. Bu yaratıklar çok çok uzaklardaki bir galaksiden.</span></p>

  <p>Bunu bilmenin yolu yoktu -mantığı kutunun sahiplerinin Güney Kutbu’nda buz altında bir üssü olabileceğini veya kendi tarzlarındaki <span style="font-style:italic;">Enterprise’la</span> ayın yörüngesinde dolanabileceklerini söylüyordu- fakat biliyordu. Yuvalarındaydılar... yuva onlar için her ne ise. Seyrediyorlardı. Ve tadını çıkarıyorlardı.</p>

  <p>Öyle olsa gerekti, çünkü piç kuruları gülüyordu.</p>

  <p>Sonra kendini yine Felluce’deki spor salonunda buldu. İçerisi sıcaktı çünkü klima yoktu; sadece aynı ter kokulu, çorba gibi havayı döndürüp duran tavan vantilatörleri vardı. Sorguya aldıkları herkesi yollamışlar, sadece altı Amerikalıyı öldüren iki bombanın patlamasından, bir keskin nişancının da herkesin sevdiği Kentucky’li Carstairs’i öldürmesinden bir gün sonra ortalığa çıkacak kadar akılsız olan iki Abdül kalmıştı. Önce Abdüllleri tekmeleyip üstlerini başlarını parçalamışlardı ve Barbie oradan gittiğini söyleyebilmeyi çok isterdi ama gitmemişti. En azından diğerlerine katılmadığını söyleyebilmek isterdi ama katılmıştı. Hezeyana kapılmışlardı. Abdüllerden birinin kemikli, kaka bulaşmış kıçına nasıl vurduğunu ve botlarının bıraktığı kırmızı izi hatırlıyordu. O zamana kadar iki Abdül de çırılçıplak kalmıştı. Emerson’ın öbür adamın sallanan hayalarına bütün kuvvetiyle vuruşu ve organların gözünün önünde havalanışı geldi aklına. Emerson <span style="font-style:italic;">bu Carstairs içindi pis kum faresi</span> diye bağırmıştı. Ve sonra, tam Barbie teknik olarak bu adamların başı olduğunu hatırlamışken Çavuş Hackermeyer içlerinden birini cinsel organından yakalayıp kaldırmış, götürüp duvara yaslamış, tabancasını da Abdül’ün başına dayamıştı. Ve bu arada bir süre geçmiş ama kimse <span style="font-style:italic;">hayır</span> dememiş, kimse <span style="font-style:italic;">yapma</span> dememişti; Çavuş Hackermeyer tetiğe basmıştı ve kanlar sanki üç bin yıldır oradaymış gibi duvara sıçramıştı ve hepsi buydu, bu hoşça kal Abdül’dü, o bakirelerle oynaşmaktan vakit bulursan mektup yazmayı unutma.</p>

  <p>Barbie kutuyu bıraktı ve ayağa kalkmaya çalıştı ama bacakları ona ihanet etti. Rusty yakalayıp dengesini bulana kadar da bırakmadı.</p>

  <p>Barbie, “Tanrım,” dedi.</p>

  <p>“Sen de gördün onları değil mi?”</p>

  <p>“Evet.”</p>

  <p>“Çocuk mu bunlar? Ne düşünüyorsun?”</p>

  <p>“Belki.” Fakat bu iyi bir açıklama değildi, yüreğinin inandığı bu değildi. “Muhtemelen.”</p>

  <p>Ötekilerin çiftlik evinin önünde toplaştığı yere yürüdüler ağır ağır.</p>

  <p>Rommie, “Sen iyi misin?” diye sordu.</p>

  <p>Barbie, “Evet,” dedi. Çocuklarla konuşması lazımdı. Rusty’le de. Ama daha değil. Önce kendini toparlaması gerekiyordu.</p>

  <p>“Emin misin?”</p>

  <p>“Evet.”</p>

  <p>Rusty, “Rommie, mağazada daha kurşun levha kaldı mı?” diye sordu.</p>

  <p>“Evet. Yükleme alanında bıraktım.”</p>

  <p>Rusty, “İyi,” dedi ve Julia’nın cep telefonunu ödünç aldı. Linda’nın evde olmasını, karakolda sorguya çekilmekte olmamasını diledi ama dilemekten başka yapabileceği bir şey yoktu.</p>
</body>
</html>
