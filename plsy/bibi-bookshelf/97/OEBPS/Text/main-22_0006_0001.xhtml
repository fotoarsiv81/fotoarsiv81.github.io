<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">5</span></h2>

  <p>O gece saat on civarında Barbie yanında Julia ile sıkıntılı bir uykuya daldı. Rüyasında Junior Rennie’yi gördü. Karakolun alt katında hücresinin önünde duruyordu. Bir başka sefer de elinde silahı vardı. Ve bu sefer kurtuluş yoktu çünkü dışarıdaki hava zehre dönüşmüş ve herkes ölmüştü.</p>

  <p>Sonunda bu rüyalardan sıyrılıp daha derin bir uykuya geçti, başı -Julia’nınki de- Kubbe’ye ve aradan sızan temiz havaya doğruydu. Bu kadarı yaşamak için yeterli olsa da rahatlamak için olmuyordu.</p>

  <p>Sabahın ikisinde bir sebeple uyandı. Diğer taraftaki askeri kamptan gelen donuk ışıklarda isli Kubbe’ye baktı. Sonra onu uyandıran ses tekrar duyuldu. Boğuk boğuk ve ümitsizce öksüren biri vardı.</p>

  <p>Sağ tarafında bir fenerin ışığını görür gibi oldu. Julia’yı uyandırmak istemediği için elinden geldiği kadar sessizce yerinden kalktı, otların üstünde uyuyanların üzerinden dikkatli bir şekilde atladı. Çoğu iç çamaşırlarına kadar soyunmuştu. On adım ötedeki nöbetçiler gocuklarla, eldivenlerle duruyordu ama bu tarafta hava her zamankinden de sıcaktı.</p>

  <p>Rusty ile Ginny Ernie Calvert’ın yanına çömelmişlerdi. Rusty’nin boynunda bir steteskop, elinde de bir oksijen maskesi vardı. Maske, üzerinde CRH AMBULANS GÖTÜRMEYİN DAİMA YERİNE KOYUN yazan küçük kırmızı bir şişeye bağlıydı. Norrie ile annesi birbirlerine sarılmış endişeyle izliyorlardı.</p>

  <p>Joanie, “Uyandırdığımız için kusura bakma,” dedi. “Hastalandı” Barbie, “Ne kadar ağır?” diye sordu.</p>

  <p>Rusty başını salladı. “Bilmiyorum. Bronşit ya da kötü bir soğuk algınlığına benziyor ama tabii ki değil. Hava yüzünden. Ambulanstan bir şeyler verdim ve bir süreliğine işe yaradı ama şimdi..” Omuz silkti. “Kalp sesini de duyamıyorum. Çok fazla zorlandı ve artık genç sayılmaz.”</p>

  <p>Barbie, “Başka oksijen yok mu elinde?” diye sordu. İnsanların mutfak dolabında tutup yeniden doldurtmayı daima unuttukları yangın tüplerine benzeyen kırmızı şişeyi gösterdi. “Hepsi bu mu?”</p>

  <p>Thurse Marshall da yanlarına gelmişti. Fener ışığında yorgun ve üzgün görünüyordu. “Bir tane daha var ama onu küçük çocuklara saklamaya karar verdik, yani Rusty, Ginny ve ben. Aidan da öksürmeye başladı. Kubbe’ye - yani vantilatörlere- olabildiğince yaklaştırdım ama hâlâ öksürüyor. Kalan oksijeni uyandıkları zaman, sırayla Aidan, Alice, Judy ve Janelle’ye vereceğiz. Belki askerler biraz daha vantilatör getirebilirse..” Ginny, “Bize ne kadar taze hava üfleseler de önemli olan ne kadarının ulaştığı,” dedi. “Ve Kubbe’ye ne kadar yaklaşırsak yaklaşalım hâlâ aynı pisliği soluyoruz. Ve bundan etkilenenler de tam da etkilenmesi beklenecek olanlar.”</p>

  <p>Barbie, “En yaşlılarla en küçükler,” dedi.</p>

  <p>Rusty, “Sen gidip uzan yine Barbie,” dedi. “Gücünü koru. Burada yapabileceğin bir şey yok.”</p>

  <p>“Senin var mı?”</p>

  <p>“Olabilir. Ambulansta burun açıcı da var. Ve iş oraya gelirse epinefrin de.”</p>

  <p>Barbie başını vantilatörlere doğru çevirmiş olarak Kubbe boyunca emekledi -zaten hiç düşünmeden hepsi öyle yapıyordu artık- ve Julia’ya ulaşınca ne kadar yorulduğuna şaştı. Kalbi küt küt atıyordu, soluğu kesilmişti.</p>

  <p>Julia uyanıktı. “Çok mu ağır durumu?”</p>

  <p>Barbie, “Bilmiyorum,” diye itiraf etti. “Ama iyi olması imkânsız. Ambulanstan oksijen veriyorlar ama ayılmıyor.”</p>

  <p>“Oksijen mi? Başka var mı? Ne kadar?”</p>

  <p>Barbie anlattı ve gözlerindeki ışığın biraz söndüğünü görüp üzüldü.</p>

  <p>Julia elini tuttu. Kadının eli terli ama serindi. “Bir maden ocağına sıkışıp kalmak gibi,” dedi.</p>

  <p>Şimdi omuzlarını Kubbe’ye dayamış karşı karşıya oturuyorlardı. Aralarında belli belirsiz bir esinti vardı. Artık Air Max vantilatörlerin uğultusuna alışmışlardı; birbirlerini duyabilmek için yüksek sesle konuşuyorlardı ama bunun dışında farkına bile varmıyorlardı.</p>

  <p>Barbie, <span style="font-style:italic;">sesleri kesilse fark ederiz,</span> diye düşündü. <span style="font-style:italic;">O da birkaç dakikalığına. Sonra bir daha hiçbir şey hissetmez oluruz zaten.</span></p>

  <p>Julia kederle gülümsedi. “Eğer yaptığın buysa benim için endişelenmeyi bırak. İyi nefes alamayan orta yaşlı bir Cumhuriyetçi kadın olarak gayet iyiyim. En azından kendimi bir kere daha kanıtlama fırsatım oldu.”</p>

  <p>Barbie de ona gülümsedi. “O zevk bana aitti, inan bana.”</p>

  <p>“Pazar günü deneyecekleri nükleer bomba için ne düşünüyorsun?”</p>

  <p>“Bir şey düşünmüyorum. Sadece umut ediyorum.”</p>

  <p>“Peki umudun ne kadar yüksek?”</p>

  <p>Barbie ona doğruyu söylemek istemiyordu ama Julia bunu hak ediyordu. “Bugüne kadar yaşananlara ve kutunun sahibi olan yaratıklar hakkında çok az şey bildiğimize bakarak pek fazla sayılmaz.”</p>

  <p>“Bana vazgeçmediğini söyle.”</p>

  <p>“Bak onu yapabilirim. Muhtemelen gerektiği kadar korkmuyorum bile. Çünkü bence bu... sinsi bir durum. Hatta kokuya bile alıştım.”</p>

  <p>“Sahi mi?”</p>

  <p>Barbie güldü. “Yok. Ya sen? Korkuyor musun?”</p>

  <p>“Evet korkuyorum, ama daha çok üzüntü duyuyorum. Dünya böyle bitecek demek, bir patlamayla değil bir solukla.” Yumruğuyla ağzını kapatarak tekrar öksürdü. Barbie diğerlerinin de aynı şeyi yaptığını duyabiliyordu. Öksürenlerden biri de Thurston Marshall’ın oğlu sayılan küçük çocuktu. Barbie, <span style="font-style:italic;">sabaha biraz daha temiz hava soluyacak,</span> diye düşündü ve sonra Thurston’un meseleyi nasıl koyduğunu hatırladı: Sırayla az az soluyacaklar. Çocuklar böyle nefes almak zorunda olmamalıydı.</p>

  <p>Kimse böyle nefes almak zorunda olmamalıydı.</p>

  <p>Julia otların arasına tükürdükten sonra yüzünü yine ona çevirdi. “Bunu kendi başımıza getirdiğimize inanamıyorum. O kutuyu çalıştıran yaratıklar -deri kafalar- bu durumu oluşturdu ama bence onlar sadece eğlence arayan bir avuç çocuk. Belki de video oyunu oynamak gibi bir şeydir onlar için. Onlar dışarıda. Bizse içerdeyiz ve bu dertleri başımıza kendimiz açtık.” Barbie, “Kendini bir de bunlardan sorumlu tutmasan da yeterince derdin var zaten,” dedi. “Bu işin bir sorumlusu varsa o da Rennie. Uyuşturucu laboratuvarını kurup kasabanın dört bir köşesindeki propanı oraya toplayan o. Ayrıca adamlarını yollayıp orada bir çatışmaya sebep olan da o, bundan eminim.”</p>

  <p>Julia, “Ama onu kim seçti?” diye sordu. “Kim ona bunları yapacak gücü verdi?”</p>

  <p>“Sen değil. Senin gazeten ona karşıydı. Yoksa yanılıyor muyum?” Julia, “Haklısın,” dedi. “Ama sadece son sekiz yıldır filan. İlk başta <span style="font-style:italic;">Demokrat</span> da -yani ben de- onun dilimli ekmekten bu yana başımıza gelen en büyük şey olduğunu sanıyordum. Gerçekte ne olduğunu anladığımda o iyice kök salmıştı. Ve ön cephede de o zavallı sırıtkan Andy Sanders vardı” “Yine de kendini..”</p>

  <p>“Suçlayabilirim ve suçluyorum. O yeteneksiz muhterisin gerçek bir krizde işbaşında olacağını bilseydim, onu... onu... çuvaldaki kedi yavrusu gibi boğardım.”</p>

  <p>Barbie güldü, sonra da öksürmeye başladı. “Hiç de Cumhuriyetçi gibi..” diye başladı sonra sustu.</p>

  <p>Julia, “Ne?” dedi ve sonra o da duydu. Karanlıkta bir şey tıngırdıyor ve gıcırdıyordu. Ses yaklaştı ve çocuk arabası çeken bir insan silueti gördüler.</p>

  <p>Dougie Twitchell, “Kim var orada?” diye seslendi.</p>

  <p>Yeni gelen cevap verdiğinde sesi biraz boğuk çıktı. Sonra kendi oksijen maskesinin ardından konuştuğu anlaşıldı.</p>

  <p>Ayyaş Sam, “Eh, çok şükür,” dedi. “Yolun kenarında azıcık kestirdim ve buraya ulaşamadan boğulup gideceğimi sandım. Ama geldim işte. Tam zamanında çünkü neredeyse pes ediyordum.”</p>
</body>
</html>
