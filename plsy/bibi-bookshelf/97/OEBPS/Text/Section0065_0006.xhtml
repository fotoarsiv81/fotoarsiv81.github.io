<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">7</span></h2>

  <p>Hafif eğimli, çoğu camdan oluşan WCIK stüdyosu da kilitliydi ama saçakların altına monte edilmiş hoparlörlerden yayın yapılıyordu. Maneviyata yönelik şarkılar söyleyen Perry Como’nun melodik sözleri, “İyi Geceler Tatlı İsa.” olarak yorumlanabilirdi. Stüdyonun arkasında yayın kulesi yükselmekteydi, kulenin tepesinde yanıp sönen kırmızı ışıklar güçlü sabah ışığında güçlükle seçiliyordu. Linda, kulenin yanındaki baraka benzeri yapıda da istasyonun jeneratörüyle, Tanrı aşkının mucizelerini batı Maine, doğu New Hampshire ve muhtemelen güneş sistemine dahil tüm gezegenlere yaymak için gereken diğer öteberinin durduğunu tahmin ediyordu.</p>

  <p>Jackie kapıya önce kibarca vurdu, sonra yumrukla denedi.</p>

  <p>Linda, “Burada birilerinin olduğunu sanmıyorum,” dedi... ama burası da bir tuhaf geliyordu. Ve havada garip, bayat, ekşimtırak bir koku vardı. İyice havalandırıldıktan sonra bile annesinin mutfağı da böyle kokardı. Çünkü annesi baca gibi sigara içerdi ve yemeye değer şeylerin sadece bol domuz yağı ilavesiyle kızartılanlar olduğuna inanırdı.</p>

  <p>Jackie başını salladı. “Birini duyduk, duymadık mı?”</p>

  <p>Linda’nın buna verecek yanıtı yoktu, çünkü doğruydu. Rahibin evinden gelirken yolda bu radyoyu dinlemişler ve yumuşak sesli bir DJ’in bundan sonraki parçayı, “Tanrı sevgisini dillendiren başka bir şarkı,” diye anons ettiğini duymuşlardı.</p>

  <p>Bu defa anahtar avı biraz daha uzun sürdü ama sonunda Jackie posta kutusunun altına bantla yapıştırılmış bir zarfta buldu. Yanında bir de binlerinin <span style="font-weight:bold;">16 9 3</span> rakamlarını karaladığı bir kâğıt vardı. Anahtar enayi ve biraz yapış yapıştı ama uğraşınca kapı açıldı. İçeri girer girmez güvenlik sisteminin istikrarlı bip biplerini duydular. Şifre panosu duvardaydı. Jackie sayıları tuşlayınca bipleme kesildi. Şimdi sadece müzik vardı. Perry Como enstrümantal bir şey çalıyordu; Linda müziğin şüpheli bir biçimde, “In-A-Gadda-Da-Vida.”dan org solosuna benzediğini düşündü. Buradaki hoparlörler dışarıdakilerden bin kat iyiydi ve ses daha yüksekti, adeta canlı bir nesne gibiydi.</p>

  <p>Linda, <span style="font-style:italic;">insanlar bu kutsal curcunada iş mi yapıyor,</span> diye merak etti. <span style="font-style:italic;">Telefonlara bakıyor? Çalışıyor? Nasıl yapabiliyorlar?</span></p>

  <p>Burada da bir tuhaflık vardı. Linda bundan emindi. Ürkütücü bir hali vardı; insanı korkutuyordu. Jackie’nin beylik tabancasının kılıfını açtığını görünce kendisi de aynısını yaptı. Silahın kabzasını avucunda hissetmek iyiydi. <span style="font-style:italic;">Beni rahatlatan demir çubuklarla tabanca kabzası,</span> diye düşündü.</p>

  <p>Jackie, “Kimse var mı?” diye seslendi. “Peder Coggins? Kimse var mı?”</p>

  <p>Cevap yoktu. Resepsiyon masası boştu. Onun solunda iki tane kapalı kapı vardı. Tam karşıda ise ana salon boyunca uzanan bir cam bulunuyordu. Linda salonda yanıp sönen ışıkları görebiliyordu. Yayın stüdyosu, diye tahminde bulundu.</p>

  <p>Jackie geride durup ayağıyla kapalı kapıları açtı. Birinin arkasında ofis vardı. Diğerinin ise şaşırtıcı bir şekilde lüks döşenmiş, devasa düz ekran televizyonun hakim olduğu toplantı odası. Televizyon açıktı ama sesi kapatılmıştı. Neredeyse bire bir boyda bir Anderson Cooper Castle Rock’ın ana-caddesinde şovunu yapıyordu. Binalar bayraklarla ve sarı kurdelelerle süslenmişti. Linda bir mağazanın üzerinde ONLARI SERBEST BIRAKIN yazan bir tabela gördü. Bu daha da tedirgin olmasına yol açmıştı. Ekranın altında akan yazıda ise SAVUNMA BAKANLIĞI KAYNAKLARI FÜZENİN ATILMAK ÜZERE OLDUĞUNU İLERİ SÜRÜYOR diyordu.</p>

  <p>Jackie, “Televizyon niye açık ki?” diye sordu.</p>

  <p>“Çünkü boşaltma sırasında burayı idare eden kişi..”</p>

  <p>Lafını bitiremeden çok yüksek bir ses, ‘“Tanrı’m ve Önder’im İsa’nın Raymond Howell versiyonunu dinlediniz,” diye araya girdi.</p>

  <p>İki kadın da yerlerinden zıplamışlardı.</p>

  <p>“Ve size önemli gerçekleri anımsatan ben Norman Drake: İsa Radyo’da Dine Dönüş Saati’ni dinliyorsunuz, Tanrı sizi seviyor ve sizlerin uğruna ölmesi için Oğlu’nu gönderdi. Saat dokuz yirmi beş ve hep anımsattığımız gibi zaman kısa. Kalbinizi Yüce Tanrı’ya verdiniz mi? Önce şunu dinleyelim.”</p>

  <p>Norman Drake yerini bütün İncil’i DVD şeklinde satan gümüş dilli bir şeytana bıraktı, üstelik DVD’lerin bedelini taksitle ödeyebiliyor ve halinizden çamura batmış domuz kadar memnun kalmazsanız ürünleri iade edip bütün paranızı geri alabiliyordunuz. Linda’yla Jackie stüdyo camının önüne gidip içeri baktılar. Ne Norman Drake ne de gümüş dilli şeytan vardı, fakat reklam bitip de DJ bir sonraki şarkıyı anons etmek için geri gelince yeşil bir ışık kırmızıya, kırmızı bir ışık da yeşile dönmüştü. Müzik başladığında başka bir kırmızı ışık daha yeşil oldu.</p>

  <p>Jackie, “Otomatikmiş!” dedi. “Bütün bu zımbırtı!”</p>

  <p>“O zaman niye sanki biri varmış gibi geliyor? Sakın senin de öyle hissetmediğini söyleme bana.”</p>

  <p>Jackie söylemedi. “Çünkü garip. Otomatik olarak saati bile veriyor. Hayatım bu kurgu bir servete mal olmuş olmalı! Makinenin içinde konuşan hayaletler - sence bu ne kadar sürüyordur?”</p>

  <p>“Muhtemelen yakıt bitip jeneratör durana kadar.” Linda kapalı duran başka bir kapı fark etti ve ayağıyla açtı, Jackie’nin yaptığı gibi... yalnız Jackie’den farklı olarak silahını çıkarıp eline almıştı, emniyet açık, namlu bacağının yanından yere bakar vaziyetteydi.</p>

  <p>Burası bir banyoydu ve boştu. Bununla birlikte duvarda gayet beyaz bir İsa resmi asılıydı.</p>

  <p>Jackie, “Ben dindar olmadığım için, niye insan sıçarken İsa’nın kendisini seyretmesini ister sen söyle,” dedi.</p>

  <p>Linda başını salladı. “Ben kafayı yemeden çıkalım buradan,” dedi. “Burası <span style="font-style:italic;">Mary Celeste’in</span> Radyo Diyarı versiyonu.”</p>

  <p>Jackie tedirgin bir halde etrafına bakındı. “Eh, ürkütücü titreşimler aldığımı söyleyebilirim.” Sonra Linda’yı yerinden zıplatacak şekilde bağırdı. Linda bunu yapmamasını söylemek istedi. Çünkü birisi duyup gelebilirdi. Ya da bir şey.</p>

  <p>“Hey! Kimse var mı? Son şans!”</p>

  <p>Hiç ses çıkmadı. Kimse cevap vermedi.</p>

  <p>Dışarı çıkınca Linda derin bir nefes aldı. “Bir keresinde, çocukken arkadaşlarımla Bar Harbor’a gitmiştik, o güzel manzara karşısında piknik yapacaktık. Beş altı kişiydik. Hava açıktı ve neredeyse İrlanda’ya kadar görünüyordu. Karnımızı doyurduktan sonra fotoğraf çekmek istediğimi söyledim. Arkadaşlarım oyun oynuyor, sağa sola koşturuyordu. Ben de herkesi kadraja alayım diye ha bire geri gidiyordum. Sonra o kız -Arabella, o sıralar en iyi arkadaşımdı- diğer kızla şakalaşmayı bırakıp, “Linda dur! Dursana!” diye haykırdı. Durup etrafıma bakındım. Ne görsem beğenirsin?” Jackie başını salladı.</p>

  <p>“Atlantik Okyanusu’nu. Ben öyle geri geri piknik alanının sonundaki uçurumun kenarına gelmişim. Bir uyarı tabelası vardı ama çit ya da korkuluk yoktu. Bir adım daha atsam aşağı uçacaktım. İşte şimdi burada da aynı şeyi hissediyorum.”</p>

  <p>“Lin, içerisi boştu.”</p>

  <p>“Bana öyle gelmiyor. Bence sen de bunun farkındasın.”</p>

  <p>“Tamam, ürkütücüydü. Ama odalara baktık..”</p>

  <p>“Stüdyoya bakmadık. Üstelik televizyon açıktı ve müzik fazla yüksekti. Normalde sesi bu kadar açtıklarını sanmıyorsun herhalde?”</p>

  <p>Jackie, “Bu kutsal tipler ne yapar ben ne bileyim?” diye sordu. “Belki de Kıyamet’i bekliyorlardır.”</p>

  <p>“Kıyamet.”</p>

  <p>“Her neyse. Depo barakasına da bakmak istiyor musun?”</p>

  <p>Linda, “Kesinlikle hayır,” dedi ve Jackie’nin bir kahkaha atmasına yol açtı.</p>

  <p>“Tamam. Raporumuzda Peder’in izine rastlamadığımızı belirteceğiz, öyle mi?”</p>

  <p>“Evet.”</p>

  <p>“O zaman kasabaya dönelim. Ve kahvelerimize kavuşalım.”</p>

  <p>Linda İki Numara’nın silahlı personel koltuğuna yerleşmeden önce stüdyo binasına bir daha göz attı, yine dışarıdaki hoparlörlerin sesi geliyordu. Başka hiç ses yoktu; Linda tek bir kuşun ötüşünü bile duymadığını fark etti ve acaba hepsi de Kubbe’ye çarpıp öldü mü, diye merak etti. Bu kesinlikle mümkün değildi. Yoksa mümkün müydü?</p>

  <p>Jackie mikrofonu gösterdi. “Bir de hoparlörden anons yapsak mı diyorum? Orada saklanan kimse varsa kasabaya yürüyerek dönmek zorunda kalacağını söylesek. Çünkü -şimdi aklıma geldi- belki de bizden korkmuşlardır.”</p>

  <p>“Bense oyalanmayı bırakıp bir an evvel buradan gitmek istiyorum.”</p>

  <p>Jackie tartışmadı. İstasyonun kısa bağlantı yolundan geri geri giderek Little Bitch Yolu’na çıktı ve aracı Chester’s Mill istikametine çevirdi.</p>
</body>
</html>
