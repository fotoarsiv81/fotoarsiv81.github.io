<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark10"></a><span style="font-weight:bold;">13</span></h2>

  <p>Rusty arabayı yanaştırırken Linda da ön basamaklarda oturuyordu. Arka bahçede Jackie Wettington kızları salıncakta sallıyor ve kızlar da daha hızlı itip daha yükseğe çıkarsın diye zorluyorlardı.</p>

  <p>Linda kollarını uzatarak kocasının yanına geldi. Dudaklarından öpüp yüzüne bakmak üzere geri çekildi, sonra ellerini yanaklarına koyup tekrar öptü. Rusty, karısının dilinin ıslak dokunuşunu hissetti ve birden sertleşmeye başladı. Linda bunu hissetti ve vücudunu ona iyice bastırdı.</p>

  <p>Rusty, “Yay canına,” dedi. “Herkesin içinde kavga etmeyi daha sık denemeliyiz. Ve hemen durmazsan herkesin içinde başka bir şey daha yapacağız.”</p>

  <p>“Yapacağız ama herkesin içinde değil. Önce - tekrar özür dilememe gerek var mı?”</p>

  <p>“Yok.”</p>

  <p>Kocasını elinden tutup basamaklara götürdü. “İyi. Çünkü konuşacaklarımız var. Ciddi şeyler.”</p>

  <p>Rusty öbür elini karısının ellerinin üstüne koydu. “Dinliyorum.”</p>

  <p>Linda karakolda olanları anlattı - Andy Sanders mahkûmla yüzleştirildiği halde Julia’nın isteği geri çevrilmişti. Julia ile baş başa görüşebilsinler diye Jackie’yle kiliseye gidişlerini ve daha sonra evinde Rahip Libby ve Rommie Burpee ile konuştuklarını aktardı. Brenda Perkins’in cesedindeki ölüm katılaşmasından söz etmeye başlayınca Rusty’nin kulakları dikildi.</p>

  <p>“Jackie!” diye seslendi. “Katılaşmadan ne kadar eminsin?”</p>

  <p>Jackie, “Oldukça,” diye cevap verdi.</p>

  <p>Judy, “Selam babacım!” diye bağırdı. “Jannie’yle ben uçuyoruz!”</p>

  <p>Rusty, “Yok uçmayın,” diye seslendi ve eliyle iki öpücük gönderdi. Kızlar da öpücükleri aldılar; iş öpücük yakalamaya gelince ikisi de canavar kesiliyordu.</p>

  <p>“Cesetleri kaçta gördünüz Lin?”</p>

  <p>“Galiba on buçuk civarıydı. Süpermarket karmaşası biteli epey olmuştu.”</p>

  <p>“Ve Jackie ölüm katılaşmasının yeni başladığı konusunda haklıysa... ama bundan asla emin olamayacağız, değil mi?”</p>

  <p>“Hayır, ama dinle bak. Rose Twitchell’le konuştum. Barbara, Sweetbriar’a <span style="font-style:italic;">altıyı on geçe</span> gitmiş. O saatten cesetler bulunana kadar da tanığı var. O zaman kadını kaçta öldürmüş olabilir? Beşte mi? Beş buçukta mı? Katılaşma beş saat sonra başlıyorsa bu nasıl olabilir?”</p>

  <p>“Pek olmaz ama imkânsız da değil. Ölüm sonrası katılığı bir sürü değişkene bağlıdır. Cesedin bulunduğu yerdeki ısıya mesela. Kilerin sıcaklığı nasıldı?”</p>

  <p>Linda, “Sıcaktı,” diye itiraf etti, sonra kollarıyla omuzlarını sardı. “Sıcaktı ve <span style="font-style:italic;">kokuyordu.”</span></p>

  <p>“Ne demek istediğimi anlıyor musun? Bu koşullar altında kadını sabahın <span style="font-style:italic;">dördünden</span> itibaren herhangi bir vakitte öldürüp oraya götürmüş ve kilere..”</p>

  <p>“Ondan yanasın sanıyordum.”</p>

  <p>“Öyleyim ve bu şekilde olduğunu pek sanmıyorum, çünkü kiler sabahın dördünde çok daha serin olur. Zaten sabahın dördünde Brenda ile ne işi olacaktı? Tabii sevişmiyorlarsa. Kendinden büyük -hem de çok büyük- kadınlara merakı olsa bile... otuz küsur yıllık kocası öldükten üç gün sonra mı?”</p>

  <p>Linda karamsar bir tavırla, “Bunun karşılıklı isteğe bağlı olduğunu söylemezler ki,” dedi. “Tecavüz derler. Öbür iki kız için dedikleri gibi.”</p>

  <p>“Ya Coggins?”</p>

  <p>“Suçu Barbara’ya yıkacaklarsa ona da bir formül bulurlar.”</p>

  <p>“Julia bütün bunları gazetede yazacak mı?”</p>

  <p>“Haberi yazacak ve bazı sorular soracak, ama ölüm katılığının yeni başladığı kısmından söz etmeyecek. Randolph bu bilginin nereden geldiğini anlamayacak kadar aptal olabilir, ama Rennie anlar.”</p>

  <p>Rusty, “Yine de tehlikeli olabilir,” dedi. “Namluyu ona çevirirlerse İnsan Hakları Derneği’ne gitmesine imkân yok.”</p>

  <p>“Aldırdığını sanmıyorum. Çıldırmış vaziyette. Süpermarket isyanının bile tertip olabileceğini düşünüyor.”</p>

  <p>Rusty, <span style="font-style:italic;">muhtemelen öyleydi,</span> diye düşündü. Söylediği ise, “Tüh, keşke o cesetlere bakabilseydim,” oldu.</p>

  <p>“Belki hâlâ bakabilirsin.”</p>

  <p>“Aklından geçeni biliyorum hayatım, ama Jackie’yle ikiniz işlerinizi kaybedebilirsiniz. Koca Jim’in tepesini attıran dertlerden kurtulma yolu buysa daha beteri de olabilir.”</p>

  <p>“Böyle de bırakamayız ki..”</p>

  <p>“Ayrıca bir işe de yaramayabilir. Muhtemelen yaramaz. Eğer Brenda Perkins’te ölüm katılığı dörtle sekiz arasında başladıysa herhalde artık tamamen katılaşmıştır ve cesetten öğrenebileceğim pek bir şey kalmamıştır. Castle İlçe Ekipleri bir şeyler bulabilir ama şu anda onlar da İnsan Hakları kadar erişilmez durumda.”</p>

  <p>“Belki başka bir şey daha vardır. Yani onun cesedinde veya öbürlerinde. Hani o filmlerdeki otopsilerdeki gibi. <span style="font-style:italic;">Cesetler yaşayanlara bir şeyler anlatır diyorlar ya. ’’</span></p>

  <p>“Uzun sürer o. Daha iyisi ne olurdu biliyor musun? Birinin Brenda’yı Barbie’nin sabah beş buçukta işe başlamasından sonra sağ olarak görmesi. İşte o zaman sandallarında yamayamayacakları kadar büyük bir delik açılmış olurdu.”</p>

  <p>Pijamalarını giymiş olan Judy’le Janelle koşarak sarılmaya geldiler. Rusty de üstüne düşeni yaptı. Kızların arkasından gelen Jackie, Rusty’nin son söylediklerini duydu ve, “Bir soruştururum bakalım,” dedi.</p>

  <p>Rusty, “Ama sessizce,” dedi.</p>

  <p>“Emin olabilirsin. Ha bu arada, ben hâlâ tam ikna olmuş değilim. Adamın künyeleri Angie’nin elindeydi.”</p>

  <p>“Peki Barbie künyeleri kaybettiğini cesetler bulunana kadar hiç fark etmedi mi?</p>

  <p>Jannie, “Ne cesedi babacım?” diye sordu.</p>

  <p>Rusty içini çekti. “Karışık bir iş hayatım. Hem küçük kızlara göre değil.”</p>

  <p>Kızının gözleri bu cevabın yeterli olduğunu söylüyordu. Bu arada kardeşi elinde birkaç çiçekle geri dönmüştü. “Ölüyorlar,” diye rapor verdi. “Hepsi kararmış ve uçları kötü olmuş.”</p>

  <p>Linda, “Muhtemelen hava fazla sıcak geliyordur,” dedi ve Rusty bir an karısının ağlayacağını sandı. Araya girmeye karar verdi.</p>

  <p>“Kızlar içeri girip dişlerinizi fırçalayın. Tezgâhın üstündeki sürahiden biraz su alın. Jannie sen su koyma görevine atandın. Hadi gidin.” Kadınlara döndü. Özellikle de Linda’ya. “îyi misin?”</p>

  <p>“Evet. Sadece... bunlar beni bir sürü yönden etkiliyor. O çiçeklerin ölmemesi lazımdı, diye düşünüyorum, sonra, zaten bütün bunların hiçbiri olmamalıydı, diyorum.”</p>

  <p>Bir süre hepsi sessizce düşündü. Sonra Rusty konuştu.</p>

  <p>“Bekleyip Randolph cesetlere otopsi isteyecek mi görmemiz lazım. İsterse, ikinizin başına dert açmadan inceleme şansım olur. İstemezse bu da bize bir şey anlatır.”</p>

  <p>Linda, “Bu arada da Barbie hapiste kalır,” dedi. “Şu anda elinden bir itiraf koparmaya çalışıyor olabilirler.”</p>

  <p>Rusty, “Diyelim ki rozetlerinizi kullanarak beni cenaze evine soktunuz?” dedi. “Yine diyelim ki Barbie’yi aklayacak bir şeyler buldum. ‘Tüh ya, hata yapmışız, ’ deyip onu bırakacaklarını mı sanıyorsunuz? Ve de idareyi ele almasına izin vereceklerini? Çünkü hükümetin istediği bu; bütün kasabayı. Sizce Rennie buna izin verir mi..”</p>

  <p>Cep telefonu çaldı. “Bunlar da konuşmaya fırsat bırakmıyor,” dedi ama en azından hastaneden aramıyorlardı.</p>

  <p>“Bay Everett?” Bir kadın sesiydi. Ses tanıdık gelmişti ama kim olduğunu çıkaramamıştı.</p>

  <p>“Evet, ama sadece acil bir durum varsa. Şu anda biraz meşgulüm..” “Acil mi değil mi bilmiyorum, ama çok, çok önemli. Ve Bay Barbara -ya da galiba Albay Barbara- tutuklandığı için bununla ilgilenmesi gereken kişi sizsiniz.”</p>

  <p>“Evet Bayan McClatchey?”</p>

  <p>“Yalnız konuşmak isteyen Joe. Kendisine veriyorum.”</p>

  <p>“Doktor Rusty?” Ses telaşlıydı, adeta soluksuz kalmış gibiydi.</p>

  <p>“Selam Joe. Ne oldu?”</p>

  <p>“Galiba jeneratörü bulduk. Şimdi ne yapmamız lazım?”</p>

  <p>Hava öyle aniden kararıverdi ki üçü de nefeslerini tuttular ve Linda, Rusty’nin kolunu sıktı. Fakat bu sadece Kubbe’nin batı tarafını kaplayan duman bulutuydu. Güneş onun arkasına girmişti.</p>

  <p>“Nerede?”</p>

  <p>“Black Ridge’de.”</p>

  <p>“Radyasyon mu vardı oğlum?” Aslında olması gerektiğini biliyordu, başka nasıl anlayacaklardı ki?</p>

  <p>Joe, “Son baktığımızda +200,” dedi. “Tehlike sınırında değildi. Ne yapalım?”</p>

  <p>Rusty elini saçından geçirdi. Çok fazla şey oluyordu. Çok fazla ve çok hızlı. Özellikle de kendini değil lider, bir karar mercii olarak bile görmediği küçük bir kasaba için.</p>

  <p>“Bu gecelik hiçbir şey. Hava karardı sayılır. Bununla yarın ilgileniriz. Bu arada Joe, bana bir söz vermen lazım. Bu konuda sessiz kalın. Sen biliyorsun, Benny’yle Norrie biliyor, bir de annen biliyor. Böyle de kalsın.” “Tamam.” Joe sakinleşmişe benziyordu. “Size anlatacak çok şeyimiz var ama herhalde yarma kadar bekleyebilir,” derin bir nefes aldı. “Biraz korkutucu değil mi?”</p>

  <p>Rusty, “Evet oğlum,” diye hak verdi. “Gerçekten biraz korkutucu.”</p>
</body>
</html>
