<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">21</span></h2>

  <p>Hücresindeki yatakta oturan Barbie şafağın doğmasıyla birlikte olacaklarla ilgili endişesi vardı. Irak’ta görev yaparken endişe konusunda kendini eğitmişti. Mükemmel olmasa bile yeteri kadar iyiydi. Sonuç olarak ölümlüler için korkuyla baş etmenin iki yolu vardı (Barbie korkuyu yenmenin bir efsane olduğunu bilecek kadar tecrübeliydi. ) ve orada yatarken kendi kendine bunları tekrarlıyordu.</p>

  <p><span style="font-style:italic;">Kontrol edemeyeceğim şeyler olduğunu kabullenmeliyim.</span></p>

  <p><span style="font-style:italic;">Dezavantajlarımı avantaja çevirmeliyim.</span></p>

  <p>İkinci kural elde bulunan tüm kaynakları dikkatle korumayı ve onlarla plan yapmayı içeriyordu.</p>

  <p>Barbie’nin elinde şiltenin altına tıktığı tek bir silah vardı: İsviçre Ordu çakısı. Sadece iki bıçaklı küçük bir çakıydı ama kısa olanla bile bir insanın gırtlağını kesebilirdiniz. Çakısı yanında olduğu için çok şanslıydı ve o da şanslı olduğunun farkındaydı.</p>

  <p>Howard Perkins’in uygulamaya çalıştığı tutuklama kuralları onun ölümü ve Peter Randolph’un yerine geçmesiyle bir kenara itilmişti. Barbie’nin tahminine göre kasabada son dört gündür yaşananlar zaten herhangi bir polis karakolunu çivisinden çıkarmaya yeterdi, ama burada fazlası vardı. İş Randolph’a gelince adam hem aptal hem özensizdi ve her bürokratik ortamda olduğu gibi balık baştan kokardı.</p>

  <p>Parmak izlerini alıp fotoğraflarını çekmişlerdi, yorgun ve tiksinmiş görünen Henry Morrison’un aşağı gelip Barbie’nin hücresinden altı adım ötede durduğu ana kadar tam beş saat geçmişti.</p>

  <p>Barbie, “Bir şey unuttunuz değil mi?” diye sordu.</p>

  <p>Henry, “Ceplerini boşalt ve ne varsa koridora it,” dedi. “Sonra da pantolonunu çıkararak parmaklıkların arasından uzat.”</p>

  <p>“Bunu yaptığım takdirde içebileceğim bir su alabilir miyim?”</p>

  <p>“Ne diyorsun sen be? Junior sana su getirdi ya. Gördüm getirirken.”</p>

  <p>“İçine tuz atmış.”</p>

  <p>“Doğru. Öyledir tabii.” Fakat Henry biraz şüpheli görünüyordu. Belki hâlâ vicdan sahibi bir insan vardı. “Sana ne diyorsam onu yap Barbie. Yani Barbara.”</p>

  <p>Barbie ceplerini boşalttı: cüzdan, anahtarlar, bozuk paralar, birkaç katlanmış fatura, uğur getirsin diye taşıdığı St. Chirstopher madalyonu. İsviçre Ordu çakısı çoktan şiltenin altına girmişti. “Boynuma bir ip geçirip beni asarken de Barbie diyebilirsin istersen. Rennie’nin niyeti bu mu? Asmak? Ya da kurşuna dizmek mi?”</p>

  <p>“Çeneni kapa ve pantolonunu çıkar. Gömleğini de.” Tam bir küçük kasaba zorbası gibi konuşuyordu ama Barbie artık kafasında şüphe kırıntıları olduğunu düşündü. Bu iyiydi. En azından bir başlangıçtı.</p>

  <p>İki yeni polis aşağı inmişti. Birinde şok tabancası, diğerinde elektrikli cop vardı. Bir tanesi, “Yardım lazım mı Memur Morrison?” diye sordu.</p>

  <p>Henry, “Hayır, ama merdivenin dibinde durup ben işimi bitirene kadar gözünüzü üstünden ayırmayın,” dedi.</p>

  <p>“Ben kimseyi öldürmedim.” Barbie sakince ama bütün içtenliğiyle konuşuyordu. “Ve bence sen de bunu biliyorsun.”</p>

  <p>“Benim tek bildiğim çeneni kapasan iyi olacağı, yoksa elektrikli copun tadına bakarsın.”</p>

  <p>Henry, Barbie’nin kıyafetlerini kontrol etti ama Barbie’den külotunu da çıkarıp poposunu eliyle ayırmasını istemedi. Geç kalınmış, baştan savma bir aramaydı ama Barbie içine kurt düşürmeyi başarmıştı - başka kimsenin vermediği şeyler.</p>

  <p>Henry işini bitirince cepleri boşalmış ve kemeri çıkarılmış olan kot pantolonu parmaklıkların arasından geri verdi.</p>

  <p>“Madalyonumu alabilir miyim?”</p>

  <p>“Hayır.”</p>

  <p>“Henry bir düşün bunu. Ben ne diye..”</p>

  <p>“Kes sesini.”</p>

  <p>Henry başı önde ve Barbie’nin kişisel eşyaları elinde iki çocuk polisin yanından geçti. Çocuk polisler de ardı sıra gittiler, ama biri Barbie’ye sırıtmak ve parmağıyla boğaz kesme işareti yapmak için biraz oyalandı.</p>

  <p>Barbie yalnız kaldığından beri sırtüstü yatıp buzlu küçük pencereden yukarı bakarak şafağın doğmasını bekliyordu ve sahiden su işkencesi yapacaklar mı merak ediyordu. O işkenceyi denemeye kalkarlarsa ve bu konuda da tutuklama işlemlerinde olduğu kadar acemilik ederlerse Barbie’yi boğarak öldürebilirlerdi.</p>

  <p>Ayrıca şafak sökmeden biri gelir mi diye de merak ediyordu. Anahtarı olan biri. Kapıya biraz fazla yakın duracak biri. Çakısı olduğu için kaçmak gündem dışı değildi, ancak şafak söktükten sonra muhtemelen öyle olacaktı. Belki de Junior o tuzlu suyu uzattığında şansını denemeliydi... ama Junior tabancasını kullanmaya fazla hevesliydi. Yanlış bir karar olabilirdi ve Barbie de o kadar çaresiz değildi. En azından şimdilik.</p>

  <p><span style="font-style:italic;">Üstelik... nereye gideceğim ki?</span></p>

  <p>Kaçıp kaybolsa bile dostlarının başını belaya sokabilirdi. Melvin’le Junior gibi polisler tarafından zorlu bir sorgudan geçince onlar için Kubbe önemini yitirebilirdi. Artık eğerde Koca Jim vardı ve onun gibiler işe karışınca hayvanı zora koşmayı tercih ederdi. Hatta bazen altlarındaki hayvanı çatlatana kadar.</p>

  <p>Barbie hafif bir uykuya daldı. Rüyasında Ford’daki sarışını gördü. Kız onu tam zamanında Chester’s Mill’den çıkartıyordu. Bir ses, “Hey, sen pislik. Kalk bakalım,” dediğinde kız bluzunun düğmelerini çözmüş lavanta rengi sutyenini göstermekteydi.</p>
</body>
</html>
