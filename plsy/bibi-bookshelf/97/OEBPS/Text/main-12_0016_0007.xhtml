<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">10</span></h2>

  <p>Henrietta’nın kalçasının çok fena çürüdüğü, ama kırılmadığı ortaya çıktı. Bu da iyi bir şeydi, çünkü burada gülünecek bir şey yoktu. Rusty ağrı giderici bir krem verdi, evde Advil’i olduğunu öğrendi ve kadını aksayarak ama tatmin olmuş bir şekilde yolladı. Tabii mümkün olabildiği kadar tatmin olmuştu, onun yaşında ve mizacında bir hanımın olabildiği kadar.</p>

  <p>Rusty, Linda’nın telefonundan yaklaşık on beş dakika sonraki ikinci kaçma girişiminde de tam otoparka açılan kapının önünde Harriet Bigelow tarafından durduruldu. “Ginny, Sammy Bushey’in gittiğini bilmeniz gerektiğini söyledi,” dedi.</p>

  <p>Rusty, “Nereye gitmiş?” diye sordu. Bu, o anda sorulacak en aptalca soruydu.</p>

  <p>“Kimse bilmiyor. Sadece gitmiş.”</p>

  <p>“Belki de akşam yemeği veriyorlar mı diye Sweetbriar Rose’a bakmaya inmiştir. Umarım öyledir, çünkü evine kadar yürümeye kalkarsa dikişlerini patlatabilir.”</p>

  <p>Harriet korkmuşa benziyordu. “Sahi mi? Kan kaybından ölür mü? İnsanın <span style="font-style:italic;">wo-woo...</span> kanaya kanaya ölmesi... <span style="font-style:italic;">berbat</span> bir şey olur.”</p>

  <p>Rusty vajina için bir sürü deyim bilirdi ama bunu hiç duymamıştı. “Muhtemelen ölmez, ama daha fazla kalmak üzere buraya dönebilir. Bebekten ne haber?”</p>

  <p>Harriet çarpılmış gibiydi. Rusty onun sinirli olduğunda gözlüğünün kalın camları ardından şaşkın şaşkın gözlerini kırpıştıran hevesli, minik bir şey olduğunu düşündü; Smith veya Vassar’ı iftiharla bitirdikten on beş yıl sonra zihinsel açıdan çöküş noktasına gelecek bir tipti.</p>

  <p>“Bebek! Aman Tanrım, Küçük Walter!” Rusty’nin durdurmasına fırsat kalmadan koşarak koridora daldı ve rahatlamış bir şekilde geri döndü. “Hâlâ burada. Çok hareketli değil ama galiba yapısı böyle.”</p>

  <p>“O zaman herhalde döner. Başka ne sorunu olursa olsun çocuğu seviyor. Biraz unutkan sadece.”</p>

  <p>“Ha?” Yine endişeyle gözlerini kırpıştırıyordu.</p>

  <p>“Boş ver. Olabildiğince çabuk dönerim Hari. Sen uçurmana bak.” “Neyi uçurmaya bakayım?” Artık gözkapakları alev alacak gibiydi. Rusty az kalsın <span style="font-style:italic;">yani gaganı dik tut,</span> diyecekti ama bu da doğru olmazdı. Harriet’in terminolojisinde gaga da herhalde <span style="font-style:italic;">vo-vo</span> demekti.</p>

  <p>“Yani işlerle ilgilen,” dedi.</p>

  <p>Harriet rahatlamıştı. “Onu yapabilirim Doktor Rusty, dert değil.” Rusty gitmek üzere döndü, ama bu sefer de karşısında bir adam vardı - ince, kanca gibi burnu dışında yakışıklı, bol kır saçını arkada kuyruk yapmış biri. Bir parça müteveffa Timothy Leary’i andırıyordu. Rusty bu hastaneden çıkıp çıkamayacağını merak etmeye başlamıştı.</p>

  <p>“Yardımcı olabilir miyim, efendim?”</p>

  <p>“Aslında belki ben size yardım edebilirim diyordum.” Kemikli elini uzattı. “Thurston Marshall. Arkadaşımla Chester’s Gölü’nde tatildeydik ve bu her neyse ona yakalandık.”</p>

  <p>Rusty, “Üzüldüm,” dedi.</p>

  <p>“Mesele şu, biraz tıp tecrübem vardır. Vietnam pisliğinde savaşa karşı olanlardandım. Kanada’ya gitmeyi düşündüm ama yapacak işlerim vardı... neyse. Ben de iki sene Massachusetts’teki bir gazi hastanesinde sağlık görevlisi olarak görev yaptım.”</p>

  <p>İlginçti. “Edith Nourse Rogers mı?”</p>

  <p>“Ta kendisi. Biraz çaptan düşmüş olabilirim ama..”</p>

  <p>“Bay Marshall, tam size göre bir iş var.”</p>
</body>
</html>
