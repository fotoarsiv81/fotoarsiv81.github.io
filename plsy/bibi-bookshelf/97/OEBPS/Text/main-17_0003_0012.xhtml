<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">13</span></h2>

  <p>Joe annesine Benny ile Norrie’nin gece onlarda kalıp kalamayacağını sordu. Claire de, aileleri bir şey demezse kendisi için bir sakıncası olmadığını söyledi. Aslında bu rahatlatıcı bir şeydi. Black Ridge’deki maceralarından sonra onları göz önünde bulundurma fikri hoşuna gitmişti. Sobada mısır patlatıp, bir saat önce başladıkları çekişmeli Monopoli’ye devam edebilirlerdi. Aslında çok fazla çekişmeliydi, bağırış çağırışları ölüleri diriltecek cinstendi.</p>

  <p>Benny’nin annesi izin verdi ve -Claire’i şaşırtarak- Norrie’nin annesi de itiraz etmedi. Joanie Calvert, “İyi olur,” dedi. “Ben de kafayı çekip zom olmak için fırsat kolluyordum. İşte bu gece şans yüzüme güldü. Ha Claire unutmadan? Bir de söyler misin yarın büyükbabasına uğrayıp bir öpücük versin?”</p>

  <p>“Büyükbabası kim?”</p>

  <p>“Ernie. Ernie’yi bilirsin değil mi? Herkes tanır onu. Ernie, Norrie’yi merak etmiş. Bazen ben de ediyorum. Şu kaykay yüzünden.” Joanie’nin sesinde bir ürperti vardı.</p>

  <p>“Söylerim.”</p>

  <p>Claire tam telefonu kapatmıştı ki kapı vuruldu. İlk bakışta bu orta yaşlı, solgun benizli kadının kim olduğunu çıkaramadı. Sonra anacadde de çocukların karşıdan karşıya geçmesine yardım eden ve park süresini geçen araçlara ceza kesen Linda Everett olduğunu anladı. Ve aslında orta yaşlı filan değildi. Sadece şu anda öyle görünüyordu.</p>

  <p>Claire, “Linda!” dedi. “Ne oldu? Rusty mi? Başına bir şey mi geldi?” Radyasyonu düşünüyordu, en azından onu bildiği için. Ama sonra daha kötü şeyler geldi aklına.</p>

  <p>“Tutuklandı.”</p>

  <p>Bir anda oturma odası sessizleşti. Oyuncular şimdi kapı eşiğine üşüşmüş kederle Linda’ya bakıyorlardı.</p>

  <p>“Bir sürü şeyle suçlanıyor. Lester Coggins’le Brenda Perkins cinayetlerinde suç ortaklığı dahil.”</p>

  <p>Benny, “Olamaz!” diye bağırdı.</p>

  <p>Claire onlara içeri gitmelerini söylemeyi düşündü ama yararsız olacağını tahmin etti. Linda’nın niye geldiğini bildiğini sanıyor ve onu anlıyordu ama yine de geldiği için ondan bir parça nefret ediyordu. Ve çocukları işe bulaştırdı diye Rusty’den de. Hoş hepsi de bulaşmış değil miydiler? Kubbe’nin altında artık bulaşmamak diye bir seçenek kalmamıştı.</p>

  <p>Linda, “Rennie’nin yoluna çıktı,” dedi. “Aslında mesele bundan ibaret. Artık Koca Jim için her şey bundan ibaret zaten: ona kim karşı çıkıyor, kim çıkmıyor. Burada nasıl bir durumda olduğumuzu tamamen unuttu. Yok, daha da kötü. Bu durumu kullanıyor.”</p>

  <p>Joe üzgün üzgün Linda’ya baktı. “Bay Rennie bu sabah nereye gittiğimizi biliyor mu Bayan Everett? Kutudan haberi var mı? Bence bilmesi gerekmiyor.”</p>

  <p>“Ne kutusu?”</p>

  <p>Norrie, “Black Ridge’de bulduğumuz kutu,” dedi. “Biz sadece ışıklar saçtığını gördük; Rusty tepeye kadar gidip yakından baktı.”</p>

  <p>Benny, “Jeneratör,” dedi. “Ama kapatamamış. Hatta kutu küçücük olduğu halde yerinden bile kaldıramamış.”</p>

  <p>Linda, “Ben bu konuda hiçbir şey bilmiyorum,” dedi.</p>

  <p>Joe, “Demek ki Rennie de bilmiyor,” dedi. Omuzlarından büyük bir yük kalkmış gibiydi.</p>

  <p>“Bunu nereden biliyorsunuz?”</p>

  <p>Joe, “Çünkü öğrenirse bizi sorgulamak için polisleri yollar,” dedi. “Sorulara cevap vermezsek bizi de hapse attırır.”</p>

  <p>Uzaktan patlama sesleri geldi. Claire başım dikip kaşlarını çattı. “Fişek miydi yoksa silah sesi mi?”</p>

  <p>Linda bilmiyordu ve sesler kasabadan gelmediği için -çok daha uzaktan gelmişti- umurunda da değildi. “Çocuklar, Black Ridge’de neler olduğunu bana da anlatın. Hepsini. Siz ne gördünüz, Rusty ne gördü, her şeyi. Ve bu gece başka birilerine daha anlatmanız gerekebilir. Bütün öğrendiklerimizi birleştirmenin zamanı geldi de geçti bile.”</p>

  <p>Claire bulaşmak istemediğini söylemek üzere ağzını açtı ama söylemedi. Çünkü başka seçenek yoktu. Varsa da o göremiyordu.</p>
</body>
</html>
