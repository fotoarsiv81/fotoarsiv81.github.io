<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark11"></a><span style="font-weight:bold;">25</span></h2>

  <p>Barbie notu ve gevrekleri yedikten bir saat sonra birinin ağır ağır merdivenleri indiğini duydu. Bu, kasabayı yöneteceği başka bir gün için takımım giyip kravat takmış olan Koca Jim Rennie’ydi. Peşinden Carter Thibodeau ve başka biri geliyordu - kafasının şekline bakılacak olursa Killian’lardan biriydi. Killian bir koltuk taşıyordu ve biraz sıkıntı çektiği her halinden belliydi; eskiden olsa Yankee’lerin “sümük gibi oğlan.” diyecekleri türden biriydi. Koltuğu Thibodeau’ya uzattı, o da alıp koridorun sonundaki hücrenin önüne koydu. Rennie pantolonunun ütüsü bozulmasın diye paçalarını tutarak oturdu.</p>

  <p>“Günaydın Bay Barbara.” Bu hitap şeklinde hafif, tatmin olmuş bir sempati hissediliyordu.</p>

  <p>Barbie, “Üye Rennie,” dedi. “Size adımı, rütbemi ve numaramı... ki onu da hatırladığımdan emin değilim, vermek dışında nasıl yardımcı olabilirim,” dedi.</p>

  <p>“İtiraf et. Bizi sıkıntıdan, ruhunu da bu yükten kurtar.”</p>

  <p>“Bay Searles dün gece su işkencesi hakkında bir şeyler demişti, Irak’ta görüp görmediğimi sordu.”</p>

  <p>Rennie’nin dudakları <span style="font-style:italic;">anlat bakalım, konuşan hayvanlar çok ilginç oluyor,</span> dercesine büzüldü.</p>

  <p>“Aslında gördüm. Sahada ne sıklıkta kullanıldığını bilmiyorum -raporlar muhtelif- ama ben iki kere gördüm. Birinde adam itiraf etti ama itirafı bir işe yaramadı. El-Kaide’nin bomba imalatçısı olarak bilinen adamın Kuveyt’e gitmek üzere aylar önce Irak’tan ayrılan bir öğretmen olduğu ortaya çıktı. Öteki adamsa nöbet geçirdi ve beyni hasar gördüğü için itirafta bulunamadı. Yapabilse eminim ki o da bir şeyler söylerdi. Su işkencesinde herkes konuşur, genellikle de birkaç dakikada. Eminim ki ben de konuşurum.”</p>

  <p>Koca Jim, “O zaman kendini acı çekmekten koru,” dedi.</p>

  <p>“Yorgun görünüyorsunuz efendim. İyi misiniz?”</p>

  <p>Hafif tebessüm yerini bir kaş çatışa bıraktı. “Benim durumum seni hiç ilgilendirmez. Bir tavsiyede bulunayım Bay Barbara. Beni oyalama, ben de seni oyalamayayım. Sen kendi haline bak. Şimdilik iyi olabilir ama durumlar değişebilir de. Birkaç dakika içinde. Görüyorsun ya gerçekten de su işkencesini düşünüyorum. Aslında ciddi bir şekilde düşünüyorum. O yüzden şu cinayetleri itiraf et. Kendini bir sürü acıdan ve sıkıntıdan kurtarmış olursun.”</p>

  <p>“Bence öyle olmaz. Hem bana su işkencesi yaparsanız bir şeyler anlatmak zorunda kalabilirim. Muhtemelen odada kimlerin bulunacağına karar verirken bunu aklınızda tutmak istersiniz.”</p>

  <p>Rennie düşündü. Özellikle sabahın bu saati için üstü başı düzgün olmasına rağmen teni solgun ve küçük gözlerinin altları mosmordu. Sahiden iyi görünmüyordu. Koca Jim oracıkta düşüp ölürse Barbie iki şey düşünüyordu. Biri, Chester’s Mill’deki çirkin siyasi havanın başka hortumlara yol açmadan düzelmesiydi. Diğeri ise içinde Barbie’nin kendi ölümünün de gerçekleşeceği (muhtemelen idam mangasıyla değil linç yoluyla) kaotik bir kan gölüydü, muhtemelen kendisinden sonra sıra yandaşı olarak kabul edilenlere gelirdi. Julia listenin başında olabilirdi. Ve Rose da ikinci sırada yer alırdı; korkmuş insanlar suç ortaklığına çok inanırdı.</p>

  <p>Rennie, Thibodeau’ya döndü. “Geri çekil Carter. Ta merdivenin dibine lütfen.”</p>

  <p>“Ama ya bu herif sizi tutmaya..”</p>

  <p>“O zaman onu öldürürsün. O da bunu biliyor zaten. Öyle değil mi Bay Barbara?”</p>

  <p>Barbie başıyla onayladı.</p>

  <p>“Üstelik, ona bundan fazla yaklaşacak değilim. O yüzden geri çekilmeni istedim. Burada özel bir görüşme yapacağız.”</p>

  <p>Thibodeau geri çekildi.</p>

  <p>“Şimdi Bay Barbara - neler diyeceksin bakalım?”</p>

  <p>“Met laboratuvarıyla ilgili her şeyi biliyorum.” Barbie alçak sesle söylemişti bunları. “Şef Perkins biliyordu ve seni tutuklamaya hazırlanıyordu. Brenda bilgisayarındaki dosyayı bulmuştu. Onu o yüzden öldürdün.”</p>

  <p>Rennie gülümsedi. “Müthiş bir fantezi.”</p>

  <p>“Sebebini düşününce başsavcı öyle düşünmeyecek. Burada karavanda üretilen üç beş parça uyuşturucudan söz etmiyoruz, met’in General Motors’undan söz ediyoruz.”</p>

  <p>Rennie, “Bugün sona erdiğinde Perkins’in bilgisayarı yok edilmiş olacak,” dedi. “Brenda’nınki de. Herhalde Duke’un kasasında bazı evrakların bir kopyası vardır -tabii ki anlamsız; kötü niyetli, benden daima nefret etmiş bir adam tarafından siyasi amaçlarla uydurulmuş şeyler- ve eğer öyleyse kasa da açılacak ve içindeki belgeler yakılacak. Kasabanın iyiliği için, benim değil. Bu bir kriz yönetimi. Hepimiz birlik olmak zorundayız.” “Brenda ölmeden önce o dosyanın bir kopyasını çıkarmıştı.”</p>

  <p>Koca Jim iki sıra küçük dişini ortaya çıkararak sırıttı. “Bir hikâye başka bir hikâye doğurur Bay Barbara. Ben de kendiminkini uydurabilir miyim?”</p>

  <p>Barbie buyur dercesine ellerini açtı.</p>

  <p>“Benim hikâyeme göre, Brenda beni görmeye gelir ve aynı şeyleri söyler. Senin bahsettiğin kopyayı Julia Shumway’a verdiğini iddia eder. Ama ben bunun yalan olduğunu bilirim. Buna niyet etmiştir ama yapmamıştır. Yapsaydı bile..” Omuz silkti. “Yandaşların dün gece Shumway’ın gazetesini yaktı. Kendi açılarından kötü bir karardı. Yoksa senin fikrin miydi?” Barbara tekrar etti. “Bir kopya var. Nerede olduğunu da biliyorum. Bana su işkencesi yaparsanız yerini itiraf ederim. Yüksek sesle.”</p>

  <p>Rennie güldü. “Bütün içtenliğimle dinliyorum Bay Barbara, ama ben bütün hayatımı pazarlık ederek geçirdim ve blöfle karşılaştığımda bunu anlarım. Belki de bir an önce idam ettirmeliyim seni. Kasabayı coşturmuş olurum.”</p>

  <p>“Önce komplocu yandaşlarımı bulmadan mı? Peter Randolph bile bu kararı şüpheyle karşılayabilir ki kendisi korkmuş bir ahmaktan başka bir şey değil.”</p>

  <p>Koca Jim ayağa kalktı. Sarkık yanakları tuğla rengi olmuştu. “Burada kiminle dans ettiğinden haberin yok senin.”</p>

  <p>“Kesinlikle var. Senin gibileri Irak’ta fazlasıyla gördüm. Onlar kravat değil türban takıyor, ama bunun dışında aynısınız. Hatta işin ucunu Tanrı’ya dayandırmak konusunda bile.”</p>

  <p>Koca Jim, “Eh, beni su işkencesinden caydırdın,” dedi. “Çok üzücü çünkü her zaman canlı izlemek istemişimdir.”</p>

  <p>“Eminim istemişsinizdir.”</p>

  <p>“Şimdilik seni bu küçük hücrede tutmaya devam edelim, tamam mı? Fazla yiyeceğini sanmam, çünkü yemek düşünceyi bozar. Kim bilir? Belki yoğun düşünürsen yaşamana izin vermem için daha iyi sebepler bulabilirsin. Mesela bu kasabada bana karşı olanların isimleri gibi. Tam bir liste. Sana kırk sekiz saat veriyorum. Sonra, beni aksine ikna edemezsen, bütün kasabanın gözü önünde Savaş Anıtı’nda idam edileceksin. Herkese örnek olacaksın.”</p>

  <p>“Sahiden iyi görünmüyorsunuz meclis üyesi.”</p>

  <p>Rennie ciddi bir ifadeyle Barbie’yi inceledi. “Senin gibiler dünyanın başına bela oluyor. İdamın kasabadaki herkesi bir araya getireceğini ve kötü olan her şeyden arınmanızı sağlayacağına inanmasam Bay Thibodeau’dan seni şuracıkta vurmasını isterdim.”</p>

  <p>Barbie, “Yap da sonuçlarını gör,” dedi. “Eylemin kasabanın bir ucundan öbür ucuna kadar duyulur. Ondan sonra o saçma sapan kasaba toplantısında birlik beraberlik sağlayacağım diye didinip dur pabucumun tiranı.”</p>

  <p>Koca Jim’in boynundaki damarlar kabardı; alnında bir damar atmaya başladı. Bir an için patlayacakmış gibi göründü. Sonra gülümsedi. “Güzel çaba Bay Barbara. Ama yalan söylüyorsun,” dedi.</p>

  <p>Çekip gitti. Hepsi gittiler. Barbie ter içinde yatağında oturdu. Sınıra ne kadar yaklaştığının farkındaydı. Rennie’nin onu sağ tutmak için nedenleri vardı ama o kadar da güçlü nedenler değildi. Ve bir de Jackie Wettington’la Linda Everett’ten gelen not vardı. Bayan Everett’in yüzündeki ifade dehşete düşmesine yetecek kadarını bildiğini gösteriyordu ve bu korkusu sadece kendisi için değildi. Çakısını kullanarak kaçması daha emniyetli olacaktı. Yeni polislerin tecrübesizliğini düşünecek olursak bu kesinlikle mümkündü. Biraz şans gerekirdi, ama yapılabilirdi.</p>

  <p>Ancak kadınlara bunu kendi başına yapmasına izin vermelerini söyleme şansı yoktu.</p>

  <p>Barbie ellerini başının altına koyarak uzandı. Bir soru kafasını diğerlerinden daha çok kurcalıyordu: Julia’ya verilecek VADER dosyası kopyasına ne olmuştu? Çünkü Julia’ya ulaşmadığı belliydi, Rennie’nin bir tek o konuda doğruyu söylediğinden emindi.</p>

  <p>Bunu bilmeye imkân yoktu ve beklemekten başka bir şey yapılamazdı.</p>

  <p>Barbie sırtüstü yatıp gözünü tavana dikerek beklemeye başladı.</p>
</body>
</html>
