<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">12</span></h2>

  <p>Rommie gelip şoför mahallinin kapısını açtı. “Doktor... Rusty... iyi misin?”</p>

  <p>“İyiyim. Şöyle bir yoklayıp geçti. Herhalde seninki gibiydi. Rommie, sen bir şey gördün mü o sırada?”</p>

  <p>“Yok. Bir dakika kadar yangın kokusu aldığımı sandım. Ama galiba havadaki is kokusu yüzündendi.”</p>

  <p>Joe, “Ben balkabaklarının yakıldığı bir kamp ateşi görmüştüm,” dedi. “Size anlatmıştım değil mi?”</p>

  <p>“Evet.” Rusty kendi kızından duyduklarına rağmen buna gereken önemi vermemişti. Artık veriyordu.</p>

  <p>Benny, “Ben de çığlıklar duydum,” dedi. “Ama gerisini unuttum.”</p>

  <p>Norrie, “Ben de duydum,” dedi. “Gündüz vaktiydi ama yine de karanlıktı. Ve şu çığlıklar vardı. Bir de galiba suratıma is bulaşıyordu.”</p>

  <p>Rommie, “Doktor belki de dönsek iyi olur,” dedi.</p>

  <p>Rusty, “Böyle bir şey olmayacak,” dedi. “Çocuklarımı -ve başkalarının çocuklarını- bu beladan kurtarmak için bir şansımız varsa buradan gitmem.”</p>

  <p>Benny, “Bence bazı büyükler de kurtulmak ister,” diye belirtti. Joe arkadaşını dirseğiyle dürttü.</p>

  <p>Rusty, Geiger Sayacı’na baktı. İbre +200’e mıhlanmıştı. “Kıpırdama sakın,” dedi.</p>

  <p>Joe, “Doktor,” dedi. “Ya radyasyon artar da bayılırsanız? O zaman ne yapalım?”</p>

  <p>Rusty bir süre düşündü. “Eğer hâlâ yakındaysam beni oradan çıkartın. Fakat sen değil Norrie. Sadece erkekler.”</p>

  <p>Kız, “Niyeymiş?” diye sordu.</p>

  <p>“Çünkü günün birinde çocuğun olsun isteyebilirsin. Tabii iki gözlü, kolu bacağı yerinde çocuklar.”</p>

  <p>Norrie, “Tamam. Buradan ayrılmam,” dedi.</p>

  <p>“Geri kalanlar için kısa süre maruz kalmakta bir sakınca yok. Fakat çok kısa bir süreden bahsediyorum. Bayırın yarısını geçmişsem veya meyve bahçesine girmişsem beni bırakın.”</p>

  <p>“Bu çok zor doktor.”</p>

  <p>Rusty, “Tamamen terk edin demiyorum,” dedi. “Mağazada başka kurşun levha vardır değil mi?”</p>

  <p>“Tabii. Keşke onları da getirseymişim.”</p>

  <p>“Doğru. Ama insan her şeyi düşünemiyor. Eğer en kötüsü olursa, kalan kurşun levhaları alın, kullandığınız aracın camlarını kaplayın ve gelip beni alın. Eh, o zamana kadar ben de tekrar ayaklanıp kasabaya doğru yürümeye başlamış olabilirim tabii.”</p>

  <p>“Evet. Ya da kendinden geçip orada yatarsın ve ölümcül doza maruz kalırsın.”</p>

  <p>“Bak Rommie, muhtemelen boşuna endişe ediyoruz. Bence o fenalaşmalar -çocuklar için de bayılmalar- Kubbe’yle ilgili başka bir olay. Önce öyle hissediyorsun, sonra düzeliyorsun.”</p>

  <p>“Şu anda hayatın üstüne bahis oynuyor olabilirsin.”</p>

  <p>“Bazen varsayımlarla harekete geçmek gerekir.”</p>

  <p>Joe, “İyi şanslar,” dedi ve yumruğunu pencereden içeri uzattı.</p>

  <p>Rusty, çocuğun yumruğuna hafifçe dokundu, sonra aynısını Norrie ve Benny’yle tekrarladı. Rommie de yumruğunu uzattı. “Çocuklara uygun olan bana da uygun demektir.”</p>
</body>
</html>
