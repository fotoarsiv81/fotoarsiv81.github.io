<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark18"></a><span style="font-weight:bold;">19</span></h2>

  <p>Andy malzeme binasının arkasından silah sesleri duydu fakat şef ıslık çalmadığı için yerinden ayrılmadı. Arkada her şeyin yolunda gittiğini umuyordu, çünkü şimdi onun kendi dertleri başlıyordu: istasyonun bahçe yoluna sapacakmış gibi görünen bir belediye kamyonu vardı.</p>

  <p>Andy kamyon yaklaşırken ağaç gövdesini sürekli kamyonla arasında tutarak döndü. Kamyon durdu. Kapıları açıldı ve dört adam indi. Andy üçünün daha önce de gelen adamlar olduğundan oldukça emindi... ve Tavuk Bey konusunda kuşkuya yer yoktu. Andy o boka batmış yeşil çizmeleri nerede görse tanırdı. Kötü adamlar. Andy’nin bu adamların şefi arkadan kıstırmalarına izin vermeye hiç niyeti yoktu.</p>

  <p>Ağacın arkasından çıktı ve CLAUDETTE’yi atışa hazır vaziyette tutarak bahçe yolunun ortasından yürümeye başladı. Yürürken çakılları eziyordu ama bunu bastıracak bol bol ses vardı: Stewart kamyondaki radyoyu ardına kadar açık bırakmıştı.</p>

  <p>Kalaşnikofunu doğrulttu ama kendini biraz daha beklemeye ikna etti. <span style="font-style:italic;">Bırak önce bir araya toplansınlar.</span> Adamlar stüdyonun ön kapısına yaklaşırken sahiden de bir araya toplanmışlardı.</p>

  <p>Andy başarılı bir John Wayne taklidiyle, “Bak bak bak, Tavuk Bey ve arkadaşları,” dedi. “Ne haber çocuklar?”</p>

  <p>Adamlar dönecek gibi oldular. Andy, s <span style="font-style:italic;">enin için şef</span> diye düşündü ve ateş açtı.</p>

  <p>İlk yaylım ateşinde iki Bowie kardeşle Tavuk Bey’i öldürdü. Tek kaçırdığı Randolph’tu. Andy, Şef Bushey’in öğrettiği şekilde şarjörü düşürdü, belinden yeni bir tane kaptı ve yuvasına oturttu. Şef Randolph sağ koluyla bacağından kanlar sızarak stüdyonun kapısına doğru emekliyordu. Omzunun üstünden arkaya baktı, terli yüzünde gözleri kocaman olmuş parlıyordu.</p>

  <p>“Lütfen Andy,” diye fısıldadı. “Biz size zarar vermeyecektik ki, sadece Jim’le çalışmaya devam edebileşin diye seni geri götürecektik.”</p>

  <p>Andy, “Doğrudur,” dedi ve sahiden güldü. “Palavracılara palavra sıkılmaz. Bunlar senin için..”</p>

  <p>Stüdyonun arka tarafından uzun, kesik kesik silah sesleri geldi. Şefin başı dertte olabilirdi, kendisine ihtiyacı olabilirdi. Andy CLAUDETTE’yi kaldırdı.</p>

  <p>Randolph, “Lütfen öldürme beni!” diye haykırdı. Bir eliyle yüzünü kapamıştı.</p>

  <p>Andy, “Sadece İsa’yla yiyeceğin yemeği düşün,” dedi. “Üç saniye sonra peçeteni seriyor olacaksın.”</p>

  <p>Kalaşnikoftan gelen mermiler Randolph’u neredeyse ta stüdyo kapısına kadar savurdu. Sonra Andy binanın arkasına koştu, o arada kısmen kullandığı şarjörü çıkarmış yenisini takıyordu.</p>

  <p>Arkadaki arsadan keskin bir ıslık sesi geldi.</p>

  <p>Andy, “Geliyorum şef!” diye bağırdı. “Dayan, yettim!”</p>

  <p>Bir patlama oldu.</p>
</body>
</html>
