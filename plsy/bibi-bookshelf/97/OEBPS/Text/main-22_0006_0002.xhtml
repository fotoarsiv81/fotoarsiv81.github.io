<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">6</span></h2>

  <p>O cumartesi sabahının erken saatlerinde Motton’da 119’daki askeri kampı hüzünlü bir hâl almıştı. Sadece üç düzine askeri personelle tek bir Chinook kalmıştı. Bir düzine asker büyük çadırlarla patlama rapor edilir edilmez Cox’un Kubbe’nin güney kısmına götürülmesini emrettiği birkaç büyük vantilatörü topluyordu. Vantilatörler hiç kullanılmamıştı. Onlar geldiğinde engele üfleyecekleri taze havayı soluyacak kimse kalmamıştı. Yangın akşamüstü altıda oksijen yetersizliği yüzünden sönmüş ama Chester’s Mill tarafındaki herkes ölmüştü.</p>

  <p>Sıhhiye çadırı da söküldü ve bir düzine asker tarafından katlandı. Bu görevle meşgul olmayanlar en eski askeri görevlerden birine tayin edilmişti: mıntıka temizliği. Sevimsiz bir işti ama yapanların umurunda değildi. Dün öğleden sonra gördükleri kâbusu hiçbir şey unutturamazdı fakat ambalaj kâğıtlarım, şişeleri, kutuları, sigara izmaritlerini toplamak az da olsa işe yarıyordu. Yakında bu iş de bitecek ve koca Chinook çalışmaya başlayacaktı. Onlar da binip başka bir yere gideceklerdi.</p>

  <p>İçlerinden biri Güney Carolina’daki Hickory Grove’den paralı asker Clint Ames’ti. Bir elinde yeşil çöp poşeti vardı ve ezilmiş otların arasında ağır ağır dolanıyor, o asabi Çavuş Groh bakarsa çalışırmış gibi görünmek için arada bir yerden bir çöp alıyordu. Neredeyse ayakta uyuyacaktı ve vurma sesini ilk duyduğunda (kalın bir Pyrex tabağa vurulurmuş gibi bir sesti) rüya gördüğünü sandı. Zaten rüya olsa gerekti çünkü Kubbe’nin diğer tarafından geliyordu.</p>

  <p>Esnedi ve elini beline dayayarak gerindi. O bunu yaparken tekrar vurma sesi geldi. Sahiden de kararmış Kubbe’nin diğer tarafından geliyordu.</p>

  <p>Sonra başka bir ses duydu. Zayıf ve boğuk bir sesti, sanki bir hayalet konuşuyordu. Tüyleri diken diken oldu.</p>

  <p>“Orada kimse var mı? Beni duyan var mı? Lütfen... ölüyorum.”</p>

  <p>Tanrım, bu ses tanıdık değil miydi? Tıpkı o...</p>

  <p>Ames elindeki çöp torbasını bırakıp Kubbe’ye koştu. Ellerini, kararmış olan hâlâ sıcak yüzeye dayadı. “İnekli çocuk? Sen misin?” diye bağırdı.</p>

  <p><span style="font-style:italic;">Delirdim herhalde,</span> diye düşünüyordu. <span style="font-style:italic;">Mümkün değil. O ateş fırtınasından kimse kurtulmuş olamaz.</span></p>

  <p>Çavuş Groh, “AMES!” diye böğürdü. “Ne halt ediyorsun orada?”</p>

  <p>Kömürleşmiş zeminden yine aynı ses geldiğinde dönüp gitmek üzereydi. “Benim. Sakın..” Bir dizi güçlü öksürük duyuldu. “Sakın gitme. Oradaysan sakın gitme asker Ames.”</p>

  <p>Şimdi de bir el belirmişti. Ses gibi o da hayalete benziyordu. Parmaklara is bulaşmıştı. Kubbe’nin iç tarafında temiz bir yer açıyordu. Bir an sonra da bir yüz belirdi. İlk başta Ames inekli çocuğu tanıyamadı. Sonra oğlanın yüzünde bir oksijen maskesi olduğunu fark etti.</p>

  <p>Çocuk, “Oksijenim bitmek üzere,” diye inledi. “İbre kırmızıda. Son... son yarım saat.”</p>

  <p>Ames çocuğun dehşet içindeki gözlerine bakakalmıştı, çocuk da aynı şekilde ona bakıyordu. Sonra Ames’in aklında tek bir düşünce kaldı: bu çocuğu ölüme terk edemezdi. Hem de onca badireden kurtulduktan sonra... bir taraftan nasıl kurtulduğunu da aklı hiç almamıştı.</p>

  <p>“Evlat beni dinle. Dizlerinin üstüne çök ve..”</p>

  <p>“Ames, seni işe yaramaz herif!” Çavuş Groh ona doğru koşuyordu şimdi. “Dalga geçmeyi bırak da çalış! Bu gece aylaklığına tahammül edecek halde değilim!”</p>

  <p>Ames ona aldırmadı. Tamamen Kubbe’nin ardında beliren yüze odaklanmıştı. “Yere çök de yüzünü Kubbe’ye daya! Hadi evlat, hemen!”</p>

  <p>Yüz görünmez oldu, Ames inekli çocuğun bayılmayıp söylediklerini yaptığını umuyordu.</p>

  <p>Çavuş Groh’un elini omzunda hissetti. “Sağır mısın sen? Sana..” “Vantilatörleri getirin çavuş! Vantilatörleri getirmemiz lazım!”</p>

  <p>“Sen ne diyorsun..”</p>

  <p>Ames korkan Çavuş Groh’un yüzüne haykırdı. “Orada canlı biri var!”</p>
</body>
</html>
