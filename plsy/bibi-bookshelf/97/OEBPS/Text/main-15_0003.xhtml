<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">17</span></h2>

  <p>Andy, “Phil?” diye seslendi. <span style="font-style:italic;">“PhilT'</span></p>

  <p>Duyurabilmek için sesini yükseltmek zorunda kaldı. Bonnie Nandella’yla The Redemption “Ruhum Bir Tanıktır.” parçasını son perdeden haykırıyordu. Bütün <span style="font-style:italic;">o o-oolar, ah-evetler</span> insanın kafasını karıştırıyordu. Hatta WCIK stüdyosundaki parlak ışık bile kafa karıştırıcıydı; şu floresanların altında durana kadar Andy, Chester’s Mill’in karanlık içinde olduğunu fark edememişti. Ve buna ne kadar alıştığını. “Şef?”</p>

  <p>Cevap yoktu. Televizyona göz attı (CNN açıktı ve televizyonun sesi kapalıydı), sonra stüdyonun içine baktı. İçerisi aydınlıktı ve bütün aletler çalışıyordu (Lester Coggins gururla tek bir bilgisayarın her şeyi nasıl idare ettiğini açıkladığı halde tüyleri diken diken olmuştu) ama Phil’den iz yoktu.</p>

  <p>Birden tatlı, bayat ve ekşimsi bir koku duydu. Döndü ve Phil yerden bitivermiş gibi arkasında duruyordu. Bir elinde garaj kapısı kumandasına benzer bir şey tutuyordu. Ötekindeyse bir tabanca vardı. Tabanca Andy’nin göğsüne nişan alınmıştı. Tetikte bükülen parmağın eklem yeri bembeyazdı ve namlu hafifçe titriyordu.</p>

  <p>Andy, “Merhaba Phil,” dedi. “Yani şef demek istiyorum.”</p>

  <p>Şef Bushey, “Ne işin var burada?” diye sordu. Çok kötü kokuyordu. Kot pantolonu ve WCIK tişörtü leş gibiydi. Ayakları çıplaktı (o yüzden sessizce gelivermişti) ve kir pas içindeydi. Saçı en son bir yıl önce yıkanmış gibiydi. Belki daha da eskiydi. Gözleri kan çanağı gibi, pörtlek ve ürkekti. “Bir an evvel söylesen iyi edersin ihtiyar tilki, yoksa bir daha kimseye bir şey diyemezsin.”</p>

  <p>Kısa süre önce pembe su kanalıyla ölüm pazarlığı yapmış olan Andy, şefin tehdidini mutlulukla olmasa bile soğukkanlılıkla karşıladı. “Ne yapman gerekiyorsa onu yap Phil. Yani şef.”</p>

  <p>Şef hayretle kaşlarını kaldırdı. Garipti ama sahiciydi de. “Gerçekten <span style="text-indent: 1.5em;">mi?”</span></p>

  <p>“Kesinlikle.”</p>

  <p>“Niye geldin buraya?”</p>

  <p>“Kötü bir haber vermek için. Çok üzgünüm.”</p>

  <p>Şef biraz düşündü, sonra gülümseyip seyrek dişlerini gösterdi. “Kötü haber diye bir şey yoktur. İsa geri dönüyor ve bu bütün kötü haberleri ortadan kaldıran iyi haber. İyi Haberlerin En İyisi. Katılıyor musun?”</p>

  <p>“Katılıyorum ve amin diyorum. Maalesef -ya da çok şükür, çünkü galiba sen böyle diyeceksin- karın çoktan O’nun yanma gitti.”</p>

  <p>“Ne dedin?”</p>

  <p>Andy uzanıp silahın namlusunu kenara itti. Şef engel olmaya kalkmadı. “Samantha öldü şef. Bu gece kendini öldürdü ne yazık ki.”</p>

  <p>“Sammy? Öldü ha?” Şef tabancayı yakındaki bir masanın üzerinde duran GİDEN sepetine bıraktı. Garaj kumandasını da indirdi ama onu elinden bırakmadı; son iki gündür, giderek belirsizleşen uyku periyotlarında bile onu bırakmıyordu.</p>

  <p>“Üzgünüm Phil. Şef.”</p>

  <p>Andy bildiği kadarıyla Sammy’nin yaşadıklarını anlattı ve oğlunun sağlığının iyi olduğunu söyledi. (Ümitsiz olduğu zamanda bile Andy Sanders bardağın yarısı dolu diyenlerdendi. )</p>

  <p>Şef, Küçük Walter’ın iyi olduğu haberini elindeki garaj kapısı kumandasıyla savuşturdu. “İki domuzu mu haklamış?”</p>

  <p>Andy bunu duyunca kaskatı kesildi. “Onlar polisti Phil. İyi insanlardı. Eminim Sammy’nin kafası karışmıştı ama yine de yaptığı çok kötü bir şeydi. Sözünü geri alman lazım.”</p>

  <p>“Ne dedin?”</p>

  <p>“Polislere domuz demeni kabul edemem.”</p>

  <p>Şef düşündü. “Ya, tamam, geri alıyorum.”</p>

  <p>“Teşekkür ederim.”</p>

  <p>Şef eğildi (sanki bir iskelet selam veriyormuş gibiydi) ve Andy’nin yüzünü inceledi. “Cesur bir herifsin değil mi?”</p>

  <p>Andy dürüstçe, “Hayır,” dedi. “Sadece aldırmıyorum.”</p>

  <p>Şef onu ilgilendiren bir şey görmüş gibiydi. Andy’yi omzundan yakaladı. “Kardeşim, sen iyi misin?”</p>

  <p>Andy gözyaşlarına boğuldu ve İSA BÜTÜN KANALLARI İZLİYOR. İSA BÜTÜN DALGALARI DİNLİYOR diyen bir tabelanın altındaki koltuğa yığıldı. Başını bu garip duyurunun altında kalan boş duvara dayayıp reçel çaldığı için cezalandırılan bir çocuk gibi ağlamaya başladı. Bunu yapan o <span style="font-style:italic;">kardeşim</span> kelimesiydi; o hiç beklenmeyen <span style="font-style:italic;">kardeşim</span> kelimesi.</p>

  <p>Şef de istasyon müdürünün masasından bir koltuk çekip uzmanın nadir bulunan vahşi bir hayvanı incelemesi gibi Andy’yi incelemeye başladı. Bir süre sonra, “Sanders! Buraya seni öldüreyim diye mi geldin?” dedi.</p>

  <p>Andy hıçkırıklar arasında, “Hayır,” dedi. “Belki de. Evet. Bilemiyorum. Ama hayatımdaki her şey kötüye gitti. Karımla kızım öldü. Tanrı beni bu boku sattığım için cezalandırıyor diye..”</p>

  <p>Şef başını salladı. “Olabilir.”</p>

  <p>“... ve cevaplar arıyorum. Ya da bir kapanış. Ya da bir şey. Tabii ki sana karını da haber vermek istedim; böyle durumlarda doğru olanı..”</p>

  <p>Şef omzuna vurdu. “Yaptın kardeş. Bunu takdir ediyorum. Mutfakta pek iyi değildi, evi de ahırdan temiz tutamazdı ama canı istediği zaman çok güzel sevişirdi. Peki o iki mavili çocukla ne derdi varmış?”</p>

  <p>Andy o durumda bile tecavüz suçlamasını dile getirmek niyetinde değildi. “Galiba Kubbe yüzünden üzgünmüş. Sen Kubbe’yi duydun mu Phil? Yani şef?”</p>

  <p>Şef yine elini salladı, belli ki duyduğunu ifade ediyordu. “Met hakkında söylediklerin doğru. Satmak yanlış. Günah. Ama yapmak - o Tanrı'nın isteği.”</p>

  <p>Andy ellerini yana sarkıtıp şefin şiş gözlerine dikkatlice baktı. “Öyle mi dersin? Çünkü bunun doğru olabileceğinden emin değilim.”</p>

  <p>“Sen hiç denedin mi?”</p>

  <p>Andy, “Hayır!” diye bağırdı. Sanki şef hiç köpekle yattın mı diye sormuştu.</p>

  <p>“Doktor reçete yazsa ilaç alır mısın?”</p>

  <p>“Şey... evet, tabii... ama..”</p>

  <p>“Met ilaçtır.” Şef ciddi ciddi ona baktı, sonra parmağıyla Andy’nin göğsünü dürttü. “Met ilaçtır. Söyle.”</p>

  <p>Andy, “Met ilaçtır,” diye tekrarladı, yeterince inandırıcıydı.</p>

  <p>“Doğru.” Şef ayağa kalktı. “Melankolinin ilacıdır. Bu Ray Bradbury’nin. Sen hiç Ray Bradbury okudun mu?”</p>

  <p>“Hayır.”</p>

  <p>“İnanılmaz zeki biri. Biliyor. O müthiş kitabı yazmış. Gel benimle. Hayatını değiştireceğim.”</p>
</body>
</html>
