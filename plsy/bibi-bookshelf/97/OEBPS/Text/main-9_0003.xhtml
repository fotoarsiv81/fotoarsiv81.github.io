<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">13</span></h2>

  <p>Barbie kasabaya dönerken yolda Piper Libby’nin başına gelenleri konuşurlar, diye düşünmüştü, ama çoğu zaman kendi düşüncelerine dalmış olarak sessiz kaldılar. İkisi de o alışılmadık kızıl günbatımı nihayet geçti diye rahatladığını dile getirmedi ama ikisi de rahatlamıştı.</p>

  <p>Julia bir ara radyoyu açmayı denedi, gümbür gümbür, “Herkes Dua Etsin.” parçasını çalan İsa Radyo’dan başka bir şey bulamayınca kapattı.</p>

  <p>Barbie tek bir kere, o da tam 119’dan çıkıp Motton Yolu’ndan batıya doğru gitmeye başladıkları zaman konuştu. “Doğru olanı mı yaptım?”</p>

  <p>Julia’nın fikrine göre şefin ofisindeki yüzleşmede -iki hastanın çıkıklarını düzeltmek de dahil- pek çok doğru şey yapmıştı ama onun neden söz ettiğini biliyordu.</p>

  <p>“Evet. Komutayı ele almak için özellikle yanlış bir zamandı.”</p>

  <p>Barbie de böyle düşünüyordu ama önünde belirmeye başlayan görev için kendini yorgun, moralsiz ve yetersiz hissediyordu. “Eminim Hitler düşmanları da hemen hemen aynı şeyi söylemişlerdir. Bunu 1934’te söylediler ve haklıydılar. Otuz altıda söylediler, yine haklıydılar. Ve otuz sekizde bir daha söylediler. ‘Ona karşı çıkmak için yanlış zaman’ dediler. Ve nihayet doğru zamanın geldiğini anladıklarında kendilerini Auschwitz’de veya Buchenwald’da itiraz ederken buldular.”</p>

  <p>Julia, “Aynı şey değil,” dedi.</p>

  <p>“Değil mi dersin?”</p>

  <p>Julia buna cevap vermedi ama ne demek istediğini anlıyordu. Hitler duvar kâğıdı ustasıydı ya da öyle anlatılıyordu; Jim Rennie de ikinci el araba satıcısıydı. Ha Ali Veli, ha Veli Ali.</p>

  <p>Tepelerinde ağaçların arasından parıltılar sızıyordu. Motton Yolu’nun yamalı asfaltında telkari gibi gölgeler yaratıyorlardı.</p>

  <p>Kubbe’nin öbür tarafında park etmiş askeri araçlar duruyordu -oradan ilerisi Harlow’du- ve otuz, kırk kadar asker belli bir amaçla oraya buraya koşturuyordu. Hepsinin kemerinde gaz maskesi asılıydı. Üzerinde o meşhur TEHLİKELİ YAKLAŞMAYIN yazan gümüş rengi bir tanker Kubbe’nin dibine kadar geri geri yanaşmıştı. Tankerin arkasındaki bir vanaya plastik bir hortum bağlanmıştı. Ucu tükenmezkalem içi kadar bir tüple biten hortumu iki kişi tutuyordu. Adamlar parlak tulumlar giymiş, astronot başlığı gibi başlıklar takmışlardı. Sırtlarında da hava tüpleri takılıydı.</p>

  <p>Chester’s Mill tarafında sadece tek bir izleyici bulunuyordu. Lissa Jamieson, kasabanın kütüphanecisi olan kadın eski moda bir kadın bisikletinin yanında duruyordu, bisikletin arka tamponunun üstünde de bir kutu vardı. Üzerindeki çıkartmada SEVGİNİN GÜCÜ GÜÇ SEVGİSİNDEN GÜÇLÜ OLUNCA DÜNYA BARIŞLA TANIŞACAK - JIMI HENDRIX yazıyordu.</p>

  <p>Julia arabasından inip, “Ne yapıyorsun burada Lissa?” diye sordu. Parlak ışıklardan korunmak için elini gözüne siper etmişti.</p>

  <p>Lissa asabi bir şekilde boynundaki gümüş zincirin ucunda asılı olan antik Mısır sembolüyle oynuyordu. Julia’ya, Barbie’ye, sonra tekrar Julia’ya baktı. “Üzülünce veya endişeli olunca bisikletimle dolaşmaya çıkarım. Bazen gece yarısına kadar dolaşırım. Ruhumu yatıştırır. Işıkları gördüm ve ışıklara geldim.” Bunları sihirli sözler söylermiş gibi söyledi ve boynundaki kolyeyi bir tür karmaşık sembol oluşturana kadar döndürdü. “Siz ne arıyorsunuz burada?”</p>

  <p>Barbie, “Bir deneyi izlemeye geldik,” dedi. “İşe yararsa yarın Chester’s Mill’den ilk çıkan kişi olabilirsiniz.”</p>

  <p>Lissa gülümsedi. Biraz zoraki bir tebessümdü ama Barbie çaba harcadığı için ondan hoşlandı. “Öyle yaparsam Sweetbriar’daki salı gecesi spesiyalini kaçırırım. Rulo köfte olmuyor muydu genelde?”</p>

  <p>Barbie, “Plan rulo köfte,” diye hak verdi, gelecek salıya kadar Kubbe yerinde kalırsa spesiyalin kabaklı kiş olacağını eklemedi.</p>

  <p>Lissa, “Konuşmuyorlar,” dedi. “Ben denedim.”</p>

  <p>Tankerin arka tarafından tıknaz bir adam geldi ve ışığa çıktı. Spor pantolon, poplin ceket giymiş, üzerinde Maine Black Bears amblemi bulunan bir kep takmıştı. Barbie’nin ilk fark ettiği şey James O. Cox’un kilo aldığı oldu. İkincisi ise çift gerdanına kadar fermuarı sıkı sıkı kapatılmış ağır ceketiydi. Kimse -ne Barbie, ne Julia, ne de Lissa- ceket giymiyordu. Kubbe tarafında buna gerek yoktu.</p>

  <p>Cox selam verdi. Barbie de karşılık verdi ve bir tane çakmak sahiden iyi geldi.</p>

  <p>Cox, “Merhaba Barbie,” dedi. “Ken nasıl?”</p>

  <p>Barbie, “Ken iyi,” dedi. “Ve ben de her zamanki gibi her şeyin iyisine konan kaltak oluyorum.”</p>

  <p>Cox, “Bu sefer değil albay,” dedi. “Bu sefer öyle görünüyor ki arada sıkışıp kaldın.”</p>
</body>
</html>
