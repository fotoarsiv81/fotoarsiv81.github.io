<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Sweetbriar Rose akşamüstü beşe kadar kapalıydı, Rose o saatte açıp hafif bir akşam yemeği vermeyi düşünüyordu. Kapıya vurulduğunda bir yandan patates salatası yaparken bir yandan da tezgâhın üstündeki televizyonu izlemekteydi. Gelenler Jackie Wettington, Ernie Calvert ve Julia Shumway’di. Rose ellerini önlüğüne silerek lokantanın içinden geçip kapıya doğru ilerledi ve kilidi açtı. Küçük Corgi Horace, Julia’nın ayaklarının dibinde dostça sırıtıyordu. Rose KAPALI levhasının yerinde durup durmadığına baktıktan sonra kapıyı tekrar kilitledi.</p>

  <p>Jackie, “Teşekkürler,” dedi.</p>

  <p>Rose, “Bir şey değil,” diye cevap verdi. “Zaten seni görmek istiyordum.”</p>

  <p>Jackie, “Bunun için geldik,” deyip televizyonu gösterdi. “Ben Ernie’ye gitmiştim, Julia’yla da yolda karşılaştık. Enkazın karşısına oturmuş, geriye kalanları izleyip üzülüyordu.”</p>

  <p>Julia, dedi. “Üzülmüyordum,” dedi. “Horace ile kasaba toplantısından sonra gazete çıkarmayı nasıl başarırız diye düşünüyorduk. Küçük de olsa -muhtemelen sadece iki sayfa- bir gazete olacak. Kalbim böyle diyor.”</p>

  <p>Rose televizyona göz attı. Oldukça genç bir kadın komedi şovu yapıyordu. Alttaki bantta ise GÜNÜN ERKEN SAATLERİNDE ABC TARAFINDAN ÇEKİLEN GÖRÜNTÜLER yazıyordu. Birdenbire bir patlama oldu ve gökyüzüne bir ateş topu fırladı. Muhabir irkilip bağırdı ve arkasına döndü. O arada kameramanı muhabiri görüntünün dışında bırakıp İrlanda Havayollarına ait uçağın düşen parçalarına odaklandı.</p>

  <p>Rose, “Kaza görüntülerini verip duruyorlar,” dedi. “Daha önce görmediyseniz buyurun seyredin. Jackie, bugün öğleye doğru Barbie’yi gördüm - tost götürmüştüm ve hücrelerin bulunduğu yere inmeme izin verdiler. Başımda da Mel Searles vardı.”</p>

  <p>Jackie, “Şanslıymışsın,” dedi.</p>

  <p>Julia, “Barbie nasıl?” diye sordu. “İyi mi?”</p>

  <p>“Tanrı’nm gazabına benzemiş ama galiba iyiydi evet. Dedi ki... belki de bunu seninle özel olarak konuşmalıyım Jackie.”</p>

  <p>“Her neyse bence Ernie ile Julia’nın önünde söyleyebilirsin.”</p>

  <p>Rose bir an bunu düşündü. Eğer Ernie Calvert ile Julia Shumway da güvenilmezse kimseye güvenilemez demekti. “Seninle konuşmam gerektiğini söyledi. Kavga etmişiz gibi barışacakmışız. Sana benim haklı olduğuma inandığını söylememi istedi.”</p>

  <p>Jackie, Ernie ile Julia’ya döndü. Rose’a bir soru sorulmuş ve yanıtlanmış gibi geldi. Jackie, “Eğer Barbie senin haklı olduğunu söylüyorsa haklısındır,” dedi ve Ernie de başıyla onayladı. “Hayatım, bu gece küçük bir toplantı yapıyoruz. Congo’nun papaz evinde. Bir tür gizli..”</p>

  <p>Julia, “Bir tür filan değil, gizli zaten,” dedi. “Ve kasabada şu ana kadar olanlara bakılırsa gizli olması daha iyi.”</p>

  <p>“Eğer düşündüğüm konuyla ilgiliyse ben varım.” Sonra Rose sesini alçalttı. “Ama Anson olmaz. O kahrolası bantlardan takmış.”</p>

  <p>Tam o anda ekrana SON DAKİKA HABER logosu girdi, kanalın Kubbe haberlerini verirken kullandığı müzik çalmaya başladı. Rose, Anderson Cooper’ın veya sevgili Wolf’cuğunun çıkmasını bekledi -ikisi de şu anda Castle Rock’taydılar- ama kanalın Pentagon muhabiri Barbara Star çıktı. Ordunun Harlow’daki karargâhı olan çadır ve karavan köyünün önünde duruyordu.</p>

  <p>“Don, Kyra - Albay James O. Cox, kendisi Kubbe olarak bilinen bu esrarın geçen cumartesi ortaya çıkmasından bu yana Pentagon’un nokta adamı ve kriz başladığından beri ikinci kez basınla konuşmak üzere. Durum basma daha birkaç saniye önce bildirildi ve kuşatma altındaki Chester’s Mill kasabasında yakınları olan on binlerce Amerikalıyı heyecanlandıracağı kesin. Bize söylendiğine göre..” Kulaklığından bir şeyler dinledi. “Karşınızda Albay Cox.”</p>

  <p>Tezgâhın önündeki taburelere oturan dörtlü ekranda büyük çadırın içini gösteren görüntüleri izlediler. Portatif koltuklarda belki kırk kadar muhabir oturuyordu ve bir o kadarı da arkada ayaktaydı. Aralarında fısıldaşıyorlardı. Çadırın bir ucuna geçici bir sahne kurulmuştu. Sahnede bir sürü mikrofon ve Amerikan bayrakları vardı. Arkasında da beyaz bir perde görünüyordu.</p>

  <p>Ernie, “Bu kadar kısa süre için bayağı profesyonelce,” dedi.</p>

  <p>Jackie, “Ah, bana sanki haftalar geçmiş gibi geliyor,” dedi. Cox’la yaptığı konuşmayı hatırlıyordu. <span style="font-style:italic;">Rennie’nin hayatını zorlaştırmak için elimizden Keleni yapıyoruz</span> demişti.</p>

  <p>Çadırın sol tarafından bir kanat açıldı ve kısa boylu, sağlam yapılı, saçları kırlaşmakta olan bir adam çevik adımlarla geçici sahneye doğru yürüdü. Kimse sahnenin önüne basamak koymayı akıl etmemişti ama konuşmacı için bu bir sorun oluşturmadı; adımlarını yavaşlatmaya bile gerek görmeden sahneye sıçrayıverdi. Sade, haki rengi üniforma giymişti. Madalyası varsa bile görünürde yoktu. Gömleğinde sadece ALB. J. COX yazan küçük bir bröve vardı. Yanında not filan da getirmemişti. Muhabirler hemen sessizleşti ve Cox hafifçe gülümsedi.</p>

  <p>Julia, “Bu adam bütün basın toplantılarına çıkmalı,” dedi. “Çok iyi görünüyor.”</p>

  <p>Rose, “Şişş,” dedi.</p>

  <p>Cox, “Bayanlar baylar, geldiğiniz için teşekkürler,” dedi. “Kısa keseceğim ve ardından birkaç soru alacağım. Chester’s Mill kasabasında ve artık Kubbe dediğimiz olguda durum aynı: kasaba hâlâ dış dünyadan kopuk, biz hâlâ bu duruma yol açanın ya da getirenin ne olduğunu bilmiyoruz ve henüz engeli kaldırma konusunda bir başarı sağlayamadık. Zaten sağlasak haberiniz olurdu. Ancak Amerika’nın en iyi bilim adamları -hatta dünyanın en iyileri- bu konuyla uğraşıyor ve birkaç seçeneği değerlendiriyoruz. Bunlar ne diye sormayın çünkü şimdi cevap alamazsınız.”</p>

  <p>Muhabirler hoşnutsuzlukla mırıldandılar. Cox bekledi. CNN alttan ŞİMDİLİK CEVAP YOK yazısı geçti. Mırıltılar kesilince Cox konuşmaya devam etti.</p>

  <p>“Bildiğiniz gibi, Kubbe’nin çevresinde girilmeyen bir bölge belirledik, ilk başta genişliği iki kilometreydi, pazar günü bu mesafe dört kilometreye, salı günü de sekize çıkarıldı. Bunun çeşitli nedenleri vardı ve en önemli sebeplerden biri de Kubbe’nin kalp pili gibi cihazlar taşıyanlar açısından tehlikeli oluşuydu. Başka bir neden olarak da Kubbe’yi yaratan alanın henüz net olarak tespit edemediğimiz bazı zararlar daha vermesi ihtimali üzerinde duruyoruz.”</p>

  <p>Birisi, “Radyasyondan mı söz ediyorsunuz albay?” diye seslendi.</p>

  <p>Cox bir bakışıyla adamı susturdu ve muhabirin -neyse ki Rose’un sevgili Wolf’cuğu değildi, FOX Haber’den o yarı kel çığırtkandı- iyice etkisiz kaldığına emin olunca devam etti.</p>

  <p>“Artık, en azından kısa vadede, zararlı bir etki olmadığına inanıyoruz ve o yüzden yirmi yedi ekim cuma gününü -yani öbür günü- Kubbe Ziyaret Günü olarak seçtik.”</p>

  <p>Bu sözler üzerine tam bir soru yağmuru başladı. Cox yatışsın diye bekledi ve izleyiciler sessizleşince kürsünün üzerinden bir uzaktan kumanda alıp bir düğmeye bastı. Beyaz ekranda yüksek çözünürlüklü bir fotoğraf (Julia’nın tahminine göre Google Earth’ten indirilmiş olamayacak kadar netti) belirdi. Chester’s Mill’le güneydeki iki kasabayı, yani Motton’la Castle Rock’ı gösteriyordu. Cox kumandayı bırakıp bu kez bir lazer göstergeç çıkardı.</p>

  <p>Ekranın altındaki bantta şimdi CUMA GÜNÜ KUBBE ZİYARET GÜNÜ OLARAK AÇIKLANDI yazısı vardı. Julia gülümsedi. Albay Cox, CNN’i hazırlıksız yakalamıştı.</p>

  <p>Cox canlı bir sesle, “On iki bin ziyaretçiyi ağırlayabileceğimizi düşünüyoruz,” dedi. “En azından bu seferlik ziyaretçiler yakın akrabalarla sınırlı tutulacak... ve hepimiz bir dahaki sefer olmaması için dua edeceğiz. Toplanma yerleri şurası, Castle Rock’ın fuar alanı ile burası, Oxford Ovası Otobanı olacak.” Her iki bölgeyi de lazerle gösterdi. “Her birine birer düzine otobüs tahsis edeceğiz. Otobüsleri bu çabayı desteklemek için derslerini iptal eden altı çevre okulu verecek ve biz de kendilerine en derin şükranlarımızı sunacağız. Basın için de Shiner’s Bait ile Motton’daki Tackle’den kalkacak bir otobüs daha olacak.” Kuru bir sesle konuşmaya devam etti. “Shiner aynı zamanda içki bayisi olduğu için eminim ki çoğunuz biliyorsunuzdur. Ayrıca da bir tane, tekrar ediyorum, bir tane çekim kamyonetinin de geziye katılmasına izin verilecek. Hanımlar beyler, ortak yayın yapabilirsiniz, yayını temin edecek kuruluşu da kura ile belirlersiniz.”</p>

  <p>Bunun üzerine bir uğultu yükseldi ama formalite icabıydı.</p>

  <p>“Basın otobüsünde kırk sekiz koltuk var ve burada belli ki yüzlerce basın temsilcisi bulunuyor, dünyanın dört bir yanından..”</p>

  <p>Kır saçlı bir adam, “Binlerce!” diye bağırdı ve bir gülüşme oldu.</p>

  <p>Ernie Calvert acı acı, “Eh, binlerinin eğlenmesine sevindim,” dedi.</p>

  <p>Cox da kendine bir tebessüm izni vermişti. “Düzeltiyorum Bay Gregory. Koltuklar haber kuruluşunuza göre tahsis edilecek televizyon kanalları, Reuters, Tass, AP... ve yollayacağı temsilcileri bu kuruluşlar seçecek.”</p>

  <p>Rose, “Bence CNN’den Wolf’cuğum katılsın, bütün söyleyebileceğim bu,” dedi.</p>

  <p>Muhabirler heyecandan yerinde duramaz olmuştu.</p>

  <p>Cox, “Devam edebilir miyim?” diye sordu. “Ve cep telefonuyla mesaj yollayanlar lütfen buna bir son versin.”</p>

  <p>Jackie, “Ooo,” dedi. “Böyle güçlü adamlara bayılırım.”</p>

  <p>“Eminim ki buradaki haberin sizler olmadığını biliyorsunuzdur. Bir maden göçüğü olsa ya da deprem olup da insanlar enkaz altında kalsa da böyle mi davranacaktınız?”</p>

  <p>Bu sözleri sessizlikle karşılandı. Julia, <span style="font-style:italic;">adam sahiden güçlü,</span> diye düşündü ve bir an için bütün kalbiyle Cox’un burada, Kubbe’nin altında ve işbaşında olmasını diledi.</p>

  <p>“Göreviniz iki aşamalı bayanlar baylar: bu duyurunun yayılmasını sağlamak ve Ziyaret Günü geldiğinde işlerin düzgün yürütülmesine yardımcı olmak.”</p>

  <p>Ekranın altındaki bantta BASIN CUMA GÜNÜ ZİYARETÇİLERE YARDIMCI OLACAK yazdı.</p>

  <p>“Yapmak isteyeceğimiz son şey ülkenin dört bir yanından Batı Maine’e bir akraba akını başlatmak. Kubbe’nin altında sıkışıp kalanların yaklaşık on bin akrabası zaten bölgede; oteller, moteller ve kamp yerleri dolup taşıyor. Ülkenin başka yerlerinde yaşayan akrabalara verilecek mesaj, ‘Eğer burada değilseniz lütfen gelmeyin, ’ olacak. ‘Ziyaretçi belgesi alamayacağınız gibi, şurada, şurada ve şuradaki kontrol noktalarından geri çevrileceksiniz. ’” Lewiston, Auburn, North Windham ile New Hampshire’dan Conway'i gösterdi.</p>

  <p>“Halen bölgede bulunan akrabalar fuar alanı ile otoyolda kurulmuş kayıt bürolarına gidecekler. Eğer hemen arabama atlayıp gideyim diyen varsa gitmesin. Burada indirimli satış yapmıyoruz ve sıranın başında olmak hiçbir şeyin garantisi değil. Ziyaret için başvuranların iki adet fotoğraflı kimlik göstermesi gerekiyor. Chester’s Mill’de birden çok akrabası bulunanlara öncelik tanımaya çalışacağız ama bu konuda söz vermiyoruz. Ve bir de uyarı millet: Cuma günü otobüslerden birine binmek üzere geldiğinizde geçiş kartınız yoksa -yani bir başka deyişle operasyonumuzu tıkamaya kalkışırsanız- hapsi boylarsınız. Bu konuda bizi sınamayın.</p>

  <p>“Otobüsler cuma günü sabah sekizde hareket edecek. Her şey düzgün giderse sevdiklerinizle en azından dört saat geçirebileceksiniz. İşleri zorlaştıranlar herkesin Kubbe’deki zamanını harcamış olacak. Otobüslerin Kubbe’den ayrılışı saat on yedidedir.”</p>

  <p>Bir kadın, “Ziyaretçiler nereye gidecek?” diye bağırdı.</p>

  <p>“Ben de tam oraya geliyordum Andrea.” Cox kumandayı alıp 119’a zum yaptı. Jackie orayı iyi biliyordu; tam Kubbe’ye çarpıp burnunu kıracağı yerdi. Dinsmore çiftliğinin çatılarını, çiftliğin diğer küçük yapılarını, ahırları görebiliyordu.</p>

  <p>“Kubbe’nin Motton tarafında bir pazar yeri var.” Cox lazerle gösterdi. “Otobüsler buraya park edecek. Ziyaretçiler inip Kubbe’ye yürüyecek. İki tarafta da insanların toplanacağı bol yer var. Burada bulunan tüm enkazlar kaldırıldı.”</p>

  <p>Bir muhabir, “Ziyaretçilerin Kubbe’ye kadar gitmesine izin verilecek mi?” diye sordu.</p>

  <p>Cox yine kameraya dönüp doğrudan potansiyel ziyaretçilere hitap etti. Rose o insanların -barlarda, motellerde televizyon seyreden, araçlarında radyo dinleyen- şu anda hissetmekte oldukları umudu ve korkuyu ancak hayal edebiliyordu. Kendisi de hem korkuyor hem umutlanıyordu.</p>

  <p>Cox, “Ziyaretçiler Kubbe’ye iki metreye kadar yaklaşabilecek,” dedi. “Bunun güvenli bir mesafe olduğunu düşünüyoruz ama garanti veremeyiz. Burası güvenlik testleri yapılmış bir lunapark değil. Elektronik cihaz takanlar mutlaka uzak durmalı. Bu konuda herkes kendinden sorumlu; kalp pili var mı diye herkesi tek tek kontrol edemeyiz. Ayrıca ziyaretçiler iPod, cep telefonu, Blackberry gibi her tür elektronik aygıtı otobüste bırakacak. Mikrofon ve fotoğraf makinesi olan muhabirler belli bir mesafede kalacak. Yaklaşma mesafesi ziyaretçiler için geçerli ve sevdikleriyle aralarında yaşanacaklar sadece onları ilgilendirir. Arkadaşlar, yürümesine yardımcı olursanız bu iş yürür.” Lazer göstergeçi kürsünün üzerine bıraktı. “Şimdi birkaç soru alayım. Ama çok az olsun. Bay Blitzer.”</p>

  <p>Rose’un yüzü aydınlandı. Taze kahve dolu fincanını televizyon ekranına doğru kaldırdı. “İyi görünüyorsun Wolfie! Ne zaman istersen yatağımda kraker yiyebilirsin.”</p>

  <p>“Albay Cox, kasaba yetkilileriyle basın toplantısı yapılacak mı? Anladığımız kadarıyla İkinci Üye James Rennie asıl yetkili kişi. Bu konuda neler olacak?”</p>

  <p>“Bir basın toplantısı düzenlemeye çalışıyoruz, Bay Rennie ve katılabilecek diğer yetkililerle. Eğer her şey düşündüğümüz şekilde gelişirse öğle vaktinde gerçekleşecek.”</p>

  <p>Bu haber muhabirler tarafından alkışlarla karşılandı. Basın toplantısı kadar sevdikleri yegane şey önemli bir politikacının önemli bir fahişeyle yatakta yakalanması olabilirdi.</p>

  <p>Cox, “Doğru olan basın toplantısının orada yapılmasıdır; katılabilen kasaba temsilcileri kendi taraflarında duracak ve siz de hanımlar beyler burada olacaksınız.”</p>

  <p>Heyecan arttı. Görüntü olasılıkları hoşlarına gitmişti.</p>

  <p>Cox parmağıyla gösterdi. “Bay Holt.”</p>

  <p>NBC’ten Lester Holt ayağa kalktı. “Bay Rennie’nin katılacağından nasıl emin olabilirsiniz? Soruyorum, çünkü kendisiyle ilgili bazı yolsuzluk suçlamaları var ve eyalet başsavcısı bazı suç duyuruları üstünde çalışıyor.”</p>

  <p>Cox, “O raporları duydum,” dedi. “Onlarla ilgili yorum yapmaya hazırlıklı değilim, ama Bay Rennie katılmayı arzu edebilir.” Duraksadı, gülümsemiyordu. “Ben kesinlikle arzu ederim.”</p>

  <p>“Rita Braver, Albay Cox. CBS’ten. Acil durum yöneticisi olarak atadığınız Dale Barbara’nın cinayetten dolayı tutuklandığı doğru mu? Chester’s Mill polisi kendisinin seri katil olduğuna mı inanıyor?”</p>

  <p>Basın cephesi tamamen susmuş, gözler Cox’a dikilmişti. Aynı durum Sweetbriar Rose’daki dört kişi için de geçerliydi.</p>

  <p>Cox, “Doğru,” dedi. Basın temsilcileri arasında boğuk bir mırıltı dolandı. “Fakat suçlamaları doğrulamak ya da elde ne gibi kanıtlar olduğunu görme imkânımız yok. Biz de aynen sizler gibi sadece telefon ve internet görüşmeleri yapabiliyoruz. Dale Barbara madalyalı bir subaydır. Daha önce asla tutuklanmamıştır. Kendisini yıllardır tanırım ve Birleşik Devletler Başkanı’na ben tavsiye ettim. Şu ana kadar bildiklerim de yanıldığımı göstermiyor.”</p>

  <p>“Albay, PBS’den Ray Suarez. Teğmen -artık albay- Barbara’ya yöneltilen suçlamaların siyasi sebepli olabileceğine inanıyor musunuz? Yani, kendisi Başkan’ın emrettiği gibi kontrolü ele alamasın diye James Rennie tarafından hapse atılmış olabilir mi?”</p>

  <p>Julia, <span style="font-style:italic;">bu kedi fare oyununun ikinci perdesi sırf bunun içinmiş,</span> diye düşündü. <span style="font-style:italic;">Cox haber medyasını</span> Amerika’nın Sesi'ne <span style="font-style:italic;">dönüştürdü. Bizler de</span> Berlin Duvarı’nın <span style="font-style:italic;">ardındaki insanlar olduk.</span> Hayran kalmıştı.</p>

  <p>“Cuma günü Üye Rennie ile konuşma fırsatınız olursa bunu kendisine mutlaka sorun Bay Suarez.” Cox soğukkanlılıkla konuşuyordu. “Hanımlar beyler, hepsi bu kadar.”</p>

  <p>Geldiği gibi çevik hareketlerle yürümeye başladı ve muhabirler bağırarak yeni sorular sormaya kalktığında gitmişti bile.</p>

  <p>Ernie, “Vay canına,” diye mırıldandı.</p>

  <p>Jackie de, “Ya,” dedi.</p>

  <p>Rose televizyonu kapattı. Enerji yüklenmiş gibiydi. “Şu toplantı ne zaman? Albay Cox’un sözlerine hiç itirazım yok, ama bu Barbie’nin hayatını daha da zorlaştırabilir.”</p>
</body>
</html>
