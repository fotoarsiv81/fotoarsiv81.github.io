<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">4</span></h2>

  <p>Henrietta Clavard’ın kalçası kırılmamış, sadece çürümüş olabilirdi ama yine de bayağı canı yanıyordu -seksen dört yaşında olduğu için artık <span style="font-style:italic;">her şey</span> bayağı canını yakıyordu- ve önce perşembe sabahının ilk ışıklarıyla uyanmasını buna yordu. Fakat sabahın üçünde verdikleri Tylenol hâlâ işe yarıyormuş gibiydi. Dahası kocasının oturduğu simidi de bulmuştu (John Clavard hemoroitten mustaripti) ve bu da onu oldukça rahatlatıyordu. Yok, uyanmasının sebebi başkaydı ve çok geçmeden ne olduğunu anladı.</p>

  <p>Freeman’ların İrlanda seteri Buddy uluyordu. Buddy hiç ulumazdı. Catherine Russell Yolu’nun hemen ilerisindeki kısa Battle Sokağı’nda en yumuşak başlı köpekti. Ayrıca Freeman’ların jeneratörü de susmuştu. Henrietta aslında köpek yüzünden değil de jeneratör sustuğu için uyanmış olabileceğini düşündü. Dün gece onu uyutan kesinlikle oydu. O gürültülü olanlardan, havaya mavi egzoz dumanı salanlardan değildi; Freeman’ların jeneratörü insanı rahatlatan hafif bir mırıltıyla çalışıyordu. Henrietta pahalı bir alet olduğunu tahmin ediyordu ama Freeman’ların alacak gücü vardı. Will, Koca Jim Rennie’nin göz koyduğu Toyota bayiliğini almıştı ve bugünlerde çoğu araba satıcısı zorlansa da Will hep bir istisna gibi görünüyordu. Daha geçen yıl Lois’le ikisi evlerine birkaç tamirat yapmışlardı.</p>

  <p>Ama şu <span style="font-style:italic;">uluma.</span> Köpeğin canı yanmış gibiydi. Canı yanan bir köpeği Freeman’lar gibi hoş insanlar anında fark ederdi... o zaman niye fark etmemişlerdi?</p>

  <p>Henrietta yataktan çıkıp (poposunu o yumuşak simitten kaldırırken azıcık suratını buruşturmuştu) pencereye gitti. Hava bir ekim sabahı gibi berrak ve aydınlık olmamasına rağmen Freeman’ların evini seçebiliyordu. Buddy’nin sesini de buradan daha iyi duyuyordu ama ortalıkta dolaşan binlerini göremiyordu. Ev tamamen karanlıktı. Bir yere gittiklerini düşünmüyordu çünkü, iki araba da bahçede duruyordu. Zaten nereye gideceklerdi ki?</p>

  <p>Buddy ulumaya devam etti.</p>

  <p>Henrietta sabahlığını ve terliklerini giyip dışarı çıktı. O kaldırımda dururken bir araba yanaştı. İçindeki, hiç kuşkusuz hastaneye gelmekte olan Douglas Twitchell’di. Arabadan inerken gözleri şiş görünüyordu ve elinde Sweetbriar Rose’un amblemini taşıyan bir kahve fincanı vardı.</p>

  <p>“İyi misiniz Bayan Clavard?”</p>

  <p>“Evet, ama Freeman’ların öyle olduğunu düşünmüyorum. Şunu duyuyor musun?”</p>

  <p>“Evet.”</p>

  <p>“Onların da duyması gerekirdi. Arabaları da burada, o zaman niye çıkıp bakmıyorlar?”</p>

  <p>“Bir gidip bakayım.” Twitch kahvesinden bir yudum aldıktan sonra kâğıt bardağı arabasının tavanına bıraktı. “Siz burada kalın.”</p>

  <p>Henrietta Clavard, “Saçma,” dedi.</p>

  <p>Kaldırımda yirmi metre kadar yürüyüp Freeman’ların bahçe yolunu da geçtiler. Köpek uluyor da uluyordu. Hayvanın çıkardığı ses hava sıcak olduğu halde Henrietta’nın içini ürpertiyordu.</p>

  <p>“Hava çok kötü,” dedi. “Ben evlendiğimde kâğıt fabrikaları varken Rumford da böyle kokardı. İnsan sağlığı için hiç iyi değil.”</p>

  <p>Twitch homurtuyla karşılık verip Freeman’ların zilini çaldı. Cevap alamayınca önce kapıyı kibarca vurdu, sonra yumrukladı.</p>

  <p>Henrietta, “Bak bakalım kilitli miymiş,” dedi.</p>

  <p>“Bilmem ki doğru olur mu Bayan..”</p>

  <p>“Aman, çekil şöyle.” Twitch’i kenara itip tokmağı kendi kurcaladı. Tokmak dönmüştü. Kapıyı açtı. Ev sessizdi ve derin sabah gölgelerine gömülmüştü. “Will?” diye seslendi. “Lois? Burada mısınız?”</p>

  <p>Kimse cevap vermedi ama ulumalar arttı.</p>

  <p>Twitch, “Köpek dışarıda, arkada,” dedi.</p>

  <p>Evin içinden arka tarafa geçmek daha kısa sürerdi ama ikisi de bunu yapmak istemediği için bahçeden dolaşıp evle Will’in arabaları değil, oyuncaklarını koyduğu garajın arasından geçtiler. Wilkin iki kar motosikleti, bir ATV’si, bir Yamaha kros motoru ve bir de Honda Gold Wing’i vardı.</p>

  <p>Freeman’ların arka bahçesi yüksek bir çiftle çevrelenmişti. Kapı iki bina arasındaki üstü kapalı geçidin sonundaydı. Twitch kapıyı itip açtı ve anında otuz beş kiloluk deliye dönmüş İrlanda seteriyle çarpıştı. Şaşkınlıkla bağırıp ellerini kaldırdı ama köpek onu ısırmak istemiyordu, Buddy tamamen, lütfen beni kurtarın ruh halindeydi. Patilerini Twitch’in son temiz önlüğüne koyup çamur içinde bıraktı ve yüzünü yalamaya başladı.</p>

  <p>Twitch, “Kes şunu!” diye bağırdı. Buddy’yi itti ama hayvan anında yine üstüne abanıp önlüğünü biraz daha kirletti ve uzun pembe diliyle yanaklarını yaladı.</p>

  <p>Henrietta, “Buddy, otur!” diye emretti ve Buddy hemen oturdu, inliyor ve bir ona bir diğerine bakıyordu. Altından idrar sızmaya başlamıştı.</p>

  <p>“Bayan Clavard bu hiç iyi değil.”</p>

  <p>Henrietta, “Bence de,” diye hak verdi.</p>

  <p>“Belki siz köpekle kalsanız..” Henrietta yine saçmaladığını söyleyip Twitch’ten önce yola koyuldu. Buddy de başı önünde, kuyruğunu kıstırmış inleyerek yanlarında yürüyordu.</p>

  <p>Zemini taş kaplı verandada bir mangal duruyordu. Mangal, üzerinde MUTFAK KAPANMIŞTIR yazan yeşil bir brandayla güzelce sarılmıştı. Onun ötesinde, çimlerin kenarında kızılağaçtan bir platform vardı. Platformun üstünde de Freeman’ların jakuzisi duruyordu. Twitch yüksek çitin jakuziye çıplak girebilsinler diye yapıldığını tahmin etti, belki de istedikleri zaman sevişiyorlardı.</p>

  <p>Will’le Lois şu anda jakuzideydiler ama oynaşma günleri geride kalmıştı. Başlarında şeffaf plastik poşetler vardı. Poşetler ip veya kahverengi ambalaj bandıyla bağlanmıştı. İçleri buğulanmıştı ama Twitch moraran yüzlerini görebiliyordu. Will’le Lois’in bedenleri arasında duranlar bir viski ve küçük bir ilaç şişesiydi.</p>

  <p>Twitch, “Dur,” dedi. Bunu kendine mi yoksa Bayan Clavard ya da hasletle bir daha uluyan Buddy’ye mi, dedi bilmiyordu. Freeman’larla konuşmadığı ise kesindi.</p>

  <p>Henrietta durmadı. Jakuzinin yanma kadar gelip, sırtı asker gibi dimdik vaziyette iki basamağı çıktı ve dünya tatlısı (ayrıca son derece normal olduklarını da söyleyebilirdi) komşularının rengi değişmiş yüzlerine baktı. Viski şişesine bakıp Glenliver olduğunu gördü (en azından havalı bir şekilde gitmişlerdi), sonra üstünde Sanders Eczanesi’nin etiketi olan ilaç şişesini aldı.</p>

  <p>Twitch güçlükle, “Ambien mi Lunesta mı?” dedi.</p>

  <p>Henrietta, “Ambien,” dedi ve kuru gırtlağından normal bir ses çıktığı için şükretti. “Lois’inmiş. Ama galiba dün gece kocasıyla paylaşmış.”</p>

  <p>“Not filan var mı?”</p>

  <p>Henrietta, “Burada yok,” dedi. “Belki içeride vardır.”</p>

  <p>Ama içeride de yoktu, yani en azından açıkça görünürlerde yoktu ve ikisi de intihar notunu saklamak için bir neden düşünemiyordu. Buddy de onlarla birlikte oda oda gezdi, artık ulumuyor ama boğuk boğuk inliyordu.</p>

  <p>Henrietta, “Galiba onu benim eve götürmeliyim,” dedi.</p>

  <p>“Çok iyi olur. Hastanede tutamam. Stewart Bowie’yi arayayım da gelip... onları alsın.” Başparmağıyla omzunun gerisini gösterdi. Karnı gurulduyordu ama işin kötü yanı o değildi, kötü yanı üzerine çöken ve normalde neşeli olan ruhunu karartan depresyondu.</p>

  <p>Henrietta, “Niye yaptıklarını anlamıyorum,” dedi. “Kubbe’nin altında bir yıl... hatta bir ay geçirsek tamam, olabilir. Ama daha bir hafta olmadan? Normal insanlar sorunlara böyle yaklaşmaz ki.”</p>

  <p>Twitch anladığını sanıyordu ama Henrietta’ya söylemek istemedi. Bir ay da olacaktı bir yıl da. Belki de daha çok. Ve yağmursuz, giderek tükenen kaynaklarla ve daha da kötü bir havayla. Dünyanın teknolojik açıdan en gelişmiş ülkesi Chester’s Mill’de olanlara -bırakın çare bulmayı- şimdi anlam veremiyorsa yakın bir zamanda da veremeyecek demekti. Will Freeman da bunu kavramış olmalıydı. Veya belki de Lois’in fikriydi. Belki jeneratör durunca <span style="font-style:italic;">hadi jakuzinin suyu soğumadan yapalım şunu canım</span> demişti. <span style="font-style:italic;">Karınlarımız hâlâ doluyken Kubbenin altından gidelim. Ne dersin? Birkaç tek daha attık mı bunu yapabiliriz.</span></p>

  <p>Twitch, “Belki de uçak kazası yüzünden sınırı aştılar,” dedi. “Dün Kubbe’ye çarpan İrlanda uçağı yüzünden.”</p>

  <p>Henrietta bu sözlere cevap vermedi; mutfağa gitti ve evyeye balgam tükürdü. Bir biçimde insanı şoka uğratan bir inkâr hareketiydi. Sonra dışarı çıktılar.</p>

  <p>Bahçe yolunun sonunda Henrietta, “Diğerleri de yapacak değil mi?” diye sordu. “Çünkü bazen intihar bulaşıcıdır. Mikroplar gibi.”</p>

  <p>“Bazıları etti bile.” Twitch intiharın şarkıdaki gibi acısız olup olmadığını bilmiyordu, ama doğru koşullar altında gerçekten bulaşıcı olabilirdi. Belki de özellikle insanlar ileriyi göremediğinde ve hava bu rüzgârsız, anlamaların dışında sıcak sabahta olduğu gibi koktuğu zaman.</p>

  <p>Henrietta, “Korkaklar intihar eder,” dedi. “Bu istisnası olmayan bir kuraldır Douglas.”</p>

  <p>Babasını uzun, acılı bir dönem sonunda kanserden kaybetmiş olan Twitch bunun doğru olup olmadığını merak ettiyse de bir şey demedi.</p>

  <p>Henrietta ellerini kemikli dizlerine dayayıp Buddy’ye eğildi. Buddy de onu koklamak üzere burnunu uzattı. “Gel gidelim tüylü dostum. Üç tane yumurtam var. Bozulmadan onları yiyebilirsin.”</p>

  <p>Yola koyuldu, sonra tekrar Twitch’e döndü. Kelimelerin üstüne basa basa, “Korkaklar intihar eder,” dedi.</p>
</body>
</html>
