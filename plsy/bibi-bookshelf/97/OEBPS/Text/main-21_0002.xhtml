<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">21</span></h2>

  <p>Cox, Barbie’ye McCoy Meyve Bahçesi’nden TR-90 sınırına uzanan bir yan yoldan söz etmiş ve hâlâ kullanılabilir durumda göründüğünü söylemişti. Cuma sabahı saat yedi buçukta Barbie, Rusty, Rommie, Julia ve Pete Freeman o yolda gidiyorlardı. Barbie, Cox’a güveniyordu ama bozuk yolda araç yitirmek istemediği için Ernie Calvert’ın Koca Jim Rennie’nin ikinci el araba galerisinden çaldığı minibüsü almışlardı. Bir yere sıkıştığı takdirde Barbie bu minibüsten kolayca vazgeçebilirdi. Pete’de fotoğraf makinesi yoktu; kutuya yaklaşınca dijital Nikon’u bozulmuştu.</p>

  <p>Barbie, “ET’ler paparazzileri sevmiyormuş demek ki,” dedi. Bunu komik bulacaklarını düşünmüştü ama iş fotoğraf makinesine gelince Pete’de mizah duygusu kalmıyordu.</p>

  <p>Eski telefon şirketi minibüsü Kubbe’ye kadar gitmeyi başarmıştı ve şimdi beşi birden TR-90’m yanındaki otlara doğru alçalan iki koca CH-47’ye bakıyorlardı. Yol oraya kadar gidiyordu ve Chinook’ların pervaneleri, yerden büyük bulutlar halinde toz kaldırıyordu. Barbie ile diğerleri ellerini gözlerine siper ettiler ama bu sadece içgüdüsel bir davranıştı; tozlar Kubbe’ye kadar uçuşup öbür yana doğru gidiyordu.</p>

  <p>Helikopterler şişman hanımların küçük tiyatro koltuklarına kendilerini yavaşça yerleştirmesini andıran bir şekilde indi. Barbie kayaya sürtünen metalden çıkan o korkunç sesi duydu ve soldaki helikopter inmeyi tekrar denemeden önce otuz metre kadar sağa kaydı.</p>

  <p>Birinci helikopterin açık kapısından biri atladı ve eliyle toz bulutunu dağıtarak yürümeye başladı. Barbie bu ufak tefek ateş topunu nerede görse tanırdı. Gelen Cox’tu.</p>

  <p>Yaklaşırken yavaşladı ve bir elini önündeki engelleri yoklayan körler gibi öne uzattı. Sonra üstündeki toz toprağı silkelerken gördüler.</p>

  <p>“Özgür olduğunu görmek çok güzel Albay Barbara.”</p>

  <p>“Evet efendim.”</p>

  <p>Cox daha yukarı baktı. “Merhaba Bayan Shumway. Merhaba Barbara’nın diğer dostları. Her şeyi duymak istiyorum ama çabuk olmanız lazım - kasabada bir sirk gösterisi yöneteceğim ve vaktinde dönmek istiyorum.”</p>

  <p>Cox başparmağıyla boşaltmanın başladığı yeri gösterdi: jeneratörlere tutturulmuş düzinelerce Air Max vantilatörü indiriliyordu. Barbie kocaman olduklarını görünce rahatladı. Aşırı yağışlardan sonra tenis kortlarını ve yarış pistlerini kurutmakta kullanılanlardandı. Her biri kendi iki tekerlekli platformuna raptedilmişti. Jeneratörlerse olsa olsa yirmi beygir gücündeydi. Bunun yeterli olmasını diledi.</p>

  <p>“Öncelikle, bana şunların gerekmeyeceğini söylemenizi istiyorum.”</p>

  <p>Barbie, “Kesin olarak bilemem,” dedi. “Ama korkarım gerekebilirler. Hatta kasabalıların akrabalarıyla buluştukları yere, yani 119 tarafına da koymak isteyebilirsiniz.”</p>

  <p>Cox, “Gece,” dedi. “Elimizden ancak bu kadarı gelir.”</p>

  <p>Rusty, “Bunların bir kısmını alın,” dedi. “Hepsine ihtiyacımız olursa zaten gırtlağa kadar pisliğe batmışız demektir.”</p>

  <p>“Öyle bir şey olamaz evlat. Belki Chester’s Mill’in hava sahasını kesebilsek olurdu. Ama bunu yapabilsek zaten bir sorun olmazdı değil mi? Ve insanların akrabalarıyla görüşeceği yere jeneratörle çalışan sanayi tipi vantilatörler dizmek amaca pek uygun olmaz. Kimse bir şey duyamaz o zaman. Bu bebekler biraz gürültülü” Saatine göz attı. “Şimdi on beş dakikada neler anlatabilirsiniz bana?”</p>
</body>
</html>
