<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">1</span></h2>

  <p>Rusty Everett’in sonradan hatırladığı tek şey karmaşaydı. Kafasında net bir biçimde yer eden yegane görüntü Peder Coggins’in çıplak üstüydü:&nbsp;Gevşek beyaz bir deri ve fırlak kaburgalar.</p>

  <p>Oysa Barbie -belki de Albay Cox başına yine o tahkikat şapkasını geçirttiği için- her şeyi görmüştü. Ve gözünün önüne gelen sadece Coggins’in sıyrılan gömleği değildi; Melvin Searles’in parmağıyla onu gösterip başını&nbsp;hafifçe yana eğişiydi, bunun işaret dilinde <span style="font-style:italic;">daha seninle işimiz bitmedi</span> anlamına geldiğini herkes bilirdi.</p>

  <p>Diğer herkes ise -kasabanın durumunu belki de başka hiçbir şey bu kadar iyi anlatamazdı- kanlar içindeki perişan oğlunu bağrına basan babanın feryatlarını ve annenin otuz kilo fazlası olan bedenini olay yerine ulaştırmaya çabalarken, <span style="font-style:italic;">“Alden iyi mi? İYİ Mİ?”</span> diye bağırışını hatırlıyordu.</p>

  <p>Barbie, Rusty Everett’in çocuğun başına üşüşen kalabalığı yararak diz çökmüş iki adama -Alden ve Lester- katıldığını gördü. Alden, oğlunu kollarında sallarken Peder Coggins ağzı menteşesinden çıkmış bir kapı&nbsp;gibi sarkık vaziyette bakakalmıştı. Rusty’nin karısı da hemen arkasındaydı. Rusty, Alden’le Lester’ın arasında dizüstü çöküp oğlanın elini yüzünden çekmeye çalıştı. Alden -Barbie’ye göre şaşılacak bir şey yoktu- aniden&nbsp;Rusty’ye bir tane geçirdi. Rusty’nin burnu kanamaya başladı.</p>

  <p>Doktorun karısı, “Hayır! Bırak yardımcı olsun!” diye bağırdı.</p>

  <p>Barbie, <span style="font-style:italic;">Linda,</span> diye düşündü. <span style="font-style:italic;">Kadının adı Linda ve polis.</span></p>

  <p>“Yapma Alden! Hayır!” Linda elini çiftçinin omzuna koyunca adam döndü. Belli ki ona da bir yumruk indirmek niyetindeydi. Yüzü ifadesizdi,&nbsp;şu anda yavrusunu koruyan bir hayvan gibiydi. Barbie yumruğunu savurunca engellemek için ileri atıldı, sonra akima daha iyi bir fikir geldi.</p>

  <p>Alden’in suratına doğru eğilip, “Doktor geldi!” diye bağırdı. “Doktor! Doktor, dok..”</p>

  <p>Birisi Barbie’yi yakasından tutup yana savurmuştu. Barbie Mel Searles’i -Junior’ın arkadaşlarından biri- tanımaya ve Searles’in rozet takıp mavi üniforma gömleği giydiğini ayırt etmeye anca vakit buldu. Barbie, <span style="font-style:italic;">bundan beteri olamaz</span> diye düşünürken, Searles yanıldığını kanıtlamak istermiş gibi suratına bir yumruk indirdi, o gece Dipper’ın otoparkında da böyle yapmıştı. Muhtemelen burnunu hedef almıştı ama ıskaladı ve Barbie’nin dudaklarını dişlerine yapıştırdı.</p>

  <p>Searles bir daha indirmek üzere yumruğunu kaldırdığında Jackie Wettington -Mel’in o günkü isteksiz partneri- kolunu yakaladı. “Yapma!” diye bağırdı. “Kendine gel!”</p>

  <p>Bir an için mesele ortada kaldı. Sonra Ollie Dinsmore peşinde ağlayan soluk soluğa annesiyle aralarına girdiler ve Searles’i bir adım geri ittiler.</p>

  <p>Searles kolunu indirdi. “Tamam,” dedi. “Ama suç mahallindesin pislik. Polisin olay yerinde. Ne haltsa.”</p>

  <p>Barbie elinin tersiyle kanayan dudağını sildi ve <span style="font-style:italic;">beterin beteri var,</span> diye düşündü.</p>
</body>
</html>
