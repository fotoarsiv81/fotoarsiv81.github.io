<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">12</span></h2>

  <p>Hemen arkasından Şef Randolph girdi içeri, yorgun ama tatmin olmuş görünüyordu. “Sanırım genç polislerimizden bazıları bu işi hepten bıraktı -Dodson, Rawcliffe ve Richardson gitmiş- ama diğerlerinin çoğu kalıyor. Birde yeni gelenler var. Joe Boxer... Stubby Norman... Aubrey Towle... hani şu kitapçının kardeşi.”</p>

  <p>Koca Jim bu sözleri sabırla ama yarım kulakla dinledi. Randolph sonunda susunca Koca Jim VADER zarfını cilalı toplantı masasının üstünden önüne doğru itti. “Zavallı Andrea’nın sallayıp durduğu zarf,” dedi. “Bir baksana.”</p>

  <p>Randolph önce tereddüt etti, sonra klipsi açıp zarftakileri çıkardı. “Burada sadece boş kâğıtlar var.”</p>

  <p>“Çok haklısın. Yarın polislerini topladığında -saat tam yedide karakolda, çünkü Jim Amca’nız karıncalar tepeden inmeye erken başlar diyorsa ona inanmanız lazım- o zavallı kadının zihninin de Başkan McKinley’yi vuran terörist kadar bulanmış olduğunu iyice anlat.”</p>

  <p>Randolph, “O dağ değil miydi?” diye sordu.</p>

  <p>Koca Jim bir süre Bayan Randolph’un oğlunu hangi ahmak ağacından topladığını düşündü. Sonra bu konuyu geçti. Bu gece tam sekiz saatlik güzel bir uyku çekemeyecekti ama beş saat uyumayı umuyordu. Ye buna ihtiyacı vardı. Zavallı yaşlı kalbi için gerekliydi.</p>

  <p>“Bütün polis arabalarını kullanın. İki memur bir arabaya. Herkeste mutlaka şok tabancası ve copu olsun. Fakat gazetecilerin, kameraların ve dış dünyadan o lüzumsuz tiplerin önünde silahını ateşlemeye kalkan olursa... bağırsağını deşerim onun.”</p>

  <p>“Başüstüne.”</p>

  <p>“Kalabalığı ortalarına alarak 119’un sırtlarından gitsinler. Siren çalmasınlar ama tepe ışıklarını yaksınlar.”</p>

  <p>Randolph, “Geçit töreni gibi,” dedi.</p>

  <p>“Evet Pete, geçit töreni gibi. Anayolun kendisini halka bırakın. Arabalardakilere araçları bırakıp yürümelerini söyleyin. Megafonları kullanın. Oraya vardıklarında sağlam ve yorgun olsunlar istiyorum. Yorgun insanlar uslu olur.”</p>

  <p>“Kaçakları tutuklamak için de birkaç polis ayırmamız gerektiğini düşünmüyor musun?” Koca Jim’in gözlerindeki bakışı ve elini kaldırdığını gördü. “Sadece sordum, sadece sordum.”</p>

  <p>“Eh, demek ki bir cevabı da hak ettin. Ne de olsa şef sensin. Öyle değil mi Carter?”</p>

  <p>Carter, “Evet,” dedi.</p>

  <p>“Cevap hayır Şef Randolph, çünkü... dikkatle dinle şimdi... kaçamazlar ki. Chester’s Mill’in üstünde bir Kubbe var ve kesinlikle... asla... kaçamazlar. Acaba şimdi anlayabildin mi durumu?” Randolph’un yanaklarının kızarışını izledi ve, “Dikkatli cevap versen iyi olur,” dedi.</p>

  <p>“Anladım.”</p>

  <p>“O zaman şunu da anla: Dale Barbara kaçakken, o iş birlikçi Everett’ten söz etmiyorum bile, halk korunmak için kamu görevlilerine daha da sıkı sarılacaktır. Ve bizler sıkı baskı uygulasak bile haklı bir sebebimiz olacaktır, öyle değil mi?”</p>

  <p>Randolph nihayet anlamıştı. McKinley adında hem bir dağ hem de bir başkan olduğunu bilmeyebilirdi ama pek çok bakımdan dışarıdaki bir Barbie’nin eldeki bir Barbie’den daha yararlı olacağını kavramışa benziyordu.</p>

  <p>“Evet,” dedi. “Hakikaten öyle olacak. Peki ya basın konferansı? Sen katılmayacaksan birini bu konuda..”</p>

  <p>“Yok, istemiyorum. Ben orada görevimin başında, ait olduğum yerde gelişmeleri izliyor olacağım. Basına gelince, orada toplanan bin kadar insanla dilediğince konferans yapabilir. Tabii duyacağı uğultuyu anlamlı sözlere çevirebilirse.”</p>

  <p>Randolph, “Bizimle ilgili olumsuz şeyler söyleyenler çıkabilir,” dedi.</p>

  <p>Koca Jim buz gibi bir tebessüm fırlattı. “Tanrı bize bu yüzden geniş omuzlar vermiş ahbap. Üstelik, o lüzumsuz Cox ne yapacak ki? Buraya gelip bizi dışarı mı atacak?”</p>

  <p>Randolph vazifeşinas bir tavırla kıkırdadı, kapıya doğru yürümeye başladı, sonra aklına başka bir şey geldi. “Bir sürü insan uzun bir süre orada açıkta olacak. Ordu karşı tarafa seyyar tuvaletler kurdu. Bizim de böyle bir şey yapmamız gerekmez mi? Malzeme deposunda birkaç tane vardı galiba. Daha çok otoyol devriyeleri için. Belki Al Timmons..”</p>

  <p>Koca Jim yeni polis şefinin delirdiğini düşünmeye başlamış gibi bakıyordu. “Bana kalsa kasaba halkı Mısır’dan kovulan İsrailliler gibi yollara döküleceğine evinde otursun derim.” Vurgulamak için durdu. “Eğer sıkışanlar olursa bırak gidip ormana yapsınlar.”</p>
</body>
</html>
