<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">18</span></h2>

  <p>Herkes erkenciydi ve Piper hemen hemen tam dokuzda Chester’s Mill Devrim Komitesi’ni toplantıya çağırdı. İlk olarak katılımcıların cinsiyet dağılımındaki eşitsizlikten etkilenmişti: sekiz kadın ve sadece dört erkek vardı. Ve dört erkekten biri emeklilik yaşını geçmiş, ikisi ise tek başına yetişkin filmine giremeyecek yaştaydı. Dünyanın çeşitli yerlerinde kadınların ve küçük yaşta çocukların eline silah veren gerilla ordularını hatırladı. Bu durumu düzeltmiyordu ama bazen doğru olanla gereken çelişebiliyordu.</p>

  <p>Piper, “Bir dakika için başlarımızı öne eğelim isterim,” dedi. “Dua edecek değilim çünkü artık bunu yaparken kime hitap ettiğimden emin olamıyorum. Fakat sizler kendi Tanrı’nıza birkaç kelime etmek isteyebilirsiniz, bu gece alabileceğimiz her türlü yardıma ihtiyacımız var.”</p>

  <p>Arzusunu yerine getirdiler. Piper kendi başını kaldırdığında bazılarının hâlâ başı önde, gözleri kapalıydı: yeni kovulmuş iki kadın polis, emekli bir süpermarket müdürü, artık gazetesi olmayan gazeteci kadın, bir kütüphaneci, lokantanın sahibi, parmağındaki alyansı çevirmeyi bırakamayan bir Kubbe dulu, yerel alışveriş merkezi patronu ve üç tane beklenmedik şekilde ciddi çocuk uzun kanepeye sıkışmıştı.</p>

  <p>Piper, “Tamam, amin,” dedi. “Toplantıyı ne yaptığını bilen Jackie Wet-tington’a bırakıyorum.”</p>

  <p>Jackie, “Bu sözler fazla iyimser galiba,” dedi. “Ve de erken. Çünkü ben de toplantıyı Joe McClatchey’ye devrediyorum.”</p>

  <p>Joe irkildi. “Bana mı?”</p>

  <p>Jackie, “Ama o söze başlamadan önce,” diye devam etti. “Arkadaşlarından gözcülük etmelerini rica edeceğim. Norrie ön tarafta, Benny de arkada.” Jackie yüzlerindeki protesto ifadesini gördü ve açıklamak için elini kaldırdı. “Bu sizleri odadan çıkarmak için bir bahane değil - önemli. Bizi böyle toplanmış olarak yakalamaları iyi olmaz. Sizler en küçüklersiniz. Güzel karanlık köşeler bulup iyice gizlenin. Şüpheli birinin veya polis araçlarından birinin geldiğini görürseniz ellerinizi şöyle çırpın.” Önce bir kere, sonra iki kere, sonra tekrar bir kere el çırptı. “Sonradan size de her şeyi anlatacağız söz veriyorum. Yeni düzenimiz sırlara değil bilgi paylaşımına dayanıyor.”</p>

  <p>Onlar gidince Jackie, Joe’ya döndü. “Linda’ya anlattığın şu kutuyu. Herkese anlat. Başından sonuna.”</p>

  <p>Joe okulda tahtaya kalkmış gibi ayağa kalktı. “Sonra da kasabaya döndük,” diyerek sözlerini bitirdi. “Ve o rezil Rennie, Rusty’yi tutuklattı” Alnındaki teri silip tekrar kanepeye oturdu.</p>

  <p>Claire kolunu oğlunun omzuna attı. “Joe, Rennie’nin kutuyu bulmasının kötü olacağını söylüyor,” dedi. “Onu kapamaya veya durdurmaya çalışmak yerine yaptığı şeyi yapmaya devam etmesini tercih edebileceğini düşünüyor.”</p>

  <p>Jackie, “Bence haklı,” dedi. “Demek ki kutunun varlığı ve yeri ilk sırrımız.”</p>

  <p>Joe, “Bilemiyorum..” dedi.</p>

  <p>Julia, “Ne? Bilmesi gerektiğini mi düşünüyorsun?”</p>

  <p>“Belki. Bir anlamda. Düşünmem lazım.”</p>

  <p>Jackie çocuğa başka soru yöneltmeden devam etti. “İkinci işimize geçelim. Yarın gece Barbie ile Rusty’yi hapisten kaçırmayı denemek istiyorum. Büyük kasaba toplantısı sırasında. Barbie, Başkan’ın kasaba yönetimini devralmasını istediği kişi..”</p>

  <p>Ernie, “Rennie’den başka herkes istiyor,” diye homurdandı. “O yeteneksiz bu kasabayı babasının malı sanıyor.”</p>

  <p>Linda, “Tek bir konuda iyi,” dedi. “İşine geldiği zaman ortalık karıştırmakta. Yiyecek isyanıyla gazetenin yakılması... bence ikisi de onun emriyle yapıldı.”</p>

  <p>Jackie, “Tabii ki öyle oldu,” dedi. “Başka kim kendi rahibini öldürür..”</p>

  <p>Rose hayretle ona baktı. “Yani Coggins’i Rennie mi öldürmüş?”</p>

  <p>Jackie cenaze evinde gördüklerini ve Coggins’in yüzündeki izlerin Rusty’nin, Rennie’nin, çalışma odasında gördüğü altın beyzbol topuyla olan bağlantısını anlattı. Dehşet içinde ama şüphe duymadan dinlediler.</p>

  <p>“Kızlar da mı?” Lissa Jamieson hafif ve korku dolu bir sesle sormuştu.</p>

  <p>“Kızların ölümüyle ilgili oğlundan şüpheleniyorum.” Jackie canlanmış gibiydi. “Ve muhtemelen o iki cinayetin Koca Jim’in siyasi amaçlarıyla bir ilgisi yoktu. Junior bu sabah çok kötüydü. McCain’lerin evinde, cesetlerin bulunduğu yerde. Bulan da oydu zaten.”</p>

  <p>Ernie, “Ne tesadüf,” dedi.</p>

  <p>“Şimdi hastanede. Ginny Tomlinson beyin tümörü diyor. Bu da cinayetleri açıklıyor.”</p>

  <p>“Baba oğul cinayet işliyor ha?” Claire, Joe’ya her zamankinden de sıkı sarılmıştı.</p>

  <p>Jackie, “Tam bir ekip sayılmazlar,” dedi. “Baskı altında benzer davranış bozuklukları, yani genetik bir şey diyebiliriz.”</p>

  <p>Linda, “Fakat cesetlerin aynı yerde bulunması, iki katil varsa birlikte hareket ettiklerini kanıtlıyor,” dedi. “Mesele şu ki kocamla Dale Barbara onları büyük bir komplo teorisine alet eden bir caninin elinde. Şimdiye kadar öldürülmemiş olmalarının tek sebebi Rennie’nin onları ibret olsun diye kullanmak istemesi. Halkın önünde idam edilmelerini istiyor.” Gözyaşlarını tutmaya çalışırken bir an yüzü buruştu.</p>

  <p>Lissa, “Bu kadar ileri gittiğine inanamıyorum,” dedi. Boynundaki madalyonla oynuyordu. “Yani adam alt tarafı ikinci el araba satıcısı.”</p>

  <p>Bu sözlere sessizlik karşılık verdi.</p>

  <p>Sessizlik biraz uzayınca Jackie, “Şimdi bakın,” dedi. “Linda ile ikimizin niyetini size anlatarak bu işi gerçek bir komploya dönüştürmüş oldum. Şimdi oylama yapacağım. Buna katılmak isteyenler el kaldırsın. El kaldırmayanlar gidebilir, tabii burada konuşulanları anlatmamak üzere yemin ettikten sonra. Zaten bunu yapmak da istemezsiniz; burada bulunanları ve konuşulanları kimseye anlatmazsanız nasıl duyduğunuzu açıklamak zorunda da kalmazsınız. Bu iş tehlikeli. Sonunda hapse girebiliriz veya daha kötü şeyler olur. O yüzden ellere bakalım. Kimler kalmak istiyor?”</p>

  <p>İlk el kaldıran Joe oldu ama Piper, Julia, Rose, Ernie Calvert da hemen arkasından geldiler. Linda ile Rommie aynı anda kaldırdılar. Lissa ise Claire McClatchey’ye baktı. Claire içini çekip başını salladı. İki kadın da ellerini kaldırdılar.</p>

  <p>Joe, “İyi karar anne,” dedi.</p>

  <p>Claire, “Babana bu işlere bulaşmana izin verdiğimi söylersen James Rennie tarafından idam edilmene gerek kalmaz. Ben yaparım,” dedi.</p>
</body>
</html>
