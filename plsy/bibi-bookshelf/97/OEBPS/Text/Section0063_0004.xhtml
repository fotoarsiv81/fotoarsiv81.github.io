<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">5</span></h2>

  <p>Arabası olanlar arabalarına bindiler. Sonra hepsi birden yola çıkmaya hazırlandı.</p>

  <p>Joe McClatchey, <span style="font-style:italic;">beklendiği gibi,</span> diye düşündü. <span style="font-style:italic;">Tam beklendiği gibi.</span></p>

  <p>Polislerin çoğu oluşan trafik düğümünü çözmeye çalışıyordu ama bir avuç çocuk bile (Joe, Benny Drake ve Norrie Calvert’la birlikte duruyordu) yeni atanan memurların hiçbir şeyden anlamadığını söyleyebilirdi. Güneşli havada küfürler uçuşuyordu (“Şu rezil arabanı geri alamıyor musun!”). Karmaşaya rağmen kimse kornaya basmıyordu. Muhtemelen çoğu kornaya bile basamayacak kadar aptallaşmış durumdaydılar.</p>

  <p>Benny, “Şu salaklara bakın,” dedi. “Ne kadar yakıtı boşa harcadıklarının farkında bile değiller. Yakıtın yakında biteceğinden haberleri yok herhalde.”</p>

  <p>Norrie, “Evet,” dedi. Zorlu bir çocuktu. Küçük kasabanın asi kızıydı ama şimdi sadece solgun, üzgün ve korkmuş görünüyordu. Benny’nin elini tuttu. Korkuluk Joe’nun kalbi kırılmıştı ama kız kendi elini de tutar tutmaz düzeldi.</p>

  <p>Benny boştaki eliyle göstererek, “Bakın tutuklayacakları adam da gidiyor,” dedi. Barbie ile gazeteci hanım diğer altmış yetmiş kişiyle birlikte çayırdan geçici park alanına doğru yürüyordu, bazı protestocular pankartlarını ruhsuz bir tavırla artlarından sürüklüyorlardı.</p>

  <p>Korkuluk Joe, “Gazeteci Nancy fotoğraf filan çekmiyordu,” dedi. “Ben tam yanındaydım. Çok kurnazca davrandı.”</p>

  <p>Benny, “Ya,” dedi. “Ama yine de o adamın yerinde olmak istemezdim. Bu pislik bitene kadar polisler canlarının istediğini yapabilirler.”</p>

  <p>Joe bunun doğru olduğunu düşündü. Üstelik yeni polisler pek de düzgün adamlar değildi. Mesela Junior Rennie. Ayyaş Sam’in tutuklanmasını hâlâ konuşuyorlardı.</p>

  <p>Norrie, Benny’ye, “Ne diyorsun sen?” diye sordu.</p>

  <p>“Daha bir şey yok. Şimdilik her şey sakin.” Biraz düşündü. “Oldukça sakin. Ama bu durum devam ederse... <span style="font-style:italic;">Lord of the Flies’ı</span> hatırlıyor musunuz?” İngilizce dersinde okumuşlardı.</p>

  <p>Farklı bir ses tonuyla konuşmaya başladı. “ ‘Domuzu öldürün. Gırtlağını kesin. Vurun. ’ İnsanlar polislere domuz diyor ama ben size ne düşündüğümü söyleyeyim, bence boka battıkça polisler domuz buluyor. Belki onlar da korktukları içindir.”</p>

  <p>Norrie Calvert gözyaşlarına boğulmuştu. Korkuluk Joe tek koluyla kıza sarıldı. Sanki böyle bir hareket ikisinin de havaya uçmasına yol açabilir korkusuyla dikkatlice yapmıştı bunu, ama kız suratını gömleğine gömüp ona sarıldı. O da tek koluyla sarılmıştı, çünkü öbür eli hâlâ Benny’nin elindeydi. Joe hayatında kızın gözyaşlarının gömleğini ıslatması yüzünden duyduğu heyecan kadar garip bir şey hissetmediğini düşündü. Kızın başının üstünden sitemkâr bir ifadeyle Benny’ye baktı.</p>

  <p>Benny, “Pardon dostum,” deyip kızın sırtını okşadı. “Korkma.”</p>

  <p>Kız, “Çocuğun gözü çıktı!” diye bağırdı. Sözleri Joe’nun göğsünde boğulmuştu. Sonra Joe’dan ayrıldı. “Artık hiç eğlenceli değil. Hiç komik değil bu durum.”</p>

  <p>“Yok.” Joe büyük bir gerçeği keşfediyormuş gibi konuşmuştu. “Değil.”</p>

  <p>Benny, “Bakın,” dedi. Ambulans gelmişti. Twitch kırmızı tepe ışıklarını yakmış Dinsmore’un tarlasına dalmıştı. Ablası, yani Sweetbriar Rose’un sahibi olan kadın önünden giderek yoldaki çukurların yerini gösteriyordu. Ekim ayının parlak öğle sonrasında tarlada bir ambulans: bu da son noktayı koymuştu.</p>

  <p>Korkuluk Joe’da aniden protesto hevesi bitti. Aslında eve gitmek de istemiyordu.</p>

  <p>O anda istediği tek şey bu kasabadan ayrılmaktı.</p>
</body>
</html>
