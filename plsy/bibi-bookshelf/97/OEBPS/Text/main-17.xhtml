<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">22</span></h2>

  <p>Andy Sanders’la şef, WCIK’ın deposunun yanında oturmuş met içiyorlardı. Tam karşılarında, radyo kulesini çevreleyen arsada ince tahtalardan yapılmış haçla belirlenen bir höyük vardı. Höyüğün altında Bratz işkencecisi, tecavüz kurbanı, Küçük Walter’ın annesi Sammy Bushey yatmaktaydı.&nbsp;Şef daha sonra Chester’s Gölü kıyısındaki mezarlıktan normal bir haç çalabileceğim söylemişti. Tabii vakit kalırsa. Kalmayabilirdi de.</p>

  <p>Bu noktayı vurgulamak istercesine elindeki garaj kumandasını kaldırdı.</p>

  <p>Andy, Sammy için de Claudette ve Dodee için üzüldüğü kadar üzülüyordu, ama artık bu klinik bir üzüntüydü, özenle kendi Kubbe’sinin altına kaldırılmıştı: görebilir, varlığını kabullenebilir ama o varken gerçekten içine giremezdiniz. Ki bu da iyi bir şeydi. Bunu Şef Bushey’e de anlatmaya&nbsp;çalışmış, ama lafın ortasında kaybolmuştu - karmaşık bir kavramdı. Ama şef de başını sallamış ve Andy’ye uzun cam bir boru uzatmıştı. Cam borunun kenarına TİCARİ OLARAK ALINIP SATILAMAZ sözcükleri kazılmıştı.</p>

  <p>Şef, “Güzel, değil mi?” dedi.</p>

  <p>Andy, “Evet!” diye karşılık verdi.</p>

  <p>Bir süre bu uyuşturucuların ne şahane olduğunu ve bu zıkkımı bulmakla ne iyi bir şey yaptıklarını konuştular. Bir noktada kuzeyde muazzam bir patlama oldu. Andy elini onca duman yüzünden yanan gözlerine siper&nbsp;etti. Neredeyse cam boruyu düşürüyordu ama şef kurtardı.</p>

  <p>“İşe bak, uçak bu!” Andy ayağa kalkmaya çalıştı ama bacakları onu taşımadı. Tekrar yerine oturdu.</p>

  <p>Şef, “Yok Sanders,” dedi. Borudan bir nefes çekti. Bağdaş kurup oturmuş haliyle Andy’ye barış çubuğu tüttüren bir Kızılderili gibi göründü.</p>

  <p>Barakanın duvarına dayanmış dört tane tam otomatik AK-47 vardı. Tüfekler Rus yapımıydı ama -depoda bulunan pek çok diğer güzel şey gibi—&nbsp;Çin’den ithal edilmişti. Ayrıca beş sandık dolusu şarjörle bir sandık RGD-5&nbsp;el bombası vardı. Şef el bombalarının sembollerini Andy’ye tercüme ederken <span style="font-style:italic;">Sakın Bu Anasının Gözünü Düşüreyim Deme</span> diye izah etmişti.</p>

  <p>Şimdi şef tüfeklerden birini alıp dizlerinin üstüne yatırmıştı. “O uçak değildi,” diye gürledi.</p>

  <p>“Değil miydi? Peki neydi o zaman?”</p>

  <p>“Tanrı’dan bir işaret.” Şef deponun yanma yazdığı yazıya baktı: Vahiy Kitabı’ndan (özgürce tercüme edilmiş) iki alıntıydı. Sonra tekrar Andy’ye&nbsp;döndü. Kuzeyde yoğun siyah duman dağılmaya başlamıştı. Altında, uçağın&nbsp;ormanda düştüğü yerden yeni bir duman yükseliyordu. Şef derinlerden gelen bir sesle, “Tarihi yanlış anlamışım,” dedi. “Cadılar Bayramı bu yıl erken&nbsp;geliyor. Belki bugün, belki yarın, belki de öbür gün.”</p>

  <p>Andy yardımsever bir edayla, “Belki de ondan sonraki gün,” diye ekledi.</p>

  <p>Şef, “Belki,” dedi. “Ama bence daha çabuk olacak. Sanders!”</p>

  <p>“Ne var şef?”</p>

  <p>“Sen de bir tüfek al. Artık sen de Tanrı’nın ordusundansın. Bir Hıristiyan askerisin. O dönek piç kurusunun kıçını yaladığın günler geride kaldı.”</p>

  <p>Andy de bir AK alıp çıplak bacaklarının üstüne koydu. Silahın ağırlığı ve sıcaklığı hoşuna gitmişti. Emniyetin açık olduğundan emin olmak için kontrol etti. “Hangi dönek piç kurusundan bahsediyorsun şef?”</p>

  <p>Şef ona aşağılayıcı bir bakışla baktı ama Andy cam boruya uzandığında güçlük çıkarmadı. İkisine de bol bol yetecek kadar vardı, zaten nasıl olsa fazla sürmeyecekti. “Rennie. Dönek piç kurusu o işte.”</p>

  <p>Andy, “O benim dostum -kankam- ama pisliğin teki de olabilir evet,” diye itiraf etti. “Hey Tanrım, ama bu zıkkım çok güzel.”</p>

  <p>Şef alçakgönüllülükle, “Öyle,” diye kabullendi ve cam boruyu (Andy artık buna Barış Çubuğu diyordu) geri aldı. “Bu boru boruların en uzunu,&nbsp;içindeki safların en safı ve neydi bu Sanders?”</p>

  <p>Andy gururla, “Melankolinin ilacı!” diye yapıştırdı.</p>

  <p>“Peki şu ne?” Kubbe’deki yeni siyah lekeyi gösteriyordu.</p>

  <p>“Bir işaret! Tanrı’dan!”</p>

  <p>Şef, “Evet,” dedi yatışmıştı. “Kesinlikle öyle. Artık Tanrısal bir yolculuktayız Sanders. Tanrı yedinci mührü açınca ne olduğunu biliyor musun? <span style="font-style:italic;">Vahiy</span>’i okudun mu?”</p>

  <p>Andy’nin gençken katıldığı Hıristiyan kampıyla ilgili bir anısı vardı, sirklerde o küçük araçtan fırlayan palyaçolar gibi yedinci mühürden fırlayan&nbsp;melekler hakkındaydı ama bu şekilde dile getirmek istemedi. Şef bunu hakaret olarak algılayabilirdi. O yüzden başını sallamakla yetindi.</p>

  <p>Şef, “Öyle değil,” dedi. “Kutsal Mesih Kilisesi’nde vaaz dinlemiş olabilirsin ama vaaz dinlemek eğitim değil. Vaaz gerçek öngörü sayılmaz. Bunu anlıyor musun?”</p>

  <p>Andy’nin anladığı bir nefes daha çekmek istediğiydi ama yine başını salladı.</p>

  <p>“Yedinci mühür açılınca yedi trompetle yedi melek ortaya çıktı. Ve her nefes üflendiğinde dünyayı bir felaket vurdu. İşte, çek şu zıkkımdan, konsantre olmana yardımcı olur.”</p>

  <p>Ne zamandır burada met çekiyorlardı? Saatler olmuş gibiydi. Sahiden bir uçak kazası görmüşler miydi? Andy öyle tahmin ediyordu ama artık emin değildi. Garip bir şekilde inanması zor geliyordu. Belki de biraz kestirmesi lazımdı. Öte yandan, burada şefle kafa bulmak ve eğitim görmek&nbsp;de çok güzeldi. Şefe, “Neredeyse kendimi öldürecektim ama Tanrı korudu&nbsp;beni,” dedi. Bu düşünce o kadar muhteşemdi ki gözleri doldu.</p>

  <p>“Tabii, tabii bu çok açık. Öteki mesele o kadar değil. O yüzden dinle.”</p>

  <p>“Dinliyorum.”</p>

  <p>“İlk melek borusunu üfledi ve dünyaya kan yağdırdı. İkinci melek üfledi ve denizin ortasında ateşten bir dağ yarattı. Şu sizin volkan filan dediğiniz zımbırtıları.”</p>

  <p>Andy, “Evet!” diye bağırdı ve kazara kucağındaki AK-47’nin tetiğine bastı.</p>

  <p>Şef, “Dikkat etsen iyi olur,” dedi. “Emniyet açık olmasaydı benim aleti şuradaki çam ağacına gömecektin. Çek şu zıkkımdan.” Boruyu Andy’ye uzattı. Andy boruyu ona verdiğini bile hatırlamıyordu, ama demek ki vermişti. Peki saat kaçtı? Öğleden sonranın ortasını bulmuş gibiydiler ama bu&nbsp;nasıl olabilirdi? Öğle vakti hiç acıkmamıştı ve hep çok acıkırdı, bu onun en&nbsp;sevdiği öğündü.</p>

  <p>“Şimdi dinle Sanders, çünkü bu önemli kısmı.”</p>

  <p>Şef hepsini ezbere biliyordu, çünkü buraya geldiğinden beri <span style="font-style:italic;">Vahiy</span> kitabını yiyip yutmuştu; bazen sabahlara kadar tekrar tekrar okuduğu oluyordu. “Üçüncü melek de borusunu öttürmüş ve gökten büyük bir yıldız düşmüş!&nbsp;Meşale gibi yanıyormuş!”</p>

  <p>“Az önce gördük onu!”</p>

  <p>Şef başını salladı. Bakışları İrlanda Havayolları uçağının sonuyla buluştuğu yerdeki kara lekeye sabitlenmişti. “Ve bu yıldıza Pelin denmiş ve bu yüzden bir sürü kötü insan ölmüş. Sen de kötü müsün Sanders?”</p>

  <p>Andy, “Hayır!” diye güvence verdi.</p>

  <p>“Hayır. Biz olgunlaştık. Fakat o yıldız gökte yine parladığına göre kötü adamlar gelecek demektir. Bana bunu Tanrı söyledi Sanders ve palavra atmıyorum. Bende hiç palavra olmaz. Bütün bunları elimizden almaya çalışacaklar. Rennie ile o sahtekâr yardakçıları.”</p>

  <p>Andy, “Olmaz!” diye haykırdı. Ani ve yoğun bir paranoyaya kapılmıştı. Çoktan gelmiş olabilirlerdi! Sahtekâr yardakçılar ağaçların arasından sürünerek yaklaşıyordu! Little Bitch Yolu’ndan dizi dizi kamyonlarla geliyorlardı! Şimdi şef söyleyince Rennie’nin bunu niye yapacağını bile anlamıştı. O buna, “Delillerden kurtulmak,” diyordu.</p>

  <p>“Şef!” Yeni arkadaşının koluna yapıştı.</p>

  <p>“O kadar sıkma Sanders. Acıyor.”</p>

  <p>Elini biraz gevşetti. “Koca Jim gelip propan tüplerini almaktan söz etmişti zaten - bu ilk adım olacak!”</p>

  <p>Şef başını salladı. “Bir kere geldiler bile. İki tüp aldılar. İzin verdim,” durdu, sonra el bombalarını okşadı. “Bir daha vermem. Benimle misin bu&nbsp;konuda?”</p>

  <p>Andy sırtlarını dayadıkları binada duran onca uyuşturucuyu düşündü ve şefin beklediği cevabı verdi. “Kardeşim,” dedi ve şefe sarıldı.</p>

  <p>Şef sıcak ve pis kokuluydu ama Andy hevesle sarılmıştı. Yirmi yıldır hafta arası bir günde ilk kez tıraş etmediği yüzünden yaşlar iniyordu. Bu harikaydı. Bu... bu...</p>

  <p><span style="font-style:italic;">Bağlanmaktı!</span></p>

  <p>Şefin kulağına, “Kardeşim,” diye hıçkırdı.</p>

  <p>Şef onu geri itip ciddi bir tavırla yüzüne baktı. “Bizler Tanrı’nın elçileriyiz,” dedi.</p>

  <p>Ve -yanındaki bu pejmürde kâhin dışında dünyada yapayalnız kalmış olan- Andy Sanders amin dedi.</p>
</body>
</html>
