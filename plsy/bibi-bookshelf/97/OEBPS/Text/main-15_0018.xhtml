<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">6</span></h2>

  <p>Oraya vardığında üç çocuk da McClatchey'lerin evindeydi ve eğer şanslılarsa bu ekim çarşambasının sonunda ulusal kahraman ilan edilebilecek kişiler garip bir şekilde suskundular.</p>

  <p>Rusty aslında hissettiğinden daha istekli bir şekilde, “Hazır mısınız millet?” diye sordu. “Oraya gitmeden önce Burpee’ye uğramamız lazım,&nbsp;ama fazla uzun..”</p>

  <p>Claire, “Önce size anlatmaları gereken bir şey var,” dedi. “Keşke anlatmasalardı. Bu iş giderek daha kötüye gidiyor. Bir bardak portakal suyu ister misiniz? Bozulmadan bitirmeye çalışıyoruz.”</p>

  <p>Rusty çok az istediğini gösterecek şekilde başparmağıyla işaret parmağını kaldırdı. Portakal suyunu sevdiğinden değil, ama kadının odadan çıkmasını istemişti ve hissettiği kadarıyla o da bunu arzu ediyordu. Solgun görünüyordu, sesinde de korku dolu bir tını vardı. Rusty bunun çocukların Black Ridge’de bulduğu şeyle ilgili olmadığını tahmin etti; bu bambaşka&nbsp;bir şeydi.</p>

  <p><span style="font-style:italic;">Tam da sırasıydı,</span> diye düşündü.</p>

  <p>Kadın odadan çıkınca, “Dökülün bakalım,” dedi.</p>

  <p>Benny’yle Norrie’ye dönüp Joe’ya baktılar. Joe içini çekti, saçını geri itti ve tekrar içini çekti. Bu ağırbaşlı ergen tavırlarıyla, üç gün önce Alden&nbsp;Dinsmore’un çiftliğindeki çocuğa çok az benziyordu. Onun yüzü de annesininki gibi solgundu ve alnında birkaç sivilce -belki de ilk sivilceleri- belirmişti. Rusty böyle aniden çıkan sivilceleri daha önce de görmüştü. Stresten olurlardı.</p>

  <p>“Ne oldu Joe?”</p>

  <p>Joe, “İnsanlar benim zeki olduğumu söyler,” dedi ve Rusty çocuğun gözlerinin dolduğunu fark etti. “Galiba öyleyim, ama bazen keşke olmasaydım diyorum.”</p>

  <p>Benny, “Merak etme,” dedi. “Birçok bakımdan aptalın tekisindir.”</p>

  <p>Norrie kibarca, “Kes sesini Benny,” dedi.</p>

  <p>Joe onların farkına bile varmamıştı. “Altı yaşımdayken satrançta babamı yenebiliyordum, sekizime gelince annemi de yenmeye başladım. Okulda hep A alırım. Bilim Ödülü’nü hep ben kazanırım. İki yıldır kendi bilgisayar&nbsp;programlarımı yazıyorum. İnek olduğumun farkındayım.”</p>

  <p>Norrie gülümsedi ve elini onun elinin üstüne koydu. Joe, kızın elini&nbsp;<span style="text-indent: 1.5em;">sıktı.</span></p>

  <p>“Fakat ben sadece bağlantıları kurarım, anlıyor musunuz? Hepsi bu. Yani A ise o zaman B’dir. A değilse, B de yemeğe çıkmıştır. Ve muhtemelen bütün alfabe.”</p>

  <p>“Tam olarak neden söz ediyoruz Joe?”</p>

  <p>“O cinayetleri aşçının işlediğini sanmıyorum. Yani biz sanmıyoruz.” Norrie ile Benny de başlarını sallayınca rahatlar gibi oldu. Fakat Rusty,&nbsp;“Ben de,” deyince yüzünde beliren hoşnutluk ifadesinin (hayretle karışık)&nbsp;yanında bu hiç kalırdı.</p>

  <p>Benny, “Size böyle biridir demiştim,” dedi. “Ayrıca müthiş dikiş atar.” Claire zarif bir bardakla geri döndü. Rusty portakal suyundan bir yudum aldı. Ilıktı ama içilir gibiydi. Jeneratör olmazsa yarına böyle olmayacaktı.</p>

  <p>Norrie, “Siz niye öyle düşünüyorsunuz?” diye sordu.</p>

  <p>“Önce siz.” Black Ridge’deki jeneratör bir an için aklından çıkmıştı. Joe, “Dün sabah Bayan Perkins’i gördük biz,” dedi. “Common’da, Geiger Sayacı’nı çalıştırmak üzereydik. O da Town Common Tepesi’ne gidiyordu.”</p>

  <p>Rusty bardağını koltuğunun yanındaki sehpanın üzerine bıraktı ve ellerini dizlerinin altında kenetledi. “Saat kaçtı?”</p>

  <p>“Saatim pazar günü Kubbe’nin orada durdu, o yüzden tam olarak söyleyemem ama biz onu gördüğümüzde süpermarketteki karmaşa devam ediyordu. Yani dokuzu çeyrek geçe filan olmalı. Daha geç olamaz.”</p>

  <p>“Ve daha erken. Çünkü isyan sürüyordu. Duydunuz.”</p>

  <p>Norrie, “Evet,” dedi. “Sahiden çok gürültü vardı.”</p>

  <p>“Ve Brenda Perkins olduğundan eminsiniz. Başka bir kadın olamaz?” Rusty’nin kalbi küt küt atıyordu. Eğer isyan sırasında sağ olarak görüldüyse&nbsp;Barbie sahiden temize çıkmış demekti.</p>

  <p>Norrie, “Onu hepimiz tanırız,” dedi. “Hatta ayrılmadan önce Kız İzci Takımı’nda danışmanımdı benim.” Aslında sigara içtiği için atılmıştı ama o&nbsp;anda konuyla bir ilgisi olmadığı için bahsetmemişti.</p>

  <p>Joe, “Ve annemden cinayetlerle ilgili konuşulanları duydum,” dedi. “Bildiği ne varsa anlattı. Yani şu künyeleri filan.”</p>

  <p>Claire, “Aslında annesi bildiği her şeyi anlatmak istemedi,” dedi. “Ama oğlum çok ısrarcı olabiliyor ve bu da önemli görünüyordu.”</p>

  <p>Rusty, “Gerçekten önemli,” dedi. “Peki Bayan Perkins nereye gitti?” Buna Benny cevap verdi. “Önce Bayan Grinnell’in evine gitti, ama herhalde pek iyi şeyler söylemedi ki Bayan Grinnell kapıyı suratına kapattı.”</p>

  <p>Rusty kaşlarını çattı.</p>

  <p>Norrie, “Doğru,” dedi. “Bayan Perkins ona postasını mı ne getirmişti. Bayan Grinnell’e bir zarf verdi. Bayan Grinnell zarfı alıp kapıyı çarptı. Benny’nin dediği gibi.”</p>

  <p>Rusty, “Ha,” dedi. Sanki geçen cumadan bu yana Chester’s Mill’de posta dağıtımı yapılıyormuş gibi. Fakat önemli olan Barbie’nin bulunduğu yeri ispatlayabildiği bir saatte Brenda’nın sağ olarak görülmüş olmasıydı. “Sonra nereye gitti?”</p>

  <p>Joe, “Anacaddeden karşıya geçip Chester’s Sokağı boyunca yürüdü,”&nbsp;<span style="text-indent: 1.5em;">dedi.</span></p>

  <p>“Bu sokak.”</p>

  <p>“Doğru.”</p>

  <p>Rusty dikkatini Claire’e çevirdi. “Acaba size..”</p>

  <p>Claire, “Buraya gelmedi,” dedi. “Tabii ben aşağıdaki kilerde kalan konservelere bakarken gelmediyse. Yarım saat kadar oradaydım. Belki kırk dakika... o... süpermarketten gelen o sesleri duymak istememiştim.”</p>

  <p>Benny önceki gün söylediğini tekrarladı. “Chester’s Sokağı bayağı uzun. Bir sürü ev var.”</p>

  <p>Joe, “Bence önemli olan bu değil,” dedi. “Anson Wheeler’ı aradım. Bay Barbara’nın dün sabah işte olup olmadığını sordum ve evet dedi. Bay Barbara isyan başlayınca Yemek Dünyası’na gitmiş. Ondan sonra da hep Anson ve&nbsp;Bayan Twitchell’le birlikteymiş. Yani Bayan Perkins konusunda temize çıkmış oluyor ve benim de aklıma A değilse B de değildir konusunda söylediklerim geldi. Hani bütün alfabe için de.”</p>

  <p>Rusty bu metaforun insan ilişkileri açısından fazla matematiksel olduğunu düşünüyordu ama Joe’nun ne demek istediğini anlamıştı. Barbie’nin yine başka yerde bulunduğunu ispat edebileceği başka cinayetler de vardı,&nbsp;ama katil için aynı şeyi söylemek zordu. Ve eğer Koca Jim bu cinayetlerden&nbsp;birini işlemişse -ki Coggins’in yüzündeki izler bunu gösteriyordu- o zaman&nbsp;muhtemelen ötekileri de o işlemişti.</p>

  <p>Veya Junior. Junior şimdi silahlı ve rozetliydi üstelik.</p>

  <p>Norrie, “Polise gitmemiz gerekmiyor mu?” diye sordu.</p>

  <p>Claire, “Ben bundan korkuyorum,” dedi. “Gerçekten çok korkuyorum. Ya Brenda Perkins’i Rennie öldürdüyse? O da bu caddede oturuyor.”</p>

  <p>Norrie, “Dün ben de bunu demiştim,” dedi.</p>

  <p>“Hem bir meclis üyesi yüzüne kapıyı kapattıysa başka bir üyeye gitmesi makul olmaz mıydı?”</p>

  <p>Joe dalga geçer gibi, “Arada bir bağ olduğundan şüpheliyim anne,” dedi.</p>

  <p>“Belki yoktur, ama yine de Jim Rennie’yi görmeye gitmiş olabilir. Ve Peter Randolph..” Başını salladı. “Koca Jim sıçra deyince Peter ne kadar&nbsp;yükseğe diye soruyor.”</p>

  <p>Benny, “İyi espri Bayan McClatchey!” diye bağırdı. “Bir numarasınız siz..”</p>

  <p>“Sağ ol Benny, ama bu kasabada bir numara Jim Rennie.”</p>

  <p>“Ne yapıyoruz?” Joe sıkıntılı gözlerle Rusty’ye bakıyordu.</p>

  <p>Rusty yine o isi düşündü. Sarı gökyüzünü. Havadaki is kokusunu. Hatta Jackie Wettington’un Barbie’yi kaçırma planına da zaman ayırdı. Tehlikeli olsa da adam için üç çocuğun tanıklığından daha iyi bir fırsattı, özellikle de ifadeyi alacak polis şefi emir almadan kıçını silmeyi bile beceremeyen biriyken.</p>

  <p>“Şu anda hiçbir şey. Dale Barbara bulunduğu yerde emniyette.” Rusty bunun doğru olmasını diliyordu. “Halletmemiz gereken diğer mesele var.&nbsp;Eğer sahiden Kubbe’yi oluşturan jeneratörü bulduysanız ve onu kapatabilirsek..”</p>

  <p>Norrie Calvert, “Diğer sorunlar kendiliğinden çözülür,” dedi. Bayağı rahatlamışa benziyordu.</p>

  <p>Rusty, “Sahiden de çözülebilir,” dedi.</p>
</body>
</html>
