<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark8"></a><span style="font-weight:bold;">2</span></h2>

  <p>Birleşik Devletler Kara Kuvvetleri, Albay James O. Cox, saat on buçukta elinde telefonla bekleyeceğini söylemişti. Ama Barbie’yle Julia Shumway biraz geç kalmışlardı ve Barbie telefon ettiğinde saat on bire yirmi vardı. Anlaşılan Cox yine de bekliyordu, çünkü telefon ilk çalışında açılmıştı. Barbie’nin eski patronu, “Merhaba, ben Ken,” demişti bile.</p>

  <p>Barbie hâlâ öfkeliydi, ama güldü. “Evet komutanım. Bendeniz de bütün iyi bokları kapan fahişe olmaya devam ediyorum.”</p>

  <p>Hiç kuşkusuz iyi bir başlangıç yapmaktan uzak olduklarını düşünen Cox da güldü. “Nasılsın Yüzbaşı Barbara?”</p>

  <p>“İyiyim komutanım. Bu arada, saygısızlık etmek istemem ama artık sadece Dale Barbara’yım. Bugünlerde yerel bir lokantadaki ızgaralara komuta ediyorum ve sohbet havasında da değilim. Kafam karmakarışık efendim, ayrıca bir avuç denizcinin sırtını seyrettiğim ve dönüp benimle göz göze gelmekten kaçındıkları için bayağı tepem atmış durumda.”</p>

  <p>“Anlıyorum. Sen de benimle ilgili bir şeyi anlamalısın. Bütün o adamların bu durumu bitirmek veya yardımcı olmak için yapabilecekleri bir şey olsaydı şimdi kıçlarına değil suratlarına bakıyor olurdun. Buna inanıyor musun?”</p>

  <p>“Sizi duyuyorum efendim.” Tam olarak bir cevap sayılmazdı.</p>

  <p>Julia hâlâ fotoğraf çekiyordu. Barbie yolun kenarına çekildi. Yeni yerinden kamyonların arkasındaki çadırı görebiliyordu. Ayrıca küçük bir karavana çadırıyla bir sürü askeri kamyonun park etmiş olduğu yeri de görüyordu. Denizciler buraya kamp kuruyorlardı ve muhtemelen 119’la 117’nin kasabadan çıktığı noktadakilerden büyük olacaktı.</p>

  <p>Cox, “Gazeteci kadın da orada mı?” diye sordu.</p>

  <p>“Burada. Fotoğraf çekiyor. Ve bana ne söylerseniz ona da aktaracağım efendim. Ben artık bu taraftayım.”</p>

  <p>Julia, Barbie’ye gülümsemek için bir anlığına durdu.</p>

  <p>“Anlıyorum yüzbaşı.”</p>

  <p>“Efendim bana böyle hitap etmek size bir şey kazandırmaz.”</p>

  <p>“Tamam, sadece Barbie. Böylesi daha mı iyi?”</p>

  <p>“Evet efendim.”</p>

  <p>“Küçük kasabanızdaki insanların iyiliği için... umarım o hanım gazetede basacağı şeyler konusunda yeterince seçici davranır.”</p>

  <p>“Bence öyle olacaktır.”</p>

  <p>“Ve eğer dışarıdan birine o fotoğrafları e-postayla yollarsa -haber dergilerine veya <span style="font-style:italic;">New York Times</span>’a mesela- internetinizin de kesildiğini görebilirsiniz.”</p>

  <p>“Efendim, bu biraz tehdit..”</p>

  <p>“Karar daha üst rütbeler tarafından verilecektir, ben sadece söylüyorum.”</p>

  <p>Barbie içini çekti. “İletirim kendisine.”</p>

  <p>Julia, “Neyi ileteceksin?” diye sordu.</p>

  <p>“O fotoğrafları birilerine yollamaya çalışırsan kasabanın internet bağlantısını keseceklerini.”</p>

  <p>Julia, Barbie’nin güzel Cumhuriyetçi hanımlara yakıştıramadığı bir el hareketi yaptı. Barbie tekrar telefona yoğunlaştı.</p>

  <p>“Bana ne kadarını anlatabilirsiniz?”</p>

  <p>Cox, “Bildiğim her şeyi,” dedi.</p>

  <p>“Teşekkür ederim efendim.” Ama Barbie, Cox’un sahiden her şeyi anlatacağından şüpheliydi. Ordu asla bildiği her şeyi açıklamazdı. Ya da bildiğini sandığı.</p>

  <p>Cox, “Biz Kubbe diyoruz ama gerçekten Kubbe değil. En azından biz öyle düşünüyoruz. Kenarları tam kasaba sınırlarına oturan bir kapsül olduğunu tahmin ediyoruz. Sahiden tam oturuyor demek istiyorum.”</p>

  <p>“Yüksekliğinin ne kadar olduğunu biliyor musunuz?”</p>

  <p>“On dört bin küsur gibi. Tepesi düz mü yuvarlak mı bilmiyoruz. En azından şimdilik.”</p>

  <p>Barbie bir şey demedi. Hayretler içindeydi.</p>

  <p>“Ve ne kadar derine iner... onu da bilen yok. Şu an için tek söyleyebildiğimiz otuz metreden fazla olduğu. Chester’s Mill ile kuzeydeki kasaba arasındaki sınırda yürüttüğümüz kazı ancak bu derinliğe inebildi.”</p>

  <p>“TR-90” Kendi sesi Barbie’nin kulağına boğuk ve ifadesiz gelmişti.</p>

  <p>“Her neyse. On iki metre kadar kazılmış olan bir taşocağından başlattık. Aklımı başımdan alan uzaklık ya da derinlik duygusu veren görüntüler gördüm. İkiye ayrılmış uzun, metamorfik kaya parçaları. Arada boşluk yok ama kayanın kuzey ucunda baca gibi bir şey görünüyor. Portland rasathanesinden gelen sismografik raporları inceledik ve tombala. Saat on bir kırk dörtte bir darbe olmuş. Richter Ölçeği’ne göre iki nokta bir. Yani olay o zaman gerçekleşmiş.”</p>

  <p>Barbie, “Harika,” dedi. Dalga geçer gibi konuştuğundan şüphelendi ama emin olamayacak kadar sersemlemiş ve afallamış durumdaydı.</p>

  <p>“Bu anlattıkların hiçbir şey ifade etmiyor ama bazı ipuçları veriyor. Tabii, araştırma daha yeni başladı ama şu anda sanki o şey hem aşağı hem yukarı gidiyormuş gibi görünüyor. Ve eğer sekiz kilometre kadar yukarı gidiyorsa..”</p>

  <p>“Onu nereden biliyorsunuz? Radar mı?”</p>

  <p>“Yok, bu şey radarda görünmüyor. Çarpıncaya veya duramayacak kadar yakınına gidinceye kadar orada olduğunu anlamıyorsun. Kubbe oluşurken çok fazla insan kaybı yaşanmadı, ama hem içeride hem de dışarıda epey kuş telef olmuş.”</p>

  <p>“Biliyorum. Gördüm.” Julia artık fotoğraf çekme işini bitirmişti. Yanında durmuş Barbie’nin söylediklerini dinliyordu. “Peki yüksekliğini nasıl hesapladınız? Lazerle mi?”</p>

  <p>“Hayır, onlar da içinden geçebiliyor. Yalancı savaş başlıkları kullanıyoruz. Bugün saat on altıdan beri Bangor’dan F-15A uçuşları yapılıyor. Seslerini duymamış olmana şaşırdım.”</p>

  <p>“Bazı sesler duymuşumdur ama zihnim başka şeylerle meşguldü” Mesela uçakla. Ve kütük kamyonuyla. 117’deki ölülerle. Yani nispeten düşük kabul edilen insan kaybıyla.</p>

  <p>“Füzeler hep geri sekiyordu, ama on dört bin küsurdan sonra hoop, gidiverdiler. Aramızda kalsın, o savaş uçaklarından hiçbirini kaybetmememize şaştım aslında.”</p>

  <p>“Daha üstünden uçulmadı mı?”</p>

  <p>“İki saat kadar önce. Görev başarılı oldu.”</p>

  <p>“Kim yaptı bunu albay?”</p>

  <p>“Bilmiyoruz.”</p>

  <p>“Biz miydik? Başarısızlığa uğrayan bir deney miydi? Yoksa, Tanrı yardımcımız olsun, test filan mı? Gerçeği söylemek zorundasınız bana. Bu kasabaya. Burada herkes dehşet içinde.”</p>

  <p>“Anlıyorum. Ama biz değildik.”</p>

  <p>“Biz olsak haberiniz olur muydu?”</p>

  <p>Cox duraksadı. Tekrar konuşmaya başladığında sesi daha alçaktı. “Benim bölümümde sağlam kaynaklarımız var. Ulusal Güvenlik’te osursalar burada duyarız. Langley’deki Dokuzuncu Grup’la senin adını bile bilmediğin diğer bazı küçük organizasyonlar için de aynı durum söz konusu.”</p>

  <p>Cox’un doğru söylüyor olması mümkündü. Olmaması da mümkündü. Sonuçta o da bir emir kuluydu; şu denizcilerle birlikte bu serin sonbahar gecesinde burada nöbet tutmaya yollanmış olsa, Cox da sırtı dönük olarak dururdu. Hoşuna gitmezdi ama emir demiri keserdi.</p>

  <p>Barbie, “Doğal bir olay olma ihtimali var mı?” diye sordu.</p>

  <p>“Bütün bir kasabayı tam da insan eliyle yapılmış sınırlarından kaplayacak bir şey? Sence olabilir mi?”</p>

  <p>“Sormak zorundaydım. Geçirgen mi? Bunu biliyor musunuz?”</p>

  <p>Cox “Su geçiyor,” dedi. “En azından biraz.”</p>

  <p>“Bu nasıl mümkün olur?” Hoş kendisi de gözüyle görmüştü suyun nasıl geçtiğini; Gendron da görmüştü.</p>

  <p>“Bilmiyoruz, nereden bilelim?” Cox’un sesi yorgun çıkmıştı. “Bu konu üzerinde çalışmaya başlayalı daha on iki saat bile olmadı. Buradaki insanlar yüksekliğini belirlemek için kendini oradan oraya atıyor. Tahmin yürütebiliyoruz ama şimdilik kesin olarak bilmiyoruz.”</p>

  <p>“Peki hava?”</p>

  <p>“Hava daha fazla geçiyor. Kasabanızın sınırlarına... hımm..” Barbie derinden gelen kâğıt hışırtıları duydu. “Harlow diye bir yere gözlem istasyonu kurduk. ‘Üfleme testi’ dedikleri bir şey yaptılar. Galiba geri seken hava basıncını ölçüyorlar. Her neyse, hava geçiyor, hem de suya göre daha rahat geçiyor ama bilim adamları tamamen geçmediğini söylüyor. Bu iş en sonunda hava durumunu da kötü etkileyecek dostum, ama kimse ne kadar kötü etkileyeceğini söyleyemiyor. Hah, belki de Chester’s Mill’i Palm Springs’e dönüştürür.” Cılız denecek bir kahkaha attı.</p>

  <p>“Ya partiküller?” Barbie bu sorunun cevabını biliyordu.</p>

  <p>Cox, “Hayır,” dedi. “Partiküller geçmiyor. En azından öyle sanıyoruz. Ve durum iki taraflı. Girmediği gibi çıkmıyor da. Bu da demektir ki oto emisyonları..”</p>

  <p>“Kimse arabayla o kadar uzağa gitmiyor. Chester’s Mill’de en uzak mesafe olsa olsa yedi kilometredir. Biraz dolaşarak geldiğini düşünürsen de..”</p>

  <p>Julia’ya baktı.</p>

  <p>Julia, “En fazla on iki,” dedi.</p>

  <p>Cox, “Isınmayla ortaya çıkan kirliliğin de sorun olacağını sanmıyoruz. Eminim ki kasabada herkesin gayet güzel, pahalı kalorifer tesisatları vardır -Suudi Arabistan’da bugünlerde ‘New England’ı Seviyorum’ yazan araba çıkartmaları moda olmuş- ama modern kaloriferler için elektrik lazım. Daha hava o kadar soğuk olmadığı için şimdilik evleri ısıtmaya gerek yok. O yüzden, yakıt rezervleriniz iyidir, ama bunun size bir faydası olacağını sanmıyoruz. Uzun vadede iyi bir şey olabilir bu, yani kirlilik bakımından.”</p>

  <p>“Öyle mi diyorsunuz? Sıcaklık sıfırın altına inip de ayaz başlayınca buraya bir gelin isterseniz..”</p>

  <p>Bir an için durdu. “Rüzgâr esecek mi peki?”</p>

  <p>Cox, “Bilmiyoruz,” dedi. “Yarın sorarsan en azından bir teorim olur.”</p>

  <p>Julia, “Odun yakabiliriz,” dedi. “Söyle.”</p>

  <p>“Bayan Shumway odun yakabileceğimizi söylüyor.”</p>

  <p>“İnsanların bu konuda dikkatli olması lazım Yüzbaşı Barbara... Barbie. Eminim orada bol bol odun vardır ve odunu tutuşturmak ve sürekli yanar halde tutmak için de elektrik gerekmez, ama odun da kül oluşturur. Maalesef o da kanserojen madde yaratır.”</p>

  <p>“Burada kalorifer yakma mevsimi..” Barbie, Julia’ya baktı.</p>

  <p>“Kasımın on beşinde veya o civarlarda.”</p>

  <p>“Bayan Shumway kasım ortasında başlar diyor. O zamana kadar bu işi çözeceğinizi söyleyin bana.”</p>

  <p>“Tek diyebileceğim çözmek için deli gibi uğraştığımız. Bu da beni bu konuşmanın amacına getiriyor. Akıllı çocuklar -yani şu ana kadar toparlayabildiklerimiz- bir güç alanı ile karşı karşıya olduğumuzda hemfikir.”</p>

  <p>Barbie, “Tıpkı Star Trick’te olduğu gibi,” dedi. “Işınla beni Snotty.”</p>

  <p>“Pardon?”</p>

  <p>“Önemli değil. Siz devam edin efendim.”</p>

  <p>“Hepsi de diyor ki güç alanı öyle kendiliğinden oluşmazmış. Ya etki alanına ya da merkezine yakın bir yerdeki bir şeyin yaratmış olması lazımmış. Bizim çocuklar merkezdedir diyor. Bir tanesi ‘şemsiyenin sapı gibi’ dedi.”</p>

  <p>“Sizce içeriden yapılmış bir iş mi?”</p>

  <p>“Bu da olasılıklar dahilinde. Ve tam da kasabada madalyalı bir askerimiz varken..”</p>

  <p>Barbie <span style="font-style:italic;">eski asker,</span> diye düşündü. <span style="font-style:italic;">Madalyaları da on sekiz ay önce Meksika Körfezi’nin dibini boyladı.</span> Ama hoşuna gitsin ya da gitmesin içinde askerlik süresinin uzadığına dair bir his vardı. Genel istek üzerine diye bir deyim vardı galiba.</p>

  <p>“... uzmanlığı da Irak’ta El-Kaide’nin bomba fabrikalarını yok etmekti. Onları ele geçirmek ve kapatmak.”</p>

  <p>Yani. Temel olarak bir jeneratör daha. Yolda gelirken Julia Shumway’la fark ettikleri bütün o jeneratörleri düşündü, karanlıkta uzakta uğulduyor, ısı ve ışık temin ediyorlardı. Bunu yapmak için de propan gazı tüketiyorlardı. Chester’s Mill’de propanla akülerin gıdayı bile geri bırakarak altın değerine yükseldiğini fark etti. Bildiği tek bir şey vardı: insanlar odun yakacaktı. Eğer hava soğur da propan olmazsa bol miktarda odun yanacaktı. Odun, tahta, kozalak, talaş. Ve kahrolası kanserojen maddeler oluşacaktı.</p>

  <p>Cox, “Bu gece sizin orada jeneratörler susmayacağa benzer,” dedi. “Bunu yapan şeyin ne olduğunu ya da böyle bir şeyi kimin yapabileceğini de bilmiyoruz.”</p>

  <p>Barbie, “Ama Sam Amca onu istiyor,” dedi. Telefonu kıracak kadar sıkıyordu konuşurken. “Asıl öncelik bu değil mi? Çünkü böyle bir şey dünyayı değiştirebilir. Bu kasabada yaşayanlar kesinlikle ikinci sırada geliyor. Aslında göze alınabilir kayıp kabul ediliyor.”</p>

  <p>Cox, “Aman, melodrama kaçmayalım şimdi,” dedi. “Bu meselede çıkarlarımız örtüşüyor. Sen jeneratörü bulmaya bak, tabii bulunacak bir jeneratör varsa. O bomba fabrikalarını bulduğun gibi bul ve onları kapattığın gibi kapat. Mesele halledilmiş olur.”</p>

  <p>“Tabii öyle bir şey varsa.”</p>

  <p>“Varsa evet. Deneyecek misin?”</p>

  <p>“Başka şansım var mı?”</p>

  <p>“Benim gördüğüm kadarıyla yok, ama ben askerim. Bizim için özgür irade diye bir seçenek yoktur.”</p>

  <p>“Ken, bu baş belası bir yangın tatbikatı.”</p>

  <p>Cox cevap vermekte acele etmedi. Hatta bir sessizlik olduğu halde (görüşmenin kaydedildiğini ifade eden boğuk bir mırıltı dışında) Barbie onun düşüncelerini duyar gibiydi. Sonunda Albay, “Doğru, ama sen yine de en iyi şeyleri kaparsın cadı,” dedi.</p>

  <p>Barbie güldü. Kendini tutamamıştı.</p>
</body>
</html>
