<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark6"></a><span style="font-weight:bold;">6</span></h2>

  <p>Chester’s Mill belediye binasının zemin katındaki çam kaplama toplantı salonunun arka tarafında duran jeneratörden (oldukça eski bir Kelvinator) gelen ses, boğuk bir mırıltıdan ibaretti. Salonun ortasında duran pırıl pırıl cilalanmış, gösterişli akçaağaç masanın uzunluğu üç buçuk metreydi.&nbsp;Bu gece masayı çevreleyen koltukların çoğu boştu. Koca Jim’in Acil Toplantı Ekibi dediği dört kişi masanın bir ucunda toplanmıştı. İkinci üye olduğu halde Koca Jim masanın başında oturuyordu. Arkasında da atlet çorabına benzeyen kasabanın haritası asılıydı.</p>

  <p>Toplantıda hazır bulunanlar, üyelerle polis şefi olarak görev yapan Peter Randolph’tu. İçlerinde duruma hakim görünen tek kişi Rennie’ydi. Randolph şokta ve korkmuş görünüyordu. Andy Sanders ise tabii ki acıdan perişan vaziyetteydi. Kız kardeşi Rose’un şişman ve yaşlı görünen versiyonu olan Andrea Grinnell ise sadece uykulu gibiydi. Bu da yeni bir şey sayılmazdı.</p>

  <p>Dört, beş yıl önce, Andrea bir ocak sabahı bahçedeki posta kutusuna giderken buzda kaymış ve iki omurgasını çatlatmıştı (otuz, kırk kilo fazlası olması durumunu zorlaştırmıştı). Doktor Haskell yeni mucize ilaç&nbsp;OxyContin’le dayanılmaz ağrıları gidermeye çalışmıştı. Ve o zamandan&nbsp;beri de aynı ilaca devam ediyordu. Kasaba eczanesinin sahibi sevgili dostu&nbsp;Andy sayesinde, Koca Jim, Andrea’nın günde kırk miligrama kadar çıktığını ve dört yüze doğru tırmandığını biliyordu. Bu yararlı bir bilgiydi.</p>

  <p>Koca Jim, “Andy’nin büyük kaybı yüzünden kimsenin itirazı yoksa bu oturuma ben başkanlık edeceğim,” dedi.</p>

  <p>Randolph, “İyi olur efendim,” dedi.</p>

  <p>Andy, “Teşekkür ederim,” derken, Andrea elini onun eline koymuş ve gözleri yine sulanmaya başlamıştı.</p>

  <p>Koca Jim, “Şimdi, kasabadan kimse henüz anlamamış olsa da hepimizin burada olanlar hakkında bir fikri var,” diye başladı.</p>

  <p>Andrea, “Bence kasaba dışından da kimse anlamamıştır,” dedi.</p>

  <p>Koca Jim onu duymazdan geldi, “... ve askerler kasabanın seçilmiş yetkilileriyle konuşmak niyetindeymiş gibi görünmüyor.”</p>

  <p>Randolph, “Telefonlarda sorun var efendim,” dedi. Bu insanların hepsine adıyla hitap edecek samimiyeti vardı -hatta Koca Jim’i arkadaşı sayıyordu- ama bu salonda efendim ya da hanımefendi hitaplarına sadık kalması gerektiğini hissediyordu. Perkins de öyle yapardı ve en azından bu konuda ihtiyarın haklı olduğunu düşünüyordu.</p>

  <p>Koca Jim sinek kovar gibi elini salladı. “Birisi Motton ya da Tarker tarafına gelip bana -bize- haber yollayabilirdi ama kimse böyle bir şey yapmadı.”</p>

  <p>“Efendim, durum hâlâ... şey, belirsiz.”</p>

  <p>“Eminim, eminim. Ve büyük bir ihtimalle ki o yüzden daha kimse önümüze bir resim koyamıyor. Umarım ki yanıtı budur. Sanırım sizler de&nbsp;bunu umuyorsunuzdur.”</p>

  <p>Herkes itaatkâr bir tavırla başını salladı.</p>

  <p>“Fakat bizim derhal...” Koca Jim kederle etrafına baktı. Hakikaten üzgündü. Ama heyecanlıydı da. Ve hazırdı. O yıl bitmeden resmini <span style="font-style:italic;">Time</span> dergisinin kapağında görmesi mümkünmüş gibi geliyordu. Felaketler -özellikle de teröristler tarafından tetiklenenler- sadece kötülük getirmezdi. Bunun için Rudy Giuliani’ye bakmak yeterliydi. “Bizim derhal kendi başımıza kalmış olabileceğimiz gerçeğiyle yüzleşmemiz lazım hanımlar beyler.”</p>

  <p>Andrea bir elini ağzına götürdü. Gözleri ya korkudan ya da çok fazla ilaçtan parlıyordu. Muhtemelen ikisinin de etkisi vardı. “Kesinlikle olamaz Jim!”</p>

  <p>“En iyisini umalım ama en kötüsüne hazırlanalım, Claudette hep böyle der.” Andy derinlere gömülmüş gibi konuşmuştu. “Yani, derdi. Bu sabah güzel bir kahvaltı hazırlamıştı bana. Çırpılmış yumurtayla kalmış tako peyniri. Tanrım!”</p>

  <p>Dinmiş olan gözyaşları yeniden coştu. Andrea bir kez daha eliyle ağzını kapadı. Bu kez Andy onun elini sıktı. Koca Jim <span style="font-style:italic;">Andy’yle Andrea,</span> diye düşündü ve ablak suratında cılız bir tebessüm belirdi. <span style="font-style:italic;">İkiz ahmaklar!</span></p>

  <p>“En iyisini umalım, en kötüsüne hazırlıklı ol,” dedi. “Ne güzel bir tavsiye. Bu durumda en kötüsü dünyadan kopuk olmanın günlerce uzaması. Hatta belki bir hafta. Belki de bir ay.” Aslında buna inanmıyordu ama korktukları takdirde istediklerini daha çabuk yaparlardı.</p>

  <p>Andrea tekrarladı. “Kesinlikle olamaz!”</p>

  <p>Koca Jim, “Bilmiyoruz,” dedi. En azından bu kadarı abartısız bir gerçeklikti. “Nereden bilebiliriz?”</p>

  <p>Randolph, “Belki de Yemek Dünyası’nı kapatmamız gerekir,” dedi. “En azından şimdilik. Kapatmazsak tipi öncesi gibi dolup taşar.”</p>

  <p>Rennie kızmıştı. Onun bir ajandası vardı ve bu da maddelerden biriydi ama ilk madde değildi.</p>

  <p>İkinci üyenin yüz ifadesini okuyan Randolph, “Belki de iyi bir fikir değildir,” dedi.</p>

  <p>Koca Jim, “Bence iyi bir fikir değil Pete,” dedi. “Nakit sıkıntısı olunca bankaları kapatmazlar. Yoksa talebi çoğaltmış olursun.”</p>

  <p>Andy, “Bankaları da mı kapatmaktan söz ediyoruz?” diye sordu. “Peki ATM’leri ne yapacağız? Brownie Mağazası’nda bir tane var... Chester’s Mill&nbsp;Benzin ve Gıda’da da var... tabii benim eczanede de...” Biraz dalar gibi oldu&nbsp;sonra birden canlandı. “Tam emin olamıyorum ama sağlık merkezinde de&nbsp;gördüm galiba bir tane...”</p>

  <p>Rennie bir an için Andrea’nın adama kendi ilaçlarından verdiğini düşündü. “Sadece benzetme yapıyordum Andy.” Alçak ve nazik bir tonla konuşmuştu. İnsanlar gündem dışı konuşunca bunlar olurdu. “Bunun gibi bir durumda yiyecek para demektir bir anlamda. Ben diyorum ki işler her zamanki gibi yürütülmeli. Böylece insanlar da normal davranmayı sürdürür.”</p>

  <p>Randolph, “Ha,” dedi. Anlamıştı. “Anladım.”</p>

  <p>“Fakat süpermarketin müdürüyle konuşman lazım... neydi adı, Cade mi?”</p>

  <p>Randolph, “Cale,” dedi. “Jack Cale.”</p>

  <p>“Tabii Benzin ve Gıda’daki Johnny Carver’la da... Dil Brown öldükten sonra Brownie’yi kim işletiyordu?”</p>

  <p>Andrea, “Velma Winter,” dedi. “Kadın Away’lı ama çok hoş biri.”</p>

  <p>Rennie, Randolph’un isimleri küçük defterine yazmasına memnun oldu. “Bu üç kişiye yeni bir emre kadar bira ve içki satışının yasaklandığını söyle.” Suratında zevkten ürkütücü bir ifade belirmişti. “Dipper da kapatılmıştır.”</p>

  <p>Randolph, “Bir sürü insan içki yasağından hoşlanmayacak,” dedi. “Mesela Sam Verdreaux gibiler.” Verdreaux kasabanın en tanınmış ayyaşıydı ve Koca Jim’e göre Volstead Hareketi’ni zorunlu kılmak için mükemmel örnekti.</p>

  <p>“Sam’le onun gibiler bir kerecik içkisiz kalıversinler. Kasabanın yarısının Yeni Yıl arifesiymiş gibi sarhoş dolaşmasına izin veremeyiz.”</p>

  <p>Andrea, “Neden olmasın?” diye sordu. “Kafaları çekip seslerini keserler.”</p>

  <p>“Peki ya o arada bir de isyan çıkarırlarsa?”</p>

  <p>Andrea sustu. Yiyecek buldukları sürece insanların isyan çıkarması için bir sebep göremiyordu ama Jim Rennie ile tartışmanın genellikle yararsız ve daima bezdirici olduğunu öğrenmişti.</p>

  <p>Randolph, “Çocuklardan birkaçını onlarla konuşmaya yollarım,” dedi.</p>

  <p>“Tommy ve Willow Anderson’la şahsen konuş.” Dipper’ı Anderson’lar işletiyordu. “Sorun çıkarabilirler.” Sesini alçalttı. “Baş belaları.”</p>

  <p>Randolph başını salladı. “Solcu baş belaları. Bara Barack Amca’nın fotoğrafını asmışlar.”</p>

  <p>“Kesinlikle öyle.” <span style="font-style:italic;">Ve</span> söylemesine gerek yoktu ama <span style="font-style:italic;">Duke Perkins o iki hippi eskisi lüzumsuzun dans salonlarında sabahlara kadar içip rock and&nbsp;roll yapılmasına göz yumdu. Onları korudu. Sonra da bak oğlumla arkadaşlarının başına ne işler açıldı.</span> Andy Sanders’a döndü. “Sen de bütün reçeteli ilaçları kilit altına al. Tabii Nasonex veya Lyrica gibi şeyleri değil. Sen&nbsp;neyi kastettiğimi anlamışsındır.”</p>

  <p>Andy, “Kafa bulmak için kullanılabilecek her şey zaten kilit altında,” dedi. Konuşmanın bu yöne kaymasından rahatsız olmuş gibiydi. Rennie sebebini biliyordu ama şimdi onların çeşitli satış çabalarıyla uğraşacak değildi; çok daha önemli işleri vardı.</p>

  <p>“Bence sen de ekstra önlemler alsan iyi olur.”</p>

  <p>Andrea ürkmüş görünüyordu. Andy, kadının omzuna vurdu. “Merak etme,” dedi. “Gerçekten ihtiyacı olanlar için elimizde yeterince ilaç olur her&nbsp;zaman.”</p>

  <p>Andrea, Andy’ye gülümsedi.</p>

  <p>Koca Jim, “İşin özü, bu kasaba kriz bitene kadar ayık kalacak,” dedi. “Anlaştık mı? Elleri göreyim.”</p>

  <p>Eller havaya kalktı.</p>

  <p>Rennie, “Şimdi,” dedi. “Kaldığım yerden devam edebilir miyim?” Ellerini buyur ve kusura bakma der gibi açmış olan Randolph’a baktı.</p>

  <p>“Korkuya kapılmak üzere olanları belirlememiz gerekiyor. İnsanlar korkunca sarhoş olmasalar da saçmalayabilir.”</p>

  <p>Andrea, Koca Jim’in sağındaki ana denetim masasına baktı: orada televizyona, AM/FM radyoya ve Koca Jim’in nefret ettiği bir yenilik olan yerleşik kayıt sistemine kumanda eden düğmeler vardı. “Onun açık olması gerekmez miydi?”</p>

  <p>“Ben lüzum görmedim.”</p>

  <p>Lanet olası kayıt cihazı (Richard Nixon’ın açtığı belalar) her işe burnunu sokan Eric Everett’in marifetiydi. Otuz küsur yaşındaki ukala, kasabada Rusty diye tanınıyordu. İki yıl önceki kasaba toplantısında büyük bir ilerlemeymiş gibi bu kayıt sistemi meselesini ortaya atmıştı. Teklif, özellikle de&nbsp;politika dışından kimselere nadiren şaşıran Rennie’nin karşısına nahoş bir&nbsp;sürpriz olarak çıkmıştı.</p>

  <p>Koca Jim maliyeti öne sürerek itiraz etmişti. Bu taktik eli sıkı Yankiler’de genelde işe yarardı ama bu sefer sökmemişti; Everett muhtemelen Duke Perkins’ten aldığı rakamları ortaya koymuş ve hükümetin masrafın&nbsp;yüzde seksenini karşıladığını söylemişti. Para saçan Clinton döneminden&nbsp;kalma bir tür destek vardı. Rennie kendini arkadan vurulmuş hissetmişti.</p>

  <p>Sık sık başına gelen bir durum değildi ve hoşuna da gitmemişti Rusty Eric’ten daha uzun bir süredir siyasetin içindeydi ve muharebeyi kaybetmekle savaşı kaybetmek arasında büyük bir fark olduğunu biliyordu.</p>

  <p>Andrea çekinerek, “Ya da en azından birinin not tutması gerekmez miydi?” diye sordu.</p>

  <p>Koca Jim, “Şimdilik bunu gayrı resmi yollardan halletmek en iyisi bence,” dedi. “Sadece dördümüz arasında.”</p>

  <p>“Şey... sen öyle diyorsan..”</p>

  <p>Andy rüyadaymış gibi, “İçlerinden biri ölmüşse iki kişi bir sırrı saklayabilir,” dedi.</p>

  <p>Koca Jim bir anlamı varmış gibi, “Doğru dostum,” dedi ve Randolph’a döndü. “Birinci önceliğimizin -kasabaya karşı birinci görevimizin- bu kriz&nbsp;boyunca düzeni sağlamak olduğunu söylüyordum. Bu da polis demektir.”&nbsp;Randolph bilgiç bir tavırla, “Kesinlikle doğru!” dedi.</p>

  <p>“Şimdi, eminim ki Şef Perkins de yukarıdan bizi seyrediyordun.” Andy, “Karımla birlikte,” dedi. “Claudie’yle.” Koca Jim’i sinir eden boğuk bir ses çıkardı ama o yine de Andy’nin boştaki elini okşadı.</p>

  <p>“Doğru Andy, ikisi birlikte İsa’nın huzurundalar. Ama dünyada kalan bizler için... Pete, ne tür bir güç toplayabilirsin?”</p>

  <p>Koca Jim cevabı biliyordu. Kendi sorularının çoğunun cevabını bilirdi. Hayat böyle daha kolay oluyordu. Chester’s Mill’de maaşlı on sekiz memur&nbsp;vardı, on ikisi tam zamanlı, geri kalan altısı yarım gün çalışıyordu (yarım&nbsp;gün çalışanların hepsi altmışı geçmişti ve bu da hizmetlerini bayağı ucuza&nbsp;getiriyordu). Bu on sekizden beş tane tam zamanlının kasaba dışında olduğundan oldukça emindi; ya karılarını çocuklarını alıp lisenin futbol maçına&nbsp;ya da Castle Rock’taki tatbikata gitmişlerdi. Altıncı, yani Şef Perkins ise ölmüştü. Ve Rennie ölülerin arkasından asla kötü konuşmazsa da, Perkins’in&nbsp;burada olup, sınırlı yeteneklerinin çok ötesinde bir bela yumağı yaratmasındansa cennette olması daha iyiydi.</p>

  <p>Randolph, “Durumu söyleyeyim millet, pek o kadar iyi değil,” dedi. “İlk olarak Kod Üç sırasında benimle olan Henry Morrison’la Jackie Wettington var. Bir de Rupe Libby, Fred Denton ve George Frederick ama George astım hastası olduğu için ne kadar yararlı olur bizim için bilmiyorum.&nbsp;Bu yıl sonunda erken emekli olmayı düşünüyordu.”</p>

  <p>Andy, “Zavallı ihtiyar George,” dedi. “Sadece Advair’deki hayatı düşünüyor.”</p>

  <p>“Ve bildiğiniz gibi Marty Arsenault’la Toby Whelan da bugünlerde pek verimli değiller. Göreve çağırabileceğim tek yetenekli polis Linda Everett.</p>

  <p>Bu bela da şu futbol maçıyla kahrolası tatbikatın olduğu günü buldu bula bula.”</p>

  <p>Andrea meraklı bir şekilde, “Linda Everett mi?” dedi. “Rusty’nin karısı mı?”</p>

  <p>Koca Jim, “Püf,” dedi. Rahatsız olunca sık sık kullanırdı bu sözü. “O sadece sonradan olma trafik polisi.”</p>

  <p>Randolph, “Evet efendim, ama geçen sene Rock’ta ekstra bir eğitim aldı ve artık silah taşıyor. Silahla göreve çıkmaması için de bir sebep yok.&nbsp;Belki tam zamanlı olmaz, Everett’lerin birkaç çocuğu var, ama kadın ağırlığını koyabilir. Ne de olsa bir kriz yaşıyoruz.”</p>

  <p>“Şüphesiz, şüphesiz.” Ama Rennie’nin ne tarafa dönse bir Everett’le burun buruna gelmeye hiç niyeti yoktu. Sonuç olarak o lüzumsuz herifin karısını baş ekipte görmek istemiyordu. Üstelik kadın hâlâ otuzlarında ve baştan çıkarıcı bir güzelliğe sahipti. Öteki erkekler üstünde kötü bir etki bırakacağından emindi. Güzel kadınlarla hep öyle olurdu. Wettington ve füze&nbsp;gibi memeleri yeterdi zaten.</p>

  <p>Randolph, “Yani on sekizden sadece sekizi var,” dedi.</p>

  <p>Andrea, “Kendini saymayı unuttun,” dedi.</p>

  <p>Randolph elinin ayasını alnına vurdu. “Tabii ya. Doğru. Dokuz.”</p>

  <p>Rennie, “Yetmez,” dedi. “Ekibi desteklememiz lazım. Sadece geçici olarak yani, şu durum ortadan kalkana kadar.”</p>

  <p>Randolph, “Aklınızda kimler var efendim?” dedi.</p>

  <p>“İlk olarak oğlum.”</p>

  <p>“Junior mı?” Andrea kaşlarını kaldırmıştı. “Daha oy verecek yaşta bile değil... değil mi?”</p>

  <p>Koca Jim bir an için Andrea’nın beynini gözünün önünde canlandırdı: yüzde on beşi internette alışverişe, yüzde sekseni uyuşturucu ilaçlara, yüzde ikisi hafızaya ve yüzde üçü de anlık düşünce işlemlerine ayrılmıştı. Eh,&nbsp;Koca Jim’in o yüzde ikiyle idare etmesi gerekiyordu. Kendi kendine <span style="font-style:italic;">hem&nbsp;meslektaşların aptallığı işleri kolaylaştırır,</span> diye hatırlattı.</p>

  <p>“Aslında yirmi bir oldu. Kasımda yirmi iki olacak. Ve ya şans eseri ya da Tanrı’nın isteği doğrultusunda hafta sonu için eve gelmişti.”</p>

  <p>Peter Randolph, Junior Rennie’nin okuldan temelli olarak döndüğünü biliyordu - hafta başında müteveffa şefin ofisindeki not defterinde görmüştü&nbsp;ama Duke’un bu bilgiyi nasıl ele geçirdiğini veya niye yazacak kadar önemli bulduğunu bilmiyordu. Bir şey daha yazmıştı: <span style="font-style:italic;">Davranış bozukluğu mu?&nbsp;</span>Hoş, şimdi böyle bir bilgiyi Koca Jim’le paylaşmanın sırası değildi.</p>

  <p>O sırada Koca Jim, yarışmada büyük ödülü açıklayan bir sunucu gibi heyecanla konuşmaya devam ediyordu. “Ve, Junior’ın bu işe uygun üç tane&nbsp;de arkadaşı var: Frank DeLesseps, Melvin Searles ve Carter Thibodeau.”&nbsp;Andrea yine huzursuz olmuş gibiydi. “Şey... bunlar şu çocuklar değil&nbsp;miydi... hani şu Dipper’daki olaya karışan?..”</p>

  <p>Koca Jim öyle ürkütücü bir tebessümle baktı ki Andrea koltuğunda büzülüp kaldı.</p>

  <p>“O iş fazla abartıldı. Ve bildiğiniz gibi bu tip durumların çoğunda olduğu gibi içinde alkol vardı. Artı, her şeyi başlatan Barbara denen o herifti. O yüzden kimse ceza almadı. Bardak taştı sadece. Yoksa yanılıyor muyum Peter?”</p>

  <p>Randolph, “Kesinlikle hayır,” dedi ama o da huzursuz görünüyordu. “Bu çocukların hepsi en azından yirmi bir yaşında, hatta Carter Thibodeau yirmi üç bile olabilir.”</p>

  <p>Thibodeau sahiden de yirmi üç yaşındaydı ve Chester’s Mill Benzin ve Gıda’da tamirci olarak yarım gün çalışıyordu. Önceki iki işinden kovulmuştu -Randolph’un hatırladığı kadarıyla sinirli olduğu için- ama Benzin&nbsp;ve Gıda’da kalıcı gibi görünüyordu. Johnny daha önce egzoz ve elektrik sistemlerinde bu kadar iyi birini görmediğini söylemişti.</p>

  <p>“Hep birlikte ava giderler, hepsi de iyi nişancıdır.”</p>

  <p>Andrea, “Lütfen Tanrım bunu sınamak zorunda kalmayalım,” dedi. “Kimse ateş edecek değil Andrea, gençleri tam zamanlı polis yapalım&nbsp;diyen de yok. Benim dediğim eksikleri tamamlamak, hem de derhal. Eee,&nbsp;sen ne diyorsun şef? Bu kriz bitene kadar görev yaparlar, biz de beklenmedik giderler fonundan ödeme yaparız.”</p>

  <p>Randolph, Junior’ın elinde silahla Chester’s Mill sokaklarında dolaşması fikrinden hoşlanmamıştı -olası davranış bozukluklarıyla- ama Koca Jim’e karşı çıkmak fikrinden de hoşlanmıyordu. Ayrıca, elde fazladan birkaç kişi bulunması sahiden iyi olabilirdi. Genç olsalar dahi. Kasabada sorun&nbsp;çıkacağını sanmıyordu ama anayolların engelle kesiştiği noktalara kalabalığı kontrol etmek üzere yerleştirilebilirlerdi. Tabii engel hâlâ oradaysa. Peki&nbsp;ya yoksa? O zaman sorun çözülmüş demekti.</p>

  <p>Suratına bir takım oyuncusu tebessümü oturttu. “Bence bu harika bir fikir efendim. Siz yarın on gibi karakola yollayın onları..”</p>

  <p>“Dokuz daha iyi olabilir Pete.”</p>

  <p>Andy o düşlerden gelen sesiyle, “Dokuz iyidir,” dedi.</p>

  <p>Rennie, “Başka bir şey var mı?” diye sordu.</p>

  <p>Yoktu. Andrea diyecek bir şeyi varmış ama hatırlayamıyormuş gibi görünüyordu.</p>

  <p>Rennie, “O zaman ben sorumu sorayım,” dedi. “Kurul, vekil Şef Randolph’un Junior’ı, Frank DeLesseps’i, Melvin Searles’i ve Carter Thibodeau’yu belirli bir maaş karşılığında geçici olarak göreve alınmasını onaylıyor mu? Görev&nbsp;süreleri bu berbat krizin bittiği güne kadar olmak kaydıyla? Konuyla ilgili şahıslar normal yollarla bilgilendirilecek.”</p>

  <p>Hep birlikte el kaldırdılar.</p>

  <p>“Bu önlem onay..”</p>

  <p>Silah sesine benzeyen iki patlamayla sözü yarım kaldı.</p>

  <p>Hepsi yerinden zıplamıştı. Sonra üçüncü patlama duyuldu ve hayatının çoğunu motorlarla geçirmiş olan Rennie durumu anladı.</p>

  <p>“Sakin olun çocuklar. Egzoz patlaması. Jeneratör boğazını temizli..”</p>

  <p>İhtiyar jeneratör dördüncü kez patladıktan sonra sessizliğe büründü. Işıklar sönmüş, ortalık bir anda zifiri karanlık olmuştu. Andrea çığlık attı.</p>

  <p>Rennie’nin solundan Andy Sanders, “Aman Tanrım Jim, yakıt..” dedi.</p>

  <p>Rennie boştaki elini uzatıp Andy’nin koluna yapıştı. Andy sustu. Rennie elini gevşetirken uzun çam kerestesiyle kaplı salona tekrar ışık süzüldü. Parlak tepe ışıkları değil de dört köşeye tutturulmuş olan acil durum ışıkları yanmıştı. Onların zayıf ışığında toplantı masasının kuzey ucunda toplanmış olanların yüzleri sarı ve yıllarca yaşlanmış gibi görünüyordu. Ürkmüş&nbsp;gibiydiler. Koca Jim Rennie bile korkmuş görünüyordu.</p>

  <p>Randolph içten olmaktan ziyade zoraki bir neşeyle, “Sorun değil,” dedi. “Motor yakıtsız kalmış, ondan oldu. Kasabanın stoklarında daha dünya kadar yakıt var.”</p>

  <p>Andy, Koca Jim’e bir bakış fırlattı. Sadece bir göz hareketinden ibaretti ama Rennie’ye Andrea da görmüş gibi geldi. Kadın eninde sonunda bundan yeni sorular çıkartabilirdi.</p>

  <p><span style="font-style:italic;">Bir sonraki Oxy’den sonra unutur</span>, diye kendini teskin etti. <span style="font-style:italic;">Sabaha kesin hatırlamaz.</span></p>

  <p>Ve o anda kasabanın yakıtındaki eksiklik o kadar umurunda değildi. Onu da zamanı gelince düşünecekti.</p>

  <p>“Tamam millet, sanırım hepiniz benim gibi bir an evvel buradan gitmek istiyorsunuz, o yüzden hemen diğer işlerimize gelelim. Herhalde Pete’i geçici polis şefi olarak atamamız gerekecek.”</p>

  <p>Andy, “Evet, niye olmasın?” dedi. Sesi yorgun çıkıyordu.</p>

  <p>Koca Jim, “Tartışmaya gerek yoksa soruyu soruyorum,” dedi.</p>

  <p>Onun istediği şekilde oy kullandılar.</p>

  <p>Zaten hep öyle yaparlardı.</p>
</body>
</html>
