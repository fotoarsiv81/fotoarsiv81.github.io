<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">13</span></h2>

  <p>Randolph nihayet çıkınca Carter, “Dalkavukluk yapmadığıma yemin edersem bir şey diyebilir miyim?” dedi.</p>

  <p>“Evet, tabii ki.”</p>

  <p>“İşleri yönetişinize bayılıyorum Bay Rennie.”</p>

  <p>Koca Jim sırıttı - bütün yüzünü aydınlatan koca bir tebessümdü. “Eh, sen de bir fırsat yakalamış oldun evlat; iyinin de iyisinden ders alıyorsun.” “İyice öğrenmek istiyorum.”</p>

  <p>“Şimdi beni eve bırakman lazım. Yarın sabah tam sekizde buluşalım. Buraya gelip CNN’deki gösteriyi izleriz. Ama önce tepede durup toplu göçü seyrederiz. Sahiden hazin bir durum; Musa’sı olmayan İsrailliler.”</p>

  <p>Carter da, “Tepesi olmayan karıncalar,” diye ekledi. “Kovansız arılar.” “Fakat beni almadan önce birilerini ziyaret etmeni istiyorum. Ya da bunu denemeni; hiçbirini bulamayacağına dair bahse girdim kendimle.” “Kimler?”</p>

  <p>“Rose Twitchell ile Linda Everett. Doktor bozuntusunun karısı.”</p>

  <p>“Kim olduğunu biliyorum.”</p>

  <p>“Shumway’a da bir baksan iyi olur. Duyduğum kadarıyla kötü huylu köpeği olan vaiz kadın Libby’yde kalıyormuş. Herhangi birini bulacak olursan kaçakların yerini sor.”</p>

  <p>“Sert mi davranayım yumuşak mı?”</p>

  <p>“Ilımlı. Şu anda Barbara ile Everett yakalansın istediğimden değil, ama yerlerini bilsem iyi olurdu.”</p>

  <p>Dışarıdaki basamakta Koca Jim kokmuş havayı derin derin içine çektikten sonra tatmin olmuş gibi iç geçirdi. Carter da kendini oldukça tatmin olmuş hissediyordu. Bir hafta önce gözünde gözlük tuzdan paslanmış egzoz borularını temizliyordu. Şimdi ise bir yeri ve etkisi olan bir adam haline gelmişti. Biraz kokuşmuş bir hava bunun yanında küçük bir bedel olarak kalıyordu.</p>

  <p>Koca Jim, “Sana bir sorum var,” dedi. “Cevap vermek istemezsen sorun yok.”</p>

  <p>Carter ona baktı.</p>

  <p>Koca Jim, “Şu Bushey denen kız,” dedi. “Nasıldı? İyi miydi bari?” Carter önce tereddüt etti, sonra, “Başta biraz kuruydu, ama sonra bayağı ıslandı,” diye cevap verdi.</p>

  <p>Koca Jim güldü. Kollu kumar makinelerinde tepsiye düşen bozuk paralar gibi metalik bir sesti.</p>
</body>
</html>
