<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark2"></a><span style="font-weight:bold;">2</span></h2>

  <p>Frank, Carter, Mel ve Georgia, polisin sıraya dizdiği suçlular gibi ayaklarını sürüyerek gelip yan yana durdular. Suratlarında katı ve meydan okuyan bir ifade vardı ama meydan okuma kısmı zayıftı; Hanna Compton olsa kahkahalarla gülerdi. Gözlerini yere indirmiş ayakkabılarına bakıyorlardı. Koca Jim kovulmayı ya da daha beterini beklediklerini gayet iyi biliyordu ve bunda hiç sakınca görmüyordu. Korku idare edilmesi en kolay duyguydu.</p>

  <p>“Eh,” dedi. “İşte cesur memurlarımız da geldi.”</p>

  <p>Georgia Roux ağzının içinde bir şeyler geveledi.</p>

  <p>“Yüksek sesle konuş şekerim.” Koca Jim avucunu kulağına dayadı.</p>

  <p>Georgia, “Biz yanlış bir şey yapmadık dedim,” dedi. Hâlâ o öğretmen-bana-taktı mırıltısıyla konuşuyordu.</p>

  <p>“O zaman tam olarak ne yaptığınızı anlatın.” Georgia, Frank ve Carter hep bir ağızdan konuşmaya başlayınca parmağıyla Frankie’yi gösterdi. “Sen anlat.” <span style="font-style:italic;">Ve adam gibi bir şey olsun Tanrı aşkına.</span></p>

  <p>Frank, <span style="font-style:italic;">“Oraya</span> gittik,” dedi. “Ama bizi kız davet etmişti.”</p>

  <p>Georgia kollarını göğüslerinin üstünde kavuşturup, “Doğru!” diye bağırdı. <span style="font-style:italic;">“O..."</span></p>

  <p>“Kes.” Koca Jim parmağını kıza doğru salladı. “Hepiniz adına bir kişi konuşacak. Ekip demek bu demektir. Siz ekip misiniz?”</p>

  <p>Carter Thibodeau. Koca Jim’in nereye varmak istediğini anlamıştı. “Evet efendim, Bay Rennie.”</p>

  <p>“Bunu duyduğuma sevindim.” Koca Jim başıyla Frank’e devam etmesini işaret etti.</p>

  <p>Frank, “Kız birası olduğunu söyledi,” dedi. “Gitmemizin tek sebebi bu. Bildiğiniz gibi kasabadan bira alınamıyor. Neyse, oturmuş bira içiyorduk -sadece adam başı bir kutu ve o an işbaşında değildik..”</p>

  <p>Şef, “Yani <span style="font-style:italic;">görev başında</span> değildiniz,” diye araya girdi. “Bunu mu demek istiyorsun?”</p>

  <p>Frank saygıyla başını salladı. “Evet efendim, öyle demek istedim. Biralarımızı içip artık kalkalım dedik ama kız yaptığımız işi çok takdir ettiğini ve teşekkür etmek istediğini söyledi. Sonra da bacaklarını açıverdi.”</p>

  <p>Mel suratında geniş, boş bir tebessümle, “Yani çiçeğini, bilirsiniz işte,” diye açıkladı.</p>

  <p>Koca Jim irkilmiş ve içinden Andrea Grinnell’in orada olmayışına şükretmişti. İlaç bağımlısı olsa da olmasa da böyle bir durumda doğruluktan yana olurdu.</p>

  <p>Frankie, “Kız bizi teker teker yatak odasına aldı,” dedi. “Yanlış bir karardı biliyorum ve hepimiz pişmanız ama tamamen kızın kendi isteğiyle oldu ne olduysa.”</p>

  <p>Şef Randolph, “Eminim öyledir,” dedi. “Kız zaten adı çıkmış biri. Kocası da öyle. Ortalıkta uyuşturucu filan görmediniz herhalde?”</p>

  <p>“Hayır efendim.” Bu sözler dört sesli bir korodan çıkmıştı.</p>

  <p>Koca Jim, “Ve kıza bir zarar vermediniz?” dedi. “Anladığım kadarıyla yumruklandığını mı ne iddia ediyormuş.”</p>

  <p>Carter, “Kimse kıza bir şey yapmadı,” dedi. “Kendi tahminimi söyleyebilir miyim?”</p>

  <p>Koca Jim eliyle bir onay işareti yaptı. Bay Thibodeau’nun bu işi kıvırabilecek yetenekte olduğunu düşünmeye başlıyordu.</p>

  <p>“Muhtemelen biz gittikten sonra düştü. Belki de birkaç kere. Oldukça sarhoştu. Çocuk Esirgeme o çocuğu elinden almalı, yoksa kız onu öldürebilir.”</p>

  <p>Buna kimse yorum yapmadı. Kasabanın içinde bulunduğu koşullarda Castle Rock’taki Çocuk Esirgeme aydaymış gibi erişilmezdi.</p>

  <p>Koca Jim, “Yani temelde hepiniz suçsuzsunuz,” dedi.</p>

  <p>Frank, “Bebekler kadar,” diye cevap verdi.</p>

  <p>“Eh, sanırım tatmin olduk.” Koca Jim etrafına bakındı. “Tatmin olduk mu beyler?”</p>

  <p>Andy ile Randolph kafalarını salladılar, rahatlamış görünüyorlardı.</p>

  <p>Koca Jim, “İyi,” dedi. “Şimdi, uzun -ve olaylı- bir gün oldu ve eminim ki hepimizin biraz dinlenmeye ihtiyacı var. Özellikle de siz genç memurların, çünkü yarın sabah yedide görev başında olacaksınız. Benzin ve Gıda ile süpermarket kriz boyunca kapalı olacak ve Şef Randolph işlerin yeni düzeninden hoşnut olmayıp karışıklık çıkarabilecek olanlara karşı süpermarketi en iyi sizlerin koruyacağını düşünüyor. Umarım siz de görevinizi yapabilirsiniz Bay Thibodeau? Yani... savaş yaranıza rağmen?”</p>

  <p>Carter kolunu esnetti. “Bir şeyim yok. Kadının köpeği tendonlarıma bir şey yapamadı.”</p>

  <p>Şef Randolph kendini işin havasına kaptırıp, “Fred Denton’u da yanlarına katabiliriz,” dedi. “Benzin ve Gıda’da Wettington’la Morrison yeterli olur.”</p>

  <p>Andy, “Jim,” dedi. “Belki Yemek Dünyası’na daha deneyimli memurları koysak daha iyi olur, tecrübesizleri daha küçük..”</p>

  <p>Koca Jim, “Sanmıyorum,” dedi. Gülümsüyordu. Kendini kaptırmıştı. “Yemek Dünyası’nda bu gençlerin işe yarayacağını düşünüyorum. Bu gençlerin. Ve bir şey daha. Küçük bir kuş arabalarınızda silah bulundurduğunuzu fısıldadı kulağıma, hatta içinizden iki kişi yürüyerek devriye gezerken üstünüzde taşıyormuşsunuz.”</p>

  <p>Sözleri sükûnetle karşılandı.</p>

  <p>Koca Jim, “Sizler daha deneme süresindesiniz,” dedi. “Kendinize ait silahınız varsa Amerikan vatandaşı olarak bu hakkınızdır. Fakat yarın Yemek Dünyası’nın önünde dururken herhangi birinizin silahlı olduğunu ve bu kasabanın iyi insanlarına silah doğrulttuğunuzu duyarsam bu güzel günleriniz bitti demektir.”</p>

  <p>Randolph, “Kesinlikle,” dedi.</p>

  <p>Koca Jim, Frank, Carter, Mel ve Georgia’yı süzdü. “Bununla sorunu olan var mı? Herhangi biriniz?”</p>

  <p>Pek mutlu olmamış gibiydiler. Koca Jim zaten olacaklarını da ummuyordu, ama sonuçta paçayı ucuz kurtarmışlardı. Thibodeau hâlâ kolunu, parmaklarını esnetiyordu.</p>

  <p>Frank, “Peki ya dolu olmazsa?” diye sordu. “Yani sadece uyarı anlamında yanımızda olursa?”</p>

  <p>Koca Jim öğretmen edasıyla parmağını kaldırdı. “Sana, babamın sözünü tekrar edeyim Frank - dolu olmayan silah diye bir şey yoktur. Kasabamızın insanları iyidir. Hepsi de düzgün davranırlar, ben buna inanıyorum. Eğer onlar değişirse, biz de değişiriz. Anlaşıldı mı?”</p>

  <p>“Evet efendim.” Frank buna pek memnun olmamış gibiydi. Koca Jim açısından sakıncası yoktu.</p>

  <p>Kalktı. Ama gençleri yollamak yerine ellerini uzattı. Tereddüt ettiklerini görünce gülümsemesini bozmadan başını salladı. “Gelin şimdi. Yarın büyük bir gün olacak ve biraz dua etmeden başlatmamalıyız. Gelip elimi tutun.”</p>

  <p>Tuttular. Koca Jim gözlerini kapatıp başını önüne eğdi. “Yüce Tanrım..” Bir süre öyle devam etti.</p>
</body>
</html>
