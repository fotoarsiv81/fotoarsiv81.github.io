<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">12</span></h2>

  <p>Barbie’nin çişi gelmişti ama kendini tuttu. Irak’ta sorgulamalarda bulunmuştu ve işlerin nasıl yürüdüğünü biliyordu. Burada da aynısı olup olmayacağını henüz bilmiyordu ama olabilirdi. Olaylar hızla gelişiyordu ve Koca Jim zamana uyma konusunda oldukça becerikli davranmıştı. Çoğu yetenekli demagog gibi o da hedef kitlesinin saçmalıkları kabullenmekteki istekliliğini katiyen hafife almamıştı.</p>

  <p>Barbie susamıştı. Yeni polislerden biri bir bardak su ve kâğıt kalemle çıkagelince hiç şaşırmadı. Evet, işler böyle yürürdü; Felluce, Tikrit, Hilla, Musul ve Bağdat’ta böyle yürümüştü. Anlaşılan Chester’s Mill’de de aynı şekilde yürüyecekti.</p>

  <p>Gelen yeni polis Junior Rennie’ydi.</p>

  <p>“Eh, haline bak,” dedi. “Şu anda o süslü ordu numaralarınla birilerini dövebileceğini pek sanmıyorum.” Kâğıdı tutan elini kaldırıp parmaklarının ucuyla şakağını ovuşturdu. Kâğıt hışırdadı.</p>

  <p>“Sen de pek o kadar iyi görünmüyorsun.”</p>

  <p>Junior hemen elini indirdi. “Ben yağmur kadar iyiyim.”</p>

  <p>Barbie, <span style="font-style:italic;">işte bu garip,</span> diye düşündü; kimileri yağmur kadar doğru, kimileri de resim kadar iyi olduğunu söylerdi ama hiç <span style="font-style:italic;">yağmur kadar iyiyim</span> diyeni duymamıştı. Muhtemelen bunun bir anlamı yoktu ama...</p>

  <p>“Emin misin? Gözlerin kan çanağına dönmüş.”</p>

  <p>“Gayet iyiyim ben. Hem buraya kendimden söz etmeye gelmedim.”</p>

  <p>Junior’ın niye geldiğini bilen Barbie, “O su mu?” diye sordu.</p>

  <p>Junior sanki unutmuş gibi bardağa baktı. “Ya. Şef susamış olacağını söyledi. Salı günü susanır, bilirsin ya.” Sanki bu ilgisiz sözler o güne kadar ağzından çıkan en komik şeymiş gibi kahkahalarla güldü. “İster misin?”</p>

  <p>“Evet lütfen.”</p>

  <p>Junior bardağı uzattı. Barbie almak için uzandı. Junior geri çekti. Tabii ki. İşler böyle yürürdü.</p>

  <p>“Niye öldürdün onları? Merak ediyorum Baaaarbie. Angie artık vermiyor muydu sana? Sonra Dodee’yi denedin de beğenmedin mi? Belki Coggins de söylememesi gereken bir şey söylemiştir? Brenda da şüphelenmiştir. Niye olmasın? O da polisti biliyorsun. Kocası iğneyle onu da polis yapmıştı.”</p>

  <p>Daha da güldü, ama neşesinin altında kör bir nöbet halinden başka bir şey yoktu. Ve acıdan. Barbie bundan emindi.</p>

  <p>“Eee? Diyecek bir şeyin yok mu?”</p>

  <p>“Söyledim ya. Bir şey içmek istiyorum. Susadım.”</p>

  <p>“Evvet, eminim susamışsındır. O şok tabancası feci bir şey ha? Anladığım kadarıyla Irak’ta görev yapmışsın. Nasıldı?”</p>

  <p>“Sıcak.”</p>

  <p>Junior bir daha ulur gibi güldü. Bardaktaki suyun bir kısmı bileğine döküldü. Elleri de biraz titriyor muydu? Ve o iltihaplı sol gözün köşesinden yaşlar sızıyordu. <span style="font-style:italic;">Junior ne halt var sende? Migren mi? Başka bir şey mil</span> “Kimseyi öldürdün mü?”</p>

  <p>“Sadece yemeklerimle.”</p>

  <p>Junior <span style="font-style:italic;">iyi espriydi</span> dercesine gülümsedi. “Orada yemek pişirmiyordun Baaaarbie. İrtibat subayıydın. Görev tanımın buymuş. Babam internetten bakmış. Fazla bir şey yokmuş ama bir şeyler varmış yine de. Senin sorgucu olduğunu düşünüyor. Hatta belki de özel operasyoncu olduğunu. Yoksa ordunun Jason Bourne’u falan miydin?”</p>

  <p>Barbie bir şey demedi.</p>

  <p>“Hadi ama, kimseyi öldürdün mü? Yoksa kaç kişiyi öldürdün diye mi sormalıyım? Tabii burada hakladıkların hariç.”</p>

  <p>Barbie bir şey demedi.</p>

  <p>“Oğlum bence bu su çok güzeldir. Yukarıdaki dolaptan geliyor. Buz gibi, buz!”</p>

  <p>Barbie bir şey demedi.</p>

  <p>“Sizin gibiler hep sorunlu olarak dönüyor. En azından televizyonda öyle gördüm. Doğru mu yanlış mı? Gerçek mi yalan mı?”</p>

  <p><span style="font-style:italic;">Onu bu hale sokan migren değil. En azından benim duyduğum türden bir migren değil.</span></p>

  <p>“Junior, başın ne kadar ağrıyor?”</p>

  <p>“Hiç ağrımıyor?”</p>

  <p>“Ne kadar zamandır sürüyor bu baş ağrıların?”</p>

  <p>Junior bardağı dikkatle yere bıraktı. Bu akşam tabancası vardı. Tabancasını çekip namluyu parmaklıkların arasından Barbie’ye doğrulttu. Namlu hafifçe titriyordu. “Doktorculuk oynamaya devam etmek istiyor musun?” Barbie silaha baktı. Senaryoda silah yoktu, bundan emindi - Koca Jim’in onun için başka planları vardı ve muhtemelen hoş şeyler değildi ama bunların içinde Dale Barbara’yı yukarıdan birilerinin koşup gelebileceği ve kurbanın halen kilit altında ve silahsız olduğunu görebileceği bir hücrede vurmak yoktu. Fakat Junior’ın senaryoya sadık kalacağına güvenemezdi, çünkü Junior hastaydı.</p>

  <p>“Hayır,” dedi. “Doktorculuk yok. Çok özür dilerim.”</p>

  <p>“Ya, özür diliyorsun demek, pekâlâ. Yap yap özür dile.” Ama Junior tatmin olmuşa benziyordu. Silahı kılıfına sokup bardağı yerden aldı. “Benim teorim orada gördüklerin ve yaptıkların yüzünden berbat bir halde geri döndün. Bilirsin hani şu çeşitli sendromlara girenler gibi. Yani kafayı sıyırmıştın. Doğru mu?”</p>

  <p>Barbie bir şey demedi.</p>

  <p>Junior da zaten çok ilgilenirmiş gibi değildi. Bardağı parmaklıkların arasından uzattı. “Al şunu, al.”</p>

  <p>Barbie yine geri çekeceğini düşünerek uzandı ama öyle olmadı. Tadına baktı. Sıcak ve iğrençti.</p>

  <p>Junior, “Devam etsene,” dedi. “Azıcık tuz attım sadece, o kadarını idare edebilirsin değil mi? Sen de ekmeğine tuz kattın, katmadın mı?”</p>

  <p>Barbie, Junior’a bakmakla yetindi.</p>

  <p>“Ekmeğini tuzlamadın mı? Tuzlamadın mı pislik herif? Ha?”</p>

  <p>Barbie bardağı dışarı uzattı.</p>

  <p>Junior cömertçe, “Kalsın, kalsın,” dedi. “Bunu da al hatta.” Parmaklarının arasından kâğıtla kalemi de uzattı. Barbie alıp kâğıda göz gezdirdi. Aşağı yukarı beklediği gibiydi. Altta adını yazıp imzasını atması için bir yer vardı.</p>

  <p>Kâğıdı geri uzattı. Junior adeta dans eder gibi geri çekildi. “O da kalsın. Babam hemen imzalamayacağını ama düşüneceğini söyledi. Tuz katılmamış su içmeyi de düşüneceksin. Bir şeyler yemeyi de. Mesela kocaman bir peynirli köfte. Belki yanında da kola. Yukarıdaki dolapta soğuk kola var. Şimdi bir kutu kola olsa fena mı olurdu?”</p>

  <p>Barbie bir şey demedi.</p>

  <p>“Ekmeğini tuzladın mı? Hadi söyle, utanma. Tuzladın mı bok kafalı?”</p>

  <p>Barbie bir şey demedi.</p>

  <p>“Yola geleceksin. Yeterince acıkınca, yeterince susayınca yola geleceksin. Babam öyle dedi ve bu tür konularda genellikle haklı çıkar. Hoşça kal Baaaarbie.”</p>

  <p>Koridorda yürümeye başladı, sonra geri döndü.</p>

  <p>“Bana asla bulaşmamalıydm, anlıyor musun? En büyük hatan oydu.”</p>

  <p>O yukarı çıkarken Barbie, Junior’ın hafifçe aksadığını ya da yan yattığını fark etti. Evet, sola doğru kaçıyor ve dengeyi sağlamak için sağ eliyle tırabzana tutunuyordu. Rusty Everett’in bu belirtiler için ne diyeceğini merak etti. Acaba bunu sorma şansı olacak mıydı?</p>

  <p>Sonra imzalamadığı itirafnameyi düşündü. Kâğıdı parçalayıp parçalarını da yerlere saçmak isterdi ama bu gereksiz bir kışkırtma olurdu. Şu anda kedinin pençeleri arasındaydı ve yapabileceği en iyi şey kıpırdamadan durmaktı. Kâğıdı yatağa, kalemi de üstüne koydu. Sonra suyu aldı. Tuzluydu. Kokusunu alabiliyordu. Bu da aklına Chester’s Mill’in o anki durumunu getirdi... ama zaten hep böyle değil miydi? Hatta Kubbe’den önce bile? Koca Jim’le arkadaşları bir süredir toprağı tuzlamıyorlar mıydı? Tuzladıklarını düşündü. Ayrıca bu karakoldan sağ çıkarsa bunun bir mucize olacağını da düşündü.</p>

  <p>Bununla birlikte bu konularda amatördüler; tuvaleti unutmuşlardı. Muhtemelen hiçbiri kırk altı derece sıcaklıkta elli kiloluk teçhizatla yürürken klozetin içindeki suyun bile çok iyi geleceği bir ülkede bulunmamıştı. Barbie tuzlu suyu hücrenin köşesine döktü. Sonra bardağa çişini yapıp onu da yatağın altına itti. Ardından klozetin önüne dua edecekmiş gibi diz çöktü ve karnının şiştiğini hissedene kadar su içti.</p>
</body>
</html>
