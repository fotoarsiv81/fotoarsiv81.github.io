<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Linda’yla Jackie karakoldan döndüklerinde Rusty ile kızlar merdivenlerde oturmuş onları bekliyorlardı. Kızların üstünde hâlâ pijamaları vardı yılın bu mevsiminde giydikleri flaneller değil, ince pamuklu olanlardı. Daha sabahın yedisi bile olmadığı halde mutfak penceresinin dışındaki termometre yirmi dört dereceyi gösteriyordu.</p>

  <p>Başka zaman olsa iki kız annelerine bir an önce sarılmak için Rusty’yi geride bırakırdı, fakat bu sabah Rusty kızların birkaç metre önündeydi. Karısını belinden yakaladı ve Linda neredeyse canını acıtacak bir güçle boynuna sarıldı - merhaba yakışıklı türünden bir sarılma değil, boğulan birinin&nbsp;can simidine sarılması gibiydi.</p>

  <p>Rusty, karısının kulağına, “İyi misin?” diye fısıldadı.</p>

  <p>Linda başını sallarken saçları Rusty’nin yanağına değiyordu. Sonra geri çekildi. Gözleri parlıyordu. “Thibodeau kutuya bakacaktı eminim ama&nbsp;Jackie içine tükürmeyi akıl etti, dahiceydi ama ben <span style="font-style:italic;">emindim.”</span></p>

  <p>Judy, “Annem niye ağlıyor?” diye sordu. Kendisi de ağlamaya hazır gibiydi.</p>

  <p>Linda, “Ağlamıyorum,” deyip gözlerini sildi. “Eh, belki azıcık. Çünkü babanızı görünce çok mutlu oldum.”</p>

  <p>Janelle, Jackie’ye, “Hepimiz onu görünce mutlu oluyoruz!” dedi. “Çünkü benim babam EN BÜYÜK!”</p>

  <p>Rusty, “Bak bunu bilmiyordum,” deyip Linda’yı dudaklarından öptü.</p>

  <p>Janelle kendinden geçmiş gibi, “Dudaklarından öptü!” dedi. Judy ise gözlerini kapatıp kıkırdadı.</p>

  <p>Jackie, “Gelin kızlar, salıncaklara,” dedi. “Sonra da okul için giyinmelisiniz.”</p>

  <p>Janelle önden koşarken, <span style="font-style:italic;">“BEN LOLİPOP İSTİYORUM!”</span> diye bağırdı.</p>

  <p>Rusty, “Okul mu?” dedi. “Sahiden mi?”</p>

  <p>Linda, “Sahiden,” dedi. “Sadece küçükler için, Doğu Caddesi Gramer Okulu. Yarım gün. Wendy Goldstone ile Ellen Vanedestine derslere girmeye gönüllü olmuş. Bir sınıfta anaokulundan üçüncü sınıfa kadar, bir sınıfta da dörtten altıya kadar olan dersler veriliyor. Sahiden bir şeyler öğrenebiliyorlar mı bilmiyorum ama çocukların gidecek bir yeri olur, hem de her&nbsp;şey normalmiş gibi olur. Yani belki.” Bulutsuz ama her yerinde aynı sarımsı renge bürünen gökyüzüne baktı. <span style="font-style:italic;">Sanki katarakt olmuş mavi bir göz gibi,&nbsp;</span>diye düşündü. “Keşke ben de biraz normal şeyler yaşayabilsem. Gökyüzüne bak.”</p>

  <p>Rusty şöyle bir baktıktan sonra karısını bir kol boyu uzağında tutup inceledi. “Bununla baş edebilecek misin? Emin misin?”</p>

  <p>“Evet. Ama kenarından döndük. Böyle şeyler casus filmlerinde hoş olabilir de gerçek hayatta korkunç. Ben onu kaçıramam hayatım. Kızlar yüzünden.”</p>

  <p>Rusty, “Diktatörler daima çocukları esir tutar,” dedi. “Bir noktada artık bunun işe yaramayacağını söylemek lazım.”</p>

  <p>“Ama burada ve henüz değil. Bu Jackie’nin fikri, bırakalım o halletsin. Ben karışmayacağım, senin karışmana da izin vermeyeceğim.” Yine de Rusty bunu istediği takdirde karısının ona uyacağım biliyordu; duruşunun altında bu saklıydı. Eğer Rusty’yi en büyük yapan buysa en büyük olmak istemiyordu.</p>

  <p>“İşe gidecek misiniz?” diye sordu.</p>

  <p>“Tabii ki. Çocuklar Marta’ya gidecek, o çocukları okula götürecek, Linda’yla Jackie de Kubbe’nin altında yeni bir güne başlayacaktı. Başka türlüsü garip görünür. Böyle düşünmekten de nefret ediyorum.” Nefesini verdi. “Ayrıca yorgunum,” dedikten sonra çocuklara bir göz attı. “Bir bezginlik&nbsp;var üstümde. Gece çok az uyudum. Sen hastaneye gidiyor musun?”</p>

  <p>Rusty başını salladı. “En azından öğlene kadar Ginny’yle Twitch kendi başlarına idare edecekler... zaten bir de adam var yardım eden. Thurston bir tür New Age tipi ama işe yarıyor. Ben Claire McClatchey’ye gideceğim.&nbsp;Şu çocuklarla konuşmam lazım, bir de Geiger Sayacı’nı çıldırtan yere gitmeliyim.”</p>

  <p>“Nerede olduğunu sorarlarsa ne diyeyim?”</p>

  <p>Rusty biraz düşündü. “Herhalde doğrusunu. En azından bir kısmını. Kubbe’yi yaratan bir jeneratör aradığımı söyle. Bu sayede Rennie bundan&nbsp;sonraki adımını iki kere düşünür belki.”</p>

  <p>“Peki ya yerini sorarlarsa? Eminim sorarlar.”</p>

  <p>“Bilmediğini ama kasabanın batı tarafında olduğunu tahmin ettiğini söylersin.”</p>

  <p>“Black Ridge kuzeyde.”</p>

  <p>“Evvet. Rennie, Randolph’a adamlarından bir kısmını yollamasını söylerse yanlış yere gitsinler istiyorum. Sonradan biri laf ederse yorgun olduğunu ve karıştırmış olabileceğini söylesin. Ve bak canım - karakola gitmeden önce Barbie’nin o cinayetleri işlemediğini düşünebileceklerin bir listesini çıkar.” Yine aklından <span style="font-style:italic;">biz ve onlar</span> diye geçti. “Yarınki kasaba toplantısından önce o insanlarla konuşmamız lazım. Açık açık.”</p>

  <p>“Rusty, bundan emin misin? Çünkü dün geceki yangından sonra bütün kasaba <span style="font-style:italic;">Dale Barbara</span>’nın <span style="font-style:italic;">Dostlarını</span> arıyor olacak.”</p>

  <p>“Emin miyim? Evet. Hoşuma gidiyor mu? Büyük ihtimalle hayır.” Linda tekrar sarımtırak gökyüzüne, sonra da ön bahçelerindeki iki&nbsp;meşe ağacına baktı. Yaprakları kuru kuru sarkmıştı, parlak renkleri kahverengiye dönüşüyordu. İç geçirdi. “Rennie suçu Barbara’ya yıktıysa muhtemelen gazeteyi de o yaktırmıştır. Bunu biliyorsun değil mi?”</p>

  <p>“Evet.”</p>

  <p>“Ve eğer Jackie, Barbara’yı hapisten çıkarabilirse nereye götürecek? Kasabada güvenli neresi var?”</p>

  <p>“Bunu da düşünmem lazım.”</p>

  <p>“Jeneratörü bulur da kapatabilirsen bütün bu casusluk oyunları gereksiz olacak.”</p>

  <p>“Dua et de öyle olsun.”</p>

  <p>“Edeceğim. Radyasyon ne olacak peki? Kan kanseri filan olmanı istemiyorum.”</p>

  <p>“O konuda da bir fikrim var.”</p>

  <p>“Ne olduğunu sormalı mıyım?”</p>

  <p>Rusty gülümsedi. “Muhtemelen hayır. Oldukça çılgın bir fikir.”</p>

  <p>Linda kocasıyla ellerini birleştirdi. “Dikkatli ol,” dedi.</p>

  <p>Rusty de onu hafifçe öptü. “Sen de.”</p>

  <p>Salıncaklarda kızları sallayan Jackie’ye baktılar. Dikkat edecekleri çok şey vardı. Aynı anda Rusty tehlikenin hayatında önemli bir faktör haline&nbsp;gelmeye başladığını düşündü. Sabah tıraşını olurken bu manzarayı görmeye&nbsp;devam etmek istiyorsa çok dikkatli olmalıydı.</p>
</body>
</html>
