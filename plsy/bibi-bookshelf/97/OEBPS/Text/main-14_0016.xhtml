<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark11"></a><span style="font-weight:bold;">9</span></h2>

  <p>Harriet Bigelow iki kere çığlık attı ve bayıldı. Gina Buffalino ise şok geçirmiş öylece bakıyordu. Thurse, “Gina’yı çıkar buradan,” diye bağırdı. Otoparka kadar gitmiş, sonra silah seslerini duymuş ve koşarak geri gelmişti. Bunu bulmak için. Bu katliamı.</p>

  <p>Ginny kolunu Gina’nın omzuna doladı ve kızı koridora, ayakta tedavi gören hastaların -bunlara Bill Allnut’la Tansy Freeman da dahildi— korkuyla bekleştikleri yere çıkardı.</p>

  <p>Thurse, Twitch’e Harriet’i gösterip, “Şunu da yoldan çek,” dedi. “Ve eteğini aşağı indir, zavallı kız öyle kalmasın.”</p>

  <p>Twitch söylenilenleri yaptı. Ginny’yle Thurse, birlikte tekrar odaya girdiklerinde Georgia’nın erkek arkadaşı Frank DeLesseps’in cesedi başında diz çökmüştü. Ayrıca Thurse, Georgia’nın cesedinin üstüne de bir çarşaf örtmüştü ve çarşaf şimdiden kanlı çiçekler açmıştı.</p>

  <p>Ginny, “Bizim yapabileceğimiz bir şey var mı doktor?” diye sordu. Adamın doktor olmadığını biliyordu ama içinde bulunduğu şok yüzünden ağzından öyle çıkmıştı. Frank’in yere serilmiş cesedine bakıyordu ve eliyle ağzını örtmüştü.</p>

  <p>“Evet.” Thurse kalktı ve kemikli dizlerinden tabanca sesi gibi sesler çıktı. “Polisi arayın. Burası olay mahalli.”</p>

  <p>Twitch, “Görevdekilerin hepsi şu yangınla uğraşıyor,” dedi. “Görevde olmayanlar da ya yoldadır ya da telefonlarını kapatmış uyuyordun.”</p>

  <p>“Eh, o zaman İsa aşkına birilerini arayın ve burayı temizlemeden önce yapmamız gereken bir şey var mı öğrenin. Ne bileyim fotoğraf çekmek filan gibi. Gerçi olup bitenler belli. Bana da bir dakika izin verin. Kusacağım.” Ginny, Thurston odanın içindeki tuvalete gidebilsin diye kenara çekildi. Adam kapıyı kapattı ama içeriden gelen öğürtü seslerini duymamak mümkün değildi, içine toz kaçtığı için aşırı çalıştırılan bir motor gibiydi.</p>

  <p>Ginny bayılacakmış gibi olduğunu hissetti. Mücadele etti. Tekrar Twitch’e baktığında cep telefonunu kapatmak üzere olduğunu gördü. Twitch, “Rusty açmıyor,” dedi. “Sesli mesaj bıraktım. Başka kim var? Rennie’ye ne dersin?”</p>

  <p>“Olmaz!” Ginny adeta ürpermişti. “O olmaz.”</p>

  <p>“Ablam? Yani Andi?”</p>

  <p>Ginny sadece yüzüne baktı.</p>

  <p>Twitch de bir an ona baktı, sonra bakışlarını indirdi. “Aramasam daha iyi olur belki,” diye mırıldandı.</p>

  <p>Ginny bileğinin üstüne dokundu. Şok yüzünden Twitch’in teni soğuktu. Kendisininkinin de öyle olduğunu tahmin etti. “Bilmem seni rahatlatır mı ama galiba arınmaya çalışıyor,” dedi. “Rusty’yi görmeye geldi ve bu konu için olduğundan emin gibiyim.”</p>

  <p>Twitch ellerini yanaklarından aşağı indirdi, böyle yapınca yüzü bir an için kederli bir tiyatro maskesi gibi görünmüştü. “Bu bir kâbus.”</p>

  <p>Ginny kısaca, “Evet,” dedi. Sonra kendi cep telefonunu çıkardı.</p>

  <p>“Kimi arayacaksın?” Twitch tebessüm etmeyi başararak, “Hayalet avcılarını mı?” dedi.</p>

  <p>“Yok. Andi ile Koca Jim’i çıkarırsak geriye kim kalıyor?”</p>

  <p>“Sanders, ama o da bir halta yaramaz ve sen de bunu biliyorsun. Niye ortalığı temizlemiyoruz ki? Thurston haklı, neler olduğu gayet açık.”</p>

  <p>Thurston banyodan çıktı. Kâğıt havluyla ağzını kuruluyordu. “Çünkü kurallar var genç adam. Ve koşulları göz önünde bulundurunca o kurallara uymak her zamankinden de önemli. Ya da en azından uymaya çalışmak.” Twitch yukarı baktı ve Sammy Bushey’in beyin parçalarının duvarlardan birinin üst kısmında kurumakta olduğunu gördü. Düşünmek için kullandığı organ şimdi yulaf ezmesine benziyordu. Twitch gözyaşlarına boğuldu.</p>
</body>
</html>
