<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>1</h2>

  <p>Jim Rennie ile Andy Sanders garip gün batanını Bowie Cenaze Evi’nin basamaklarından izlediler. Yedide başka bir “Acil Durum Toplantısı” için&nbsp;belediye binasına gitmeleri gerekiyordu ve Koca Jim hazırlık yapmak üzere&nbsp;erken gitmek istiyordu ama şimdilik oldukları yerde kalakalmışlar, günün o&nbsp;acayip bulaşık halde bitişini izliyorlardı.</p>

  <p>“Dünyanın sonu gibi.” Andy alçak, huşu içinde kalmış bir sesle konuştu.</p>

  <p>Koca Jim ise, “Manda boku!” dedi ve sesi biraz boğuk çıkmışsa -ki kendi kulağına bile öyle gelmişti- bunun sebebi kendi aklından da benzer&nbsp;bir düşüncenin geçiyor olmasıydı. Kubbe indiğinden beri ilk kez bu durumla başa çıkmanın kendi becerilerini -yani onun becerilerini- aşıyor olabileceği kafasına dank etmişti ve bu düşünceye şiddetle isyan ediyordu. “Yüce&nbsp;İsa’nın gökten indiğini görüyor musun?”</p>

  <p>Andy, “Yok,” diye itiraf etti. Tek gördüğü, hayatı boyunca bildiği kasaba halkının anacaddede öbek öbek toplandığı ve hiç konuşmadan ellerini gözlerine siper ederek bu tuhaf günbatımını izlediğiydi.</p>

  <p>Koca Jim, <span style="font-style:italic;">“Beni</span> görüyor musun?” diye ısrar etti.</p>

  <p>Andy ona döndü. “Tabii ki görüyorum,” dedi. Şaşırmış gibiydi. “Tabii ki görüyorum Koca Jim.”</p>

  <p>Koca Jim, “Demek ki, kendimden geçmemişim,” dedi. “Yüreğimi yıllar önce İsa’ya verdim ve bu dünyanın sonu olsaydı ben de burada olmazdım. Sen de olmazdın değil mi?”</p>

  <p>Andy, “Herhalde olmazdım,” dedi ama sesi şüphe doluydu. Madem kurtarılmışlardı -Kutsal Kan’da yıkanmışlardı- o zaman ne diye az önce&nbsp;Stewart Bowie ile, Koca Jim’in, “Bizim küçük işimiz,” dediği şeyi kapatmayı konuşuyorlardı? Ve nasıl olmuş da böyle bir işe başlamışlardı? Metamfetamin fabrikası çalıştırmanın kurtarılmış olmakla ne ilgisi vardı?</p>

  <p>Andy, Koca Jim’e soracak olsa alacağı yanıtı biliyordu: bazen sonlar anlamları haklı kılardı. Bu olaydaki son da takdire şayan görünüyordu: yeni&nbsp;Kutsal Mesih Kilisesi (eskisi tepesinde tahta bir haçı olan kulübe gibiydi); kaç ruhu kurtardığını ancak Tanrı’nın bilebileceği radyo istasyonu; İsa’nın Misyonerleri Topluluğu’na, Peder Coggins’in, “küçük kahverengi kardeşlerimiz,” demekten hoşlandığı insanlara yardım olarak verdikleri yüzde on&nbsp;- çekler sağduyulu bir şekilde Cayman Adaları’ndaki bir bankadan gönderilmekteydi.</p>

  <p>Fakat bu muazzam bulanık günbatımına bakınca, insana bütün insani işler önemsiz görünüyordu, Andy bunların doğrulamadan öte bir şey olmadığını itiraf etmek zorundaydı. Metamfetamin fabrikasından akan nakit para olmasa eczanesi altı yıl önce batardı. Aynı durum cenaze evi için de&nbsp;geçerliydi. Tabii ki -yanında duran adam muhtemelen bunu asla itiraf etmeyecek olsa da- Koca Jim’in ikinci el arabaları için de.</p>

  <p>Koca Jim, “Ne düşündüğünü biliyorum dostum,” dedi.</p>

  <p>Andy ürkerek Koca Jim’e baktı. Koca Jim gülümsüyordu... ama o kötü tebessümüyle değil. Bu yumuşak, anlayışlı bir tebessümdü. Andy de gülümsedi ya da gülümsemeye çalıştı. Koca Jim’e çok şey borçluydu. Sadece artık&nbsp;eczane ve Claudia’nın BMW’si gibi şeyler gözüne daha önemsiz görünmekteydi. Kendi kendine park etme, sesle çalışan müzik sistemi gibi özellikleri&nbsp;olsa bile bir BMW’nin ölmüş bir eşe ne yararı vardı?</p>

  <p><span style="font-style:italic;">Bu iş bitip de Dodee geri dönünce Beemer’i ona vereceğim</span> diye kararlaştırdı. <span style="font-style:italic;">Claudia da öyle isterdi.</span></p>

  <p>Koca Jim, küt parmaklarından birini kocaman, zehirli bir yumurta gibi gökyüzünün batısına yayılan güneşe uzattı. “Bir biçimde bütün bunlar bizim suçumuz diye düşünüyorsun. Tanrı zor zamanlarda kasabaya destek olduk diye bizi cezalandırıyor. Bu doğru değil dostum. Bu Tanrı’nın işi değil.&nbsp;Vietnam yenilgisi dersen o Tanrı’nın işi işte - Tanrı, inanç yönünü yitirdiği&nbsp;için Amerika’yı uyardı. 11 Eylül’ün de artık küçük çocuklar güne kendilerini yaratan güce dua ederek başlamadığı için bir uyarı olduğunu söylersen&nbsp;onda da seninle aynı fikirde olurum. Ama Jay veya Millinocket gibi can çekişmeyelim istedik diye Chester’s Mill’i cezalandırıyor dersen?” Başını salladı. “Hayır bayım, onda yokum.”</p>

  <p>Andy ürkerek, “Ama kendi ceplerimizi de bayağı şişirdik,” dedi.</p>

  <p>Bu doğruydu. İşlerini kalkındırmak ve küçük kahverengi kardeşlere yardım eli uzatmakla kalmamışlardı; Andy’nin Cayman Adaları’nda kendi hesabı vardı. Ve kendisinin -ya da Bowie’lerin- her bir dolarına karşılık Koca Jim’in üç dolar kaldırdığına bahse girebilirdi. Hatta belki de dört.</p>

  <p>Koca Jim bilgiç ama nazik bir ses tonuyla, “Çalışan yaptığının karşılığını alır,” dedi. “Mathew İncili, ona on.” Tabii önceki dizeyi atlamıştı. <span style="font-style:italic;">Kendi cebinize ne altın, ne gümüş, ne de pirinç koyun.</span></p>

  <p>Saatine baktı. “İş demişken arkadaşım harekete geçsek iyi olur. Alınacak çok karar var.” Yürümeye başladı. Andy de halen çürümüş insan etini düşünmesine yol açacak kadar parlak olan günbatımından gözünü alamadan peşinden gitti. Sonra Koca Jim tekrar durdu.</p>

  <p>“Her neyse, Stewart’i duydun, orayı kapattık. İlk çişini yapan küçük oğlanın dediği gibi ‘Hepsi yapıldı ve düğmeler iliklendi’. Şefe aynen böyle demiş.”</p>

  <p>Andy somurtarak, “<span style="font-style:italic;">Şu</span> adam,” dedi.</p>

  <p>Koca Jim kıkırdadı. “Sen Phil’i merak etme. Kapattık ve kriz bitene kadar da kapalı kalacağız. Aslında, bu dükkânı tamamen kapatmamız için bir işaret de olabilir. Yüce Güç’ten gelen bir işaret.”</p>

  <p>Andy, “İyi olurdu,” dedi. Ama bunaltıcı bir öngörüsü vardı: Kubbe ortadan kalkarsa Koca Jim fikrini değiştirecekti ve o bunu yapınca Andy de ona uyacaktı. Stewart Bowie ile ağabeyi Fernald da öyle. Kısmen parası inanılmayacak kadar tatlı olduğundan -üstelik vergisizdi de- kısmen de fazla derine battıklarından. Aklına çok eski bir film yıldızının sözleri geldi:&nbsp;<span style="font-style:italic;">“Aktörlüğü sevmediğimi fark ettiğimde bırakamayacak kadar zengin olmuştum</span>.”</p>

  <p>Koca Jim, “Bu kadar dert etme kendine,” dedi. Birkaç hafta içinde propanı kasabaya nakletmeye başlayacağız, şu Kubbe durumu kendi kendine çözülse de çözülmese de. Kasabanın kum kamyonlarını kullanacağız. Sen&nbsp;de tek vardiya kullanabilirsin değil mi?”</p>

  <p>Andy karamsar bir edayla, “Evet,” dedi.</p>

  <p>“Ve..” Koca Jim akima gelen fikirle ışıldadı...</p>

  <p>Stewie’nin cenaze arabasını da kullanabiliriz! O zaman tüpün bir kısmını nakledebiliriz!”</p>

  <p>Andy bir şey demedi. Bu kadar çok propanı kasabanın çeşitli kaynaklarından özelleştirmiş olmaları (bu Koca Jim’in tanımıydı) fikrinden nefret ediyordu. Büyük miktarda üretim yapıyorlardı ve bu da pişirme, pis gazlar için çok fazla havalandırma anlamına geliyordu. Koca Jim büyük oranda propan alımlarının akıllarda soru işaretleri yaratabileceğine dikkat çekmişti. Tıpkı çöpe giden çok fazla miktarda reçetesiz ilaç aliminin da fark edilebileceği ve sıkıntı yaratacağı gibi.</p>

  <p>Eczane sahibi olmak durumu biraz kolaylaştırmış olsa da, Robitussin ve Sudafed gibi ilaçların yaptığı alımların büyüklüğü Andy’yi dehşete düşürüyordu. Kıyametin koparsa bundan kopacağını sanıyordu. Radyo binasının arkasındaki devasa propan tankları şimdiye kadar hiç aklına gelmemişti.</p>

  <p>“Bu arada, bu gece belediye binasında bol bol elektriğimiz var.” Koca Jim hoş bir sürpriz yapıyor edasıyla konuşmuştu. “Randolph’a benim oğlanla arkadaşı Frankie’yi hastaneye yollatıp bizim jeneratör için tanklarından&nbsp;birini aldırttım.”</p>

  <p>Andy korkmuş gibiydi. “Ama biz zaten..”</p>

  <p>Rennie yatıştırmak istercesine, “Biliyorum,” dedi. “Yaptığımızı biliyorum. Sen Cathy Russell’ı merak etme, şimdilik yeterince yakıtları var.”</p>

  <p>“Radyo istasyonundan aldırtabilirdin... orada bir sürü tank duruyor..”</p>

  <p>Koca Jim, “Burası daha yakın,” dedi. “Ve daha güvenli. Pete Randolph bizim adamımız ama bu küçük işimizi de öğrensin istiyorum demek değil.&nbsp;Ne şimdi ne de başka bir zaman.”</p>

  <p>Bu sözler Andy’nin Koca Jim’in aslında fabrikadan vazgeçmek istemediğine inandırdı.</p>

  <p>“Jim, kasabaya gizlice gaz nakletmeye başlarsak gazın nerede olduğunu söyleyeceğiz? Millete Gaz Perisi aldı, sonra da karar değiştirip geri verdi mi diyeceğiz?”</p>

  <p>Rennie kaşlarını çattı. “Sence bu komik mi dostum?”</p>

  <p>“Hayır! Bence son derece korkutucu!”</p>

  <p>“Bir planım var. Kasaba için bir yakıt deposu belirleyeceğiz ve gerektikçe oradan karneyle yakıt dağıtacağız. Elektrik olmadan nasıl kullanacağımızı bulabilirsek ısınma için yakıt da dağıtırız. Bu karne meselesinden nefret ediyorum -dibine kadar anti Amerikan bir sistem- ama bu durum karınca ile ağustosböceği masalı gibi. Kasabada her şeyi bir ayda tüketip sonra ilk soğuklarda onlara bakalım diye feryadı basacak bir sürü uyuşuk var!”</p>

  <p>“Bu işin sahiden bir ay süreceğini sanmıyorsun değil mi?”</p>

  <p>“Tabii ki sanmıyorum, ama eskiler ne demiş: en iyisini umut et, en kötüsüne hazır ol.”</p>

  <p>Andy kasaba stoklarının büyük kısmını zaten metamfetamin yapmak için kullanmış olduklarını belirtmeyi düşündü ama Koca Jim’in ne cevap&nbsp;vereceğini biliyordu: <span style="font-style:italic;">Nereden bilebilirdik kil</span></p>

  <p>Tabii ki bilemezlerdi. Bütün kaynakların böyle birdenbire tehlikeye gireceği kimin aklına gelirdi? İnsan <span style="font-style:italic;">bir miktar fazlasını</span> planlardı. Amerikan usulü buydu. <span style="font-style:italic;">Yeterli olmaktan uzak</span> hem akla hem maneviyata hakaret olurdu.</p>

  <p>Andy, “Karne fikrinden nefret eden bir tek sen değilsin,” dedi.</p>

  <p>“İşte o yüzden polis gücümüz var. Hepimiz Howie Perkins için yas tutuyoruz, biliyorum, ama o artık İsa’nın yanında ve bizim de Pete Randolph’umuz var. Bu durumda da kasaba için o daha iyi. Çünkü <span style="font-style:italic;">söz dinliyor</span>”&nbsp;Parmağını Andy’ye uzattı. “Böyle bir kasabada yaşayan insanlar -aslında&nbsp;her yerdeki insanlar- kendi menfaatleri söz konusu olduğunda çocuk gibidir. Bunu kaç kere söyledim?”</p>

  <p>Andy, “Çok,” deyip iç geçirdi.</p>

  <p>“Ve çocuklara ne deriz?”</p>

  <p>“Tatlıyı hak etmek istiyorlarsa sebzelerini yemelerini.”</p>

  <p>“Evet! Ve bazen bu sopayı ele almak anlamına gelir.”</p>

  <p>Andy, “Bu bana başka bir şey hatırlattı,” dedi. “Dinsmore’ların tarlasında Sammy Bushey’le konuşuyordum - hani şu Dodee’nin arkadaşlarından biriyle? Bugün orada bazı polislerin epey kaba davrandığını söyledi. Epey. Şef Randolph’la bu konuyu konuşmak isteyebiliriz.”</p>

  <p>Jim, Andy’ye kaşlarını çattı. “Ne bekliyordun dostum? İpek eldivenler mi? Orada neredeyse isyan çıkıyordu. Chester’s Mill’in aylakları isyan çıkarıyorlardı!”</p>

  <p>“Biliyorum, haklısın, ama..”</p>

  <p>“Bushey denen o kızı tanıyorum. Bütün ailesini tanıyorum. Uyuşturucu kullanırlar, araba çalarlar, kanunları çiğnerler, tefecilik yapar, vergi kaçırırlar. Önceden böylelerine beyaz pislikler derdik. Bunlar tam da şu sıra dikkat etmemiz gereken insanlar. Ta kendileri. Azıcık fırsat verilse kendi&nbsp;kasabalarını yıkarlar bunlar. Bunu mu istiyorsun?”</p>

  <p>“Hayır, tabii ki istemiyorum..”</p>

  <p>Ama Koca Jim fitili almıştı. “Her kasabanın kendi karıncaları -ki bu iyidir- bir de ağustosböcekleri olur, bu o kadar iyi değildir ama bunlarla yaşayabiliriz çünkü onları anlarız ve birazcık zorlamak gerekse bile kendileri için en iyi olanı yapmalarını sağlayabiliriz. Ama her kasabada bir de&nbsp;Incil’de söz edildiği gibi çekirgeler bulunur ve bunlar da o Bushey’ler gibilerdir. Onlara çekici indirmemiz gerekir. Bunu yapmak senin ya da benim hoşuma gitmeyebilir ama bu iş bitene kadar kişisel özgürlük rafa kaldırılacak. Ve biz de fedakârlık yapacağız. Nitekim küçük işimizi kapatmıyor muyuz?”</p>

  <p>Andy üretilenleri kasaba dışına çıkaramadıkları için buna zaten mecbur olduklarına değinmek istemedi ve sadece evet demekle yetindi. Artık tartışmak istemiyordu ve gece yarısına kadar sürebilecek olan toplantı yüzünden iyice gerilmişti. Tek istediği bomboş evine gitmek ve sıkı bir içkiden sonra yatıp Claudie’yi düşünerek gözyaşları içinde uykuya dalmaktı.</p>

  <p>“Şu an önemli olan işleri belli bir düzende tutmak dostum. Bu da kanun, düzen ve gözetim demek. Gözetimi biz yapacağız çünkü biz çekirge değiliz. Biz karıncayız. Asker karıncalarız.”</p>

  <p>Koca Jim bir süre düşündü. Tekrar konuştuğunda tamamen işe odaklanmıştı. “Yemek Dünyası’nın her zamanki şekilde işe devam etmesi kararımızı yeniden düşünüyordum da. Yani kapatmamız lazım demiyorum -en azından şimdilik- fakat önümüzdeki birkaç gün boyunca yakından izlememiz lazım. Atmaca gibi. Aynı şekilde Benzin ve Gıda’yı da. Ve kendi ihtiyaçlarımız için dayanıksız tüketim mallarından birazını daha özelleştirmek&nbsp;de fena fikir olmayabilir..”</p>

  <p>Gözlerini kısıp belediye binasının basamaklarına bakarak durdu. Gözlerine inanamayınca gözüne siper etmek için elini kaldırdı. Hâlâ oradaydı: Brenda Perkins’le o baş belası Dale Barbara. Üstelik ikisi yalnız da değildi. Aralarına oturmuş el kol hareketleriyle Şef Perkins’in dul eşine bir şeyler anlatmakta olan kişi de Andrea Grinnel, yani üçüncü üyeydi. Birtakım&nbsp;kâğıtları elden ele geçiriyormuş gibiydiler.</p>

  <p>Koca Jim bundan hoşlanmamıştı.</p>

  <p>Hem de hiç.</p>
</body>
</html>
