<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark14"></a><span style="font-weight:bold;">6</span></h2>

  <p>O perşembe sabahı saat on biri çeyrek geçe Sweetbriar Rose’un minibüsü 119’dan güneye doğru iniyordu. Yarın otoyol tıklım tıklım araba dolacak, leş gibi egzoz kokacaktı ama bugün ürpertici bir şekilde ıssızdı. Direksiyonda Rose oturuyordu. Ernie Calvert da yolcu koltuğundaydı. Norrie ise çoktan yok olup gitmiş, Stalag 17 ve Dead Milkmen gibi punk gruplarının çıkartmalarıyla kaplı kaykayını kucaklamış motor kapağının üstüne tünemişti.</p>

  <p>Norrie, “Hava çok kötü kokuyor,” dedi.</p>

  <p>Rose, “Prestile’den geliyor hayatım,” dedi. “Motton’a aktığı yer şimdi bataklığa döndü” Aslında kokunun sadece kuruyan dereden kaynaklanmadığını biliyordu ama bunu söylememişti. Nefes almak zorunda olduklarına göre neyi soluduklarını düşünüp üzülmenin bir anlamı yoktu. “Annenle konuştun mu?”</p>

  <p>Norrie asık suratla, “Evet,” dedi. “Gelecek ama fikir pek hoşuna gitmedi.”</p>

  <p>“Zamanı gelince elindeki erzakı da getirecek mi?”</p>

  <p>“Evet. Arabamızın bagajına koyacak.” Norrie’nin eklemediği, Joanie Calvert’ın bagaja önce içki stoklarını yükleyeceğiydi, erzak onun için ikinci sıradaydı. “Radyasyondan bir haber var mı Rose? Oraya gelecek her arabayı kurşun kaplayamayız ki.”</p>

  <p>“Sadece bir iki kere geçerlerse sorun olmaz.” Rose bunu internetten kendi de doğrulamıştı. Konu radyasyon olunca güvenliğin, ışınların gücüne bağlı olduğunu da keşfetmişti, ama kontrol edilemeyecek konularda dertlenmeyi anlamsız buluyordu. “Önemli olan sınırlı ölçüde maruz kalmak ve Joe kuşağın geniş olmadığını söylüyor.”</p>

  <p>Norrie, “Joe’nun annesi gelmek istemiyor,” dedi.</p>

  <p>Rose içini çekti. Bunu biliyordu. Ziyaretçi Günü karmaşık bir nimetti. Tamam, onların inzivaya çekilişini perdeleyecekti, ama dışarıda akrabaları olanlar da onlarla görüşmek istiyordu. <span style="font-style:italic;">Belki McClatchey kurada kaybeder,</span> diye düşündü.</p>

  <p>İleride Koca Jim’in ikinci el araba galerisi vardı.</p>

  <p>Ernie, “Unutma..” diye söze başladı.</p>

  <p>Rose, “Biliyorum,” dedi. “Eğer biri varsa U dönüşü yapıp kasabaya döneceğim.”</p>

  <p>Fakat Rennie’nin tüm PERSONELE AİTTİR yazan park yerleri boş tu ve ana kapıda İKİNCİ BİR DUYURUYA KADAR KAPALIDIR levhası asılıydı. Rose hızla arka tarafa sürdü. Burada dizi dizi araba ve kamyonet vardı, camlarında da fiyatlarıyla BÜYÜK DEĞER, TERTEMİZ, HEY BANA BİR BAKIN türünden sloganlar yazılı etiketler bulunuyordu. Bunlar Koca Jim’in ahırındaki yük atlarıydı, ön taraftaki Detroit ve Alman yapımı cins atlara benzemiyorlardı. Park yerinin sonunda, Koca Jim’in arsasıyla çöp birikintilerini ayıran tel örgü çitin önüne de üstünde hâlâ AT&amp;T logoları bulunan telefon şirketi minibüsleri dizilmişti.</p>

  <p>Ernie koltuğunun arkasına eğilirken, “Şunlar,” dedi. Elini uzattığı yer den uzun ince bir metal çubuk çıkarmıştı.</p>

  <p>Rose gergin olmasına rağmen dalga geçerek, “Sende niye böyle ucu kancalı bir çubuk var ki Ernie?” diye sordu.</p>

  <p>“Yemek Dünyası döneminden kalma. Anahtarını arabada unutanların sayısını duysan şaşırırdın.”</p>

  <p>Norrie, “Peki nasıl çalıştıracaksın büyükbaba?” diye sordu.</p>

  <p>Ernie hafifçe gülümsedi. “Bir yolunu bulacağım işte. Burada dur Rose."</p>

  <p>Araçtan inip baştaki minibüse doğru yürüdü, yetmişine yaklaşan bir adam için oldukça çevikti. Camdan aracın içine bakıp başını salladı ve yandakine geçti. Sonra üçüncü minibüse sıra geldi ama bunun bir lastiği inikti.</p>

  <p>Dördüncüye bir göz attıktan sonra dönüp Rose’a baktı ve başparmağını kaldırarak tamam işareti verdi.</p>

  <p>Rose, Ernie’nin araca zorla girerken torunu tarafından görülmek istemediğini hissetmişti. Bunu dokunaklı buldu ve bir açıklama yapmadan minibüsü ön tarafa götürdü. Orada tekrar durdu. “Sen iyi misin canım?”</p>

  <p>Norrie çıkarken, “Evet,” dedi. “Eğer çalıştıramazsa kasabaya yürüyerek döneriz.”</p>

  <p>“Neredeyse altı kilometre. O kadar yürüyebilir mi?”</p>

  <p>Norrie’nin yüzü solgundu ama gülümsemeyi başardı. “Büyükbabam beni geride bile bırakabilir. Zaten kilo almamak için her gün sekiz kilometre yürüyor. Hadi gidin artık biri gelip görmeden.”</p>

  <p>Rose, “Sen çok cesur bir kızsın,” dedi.</p>

  <p>“Kendimi hiç öyle hissetmiyorum.”</p>

  <p>“Zaten cesur insanlar hiç öyle hissetmez canım.”</p>

  <p>Rose kasabaya doğru yola koyuldu. Norrie gözden kaybolana dek onu izledi, sonra da olduğu yerde kaykayıyla tembel tembel şekiller çizmeye başladı. Yer hafif eğimli olduğu için sadece tırmanırken ayağını sürtmesi gerekiyordu... hoş o kadar gergindi ki ayağını sürte sürte kasabaya kadar gidebilirdi. Peki ya biri çıkıp gelirse? Eh, minibüslere bir göz atmak isteyen büyükbabasıyla buraya kadar yürümüş olurlardı. Şimdi de büyükbabasını bekliyordu ve o gelince tekrar yürüyerek kasabaya döneceklerdi. Büyükbabasının yürümeyi sevdiğini herkes bilirdi. Yalnız Norrie tek ya da en önemli sebebin bu olduğunu düşünmüyordu. Yürüyüşlere büyükannesi her şeyi birbirine karıştırmaya başladığı zaman çıkar olmuştu (kimse çıkıp Alzheimer, demiyordu ama herkes biliyordu). Norrie onun üzüntüden yürüdüğünü düşünüyordu. Böyle bir şey mümkün müydü? Norrie’ye göre mümkündü. Kendisi de Oxford’daki kaykay sahasında o çifte saltoları atarken neşe ve korku dışında başka bir şey hissetmiyordu. Korku arkadaki kulübeye çekiliyordu.</p>

  <p>Ona uzun gelse de aslında kısa bir süre sonra büyükbabasının kullandığı eski telefon şirketi minibüsü göründü. Norrie kaykayını kolunun altına kıstırıp araca atladı. İlk kez çalıntı bir araca biniyordu. “Büyükbaba amma cesursun,” deyip yanağından öptü.</p>
</body>
</html>
