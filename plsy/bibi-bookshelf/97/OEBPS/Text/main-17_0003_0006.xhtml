<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>7</h2>

  <p>Koca Jim’in odasının kapısı açık ama oda bomboştu. Rusty sesinin müteveffa Doktor Haskell’in sevgili dinlenme odasından geldiğini duydu. O tarafa doğru yürüdü. Koca Jim’in hasta kartını yanına almayı düşünmemişti, sonradan pişman olacağı bir gözden kaçmaydı bu.</p>

  <p>Koca Jim takım elbise giymişti ve cep telefonu kulağına yapışmış olarak pencerenin önünde oturuyordu, duvarda asılı olan cep telefonunu kullanmanın yasak olduğunu belirten kart umurunda değildi. Rusty, Koca Jim’e o telefonu kapatmasını söylemekten büyük zevk alacağını düşündü. Gerçi yapmak niyetinde olduğu muayene-tartışma kombinasyonu açısından pek politik bir yaklaşım olmayacaktı ama yine de söyleyecekti. Ona doğru yürümeye başladı, sonra durdu. Buz kesmişti.</p>

  <p>Gözünün önünde gayet canlı bir anı belirmişti: uyuyamıyor, Linda’nın meyveli ekmeğinden atıştırmak üzere kalkıyor, kızların odasından Audrey’nin alçak sesle inlediğini duyuyor. Aşağı kızları yoklamaya iniyor. Jannie’nin yatağına, kızının koruyucu meleği Hannah Montana’nın altına oturuyor.</p>

  <p>Bu anı niye bu kadar geç kalmıştı canlanmakta? Niye Koca Jim’le onun çalışma odasında yaptığı konuşmada gelmemişti gözünün önüne?</p>

  <p><span style="font-style:italic;">Çünkü o zaman henüz cinayetlerden haberim yoktu; propana odaklanmıştım. Ve çünkü Janelle nöbet geçirmiyordu, sadece REM uykusundaydı. Uykuda konuşuyordu.</span></p>

  <p><span style="font-style:italic;">Elinde altın bir beyzbol topu var babacım. Kötü bir top o.</span></p>

  <p>Hatta dün gece cenaze evinde cesetleri incelerken bile bu anı yüzeye çıkmamıştı. Sadece şu anda, çok geç olmasına çeyrek kala ortaya çıkıyordu.</p>

  <p><span style="font-style:italic;">Ama ne anlama geldiğini düşün: Black Ridge’deki o aygıt sadece sınırlı miktarda radyasyon yaymıyor, başka bir yayın daha yapıyor. De ki önceden bilme, de ki adı olmayan bir şey, ama her ne dersen de oluyor. Ve eğer Jannie altın beyzbol topu konusunda haklıysa, o zaman durmadan Cadılar Bayramı üstüne kötü kehanetlerde bulunan çocuklar da haklı. Fakat tam o günü mü kastediyorlar? Yoksa daha erken de olabilir mi?</span></p>

  <p>Rusty ikinci ihtimali düşündü. Bir kasaba dolusu çocuk oyun mu, ceza mı deyip durduğuna göre Cadılar Bayramı başlamıştı zaten.</p>

  <p>Koca Jim, “Elinde ne olduğu beni ilgilendirmiyor Stewart,” diyordu. Üç miligram Valium adamı gevşetmişe benzemiyordu; her zamanki gibi aksi aksi konuşmaktaydı. “Fernald’la ikiniz oraya gidin ve Roger’ı da y... ha? Ne?” dinledi. “Sana söylemek zorunda bile değildim. O gereksiz televizyonu seyretmiyor musun? Sana şımarıklık ediyorsa sen..”</p>

  <p>Başını kaldırdı ve Rusty’nin eşikte durduğunu gördü. Sadece bir an için Koca Jim’in suratında irkilmiş ve yeni gelenin konuşmanın ne kadarını duyduğunu anlamaya çalışırmış gibi bir ifade oluştu.</p>

  <p>“Stewart biri geldi. Sonra yine arayacağım ve aradığımda bana duymak istediklerimi söylesen iyi olur.” Vedalaşmadan telefonu kapattı, telefonu Rusty’ye doğru uzattı ve küçük üst dişleri bir tebessümle ortaya çıktı. “Biliyorum, biliyorum, çok yaramazlık ettim ama kasaba işleri beklemez.” İçini çekti. “Herkesin bağımlı olduğu kişi olmak kolay değil, hele kendini pek iyi hissetmiyorsan.”</p>

  <p>Rusty, “Zor olmalı,” diye hak verdi.</p>

  <p>“Tanrı yardım ediyor. Hayat felsefemi duymak ister miydin ahbap?” <span style="font-style:italic;">Hayır.</span> “Tabii.”</p>

  <p>“Tanrı bir kapıyı kaparsa başka birini açar.”</p>

  <p>“Öyle mi diyorsun?”</p>

  <p>“Öyle olduğunu biliyorum. Ve hiç unutmamaya çalıştığım şeylerden biri de, istediğin bir şey için dua edersen Tanrı sağır olur, ama ihtiyacın olan şeyler için dua edersen can kulağıyla dinler.”</p>

  <p>“Hı-hı” Rusty odaya girdi. Televizyonda CNN kanalı açıktı. Ses kapalıydı ama görüntüde spikerin ardında James Rennie’nin fotoğrafı vardı, siyah beyazdı. Parmaklarından biriyle üst dudağı yukarı kalkmıştı. Yüzünde tebessüm değil, hırlayan köpek ifadesi vardı. Alttaki şeritte KUBBE KASABASI UYUŞTURUCU CENNETİ Mİ? yazıyordu. Fotoğraf, yerini Jim Rennie’nin ikinci el araba reklamlardan birine bıraktı, bir satış elemanının, (asla Koca Jim değil) “UÇACAKSINIZ çünkü işbaşında KOCA JİM VAR!” diye haykırmasıyla biten sevimsiz reklamlardan biriydi.</p>

  <p>Koca Jim fotoğrafı gösterip hüzünle gülümsedi. “Barbara’nın dışarıdaki dostları bana neler yapıyor, görüyor musun? Eh, şaşıracak bir şey yok.</p>

  <p>İsa’yı insanlığın günahlarının bedelini ödemeye geldiğinde sırtında çarmıhıyla kan revan içinde Golgota Tepesi’ne kadar öyle yürüttüler.”</p>

  <p>Rusty bir kez daha Valium’un ne kadar garip bir ilaç olduğuna şaşırdı. Gerçekten Vino’da Veritas var mıydı bilmiyordu ama Valium’da bol bol vardı. İnsanlara verince -özellikle de enjeksiyon yoluyla- genelde kendileri hakkındaki bütün düşüncelerini öğreniyordunuz.</p>

  <p>Rusty bir iskemle çekti ve stetoskobunu hazırladı. “Gömleğini kaldır.” Koca Jim bunu yapmak üzere telefonunu bırakınca Rusty telefonu kendi gömleğinin cebine attı. “Bunu alıyorum tamam mı? Lobideki bankoya bırakırım. Orada cep telefonu kullanmak serbest. Koltukları bunlar kadar yumuşak değil ama idare eder.”</p>

  <p>Koca Jim’in itiraz etmesini, belki de patlamasını bekledi ama o oralı değilmiş gibi davrandı ve kocaman sarkık Buda göbeğiyle onun üstüne sarkan göğüslerini açtı. Rusty öne eğilip dinledi. Beklediğinden çok daha iyiydi. Yüz on nabız ve hafif bir üfürüme razıydı ama Koca Jim’in kalbi dakikada doksan kez ve gayet düzenli atıyordu.</p>

  <p>Koca Jim, “Kendimi çok daha iyi hissediyorum,” dedi. “Stresten oldu. İnanılmaz stres altındaydım. Bir iki saat daha burada dinleneceğim -bu camdan kasaba merkezinin olduğu gibi görüldüğünü fark etmiş miydin ahbap? - ve Junior’ı bir kere daha ziyaret edeceğim. Ondan sonra da kendimi taburcu edip..”</p>

  <p>“Sadece stresten değil. Fazla kilo meselesi de var.”</p>

  <p>Koca Jim o yapmacık gülüşüyle üst dişlerini ortaya çıkardı. “Benim yürüttüğüm bir iş ve yönettiğim bir kasaba var ahbap - bu arada ikisi de zorda. O yüzden sporla filan uğraşacak vaktim yok.”</p>

  <p>“İki yıl önce PAT teşhisi konmuştu Rennie. Yani Paroksismal Atriyal Taşikardi.”</p>

  <p>“Ne demek olduğunu biliyorum. İnternetten baktım, sağlıklı insanlarda da sık sık..”</p>

  <p>“Ron Haskell sana gayet açık bir şekilde zayıflamanı, aritmin için ilaç kullanmanı ve eğer ilaçlar etkili olmazsa cerrahi çözümleri düşünmeni önermişti.”</p>

  <p>Koca Jim mama iskemlesinde zorla tutulan mutsuz bir çocuk gibi görünmeye başlamıştı. “Tanrı da bana aksini söyledi! Kalp pili takma dedi! Ve Tanrı haklıydı! Duke Perkins kalp pili takıyordu bak başına neler geldi!” Rusty sakin bir sesle, “Dul eşinin de,” dedi. “O da şanssızmış. Yanlış zamanda yanlış yerde bulunmuş herhalde.”</p>

  <p>Koca Jim küçük domuz gözleriyle Rusty’yi tarttı. Sonra tavana baktı. “Işıklar geldi değil mi? İstediğin gibi propanını buldum. Bazı insanlar şükran duymayı bilmiyor. Tabii ki benim pozisyonumdakiler böyle şeylere alışıyor.”</p>

  <p>“Yarın gece yine yakıtsız kalacağız.”</p>

  <p>Koca Jim başını salladı. “Yarın geceye kadar burayı gerekirse Noel’e kadar idare edecek yakıtın olacak. Hastalara böyle iyi davrandığın ve her konuda böyle iyi biri olduğun için sana şahsen söz veriyorum bu konuda.” “Birileri zaten benim olanı bana iade edince pek şükran duyamıyorum. Bu konuda biraz tuhafımdır.”</p>

  <p>Koca Jim, “Aaa, demek şimdi de kendini hastaneyle bir tutuyorsun?” diye hırladı.</p>

  <p>“Niye olmasın? Sen de kendini İsa’yla bir tutmuyor musun? Neyse, biz senin sağlık durumuna dönelim olur mu?”</p>

  <p>Koca Jim, küt parmaklı ellerini tiksintiyle çırptı.</p>

  <p>“Valium tedavi değildir. Buradan gidersen akşamüstü beşte kalbin yine düzensiz çalışmaya başlar. Ya da tamamen tıkanır. İşin iyi tarafı hava kararmadan kurtarıcınla buluşmuş olabilirsin.”</p>

  <p>Rennie soğukkanlılıkla, “Peki ne tavsiye ediyorsun?” diye sordu. Kendini toparlamıştı.</p>

  <p>“Sorunu halledecek bir ilaç verebilirim, en azından kısa vadede.” “Neymiş o ilaç?”</p>

  <p>“Ama bir bedeli var.”</p>

  <p>Koca Jim sakin bir sesle, “Biliyordum,” dedi. “Ofisime geldiğin gün Barbara’nın tarafında olduğunu anlamıştım.”</p>

  <p>Rusty’nin tek istediği yakıttı, ama onu boş verdi. “Peki Barbara’nın tarafı diye bir şey olduğunu nereden biliyordun daha o zamandan? Cinayetler ortaya çıkmamıştı, öyleyse onun tarafı derken bir anlamı olmalı?”</p>

  <p>Koca Jim’in gözleri keyif ya da paranoya veya her ikisi yüzünden parladı. “Benim kendi yöntemlerim vardır ahbap. Eee, neymiş o bedel? Kalp krizi geçirmemi önleyecek o ilaç karşılığında ne istiyorsun benden?” Ve daha Rusty cevap veremeden, “Dur tahmin edeyim,” diye devam etti. “Barbara’nın özgürlüğünü istiyorsun, değil mi?”</p>

  <p>“Hayır. Dışarı adım attığı anda linç edilebilir.”</p>

  <p>Koca Jim güldü. “Arada bir kafan çalışıyor.”</p>

  <p>“Çekilmeni istiyorum. Sanders’ın da. Bırakın Andrea Grinnell başa geçsin, ilaç bağımlılığından kurtulana kadar Julia Shumway da ona yardım etsin.”</p>

  <p>Koca Jim bu sefer kahkahalarla güldü ve dizlerini dövdü. “Cox’u aptal sanmıştım -o Andrea’ya koca memeli yardım etsin istiyordu- ama sen ondan da aptalmışsın. Shumway! O cadı karı kendini idare etmekten bile aciz be!”</p>

  <p>“Coggins’i senin öldürdüğünü biliyorum.”</p>

  <p>Rusty bunu söylemek niyetinde değildi ama ağzından çıkıvermişti. Hem ne zararı vardı? Duvardaki televizyondan bakan CNN muhabiri John Roberts sayılmazsa odada sadece ikisi vardı. Üstelik sonuç buna değmişti. Koca Jim, Kubbe gerçeğini kabullendiğinden bu yana ilk kez sarsılmıştı. Yüzüne doğal bir ifade takınmaya çalıştı ama başaramadı.</p>

  <p>“Delisin sen.”</p>

  <p>“Olmadığımı biliyorsun. Dün gece Bowie Cenaze Evi’ne gittim ve dört cinayet kurbanının cesetlerini inceledim.”</p>

  <p>“Bunu yapmaya hakkın yoktu! Sen patolog değilsin ki! Lüzumsuz bir doktor bile sayılmazsın!”</p>

  <p>“Sakin ol Rennie. Ona kadar say. Kalbini unutma.” Rusty durdu. “Aslında kalbini boş ver. Arkanda bıraktığın ve şu an yarattığın karmaşadan sonra boş ver kalbini. Coggins’in yüzünde ve kafasında izler vardı. Çok değişik ama kolayca tanımlanabilecek izler. O izlerin masandaki hediyelik beyzbol topuyla bire bir uyuşacağından eminim.”</p>

  <p>“Bu hiçbir şey ifade etmez.” Ama Rennie açık banyo kapısına göz atmıştı.</p>

  <p>“Çok şey ifade eder. Özellikle diğer cesetlerin de aynı yerde bulunduğu göz önüne alınınca. Bence bunun anlamı Coggins’in katilinin diğerlerinin de katili olduğu. Ki bence bu sensin. Veya belki de sen ve Junior. Baba oğul birlikte çalışıyorsunuzdur?”</p>

  <p>“Bunları dinlemeyi reddediyorum!” Kalkmaya çalıştı. Rusty tekrar yerine oturttu. Şaşılacak kadar kolay olmuştu.</p>

  <p>Rennie, “Haddini aşma!” diye bağırdı. “Kahrolası herif, haddini bil!” Rusty, “Niye öldürdün onu?” dedi. “Uyuşturucu operasyonunu açığa çıkarmakla mı tehdit etti? Kendisi de işin içinde miydi?”</p>

  <p>Rennie, “Otur yerine!” diye bağırdı ama Rusty çoktan oturmuştu zaten. Rennie’nin kendisiyle konuşmuyor olabileceği -henüz- aklına gelmemişti.</p>

  <p>Rusty, “Bunu gizli tutabilirim,” dedi. “Ve PAT durumuna Valium’dan daha iyi gelecek bir ilaç verebilirim. Bunun bedeli de üyelikten çekilmen. Yarın akşamki büyük toplantıda yerini Andrea’yı bırakarak istifa ettiğini -sağlık sebepleriyle- duyur. Kahraman olarak kalırsın.”</p>

  <p>Rusty bunu reddedemez diye düşünüyordu; adam köşeye sıkışmıştı. Rennie tekrar açık banyo kapısına döndü ve, “Artık çıkabilirsiniz,” dedi.</p>

  <p>Gizlendikleri ve dinledikleri banyodan Carter Thibodeau ile Freddy Denton çıktılar.</p>
</body>
</html>
