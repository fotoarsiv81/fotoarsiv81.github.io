<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark14"></a><span style="font-weight:bold;">6</span></h2>

  <p>Joe, Benny ve Norrie, McClatchey’lerin evinde yemeklerini (sahiden de hamburger vardı) yedikleri sırada Barbie ile iki genç kızın yardımıyla Rusty, Cathy Russell’da süpermarket isyanının verdiği hasarı onarmaya çalışıyorlardı. Koca Jim Rennie ise çalışma odasında oturmuş önündeki listeyi inceliyor ve halledilen işlerin üzerini çiziyordu.</p>

  <p>Hummer’ının bahçe yoluna saptığını gördü ve bir işi daha çizdi: Brenda da ötekilerin yanına atılmıştı. Artık hazır olduğunu düşündü - yani olabildiği kadar. Ve Kubbe bugün öğleden sonra kalksa bile kıçını kurtarmış olduğunu tahmin ediyordu.</p>

  <p>Junior içeri girip Hummer’ın anahtarlarını Koca Jim’in masasına fırlattı. Solgundu ve tıraş olmaya her zamankinden de çok ihtiyacı varmış gibi görünüyordu, ama artık acayip görünmüyordu. Sol gözü kanlanmıştı, ama alev alev yanmıyordu.</p>

  <p>“Her şey halloldu mu oğlum?”</p>

  <p>Junior başını salladı. “Hapse girer miyiz?” Neredeyse hiç merak etmiyormuş gibi sormuştu.</p>

  <p>Koca Jim, “Hayır,” dedi. Hapse girme ihtimali aklından bile geçmezdi, o Perkins cadısı ortaya çıkıp suçlamalarda bulunduğu zaman bile geçmemişti. Gülümsedi. “Ama Dale Barbara girecek.”</p>

  <p>“Kimse Brenda Perkins’i onun öldürdüğüne inanmaz.”</p>

  <p>Koca Jim gülümsemeye devam etti. “İnanırlar. Korktukları için inanacaklar. Bu işler böyle yürür.”</p>

  <p>“Nereden biliyorsun?”</p>

  <p>“Çünkü ben tarih okudum. Ara sıra sen de okumalısın.”</p>

  <p>Junior’a Bowdoin’i neden bıraktığını sormak dilinin ucuna kadar geldi - okumaktan mı vazgeçmişti, sınıfta mı kalmıştı, yoksa gitmesini mi işlemişlerdi? Fakat ne zamanı ne de yeriydi. Onun yerine oğluna bir işi daha halletmeye hazır olup olmadığını sordu.</p>

  <p>Junior şakağını ovuşturdu. “Olabilir. Bir eksik bir fazla fark etmez.” “Yardım lazım. Herhalde Frank’i alabilirsin ama hali varsa ben Thibodeau’yu tercih ederim. Searles olmaz ama. İyi çocuk ama aptal.”</p>

  <p>Junior bir şey demedi. Koca Jim yine oğlanın nesi var diye merak etti. Ama sahiden bilmek ister miydi? Belki bu kriz bitince. Şimdi ocakta bir sürü tavası, tenceresi vardı ve çok geçmeden yemeğin servis edilmesi gerekecekti.</p>

  <p>“Ne yapmamı istiyorsun?”</p>

  <p>“Dur, önce bir şeyi kontrol edeyim.” Koca Jim cep telefonunu aldı. Bunu her yapışında boğa memesi gibi yararsız olmasını bekliyordu, ama telefon hâlâ çalışıyordu. En azından kasaba içi aramalarda ki onu da ilgilendiren sadece bu kısmıydı. Karakolun numarasını tuşladı. Stacey Moggin açana kadar üç kez çaldı. Kadının sesi telaşlı geliyordu, o her zamanki soğukkanlı hali yoktu. Sabahki şamatayı düşünen Koca Jim buna şaşırmadı; arka plandan yükselen curcunayı da duyabiliyordu.</p>

  <p>Kadın, “Polis,” dedi. “Acil bir durum değilse lütfen şimdi kapatıp daha sonra arayın. Burası korkunç..”</p>

  <p>“Ben Jim Rennie hayatım.” Stacey’nin kendisine böyle hitap edilmesinden nefret ettiğini biliyordu. Zaten o yüzden öyle demişti. “Şefi bağla bana. Hoşça kal.”</p>

  <p>Stacey, “Şu anda kayıt masasının önündeki yumruklaşmayı durdurmaya çalışıyor,” dedi. “Belki daha sonra..”</p>

  <p>Koca Jim, “Hayır, sonra arayamam,” dedi. “Önemli olmasa arar mıydım sanıyorsun? Derhal oraya git ve en saldırgan olana copla giriş hayatım. Sonra da Pete’i ofisine yolla ki..”</p>

  <p>Stacey bitirmesine izin vermedi ve hatta beklemeye de almadı. Telefonu gürültülü bir şekilde masanın üzerine bıraktı. Koca Jim memnun olmuştu; birinin derisinin altına sızdığında bunu bilmek isterdi. Uzaktan birinin birine hırsız piç diye bağırdığım duydu. Kendini tutamayıp gülümsedi.</p>

  <p>Bir süre sonra beklemeye alındı, Stacey bilgi vermek zahmetine katlanmamıştı. Koca Jim bir süre McGruff’un “Crime Dog.” parçasını dinledi. Sonra telefon açıldı. Konuşan nefes nefese kalmış olan Randolph’tu.</p>

  <p>“Çabuk söyle Jim, çünkü burası tımarhaneye döndü. Kaburgasını filan kırıp hastaneye gitmeyenler eşekarısı gibi delirmiş durumda. Herkes birbirini suçluyor. Aşağıdaki hücreleri doldurmayayım diyorum ama yarısı oraya gitmek istiyor sanki.”</p>

  <p>“Büyüyen polis teşkilatı bugün sana da iyi bir fikir gibi geliyor mu şef?”</p>

  <p>“Tanrım evet. Bir de kayıp verdik. Şu yeni polislerden biri -hani Raux denen kız- suratının alt kısmı tamamen dağılmış olarak hastanede. Frankenstein’ın gelinine benziyor.”</p>

  <p>Koca Jim’in tebessümü yayılıp sırıtmaya dönüştü. Sam Verdreaux işi becermişti. Fakat elbette kendini kaptırmanın bir tarafı daha vardı; topu kendin atmadığın zaman, yani atamadığın o ender durumlarda daima doğru insana pas verecektin.</p>

  <p>“Birisi kafasına taş atmış. Mel Searles da aynı durumda. Bir süre baygın kaldı ama artık iyi görünüyor. Ama çirkin. Onu da hastaneye yolladım toparlasınlar diye.”</p>

  <p>Koca Jim, “Eh, bu çok kötü,” dedi.</p>

  <p>“Birileri benim memurlarımı hedef almış. Tek kişi olduğunu sanmıyorum. Koca Jim, sahiden başka gönüllüler bulabilir miyiz?”</p>

  <p>Koca Jim, “Bence bu kasabanın önde gelen gençleri arasından dilediğin kadar gönüllü bulabilirsin,” dedi. “Aslında, Kutsal Mesih Cemaati’nden tanıdığım birkaç çocuk var. Mesela Killian’lar.”</p>

  <p>“Jim, Killian’ların çocukları oldukça salaktır.”</p>

  <p>“Biliyorum, ama güçlü kuvvetli gençler ve emirlere uyarlar,” duraksadı. “Ayrıca ateş etmeyi de bilirler.”</p>

  <p>“Yeni polislere silah verecek miyiz?” Randolph’un sesi hem kuşkulu hem de umutlu geliyordu.</p>

  <p>“Bugün olanlardan sonra mı? Tabii ki. Başlangıç olarak on on iki kadar güvenilir genç düşünüyorum. Bu mesele haftaya kadar çözülmezse daha da gerekebilir. Maaşlarını örtülü ödenekten verirsin. Karne işi başlayınca da, yani başlarsa da erzak takviyesi yaparsın. Onlara ve ailelerine.”</p>

  <p>“Tamam. Junior’ı buraya yolla olur mu? Frank burada, Thibodeau da. Markette birileriyle kapıştı ve sargılarının yenilenmesi gerekti ama şimdilik idare eder.” Randolph sesini alçalttı. “Sargıyı Barbara değiştirmiş. Üstelik iyi iş çıkarmış.”</p>

  <p>“Çok güzel, ama Bay Barbara’mız uzun süre hastabakıcılık yapamayacak. Junior’a da başka bir iş vereceğim. Memur Thibodeau’ya da. Buraya yolla onu.”</p>

  <p>“Niye?”</p>

  <p>“Bilmen gerekse söylerdim. Sen yollamana bak. Junior’la Frank daha sonra yeni alınacak polisler için liste çıkarabilirler.”</p>

  <p>“Eh... öyle diyorsan..”</p>

  <p>Yeni kopan kıyametle Randolph’un lafı yarım kaldı. Bir şey ya düşmüş ya da fırlatılmıştı. Ardından bir de şangırtı koptu.</p>

  <p>Randolph, “Kesin şunu!” diye gürledi.</p>

  <p>Koca Jim gülümseyerek almacı kulağından uzaklaştırdı. Ama konuşmaları olduğu gibi duyabiliyordu.</p>

  <p><span style="font-style:italic;">“Şu ikisini alın... yok öteki ikisini salak... HAYIR, tutuklansınlar istemiyorum! Buradan defolup gitsinler istiyorum! Başka türlü gitmezlerse de tekmeyi bas!”</span></p>

  <p>Bir an sonra yine Koca Jim’le konuşuyordu. “Bu işi niye istemiştim hatırlatsana, çünkü ben unutmaya başladım.”</p>

  <p>Koca Jim, “İşler yoluna girecek,” diye yatıştırdı. Yarma beş yeni adamın olacak -pırıl pırıl gençler- perşembeye de beş kişi daha gelir. En azından beş kişi. Şimdi genç Thibodeau’yu buraya gönder. Ve aşağıda, en sondaki hücreyi yeni bir misafir için boş tutmaya bak. Bay Barbara gelecek de.”</p>

  <p>“Hangi suçtan?”</p>

  <p>“Dört tane cinayete ne dersin? Artı süpermarkette isyan başlatmak? Bu kadarı yeter mi?”</p>

  <p>Randolph cevap veremeden telefonu kapattı.</p>

  <p>Junior, “Carter’la ne yapmamızı istiyorsun?” diye sordu.</p>

  <p>“Bugün mü? İlk olarak biraz keşif ve planlama. Planlama kısmına ben de eşlik edeceğim. Sonra Barbara’yı tutuklama işinde yerinizi alırsınız. Herhalde hoşunuza gider?”</p>

  <p>“Benim gider.”</p>

  <p>“Barbara hücreyi boylayınca sen ve Memur Thibodeau güzel bir yemek yersiniz, çünkü asıl işiniz bu gece.”</p>

  <p>“Neymiş?”</p>

  <p><span style="font-style:italic;">“Demokrafm</span> ofisini yakmak - ne diyorsun buna?”</p>

  <p>Junior’ın gözleri irileşti. “Niçin?”</p>

  <p>Oğlunun bu soruyu sorması hayal kırıklığı yaratmıştı. “Çünkü, kısa vadede bir gazetenin varlığı kasaba için hayırlı değil. İtirazın mı var?” “Baba - deli olabileceğin hiç aklına geldi mi?”</p>

  <p>Koca Jim kafasını salladı. “Tilki gibiyim ben.”</p>
</body>
</html>
