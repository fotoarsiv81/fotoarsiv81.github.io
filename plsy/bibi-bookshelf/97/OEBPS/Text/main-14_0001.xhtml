<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">21</span></h2>

  <p>Barbie’nin Albay Cox’u, Julia’nın son görüşünden bu yana değişmişti. Gecenin dokuz buçuğunda bile tıraşlıydı ve saçı taranmıştı ama spor pantolonunun keskin ütüsü bozulmuştu ve bu gece poplin ceketi üstünden dökülürmüş gibiydi. Kilo vermişe benziyordu. Yararsız asit deneyiminden kalma sprey boya artıklarının önünde duruyordu ve sanki yeterince konsantre olursa yürüyüp bu tarafa geçebilecekmiş gibi kaşlarını çatmıştı.</p>

  <p>Julia, <span style="font-style:italic;">gözlerini yum ve üç kez topuklarını çırp,</span> diye düşündü. <span style="font-style:italic;">Çünkü Kubbe gibi bir yer yoktur.</span></p>

  <p>Rose’u Cox’a, Cox’u Rose’a tanıttı. Onlar kısaca selâmlaşırken Julia da etrafına baktı ve gördükleri hoşuna gitmedi. Işıklar hâlâ yanıyordu, bir Hollywood töreni varmış gibi gökyüzünü aydınlatıyorlardı ve onları çalıştıran bir jeneratör vardı, fakat kamyonlarla yolun kırk, elli metre ötesine kurulmuş olan büyük yeşil karargâh çadırı gitmişti. Düzleşmiş otlar çadırın kurulmuş olduğu yeri gösteriyordu. Cox’un yanında iki tane asker vardı ama bunlarda Julia’nın yardımcılara ya da ataşelere yakıştırdığı o, baş gösteriye hazır değilim, bakışı vardı. Muhtemelen nöbetçiler gitmemişti, fakat geriye çekilmişler, Chester’s Mill tarafından birtakım garibanların gelip neler oluyor diye soramayacağı bir mesafeye konuşlandırılmışlardı.</p>

  <p>Julia, <span style="font-style:italic;">önce iste, sonra yalvar,</span> diye düşündü.</p>

  <p>Сох, “Anlatsanıza Bayan Shumway,” dedi.</p>

  <p>“Önce siz benim soruma cevap verin.”</p>

  <p>Adam gözlerini devirdi (Julia erişebilse bu yüzden adamı tokatlayabileceğim düşündü; sinirleri hâlâ gerginlikten kopma noktasındaydı). Fakat Julia’nın sormasını istedi.</p>

  <p>“Bizi terk mi ettiniz?”</p>

  <p>“Kesinlikle hayır.” Cevabını gecikmeden vermiş ama Julia’yla göz teması kurmamıştı. Julia bunun onların tarafının boşalmış olmasından -sanki bir sirk gelmiş, sonra da gitmişti- daha kötü bir işaret olduğunu düşündü.</p>

  <p>“Okuyun,” dedi ve ertesi günkü gazetenin ön sayfasını Kubbe’nin gözle görünmez yüzeyine yapıştırdı, mağaza vitrinine satış ilanı yapıştıran birine benziyordu. Parmaklarında belli belirsiz, geçici bir titreşim hissetti.</p>

  <p>Hava kuruyken soğuk bir kış sabahında metale dokunup çarpılmış gibiydi. Sonra o his de geçti.</p>

  <p>Cox sayfalar bittikçe değiştirmesini isteyerek bütün gazeteyi okudu. On dakikasını almıştı. Bitirince Julia, “Muhtemelen fark etmişsinizdir, ilan kısmı kaymış vaziyette, ama ben iyi bir yazı olduğunu düşünüyorum. Zırvalamak pek bana göre değil.”</p>

  <p>“Bayan Shumway..”</p>

  <p>“Ah, neden Julia demiyorsunuz? Ne de olsa artık eski dost sayılırız.” “Peki. Ben Julia diyeyim, sen de JC de bana.”</p>

  <p>“Suda yürüyenle karıştırmamaya çalışırım.”</p>

  <p>“Bu Rennie denen adamın kendini diktatör ilan etmeye çalıştığını mı düşünüyorsun? Bir tür Manuel Noriega mesela?”</p>

  <p>“Benim korkum Pol Pot olmaya doğru gittiği.”</p>

  <p>“Sence bu mümkün mü?”</p>

  <p>“İki gün önce olsa bu fikre gülerdim - üye toplantılarını yönetmediği zamanlarda ikinci el araba satıyordu. Fakat iki gün önce bir erzak isyanı yaşamamıştık. Böyle cinayetler de işlenmemişti.”</p>

  <p>Rose büyük bir inançla başını sallayarak, “Barbie yapmadı,” dedi. “Asla.” Cox bunu dikkate almadı - Julia, Rose’a aldırmadığından değil bu iddiayı üstünde bile durmaya değmeyecek kadar gülünç bulduğundan böyle yaptığını hissetti. Bu da adama ısınmasını sağladı, en azından biraz. “Sence cinayetleri Rennie mi işledi Julia?”</p>

  <p>“Bunu da düşündüm. Kubbe ortaya çıkalı beri yaptığı her şey -içki satışlarını engellemek, salağın tekini polis şefi atamak- siyasiydi, kendi nüfuzunu artırmak içindi.”</p>

  <p>“Yani repertuvarında cinayet yoktur mu diyorsun?”</p>

  <p>“Tam değil. Karısı vefat ettiğinde onun da yardımı olduğuna dair dedikodular çıkmıştı. Ne kadar doğrudur bilmiyorum, ama hakkında bu tür laflar çıkabilmesi insanların onu nasıl gördüğü hakkında bir fikir veriyor en azından.”</p>

  <p>Cox onaylar gibi bir ses çıkardı.</p>

  <p>“Fakat ne yaparsam yapayım cinayet işlemekle iki genç kıza cinsel tacizde bulunmanın siyasi bir yararı olduğunu düşünmüyorum.”</p>

  <p>Rose tekrar, “Barbie asla yapmaz,” dedi.</p>

  <p>“Aynı şey Coggins için de geçerli. Hoş sevgili rahibi de -özellikle de radyo konusunda- şüphe çekecek kadar varlıklıydı. Brenda Perkins mi kaldı geriye? İşte o siyasi olabilir.”</p>

  <p>Rose, “Ve onu durdurmak için denizcileri yollayamazsınız, değil mi?” diye sordu. “Sizlerin yapabileceği sadece izlemek. Akvaryumda büyük balıkların bütün yemleri kaptıktan sonra küçük balıkları yemeye başlayışını seyreden çocuklar gibi.”</p>

  <p>Cox, “Cep telefonu hizmetini durdurabilirim,” dedi. “İnterneti de. O kadarını yapabilirim.”</p>

  <p>Julia, “Polis telsizleri var,” dedi. “Onları kullanırlar. Ve perşembe gecesi toplantısında, insanlar dış dünyayla tüm bağlarının koptuğundan şikâyet ederek sizi suçlarlar.”</p>

  <p>“Biz de cuma gününe bir basın toplantısı yapmayı planlıyoruz. O toplantıda fişi çekebilirim.”</p>

  <p>Julia bu düşünceyle ürperdi. “Sakın yapmayın. O zaman dış dünyaya kendini izah etmek mecburiyeti de kalkar.”</p>

  <p>Rose, “Artı,” dedi. “Telefonlarla interneti keserseniz kimse sizi veya başka birini arayıp yaptıklarını anlatamaz.”</p>

  <p>Cox bir an yere bakarak sessiz kaldı. Sonra başını kaldırdı. “Peki şu Kubbe’yi yaratan jeneratör varsayımına ne oldu? Bir ilerleme var mı?”</p>

  <p>Julia, Cox’a o iş için bir ortaokul çocuğunu görevlendirdiklerini söylemek istediğinden emin değildi. Belli ki buna mecbur da değildi, çünkü tam o anda kasabanın yangın alarmı çalmaya başlamıştı.</p>
</body>
</html>
