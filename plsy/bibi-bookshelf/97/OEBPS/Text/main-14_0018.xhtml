<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">11</span></h2>

  <p>Bowie’nin çalışma atölyesi yerin altındaydı ve Linda ışıkları yakmakta bir sakınca görmedi. Rusty’nin ışığa ihtiyacı olacaktı.</p>

  <p>“Şu dağınıklığa bak,” dedi. Kolunu ayak izleriyle kaplı pis zemine, tezgâhların üstündeki boş bira ve kola kutularına, köşede üstünde sinekler uçuşan kapağı açık çöp kutusuna doğru kaldırmıştı. “Burayı eyalet cenaze hizmetleri -veya sağlık müdürlüğü- görse bir New York dakikasında kapanırdı.”</p>

  <p>Linda, “New York’ta değiliz,” diye anımsattı. Odanın merkezindeki paslanmaz çelik masaya bakıyordu. Masanın yüzeyi temizlenmediği için bulanıktı ve olukların birinde buruşturulmuş bir kâğıt vardı. “Hatta artık Maine’de bile değiliz galiba. Çabuk ol Eric, burası iğrenç kokuyor.”</p>

  <p>Rusty, “Birçok bakımdan,” dedi. Dağınıklık sinirini bozmuştu - yok, deli etmişti. Sadece kanın kolayca akması için yapılmış olan oluğa, buruşturulup atılmış şeker kâğıdı yüzünden Stewart Bowie’nin suratına bir yumruk indirebilirdi.</p>

  <p>Odanın öbür tarafında altı tane paslanmaz çelikten morg ünitesi vardı. Ve ardından bir yerlerden Rusty soğutucunun sesini duyuyordu. “Burada yakıt sıkıntısı yokmuş,” diye mırıldandı. “Bowie biraderler rahat rahat yaşıyormuş.”</p>

  <p>Morg ünitelerindeki isimlikler boştu -bu da başka bir sorumsuzluk belirtisiydi- o yüzden Rusty altısını birden açtı. İlk ikisi boştu ve buna şaşırmadı. Kubbe ineli beri ölenlerin çoğu Ron Haskell ile Evans’lar da dahil hemen gömülmüştü. Yakın akrabası olmayan Jimmy Sirois ise hâlâ Cathy Russell’daki küçük morgdaydı.</p>

  <p>Diğer dört çekmecede görmeye geldiği cesetler duruyordu. Kapakları açar açmaz çürüme kokusu odayı doldurdu. Koruyucuların ve cenaze levazımatının nahoş ama daha az saldırgan kokularını bastırmıştı. Linda öğürerek biraz daha geri gitti.</p>

  <p>Rusty, “Sakın kusayım deme Linny,” dedi ve odanın diğer tarafındaki dolaplara gitti. Açtığı ilk çekmecede <span style="font-style:italic;">Field &amp; Stream’ın</span> eski sayılarından başka bir şey yoktu ve küfretti. Ancak onun altındakinde aradığını buldu. Hiç yıkanmamış gibi görünen bir sıvı boşaltma iğnesinin altından ambalajında duran bir çift yeşil yüz maskesi çıkardı. Birini Linda’ya uzattı, diğerini kendi taktı. Yandaki çekmecelerden de bir çift eldiven aldı. Sarı renkte ve oldukça neşeli görünüyorlardı.</p>

  <p>“Maskeye rağmen kusacağını düşünüyorsan yukarıya Stacey’nin yanına git.”</p>

  <p>“idare ederim. Tanık olmam lazım.”</p>

  <p>“Senin tanıklığın ne kadar geçerli olur bilemiyorum; ne de olsa karımsın.”</p>

  <p>Linda, “Tanık olmam lazım,” diye yineledi. “Sen sadece elinden geldiğince çabuk olmaya bak.”</p>

  <p>Ceset çekmeceleri de pisti. Ortalığın halini gördükten sonra buna şaşırmamıştı ama yine de tiksinmişti. Linda garajda bulduğu eski bir teybi getirmeyi de akıl etmişti. Rusty KAYIT düğmesine basıp sesi kontrol etti ve pek fena olmadığını görünce biraz şaşırdı. Küçük Panasonic cihazı boş raflardan birine yerleştirdi. Sonra eldivenleri giydi. Normalden uzun sürmüştü, çünkü elleri terliyordu. Herhalde bir yerlerde talk pudrası veya Johnson’s Bebe Pudrası vardı, ama onu aramakla vakit kaybetmek niyetinde değildi. Zaten kendini soyguncu gibi hissetmeye başlamıştı. Maalesef de soyguncuydu.</p>

  <p>“Tamam, başlıyoruz. Saat yirmi iki kırk beş, günlerden yirmi dört ekim. Bu muayene Bowie Cenaze Evi’nin hazırlama salonunda gerçekleşiyor. Bu arada oldukça pis burası. Utanç verici. Dört ceset görüyorum, üç kadınla bir erkek. Kadınların ikisi genç, en çok yirmili yaşların başında olabilirler. Bunlar Angela McCain’le Dodee Sanders.”</p>

  <p>Linda hazırlık masasının öbür tarafından, “Dorothy,” dedi. “Kendisinin adı... Dorothy’di.”</p>

  <p>“Düzeltiyorum. Dorothy Sanders. Üçüncü kadın orta yaşlı. O da Brenda Perkins. Erkek kırk yaşlarında. Kendisi Rahip Lester Coggins. Kayıt için belirtiyorum bütün bu insanları teşhis edebilirim.”</p>

  <p>Karısına el edip cesetleri gösterdi. Linda baktı ve gözleri yaşlarla doldu. Maskesini, “Ben Linda Everett, Chester’s Mill Polis Merkezi’ndenim. Yaka numaram yedi-yedi-beş. Ben de bu dört cesedi teşhis edebilirim,” diyecek kadar kaldırdı. Sonra tekrar indirdi. Maskenin üstünde gözleri yaşarıyordu.</p>

  <p>Rusty karısına gitmesini işaret etti. Zaten bunların hepsi aptalcaydı. Kendisi bunu biliyordu ve Linda’nın da bildiğini tahmin ediyordu. Yine de kendini kötü hissetmiyordu. Çocukluğundan beri doktor olmak istemişti ve ailesine bakmak için okulu bırakmasa kesinlikle olurdu. Şu anda burada olmasının tek sebebi vardı: merak. Bilme ihtiyacı. Ve bilecekti. Belki her şeyi değil ama en azından bazı şeyleri.</p>

  <p>Bu ölülerin yaşayanlara yardımı. Linda mı söylemişti bunu?</p>

  <p>Önemi yoktu. Ellerinden gelirse yardım edeceklerinden emindi.</p>

  <p>“Görebildiğim kadarıyla cesetlerde kozmetik kullanılmamış ama dördü de tahnit edilmiş. Süreç tamamlandı mı bilmiyorum ama bence bitmemiş çünkü femoral arter tıpaları hâlâ yerinde.</p>

  <p>“Angela ile Dodee -özür dilerim, Dorothy- fena halde dövülmüş ve cesetlerde çürüme bayağı ilerlemiş. Coggins de dövülmüş -görünüşe bakılırsa vahşice- ve onda da çürüme ilerlemiş ama o kadar değil; yüzündeki kollarındaki kas sistemi daha yeni sarkmaya başlamış. Brenda -yani Brenda Perkins- ise..” Yaklaşıp kadının üstüne eğildi.</p>

  <p>Linda huzursuz bir şekilde, “Rusty?” dedi. “Tatlım?”</p>

  <p>Rusty daha iyi olacağını düşünerek eldivenlerinden birini çıkardı ve elini Brenda’nın ensesinin altına soktu. Sonra başını kaldırdı ve ensesindeki acayip büyük düğümü fark etti. Başı tekrar yerine bıraktı, sonra sırtına ve kalçalarına bakmak için cesedi yan çevirdi.</p>

  <p>“Tanrım,” dedi.</p>

  <p>“Rusty? Ne oldu?”</p>

  <p><span style="font-style:italic;">Bir kere hâlâ dışkısı duruyor,</span> diye düşündü... ama bunu kayda geçirmeyecekti. Randolph ya da Rennie’nin sadece ilk altmış saniyesini dinleyip, bandı topukla ezeceğini ve kalanı da yakacağını bilse bile Brenda’nın anısını böyle lekelemeyecekti.</p>

  <p>Ama kendisi hatırlayacaktı.</p>

  <p>“Ne?”</p>

  <p>Dudaklarını ıslattı ve, “Brenda Perkins’in kalçalarında ve uyluklarında en azından on iki, hatta muhtemelen on dört saattir ölü olduğunu belirten ölüm sonrası morarmalar var,” dedi. “Her iki yanakta da ciddi çürükler oluşmuş. Bunlar el izleri. Bu konuda aklımda hiçbir kuşku yok. Birisi kadını suratından tutmuş ve kafasına şiddetle sol taraftan vurmuş, o arada Cl’le C2’yi de kırmış. Muhtemelen omurgasına da zarar vermiş.”</p>

  <p>Linda, “Ah Rusty,” diye inledi.</p>

  <p>Rusty, Brenda’nın önce bir gözkapağını sonra ötekini kaldırdı. Korktuğu şeyi gördü.</p>

  <p>“Yanaklardaki çürümeler ve kadının gözaklarındaki kan lekeleri ölümün ani olmadığını gösteriyor. Nefes alamamış ve boğulmuş. Bilinci yerinde olabilir de olmayabilir de. Umarız değildir. Maalesef bütün söyleyebileceklerim bu kadar. Kızlar -Angela ile Dorothy- daha önce ölmüş. Çürüme durumu sıcak bir yerde tutulduklarını gösteriyor.”</p>

  <p>Teybi kapattı.</p>

  <p>“Başka bir deyişle Barbie’yi kesin olarak aklayacak ve şu ana kadar bildiklerimizin dışında kalan bir şey görmedim.”</p>

  <p>“Ya elleri Brenda’nın yüzündeki morluklara uymazsa?”</p>

  <p>“İzler emin olamayacak kadar dağılmış. Lin, kendimi dünyanın en aptal adamı gibi hissediyorum.”</p>

  <p>İki kızı tekrar karanlığa itti; oysa Auburn Alışveriş Merkezi’nde küpelere bakarak, Deb’den kıyafet alarak, erkek arkadaşlarını kıyaslayarak geziyor olmaları gerekirdi. Sonra Brenda’ya döndü.</p>

  <p>“Bana bir bez versene. Lavabonun yanında görmüştüm. Hatta temize benziyorlardı ki bu domuz ağılında mucize sayılır.”</p>

  <p>“Niyetin ne..”</p>

  <p>“Sen bana bezi var. Hatta iki tane olsun. Islat ikisini de.”</p>

  <p>“Ama vaktimiz..”</p>

  <p>“Vakit yaratacağız.”</p>

  <p>Linda sesini çıkarmadan kocasının özenle Brenda Perkins’in kalçalarını ve poposunun arasını silişini izledi. Rusty işini bitirince kirli paçavraları bir köşeye fırlattı, Bowie kardeşler burada olsa birini Stewart’in diğerini de Fernald’ın ağzına tıkacağını düşünüyordu.</p>

  <p>Brenda’yı soğuk alnından öptü ve tekrar morg ünitesine itti. Aynısını Coggins’e de yaptı ama sonra durdu. Rahibin suratı rasgele temizlenmişti; kulaklarında, burun deliklerinde hâlâ kan vardı ve kaşına kadar çıkıyordu.</p>

  <p>“Linda bir bez daha ıslat.”</p>

  <p>“Hayatım neredeyse on dakika oldu. Ölülere saygı göstermen çok hoş ama canlılara..”</p>

  <p>“Burada bir şey olabilir. Bu aynı biçimde dövülme değil. Hatta bunu... sen bir bez ıslat.”</p>

  <p>Linda daha fazla tartışmadı, bir bez daha ıslatıp sıktı ve kocasına uzattı. Sonra da ölü adamın yüzünde kalan kanları temizlemesini seyretti, özenle çalışıyordu ama Brenda’ya gösterdiği sevgi başkaydı.</p>

  <p>Linda, Lester Coggins’in hayranlarından değildi (adam haftalık radyo konuşmasında Miley Cyrus’u görmeye giden çocukların cehennemlik olduğunu iddia etmişti) ama Rusty temizledikçe ortaya çıkan görüntü yine de yüreğini burkuyordu. “Tanrım, sanki bir avuç çocuk tarafından taşlanmış bir korkuluk gibi.”</p>

  <p>“Sana demiştim. Bu aynı tür dövülme değil. Bu yumrukla, hatta ayakla yapılmamış.”</p>

  <p>Linda eliyle gösterdi. “Şakağındaki nedir?”</p>

  <p>Rusty cevap vermedi. Maskesinin üstünde kalan gözleri heyecandan parlıyordu. Başka bir şey daha vardı; anlamaya başlıyordu.</p>

  <p>“Nedir o Eric? Sanki... bilmiyorum ama... dikiş gibi.”</p>

  <p>“İyi bildin.” Maskenin altında gülümseyince kumaş kabardı. Sevinçten değil, tatmin olduğu için gülümsüyordu. “Alnında da, gördün mü? Ve çenesinde. Bu çenesini kırmış.”</p>

  <p>“Ne tür bir silah böyle iz bırakır ki?”</p>

  <p>Rusty çekmeceyi iterken, “Beyzbol topu,” dedi. “Sıradan bir top değil ama, altın kaplama olmalı. Evet. Yeterince güçlü bir şekilde savrulursa bence yapabilir. Ve bence yapmış da.”</p>

  <p>Alnını karısının alnına dayadı. Maskeleri çarpıştı. Karısının gözlerine baktı.</p>

  <p>“Jim Rennie’de bir tane var. Kayıp tüp için konuşmaya gittiğimde masasında görmüştüm. Ötekileri bilmiyorum ama galiba Lester Coggins’in nerede öldüğünü biliyoruz. Ve onu kimin öldürdüğünü.”</p>
</body>
</html>
