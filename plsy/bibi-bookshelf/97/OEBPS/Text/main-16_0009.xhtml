<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">16</span></h2>

  <p>Doğu Caddesi Gramer Okulu’nda beslenme saatiydi. Judy ve Janelle Everett oyun bahçesinin diğer tarafında arkadaşları Deanne Carver’la yaş sırasına göre oturmuşlardı - Deanna altı yaşında olduğu için neredeyse tam ortalarındaydı. Deanna da tişörtünün sol koluna o mavi bantlardan takmıştı. Okula gitmeden önce annesiyle babası gibi olmak için Carrie ona da taksın diye tutturmuştu.</p>

  <p>Janelle, “O ne için?” diye sordu.</p>

  <p>Deanna, “Polisi seviyorum demek,” diyerek meyveli şekerini emmeye devam etti.</p>

  <p>Judy, “Ben de isterim,” dedi. “Ama sarı olanından.” Bu kelimeyi büyük bir dikkatle telaffuz etmişti. Bebekken sarı yerine sayı derdi ve Jannie de ona gülerdi.</p>

  <p>Deanna, “Sarı olmaz ki,” dedi. “Sadece mavisi var. Bu şeker çok güzelmiş. Keşke bir milyar tane olsaydı.”</p>

  <p>Janelle, “Şişko olurdun o zaman,” dedi. “Kocaman popon olurdu.”</p>

  <p>Buna gülüştüler, sonra bir süre sessizce bekleyip büyük çocukları seyrettiler. Everett’ler evde hazırlanmış fıstık ezmeli krakerlerini geveliyorlardı. Bazı kızlar seksek oynuyordu. Oğlanlar demirlere tırmanıyor ve Bayan Goldstone da Pruitt ikizlerini salıncakta sallıyordu. Bayan Vanedestine ise bir futbol maçı organize etmişti.</p>

  <p>Janelle gayet normal göründüğünü düşündü ama aslında öyle değildi. Kimse bağırmıyor, kimse berelenen dizi yüzünden ağlamıyor, Mindy’le Mandy Pruitt’ler Bayan Goldstone bir örnek saçlarına iltifat etsin diye yalvarmıyordu. Hepsi de sadece teneffüsteymiş gibi yapıyordu, hatta büyükler bile. Ve herkes -kendisi de dahil- arada mavi olması gerektiği halde pek öyle olmayan gökyüzüne kaçamak bakışlar fırlatıyordu.</p>

  <p>Ama en kötüsü bunlar da değildi. En kötüsü -kriz başladığından beri-kesinlikle kötü bir şeyler olmasını beklemenin yarattığı duyguydu.</p>

  <p>Deanna, “Cadılar Bayramı’nda Küçük Denizkızı’na gidecektim ama şimdi gidemiyorum,” dedi. “Dışarı çıkmak istemiyorum. Cadılar Bayramından korkuyorum.”</p>

  <p>Janelle, “Kötü rüya mı gördün?” diye sordu.</p>

  <p>“Evet,” dedi Deanna meyveli şekerini ona doğru uzatarak. “Kalanını ister misin? Sandığım kadar aç değilmişim.”</p>

  <p>Janelle, “Yok,” dedi. Kendi fıstık ezmeli krakerlerini bile bitirmek istemiyordu ve o böyle biri değildi. Judy de kendininkilerinin sadece yarısını yemişti. Janelle, Audrey’nin garajın köşesinde fare gördüğü günü hatırladı. Audrey nasıl havlamış ve fare sığındığı köşeden çıkmak isteyince nasıl bağırmıştı hayvana. Kendisi buna üzülmüş ve Audrey’yi alsın da fareciği yiyenlesin diye annesini çağırmıştı. Annesi gülmüş ama Audrey’yi de tutmuştu.</p>

  <p>Şimdi kendileri fare olmuşlardı. Jannie nöbetler sırasında gördüğü rüyaların çoğunu unutmuştu ama bu kadarını biliyordu yine de.</p>

  <p>Şimdi köşeye sıkışan kendileriydi.</p>

  <p>Deanna, “Evden çıkmayacağım,” dedi. Sol gözünde parlak, berrak ve bir gözyaşı damlası oluşmuştu. “Cadılar Bayramı’nda evde oturmak. Okula bile gelmem. Kimse de beni getiremez.”</p>

  <p>Bayan Vanedestine futbol maçını bıraktı ve “herkes içeri.” zili çalmaya başladı ama kızlardan hiçbiri ilk kalkan olmadı.</p>

  <p>Judy, “Cadılar Bayramı neredeyse geldi,” dedi. “Bakın.” Wheeler’lerin evinin verandasında duran balkabağını gösterdi. “Ve bakın.” Bu kez postanenin kapısına asılmış bir çift karton hayaleti gösteriyordu. “Ve bakın.” En son kütüphanenin bahçesini göstermişti. Burada da Lissa Jamieson tarafından konmuş olması gereken içi doldurulmuş bir kukla vardı. Hiç şüphesiz eğlence olsun diye koymuştu ama büyükleri eğlendiren şeyler genelde çocukları korkuturdu ve Janelle’in o kuklanın gece karanlıkta yatmış uyumayı beklerken yanma geleceğine dair bir inancı vardı.</p>

  <p>Kuklanın başı çuvaldandı ve göz olarak beyaz iplikle çarpı işaretleri yapılmıştı. Şapkası Doktor Seuss hikâyesindeki kedinin taktığına benziyordu. El yerine bahçe kürekleri konmuştu (Janelle, <span style="font-style:italic;">kötü niyetli pençeler,</span> diye düşünmüştü) ve üstünde yazı olan bir tişörtü vardı. Ne anlama geldiğini çıkaramasa da yazıları okuyabiliyordu: TATLI YUVA ALABAMA O ÖLÜLER ORKESTRASININ ŞARKISINI ÇAL.</p>

  <p>“Gördünüz mü?” Judy ağlamıyordu ama gözleri kocaman açılmış, yüzünde çok karmaşık ve çok karanlık şeyler biliyormuş gibi bir ifade belirmişti. “Cadılar Bayramı geldi bile.”</p>

  <p>Janelle kardeşinin elinden tutup ayağa kaldırdı. “Hayır gelmedi,” dedi, ama geldiğinden korkuyordu. Kötü bir şey olacaktı, içinde yangın olan bir şey. Ödül mü, oyun mu değildi bu. Kötü bir şakaydı. Çok kötü.</p>

  <p>Judy ile Deanna’ya, “Hadi içeri girelim,” dedi. “Şarkı söyleriz. Güzel olur.”</p>

  <p>Genelde öyle olurdu ama o gün olmadı. Gökyüzündeki büyük patlamadan önce bile hoş değildi. Janelle çapraz gözlü kuklayı düşünmeden edemiyordu. Ve o korkunç tişörtü: O ÖLÜLER ORKESTRASININ ŞARKISINI ÇAL.</p>
</body>
</html>
