<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">3</span></h2>

  <p>Odyssey’in arkasında duran polis arabası değildi, ambulanstı. Direksiyonda da Dougie Twitchell vardı. Ginny Tomlinson da kucağında uyuyan bir bebekle yolcu koltuğunda oturuyordu. Arka kapılar açıldı ve Gina Buffalino indi. Hemşire adayı üniforması hâlâ üstündeydi. Peşinden gelen Harriet Bigelow ise kot pantolonla göğsünde ABD OLİMPİK ÖPÜŞME TAKIMI yazan bir tişört giymişti.</p>

  <p>“Ne... ne..” Linda ancak bu kadarını söyleyebildi. Kalbi küt küt atıyor, kanı beyninde öyle bir zonkluyordu ki kulakları sallanıyormuş gibi geliyordu.</p>

  <p>Twitch, “Rusty aradı ve Black Ridge’deki meyve bahçesine gelmemizi söyledi,” dedi. “Orada meyve bahçesi olduğunu bile bilmiyordum ama Ginny biliyormuş ve... Linda? Tatlım hayalet gibi bembeyaz olmuşsun.”</p>

  <p>Linda, “Ben iyiyim,” dedi ve bayılmak üzere olduğunu fark etti. Kulak memelerini çimdikledi, bunu uzun zaman önce Rusty öğretmişti. Kullandığı diğer kocakarı ilaçları gibi (ağır bir kitabın sırtıyla damarlara vurmak da onlardan biriydi) bu da işe yaradı. Tekrar konuştuğunda sesi kulağına daha yakından ve daha gerçekmiş gibi geldi. “Önce buraya uğramanızı mı söyledi?”</p>

  <p>“Evet. Şunlardan biraz almak için.” Yükleme alanında duran ruloyu gösterdi. “Tedbir olarak dedi. Ama makasa ihtiyacım olacak.”</p>

  <p>Janelle, “Twitch amca!” diye bağırarak kendini genç adamın kollarına attı.</p>

  <p>“Ne haber Kaplan Lily?” Twitch çocuğu kucaklayıp kaldırdı, havada döndürdü ve tekrar yere bıraktı. Janelle yolcu tarafındaki camdan bebeğe baktı. “Adı ne bu kızın?”</p>

  <p>Ginny, “Erkek o,” dedi. “Adı da Küçük Walter.”</p>

  <p>“Güzelmiş!”</p>

  <p>Linda, “Jannie minibüse bin, gitmemiz lazım,” dedi.</p>

  <p>Thurse, “Sizin dükkâna kim bakıyor?” diye sordu.</p>

  <p>Ginny utanmış gibiydi. “Kimse. Ama Rusty sürekli bakım isteyen kimse yoksa merak etmememizi söyledi. Küçük Walter’dan başka kimse yoktu. Ben de bebeği aldım ve çıktık. Twitch belki sonra dönebiliriz diyor.” Thurse hüzünle, “Birileri dönebilse iyi olur,” dedi. Linda onun kendini yetersiz hissettiğinde hüzünlendiğini fark etti. “Kasabanın üçte ikisi 119’dan Kubbe’ye doğru yola koyuldu. Hava iyi değil ve saat onda otuz dereceyi bulacak, yani karşı taraftaki ziyaretçiler geldiği sıralarda. Rennie ile yardakçıları gölgelik filan yaptıysa da ben duymadım. Güneş batmadan Chester’s Mill’de bir sürü hasta insan olacak. Neyse ki sadece güneş çarpmasıyla astım görülür ama birkaç kalp krizi vakası da olabilir.”</p>

  <p>Gina, “Millet, belki de geri dönmeliyiz,” dedi. “Kendimi batan gemiden kaçan fareler gibi hissediyorum.”</p>

  <p>Linda kesin bir şekilde, “Hayır!” dedi ki Audi de dahil herkes ona baktı. “Rusty kötü bir şeyler olacağını söyledi. Belki bugün olmaz... ama olabilirmiş de. Ambulansın camları için şu levhaları alın da gidelim. Rennie’nin kabadayılarından biri bu sabah bana geldi ve eve tekrar gidip minibüsün orada olmadığını görürse..”</p>

  <p>Twitch, “Hadi siz gidin,” dedi. “Aracı çekeyim de çıkın. Anacaddeyi boşuna denemeyin, şimdiden karman çorman oldu.”</p>

  <p>“Anacadde karakolun önünden geçmiyor mu?” Linda ürperir gibi oldu. “Yok, sağ ol. Annenin taksisi Batı Caddesi’nden Highland’a çıkacak.”</p>

  <p>Twitch ambulansın direksiyonuna geçti ve iki genç hemşire de yine arkaya bindi. Gina omzunun üstünden Linda’ya şüpheli bir bakış atmıştı.</p>

  <p>Linda durdu, önce uyuyan ter içindeki bebeğe baktı, sonra Ginny’ye döndü. “Belki sen ve Twitch bu gece durum nasıl diye bakmak için hastaneye dönebilirsiniz,” dedi. “Belki bir çağrı alıp Northchester’a filan gittiğinizi söylersiniz. Yalnız, ne yaparsanız yapın, Black Ridge’den sakın söz etmeyin.”</p>

  <p>“Tamam.”</p>

  <p>Linda, <span style="font-style:italic;">şimdi bunu söylemek kolay,</span> diye düşündü. <span style="font-style:italic;">Carter Thibodeau sizi bir lavaboya eğerse bu kadar kolay olmayabilir.</span></p>

  <p>Audrey’yi tekrar araca soktu, kapıyı çekti ve direksiyona geçti.</p>

  <p>Thurse de yanına tırmanıp, “Hadi gidelim buradan,” dedi. “Gençlik günlerimden beri bu kadar paranoyaklaşmamıştım.”</p>

  <p>Linda, “İyi,” dedi. “Çünkü en iyi paranoya en iyi algıyı sağlar.” Minibüsü ambulansın etrafından dolaştırdı ve Batı Caddesi’ne yöneldi.</p>
</body>
</html>
