<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">18</span></h2>

  <p>Barbie, Julia ve Lissa Jamieson, iki uzay giysili askerin plastik hortumun ucundaki ince tüpü çıkarışını sessizce seyrettiler. Askerler tüpü fermuarlı bir poşete koyduktan sonra poşeti de üzerinde <span style="font-weight:bold;">TEHLİKELİ MADDE</span> yazan metal bir kutuya yerleştirdiler. Kutuyu iki ayrı anahtarla kilitledikten sonra başlıklarını çıkardılar. Yorgun, terli ve mutsuz görünüyorlardı.</p>

  <p>Daha yaşlıca iki erkek -asker olacak yaşı geçmişlerdi- donanımın karmaşık görünümlü parçasını asit deneyinin yapıldığı yerden uzaklaştırdılar. Barbie bunların muhtemelen Ulusal Güvenlik Dairesi’nden bilim adamları olduğunu düşündü, herhalde birtakım analizler yapıyorlardı. Ya da yapmaya çalışıyorlardı. Deneme süreci boyunca takıp şimdi yukarı ittikleri gaz maskeleri garip şapkalara benziyordu. Barbie, Cox’a testlerin ne göstermesini beklediklerini sorabilir ve o da doğru dürüst bir yanıt verebilirdi ama Barbie’nin de morali bozuktu.</p>

  <p>Tepelerine birkaç pembe meteoroit daha düştü.</p>

  <p>Lissa, Doğu Chester’s tarafını gösterdi. “Silah sesine benzer bir şey duydum. Siz de duydunuz mu?”</p>

  <p>Julia, “Herhalde egzoz patlamıştır veya çocuklar fişek atıyordur,” dedi. O da yorulmuş ve çökmüştü. Deneyin -yani asit testinin- başarısız olduğu anlaşılınca Barbie gözlerini sildiğini görmüştü. Yine de Kodak fotoğraf makinesiyle fotoğraf çekmekten geri durmamıştı.</p>

  <p>Cox onlara doğru ilerledi, kurulan ışıklar yüzünden iki ayrı yönde gölge oluşturuyordu. Kubbe’nin üstüne sprey boyayla yapılmış olan kapıyı gösterdi. “Galiba bu küçük macera Amerikan vergi mükelleflerine üç çeyrek milyon dolara mal olacak. Asit bileşeninin Ar-Ge masraflarını saymıyorum bile. Sadece oraya sürdüğümüz boyayı eritti ve onun dışında hiçbir boka yaramadı.”</p>

  <p>Julia eski tebessümünün hayaletiyle, “Diliniz albay,” dedi.</p>

  <p>Cox da ekşi bir sesle, “Teşekkürler editör hanım,” dedi.</p>

  <p>Barbie, “Bunun işe yarayacağına sahiden inanıyor muydunuz?” diye sordu.</p>

  <p>“Hayır, ama Mars’ta insan görecek kadar yaşayacağıma da inanmıyordum, oysa Ruslar 2020’de ekip yollayacaklarını söylüyorlar.”</p>

  <p>Julia, “A, anlıyorum,” dedi. “Marslılar bunu duyup kızdı demek ki.”</p>

  <p>Cox, “Eğer öyleyse yanlış ülkeye kızdılar demektir,” dedi ve Barbie albayın gözlerinde bir şey fark etti.</p>

  <p>Yumuşak bir sesle, “Ne kadar eminsiniz Jim?” diye sordu.</p>

  <p>“Pardon?”</p>

  <p>“Kubbe’nin buraya uzaylılar tarafından konduğundan?”</p>

  <p>Julia iki adım öne çıktı. Yüzü solgundu, ama gözleri parlıyordu. “Ne biliyorsanız bize de anlatın artık!”</p>

  <p>Cox elini kaldırdı. “Durun. Bir şey bilmiyoruz. Ama bir teori var. Evet. Marty, buraya gel.”</p>

  <p>Testleri yürüten yaşlı beylerden biri Kubbe’ye yaklaştı. Gaz maskesini sapından tutuyordu.</p>

  <p>Cox, “Analiz sonuçları?” diye sordu ve adamın duraksadığını görünce," Açıkça söyle,” dedi.</p>

  <p>“Şey..” Marty omuz silkti. “Mineral izi var. Toprak ve havadan gelen kirletici maddeler var. Bunların dışında hiçbir şey yok. Bizim analizlerimize göre bu şey mevcut değil.”</p>

  <p>Cox, “Ya HY-908?” dedi ve Barbie ile kadınlara dönüp, “Asit,” diye açıkladı.</p>

  <p>Marty, “Gitmiş,” dedi. “Mevcut olmayan şey eritmiş onu.” “Bildiklerini düşününce bu mümkün mü?”</p>

  <p>“Hayır. Ama bildiklerimize göre Kubbe de mümkün değil zaten.” “Peki bu durumda Kubbe’nin daha ileri fizik, kimya, biyoloji bilgisine sahip bir yaşam formu tarafından yaratıldığına inanıyor musun?” Marty yine tereddüt edince Cox daha önceki sözünü tekrarladı. “Açık konuş.”</p>

  <p>“Bu da bir olasılık. Ama yeryüzünden üstün güçlere sahip bir haydut da yapmış olabilir. Gerçek dünyada yaşayan bir Lex Luthor gibi mesela. Veya Kuzey Kore gibi hain bir ülkenin işidir.”</p>

  <p>Barbie şüpheyle, “Onların ne işine yarayacak ki?” diye sordu.</p>

  <p>Marty, “Ben dünya dışı yaratıklardır diyorum,” dedi. Hiç ürkmeden Kubbe’ye vurdu; küçük şokunu çoktan yaşamıştı zaten. “Bilim adamlarının çoğu da şu anda bunun üstünde çalışıyor - tabii aslında hiçbir şey yapmazken çalıştığımız söylenebilirse. Bu Sherlock Kuralı: İmkânsızı eleyince, ne kadar olanaksız görünürse görünsün, cevap geride kalandır.”</p>

  <p>Julia, “Hiç uçan daireden inip bizi liderinize götürün filan diyen biri ya da bir şey oldu mu?” diye sordu.</p>

  <p>Cox, “Olmadı,” dedi.</p>

  <p>Barbie, “Peki olsa haberiniz olur muydu?” diye sordu. <span style="font-style:italic;">Bu konuşmayı sahiden yapıyor muyuz yoksa ben rüyamda mı görüyorum,</span> diye düşündü.</p>

  <p>Cox kısa bir tereddütten sonra, “Şart değil,” dedi.</p>

  <p>Marty, “Hâlâ meteorolojik bir olgu olması ihtimali var,” dedi. “Hatta biyolojik bile olabilir - yani bir tür canlı. Bu nesnenin bir tür E koli melezi olduğunu düşünenler dahi var.”</p>

  <p>Julia sakin bir ses tonuyla, “Albay Cox,” dedi. “Biz de bir şeyin deneyi miyiz? Çünkü ben öyle hissediyorum.”</p>

  <p>Bu arada Lissa Jamieson Doğu Chester’s tarafındaki güzel evlere doğru bakıyordu. Işıkların çoğu yanmıyordu ya orada oturanların jeneratörü yoktu ya da jeneratörlerini sonraya saklıyorlardı.</p>

  <p>“Silah sesiydi,” dedi. “Silah sesi olduğundan eminim.”</p>
</body>
</html>
