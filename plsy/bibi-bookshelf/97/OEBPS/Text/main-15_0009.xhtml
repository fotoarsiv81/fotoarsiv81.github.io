<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">23</span></h2>

  <p>Karakola geldiklerinde nöbet masasında kimse yoktu -Freddy Denton biraz kestirmek için eve gitmişti- ama beş, altı tane genç memur masanın etrafına oturmuş kahve içip sohbet ediyorlardı, çok azı daha önce bu saatlerde kalktığı için bayağı heyecanlıydılar. Jackie aralarında bulunan Killian kardeşlerden ikisini, küçük kasaba motorcularından bir pilici ve Dipper’ın Lauren Conree adlı müdavimiyle Carter Thibodeau’yu gördü. Diğerlerinin isimlerini bilmiyordu ama iki tanesini ortaokulun sürekli sorun yaratan öğrencileri olarak tanıyordu, çocuklar aynı zamanda çeşitli küçük çapta uyuşturucu ve hırsızlık suçları da işlemişlerdi. Bu yeni polisler -yani yenilerin de yenileri- üniforma giymiyordu ama kollarına mavi bantlar bağlanmıştı.</p>

  <p>Biri hariç hepsi silahlıydı.</p>

  <p>Thibodeau, “Sabahın köründe sizin ne işiniz var burada?” diye sordu. “Hadi benim mazeretim var - ağrı kesicilerim bitti.”</p>

  <p>Diğerleri de Troller gibi gülüştüler.</p>

  <p>Jackie, “Barbara’ya kahvaltı getirdik,” dedi. Linda’ya bakmaya, Linda’nın yüzünde olabilecek ifadeyi görmeye korkuyordu.</p>

  <p>Thibodeau kutuya baktı. “Süt koymadınız mı?”</p>

  <p>Jackie, “Süte ihtiyacı yok,” dedi ve kutudaki gevreklerin üstüne tükürdü. “Ben ıslattım işte.”</p>

  <p>Herkesten tezahüratlar yükseldi. Birkaç tanesi alkışladı.</p>

  <p>Jackie ile Linda tam basamakların başına gelmişlerdi ki Thibodeau, “Bana verin şunu,” dedi.</p>

  <p>Jackie bir an için donakaldı. Kutuyu ona atıp koşmaya başladığım hayal etti. Onu durduran basit bir gerçekti: kaçacak yer yoktu. Karakoldan çıkabilseler bile Savaş Anıtı’nı geçemeden yakalanırlardı.</p>

  <p>Linda plastik kutuyu Jackie’nin elinden alıp Thibodeau’ya uzattı. Thibodeau da kutuyu alıp inceledi. Sonra, gevreğin içine bir şey karıştırılmış mı diye kontrol edeceğine kendisi de tükürdü.</p>

  <p>“Bu da benim katkım olsun,” dedi.</p>

  <p>Conree denen kız, “Bir dakika, bir dakika,” diye atıldı. Manken gibi vücudu ve sivilceli yüzlü kızıl saçlı bir afetti. Sesi biraz pusluydu çünkü parmağının birini ikinci eklemine kadar burnuna sokmuştu. “Ben de katkıda bulunacağım.” Parmağının ucunda koca bir sümükle dışarı çıktı. Bayan Conree bunu gevreklere sürünce daha fazla alkış koptu ve birisi, “Laurie madenlerinden yeşil altın!” diye bağırdı.</p>

  <p>Kız belli belirsiz gülümseyerek, “Her gevrek kutusunda sürpriz oyuncak olur,” dedi. Elini taşıdığı. 45’liğin kabzasına götürdü. Jackie, kızın sıskalığına bakıp tetiği çektiği takdirde geri tepme yüzünden ayaklarının yerden kesileceğini düşündü.</p>

  <p>Thibodeau, “Tamamdır,” dedi. “Ben de size eşlik edeyim.”</p>

  <p>Jackie, “İyi,” dedi ve az kalsın notu cebine koyup Barbie’ye elden vermeye çalışacağını hatırlayınca buz gibi oldu. Bir anda aldıkları risk delice göründü... ama artık çok geçti. “Ama merdivende bekle. Linda, sen de arkamda kal. İşi şansa bırakmayalım.”</p>

  <p>Thibodeau’nun bunu tartışabileceğini düşündü ama öyle olmadı.</p>
</body>
</html>
