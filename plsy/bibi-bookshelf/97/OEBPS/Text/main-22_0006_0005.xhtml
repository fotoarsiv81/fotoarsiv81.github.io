<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">9</span></h2>

  <p>İkaz sesi ikinci kez çalıp sustuğunda Carter rüyasız bir uykudan uyandığı halde ne olduğunu biliyordu. Çünkü bir yanı bu iş sahiden bitene veya ölene kadar asla tamamen uyumayacaktı. Bunun sağ kalma içgüdüsü olduğunu tahmin etti: beynin derinliklerinde uyumayan bir bekçi.</p>

  <p>İkinci çalış cumartesi sabahı yedi buçuk civarındaydı. Biliyordu, çünkü saati bir düğmeye basınca aydınlanan türdendi. Gece acil durum ışıkları gitmişti ve radyasyon sığınağı tamamen karanlıktı.</p>

  <p>Doğruldu ve ensesine batan bir şey hissetti. Dün gece kullandığı fenerin ucu olduğunu tahmin etti. El yordamıyla bulup yaktı. Yerdeydi. Koca Jim ise kanepedeydi. Onu fenerle dürten de Koca Jim’di.</p>

  <p>Carter içerlemiş bir şekilde, <span style="font-style:italic;">tabii ki o kanepede yatar,</span> diye düşündü. <span style="font-style:italic;">Ne de olsa patron, değil mi?</span></p>

  <p>Koca Jim, “Hadi,” dedi. “Çabuk ol.”</p>

  <p>Carter, <span style="font-style:italic;">niye ben gitmek zorundayım</span>? diye düşündü... ama söylemedi. Kendisi gitmek zorundaydı çünkü patron yaşlıydı, çünkü patron şişmandı, çünkü patronun kalbi hastaydı. Ve tabii ki çünkü o patrondu. James Rennie, Chester’s Mill’in İmparatoru.</p>

  <p>Carter, <span style="font-style:italic;">sen ancak kullanılmış arabaların imparatoru olursun,</span> diye düşündü. <span style="font-style:italic;">Üstelik leş gibi ter ve sardalye yağı kokuyorsun.</span></p>

  <p>“Hadi gitsene.” Sesi huzursuz ve korku doluydu. “Ne bekliyorsun?”</p>

  <p>Carter ayağa kalktı, fener sığınağın dolu raflarında (bir sürü sardalye konservesi) gezindi ve korugana yollandı. Burada acil durum ışıklarından biri hâlâ yanıyordu ama o da titreşiyordu, ışık sönmek üzereydi. Uyarı sesi şimdi daha yüksekti, tekdüze bir AAAAAAAAAAA sesiydi. Yaklaşan ölümün sesi.</p>

  <p>Carter, <span style="font-style:italic;">buradan asla çıkamayacağız,</span> diye düşündü.</p>

  <p>Fenerin ışığını jeneratörün önündeki kapağa tuttu. Jeneratör aynı monoton sesle ötmeye devam ediyor ve her nedense bu ses Carter’a patronun konuşurkenki halini hatırlatıyordu. Belki her iki ses de aynı aptal emirleri verdiği içindi. <span style="font-style:italic;">Doyur beni, doyur beni, doyur beni. Propan ver, sardalye ver, Hummer’ıme kurşunsuz benzin ver. Doyur beni. Yine de öleceğim, sen de öleceksin ama kimin umurunda? Kim takar bunu. Doyur beni, doyur beni, doyur beni.</span></p>

  <p>Depoda sadece altı propan tankı kalmıştı. Hemen hemen boşalmış olanın yerine yenisini takınca beş kalacaktı. Küçücük beş tüp. Onlar olmayınca hava temizleyicisi duruyor ve ölüm solunuyordu.</p>

  <p>Carter depodan bir tüp çekti ama sadece jeneratörün yanına koydu. O rahatsız edici AAAAAAAA sesine rağmen öbürü tamamen boşalana kadar değiştirmek niyetinde değildi. Maxwell House kahvesi için de öyle demiyorlar mıydı? Son damlasına kadar leziz diye?</p>

  <p>Fakat bu alarm kesinlikle insanın sinirini bozuyordu. Carter yerini bulup susturabileceğini düşündü ama o zaman jeneratörün yakıtsız kaldığını nasıl bileceklerdi?</p>

  <p><span style="font-style:italic;">Ters çevrilmiş kovanın altında kapana kısılmış fareler gibiyiz.</span></p>

  <p>Sayıları aklından geçirdi. Altı tüp kalmıştı, her biri yaklaşık on bir saat gidiyordu. Fakat klimayı kapatabilirlerdi ve o zaman bir tüp on iki, hatta on üç saat dayanabilirdi. Hadi ortalama olsun diye on iki diyelim. Altı kere on iki... bir bakalım...</p>

  <p>AAAAAAAAA sesi hesap yapmayı daha da zorlaştırıyordu ama sonunda yapabildi. Karanlıkta acılar içinde nefessiz kalarak ölmelerine yetmiş iki saat kalmıştı. Ve niye karanlıktı? Çünkü kimse acil durum lambalarının pillerini değiştirmek zahmetine girmemişti, sebebi buydu. Herhalde yirmi yıldır filan değişmemişti o piller. Patron paracıklarına kıyamamıştı. Ve WCIK’ta havaya uçmayı bekleyen milyonlarca litrelik propan dururken niye burada sadece yedi küçük tüp kalmıştı? Çünkü patron her şeyin kendi istediği yerde durmasını seviyordu.</p>

  <p>Carter burada oturup o AAAAAA sesini dinlerken babasının sözlerinden birini hatırladı: <span style="font-style:italic;">Bir peni biriktireyim derken bir dolardan olma.</span> İşte bu tam Rennie’yi anlatıyordu. Kullanılmış Araba İmparatoru Rennie. Büyük politikacı Rennie. Uyuşturucu kralı Rennie. Uyuşturucu operasyonundan kaç para kaldırmıştı? Bir milyon dolar mı? İki mi? Peki bunun bir önemi var mıydı?</p>

  <p>Carter, <span style="font-style:italic;">muhtemelen asla harcayamayacak,</span> diye düşündü <span style="font-style:italic;">ve şimdi harcamayacağından gayet emin. Aşağıda para harcayacak bir şey yok. Yiyebileceği kadar sardalyesi var ve hepsi bedava.</span></p>

  <p>Karanlığın içinden Koca Jim’in sesi ulaştı. “Carter? Şunu değiştirecek misin yoksa bu sesi dinlemeye devam mı edeceğiz?”</p>

  <p>Carter bekleyeceklerini, her dakikanın önemli olduğunu bağırarak söylemek üzere ağzım açtı ama tam o anda alarm sesi kesildi. Aynı şekilde hava temizleyicisinin gıcırtıları da.</p>

  <p>“Carter?”</p>

  <p>“Değiştiriyorum patron.” Carter feneri kolunun altına kıstırıp boş tüpü çekti, dolu olanı bunun on katı büyüklüğündeki bir tüpü taşıyacak şekilde yapılmış metal platforma koydu ve jeneratöre bağladı.</p>

  <p>Her dakikanın önemi vardı... yoksa yok muydu? Niye vardı peki? Madem ki sonuçta aynı şekilde boğulacaklardı?</p>

  <p>Fakat içindeki yaşama bekçisi bunun aptalca bir soru olduğunu düşünüyordu. Ona göre yetmiş iki saat yetmiş iki saatti ve bu yetmiş iki saatin her dakikası önemliydi. Çünkü neler olacağını kimse bilemezdi. Askerler sonunda Kubbe’yi delmenin bir yolunu bulabilirdi. Veya kendi kendine yok olurdu, tıpkı geldiği gibi aniden ve açıklanamayacak şekilde.</p>

  <p>“Carter? Ne yapıyorsun orada? Büyükannem bile daha çabuk yapabilirdi, üstelik de ölü.”</p>

  <p>“Bitti sayılır.”</p>

  <p>Bağlantıyı kontrol etti ve başparmağını çalıştırma düğmesine koydu (aklından jeneratörü devreye sokan pil de diğer piller gibi eskiyse başlarının dertte olduğu geçiyordu). Sonra durdu.</p>

  <p>İki kişi olunca yetmiş iki saat ederdi. Fakat bir tek kendisi olursa, hava gerçekten iyice bozulana kadar hava temizleyicisini de kapattığı takdirde içerideki hava doksan, hatta belki de yüz saate kadar yetebilirdi. Bu fikri Koca Jim’e de önermiş ama o elinin tersiyle reddetmişti.</p>

  <p>Carter’a, “Kalbimde sorun var,” diye hatırlatmıştı. “Hava kötüleştikçe bana oyun etme ihtimali artar.”</p>

  <p>“Carter?” Yüksek ve buyurgan bir ses. Öyle bir ses ki kulağına ulaştığında burnuna da patronun sardalyelerinin kokusunu getirmişti. “Neler oluyor orada?”</p>

  <p>“Tamamdır patron!” diye seslendi ve düğmeye bastı. Marş motoru uğuldadı ve jeneratör birden çalışmaya başladı.</p>

  <p>Carter içinden <span style="font-style:italic;">bunu düşünmem lazım,</span> diye geçirdi. Ama yaşam bekçisi farklı fikirdeydi. O kaybedilen her dakikanın boşa harcandığını düşünüyordu.</p>

  <p>Carter, <span style="font-style:italic;">bana iyi davrandı,</span> diye düşündü. Sorumluluklar verdi.</p>

  <p>Sana verdikleri kendisinin yapmak istemediği pis işlerdi. Bir de yerin altında ölmek için bir çukur verdi. O kadar.</p>

  <p>Carter kararını verdi. Ana sığmağa dönerken tabancasını kılıfından çıkardı. Patron bilmesin diye arkasından ateş etmeyi düşündü ama vazgeçti. Ne de olsa adam ona <span style="font-style:italic;">oğlum</span> demişti ve bunu içten söylemiş de olabilirdi. Ensesine beklemediği bir kurşun yiyip hazırlıksız gitmeyi hak etmiyordu.</p>
</body>
</html>
