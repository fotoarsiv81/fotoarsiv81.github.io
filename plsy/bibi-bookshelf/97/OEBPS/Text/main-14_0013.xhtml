<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">6</span></h2>

  <p>Koca Jim dönüp yangına doğru yürümeye başladı -o çok bilmişin gazetesi bir avuç külden ibaret kalana kadar seyretmek istiyordu- ve bir ağız dolusu duman yuttu. Kalbi aniden durdu ve etrafındaki her şey yerçekimine meydan okumaya başladı. Sonra saati tekrar çalıştı, fakat soluk soluğa kalmasına yol açan düzensiz vuruşlarla. Göğsünün sol tarafına bir yumruk indirip sert bir şekilde öksürdü, bu yöntemi Doktor Haskell öğretmişti. Kalp atışları bu şekilde hızla düzene giriyordu.</p>

  <p>İlk başta kalbi düzensiz atmaya devam etti (vuruyor... duruyor... vuruyor... duruyordu) ama sonra normal ritmine kavuştu. Sadece bir an için kalbini yoğun, sarı bir yağ katmanına gömülmüş canlı bir nesne gibi algıladı; sanki bütün hava bitmeden kurtulmaya çabalıyordu. Sonra bu görüntüyü zihninden kovdu.</p>

  <p><span style="font-style:italic;">Gayet iyiyim. Sadece fazla çalışmaktan. Yedi saat kesintisiz uyuyabilsem hiçbir şeyim kalmazdı.</span></p>

  <p>Şef Randolph yanına geldi, geniş sırtında seyyar bir tulumba asılıydı. Yüzü kan ter içindeydi. “Jim? İyi misin?”</p>

  <p>Koca Jim, “İyiyim,” dedi. Ve iyiydi de. Bu hayatının en önemli anlarından biriydi, artık her şeyi kontrolü altına almaya başlamıştı. Hiçbir aksak saat bunu elinden alamazdı. “Sadece yorgunum. Hiç durmadan epeyce koşturdum.”</p>

  <p>Randolph, “Eve gitsene,” dedi. “Kubbe’ye şükredeceğim hiç aklıma gelmezdi, şimdi de etmiyorum ama en azından rüzgârı kesiyor. Burayı biz hallederiz. Kıvılcım sıçrarsa diye eczaneyle kitapçının damına da adam koydum, en iyisi sen gidip..”</p>

  <p>“Kimler?” Kalp atışları giderek düzeliyordu. Güzel.</p>

  <p>“Kitapçının damında Henry Morrison’la Toby Whelan var. Georgie Frederickle şu yeni çocuklardan biri de eczanenin üstünde. Galiba Killian’lardan biri. Rommie Burpee de onlarla gitmeye gönüllü oldu.”</p>

  <p>“Telsizin yanında mı?”</p>

  <p>“Tabii ki yanımda.”</p>

  <p>“Peki Frederick’te de var mı?”</p>

  <p>“Maaşlı polislerde var.”</p>

  <p>“Fredericks söyle Burpee’ye göz kulak olsun.”</p>

  <p>“Rommie’ye mi? Niye Tanrı aşkına?”</p>

  <p>“Ona güvenmiyorum. Barbara’nın dostu olabilir.” Ama konu Burpee olduğunda Koca Jim’in derdi Barbara değildi aslında. Adam, Brenda’nın arkadaşıydı. Ve sıkı bir tipti.</p>

  <p>Randolph’un terli suratı kırıştı. “Sence kaç kişilerdir? Kaç kişi o baş belasının tarafındadır?”</p>

  <p>Koca Jim başını salladı. “Söylemesi zor Pete, ama bu iş büyük. Planlama aşaması bayağı sürmüş olmalı. Sadece yeni gelmişlere bakıp bunlardır diyemezsin. Bazıları yıllardır burada oturuyor olabilir. Hatta onlarca yıldır. Bunlara uykudaki ajan denir.”</p>

  <p>“Tanrım. Ama niçin Jim? Tanrı aşkına, niçin?”</p>

  <p>“Bilmiyorum. Belki de bizi kobay olarak kullanıp bir deney yapıyorlardır. Veya belki gücü ele geçirmek içindir. Ben olsam o Beyaz Saray’daki eşkıyayı da unutmazdım. Önemli olan bizim de güvenliğimizi artırmamız ve düzeni koruma çabalarımızı bozmaya çalışan yalancıları ayırt etmemiz.”</p>

  <p>“Sence o..”</p>

  <p>Başıyla yanında ısıdan soluk soluğa kalmış köpeğiyle işinin kül olmasını izleyen Julia’yı işaret etti.</p>

  <p>“Kesin olarak bilmiyorum, ama bugün öğleden sonraki davranışları? Fırtına gibi karakola dalıp onu görmek için bağırıp çağırması? Bunlar sana ne ifade ediyor?”</p>

  <p>Randolph, “Evet,” dedi. İfadesiz bir yüzle Juila’ya bakıyordu. “Ve bütün bunları örtbas etmek için kendi yerini yakmaktan daha iyi ne olabilir?”</p>

  <p>Koca Jim parmağını <span style="font-style:italic;">tam üstüne bastın</span> dercesine salladı. “Benim gitmem lazım. George Fredericks uyarmayı unutma. Gözünü o KanadalIdan ayırmasın.”</p>

  <p>“Tamam.” Randolph telsizini eline aldı.</p>

  <p>Arkalarından Fernald Bowie bağırdı: Çatı çöküyor! Yoldakiler, geri çekilin! Damlardakiler, hazır olun! Hazır olun!”</p>

  <p>Koca Jim <span style="font-style:italic;">Demokrat’ın</span> karanlık gökyüzüne kıvılcımlar saçarak çöküşünü bir eli Hummer’ının şoför kapısında seyretti. Bitişik binaların damlarına konuşlanan adamlar partnerlerinin tulumbalarının hazır olup olmadığını kontrol etti ve ellerinde hortumlarıyla hazır beklemeye başladı.</p>

  <p><span style="font-style:italic;">Demokrat’ın</span> çatısı çökerken Shumway’in suratındaki ifadeyi görmek Koca Jim’in kalbine bütün o gereksiz ilaçlardan ve kalp pillerinden daha iyi gelmişti. Yıllardır kadının haftalık tiratlarıyla başa çıkmak zorunda kalmış ve ondan korktuğunu itiraf edemese de kesin olarak sinirden köpürmüştü.</p>

  <p><span style="font-style:italic;">Bir de şimdiki haline bak,</span> diye düşündü. <span style="font-style:italic;">Eve gelip de annesinin düşüp öldüğünü öğrenmiş gibi.</span></p>

  <p>Randolph, “Daha iyi görünüyorsun,” dedi. “Rengin düzeliyor.”</p>

  <p>Koca Jim, “Ben de kendimi daha iyi hissediyorum,” dedi. “Ama yine de eve gideceğim. Biraz gözlerimi dinlendireyim.”</p>

  <p>Randolph, “İyi fikir,” dedi. “Sen bize lazımsın dostum. Her zamankinden de çok. Ve eğer şu Kubbe ortadan kalkmazsa..” Başını salladı, sadık köpek gözleri Koca Jim’in yüzüne odaklanmıştı. “Sensiz ne yapardık bilmiyorum. Andy Sanders’ı kardeşim gibi severim ama kafası o kadar çalışmaz. Andrea Grinnell desen belini incittiğinden beri beş para etmiyor. Chester’s Mill’i bir arada tutan sensin.”</p>

  <p>Koca Jim bu sözlerden heyecanlanmıştı. Randolph’un kolunu tutup sıktı. “Ben bu kasabaya hayatımı verdim. O kadar çok seviyorum.”</p>

  <p>“Biliyorum. Ben de. Ve kimse onu bizden alamayacak.”</p>

  <p>Koca Jim, “Bak işte bu doğru,” dedi.</p>

  <p>Yolu kesen polis araçlarından kurtulmak için cipiyle kaldırıma çıkıp oradan ayrıldı. Kalbi atmaya başlamıştı, yine düzenli (hemen hemen düzenli) bir şekilde atmaya başlamıştı, ama buna rağmen sıkıntılıydı. Everett’i görmesi lazımdı. Bu fikir hoşuna gitmiyordu, Everett de başka bir baş belasıydı ve kasabanın birlik olması gereken bir zamanda sorun çıkarıyordu. Kasabada olsa Koca Jim sağlık konusunda bir veterinere güvenmeyi bile tercih ederdi. Olur da kalp atışlarını düzene koymak için ilaç alması gerekirse Everett’in doğru ilacı bileceğini ummak zorundaydı.</p>

  <p><span style="font-style:italic;">Eh,</span> diye düşündü, <span style="font-style:italic;">hana ne verirse versin Andy’den doğrulatabilirim.</span></p>

  <p>Evet ama canını sıkan asıl mesele bu değildi. Pete’in söylemiş olduğu başka bir şeydi: <span style="font-style:italic;">Eğer bu Kubbe ortadan kalkmazsa...</span></p>

  <p>Koca Jim’in endişesi bu değil, tam tersiydi. Eğer Kubbe ortadan kalkacak olursa -gereğinden daha kısa bir sürede- met laboratuvarı keşfedilmese dahi bir sürü derdi olacaktı. Mutlaka kararlarını eleştiren birtakım lüzumsuz insanlar çıkacaktı. Siyasi hayatın erkenden öğrenmiş olduğu kurallarından biri <span style="font-style:italic;">yapabilenler yapar, yapamayanlar yapabilenlerin kararlarını sorgular</span> olmuştu. Yaptığı ya da yapılmasını emrettiği her şeyi anlamayabilirlerdi, mesela bu sabah markete taş atılması bile bir koruma önlemiydi. Özellikle de Barbie’nin dostları yanlış anlama eğiliminde olurdu, çünkü anlamak istemezlerdi. Barbara’nın dostları, güçlü dostları olduğu Koca Jim’in Başkan’ın mektubunu gördüğünden beri sorgusuz sualsiz kabullendiği bir gerçekti. Fakat şimdilik bir şey yapamıyorlardı. Koca Jim de en az birkaç hafta böyle kalmasını istiyordu. Belki de bir iki ay.</p>

  <p>İşin doğrusu o Kubbe’den memnundu.</p>

  <p>Tabii ki uzun vadeli değil, ama radyo istasyonundaki propan gazı yeniden dağıtılana kadar? Laboratuvar sökülüp ona ev sahipliği yapan malzeme deposu yerin dibine gömülene kadar? (Bu da Dale Barbara’nın dostlarına yıkılacak başka bir potansiyel suçtu. ) Barbara kaçmaya çalışırken polis tarafından vurulana kadar? Kriz dönemindeki yönetim sorunları başkalarına mal edilip bütün artı puanlar tek bir kişiye, yani kendisine dönene kadar?</p>

  <p>O zamana kadar Kubbe’ye hiçbir itirazı yoktu.</p>

  <p>Koca Jim diz çöküp bu konuda dua etmeye karar verdi.</p>
</body>
</html>
