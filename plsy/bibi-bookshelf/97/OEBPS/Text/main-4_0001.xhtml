<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a>10</h2>

  <p>Şimdi şuna bakın; çok iyi bakın.</p>

  <p>Chester’s Mill’de başka bir muhteşem sonbahar gününde saat on dört kırk olmuştu. Basın uzaklaştırılmamış olsa tam bir fotoğraf cennetinde&nbsp;olurdu ve sırf bütün ağaçlar tutuşmuş gibi göründüğü için değil. Kasabaya&nbsp;tıkılıp kalan insanlar olduğu gibi Alden Dinsmore’un tarlasına doluşmuştu.&nbsp;Alden, Romeo Burpee ile gayet kârlı bir kiralama anlaşması yapmış ve altı&nbsp;yüz doları kapmıştı. Her iki adam da mutluydu; çiftçi, işadamının açılış teklifini iki yüz dolar artırabildiği için, Romeo da mecbur kalsa bin dolara kadar çıkmayı düşündüğü için.</p>

  <p>Alden protestocularla İsa’cılardan tek bir kuruş alamamıştı. Bu onlardan para istemiyor demek değildi; Çiftçi Dinsmore gece doğmuştu ama son gece değil. Bu fırsat ortaya çıkınca, dün Chuck Thompson’ın uçağından kalıntıların düştüğü yerde büyük bir park sahası belirlemiş ve karısını (Shelley), büyük oğlunu (Ollie; Ollie’yi hatırlarsınız) ve kiralık adamını (en iyileriyle bile başa çıkabilecek durumdaki yeşil kartsız Manuel Ortega) oraya yerleştirmişti. Alden araba başına beş dolar alıp, kazandığı servetle çiftliğini Keyhole Bankası’nın pençesinden kurtarmak niyetindeydi. Ücretten&nbsp;şikâyet edenler olmuştu ama çok değil; Fryburg Fuarı’nın otoparkında daha&nbsp;çok ücret alınıyordu ve millet yol kenarına park edip -erken gelenler zaten&nbsp;yolun iki tarafını doldurmuştu- asıl cümbüşün olduğu yere kadar bir kilometre yol yürümek istemiyorsa başka çare de yoktu.</p>

  <p>Ve ne garip, ne karmaşık bir ortamdı! Mill’in sıradan halkının hepsinin başrol oynadığı koca bir sirk gibiydi. Barbie, Rose ve Anse Wheeler ile birlikte geldiğinde (lokanta yine kapanmıştı, akşam yemeğinde tekrar açılacaktı - sadece soğuk sandviç siparişi alınacak, ızgara olmayacaktı) üçü de&nbsp;ağızları açık bakakalmıştı. Julia Shumway de Pete Freeman da fotoğraf çekiyorlardı. Julia arada durup Barbie’ye o çekici ama bir şekilde içe dönük tebessümlerini gönderiyordu.</p>

  <p>“Ne gösteri ama değil mi?”</p>

  <p>Barbie sırıttı. “Evet öyle.”</p>

  <p>Sirkin birinci halkasında Korkuluk Joe ile hempalarının ilanlarına koşup gelen kasaba halkı vardı. Protestoya katılanların sayısı memnuniyet vericiydi, neredeyse iki yüz kişiyi bulmuştu ve çocukların hazırladığı altmış çeşit pankart (en popüler olanı BIRAKIN ÇIKALIM KAHROLSUN!!&nbsp;idi) bir anda tükenivermişti. Neyse ki bir sürü kişi kendi pankartıyla gelmişti. Joe’un favorisi Chester’s Mill haritasının üzerine çizilmiş koyu hapishane parmaklıklarıydı. Lissa Jamieson bu pankartı taşımakla yetinmeyip saldırgan bir tavırla aşağı yukarı sallıyordu. Jack Evans da gelmişti, solgun ve&nbsp;acılı görünüyordu. Onun pankartı dün kan kaybından ölen kadının fotoğraflarından yapılmış bir kolajdı. Pankart <span style="font-weight:bold;">KARIMI KİM ÖLDÜRDÜ?</span> diye&nbsp;haykırıyordu. Korkuluk Joe, adam için üzülüyordu... ama ne müthiş bir pankart hazırlamıştı! Basın bunu görebilse sevinçten altına ederdi.</p>

  <p>Joe, göstericileri hemen Kubbe’nin önünü dolanan büyük bir halka halinde dizdi, Chester’s Mill tarafındaki ölü kuşlar halkayı belirliyordu (Motton tarafındakiler askerler tarafından kaldırılmıştı. ). Halka halinde durdukları için Joe’nun bütün göstericileri -artık onları böyle görüyordu- pankartlarını kararlılıkla (ve çıldırtıcı bir şekilde) sırtları onlara dönük olarak duran askerlere doğru sallayabiliyordu. Joe ayrıca basılı “sloganlar.” dağıtmıştı. Bunları da Benny’nin kaykay idolü Norrie Calvert’la hazırlamışlardı. Blitz kaykayının üstünde top gibi duvarlarda zıplayan Norrie’nin sloganları basit ama sıkıydı. Bir tanesi <span style="font-style:italic;">Ra-Ra-Ra! Rı-Rı-Rı! Chester’s Mill özgür olmalı!</span> şeklindeydi. Başka biri <span style="font-style:italic;">Siz yaptınız! Siz yaptınız! Hani nerede itirafınız!</span> diyordu. Joe -gerçekten istemeyerek- Norrie’nin şaheserlerinden birini&nbsp;geri çevirmek zorunda kalmıştı. Onda <span style="font-style:italic;">tıkaçları çıkarın! Tıkaçları çıkarın!&nbsp;İbneler basını rahat bırakın!</span> denmekteydi. Şu anda tek merak ettiği Norrie&nbsp;Calvert’ın öpüşmek için çok küçük olup olmadığıydı. Kendisi de daha önce&nbsp;öpüşmemişti ama sahiden bu plastik kâsenin altında böcek gibi ölüp gideceklerse henüz vakit varken bu kızı öpse iyi olacaktı.</p>

  <p>İkinci halka Rahip Coggins’in dua halkasıydı. Gerçekten Tanrı’ya erecekmiş gibiydiler. Ve Kutsal Mesih Kilisesi’nin bu dini rahatlama gösterisine Congo Kilisesi’nin on iki kişilik kadınlı erkekli korosu da katılmıştı. “Tanrımız Güçlü Kalemizdir.” ilahisini söylüyorlardı. İlahinin sözlerini bilen kasabalılardan da eşlik edenler vardı. Lester’ın tiz çıkışları ve dua edenlerin oluşturduğu halkadan yükselen amin ve haleluya feryatları kusursuz&nbsp;bir kontrpuan halinde (uyum içinde demek mümkün değildi, o kadarı da&nbsp;fazla olurdu) berrak gökyüzüne yükseliyordu. Dizüstü çöküp duaya katılanlarla halka büyüyordu, dua ederken ellerini havaya kaldırabilmek için pankartlarını kenara bırakıyorlardı. Askerler onlara sırt çevirmişti; belki Tanrı öyle yapmazdı.</p>

  <p>Fakat sirkin merkezindeki halka en büyük ve en ıslah olmazıydı. Romeo Burpee, rüzgârın estiği yönü dikkate alarak Yaz Sonu İndirimli Satış çadırını Kubbe’nin hemen arkasına ve dua halkasının altmış metre doğusuna kurmuştu. Hibachi ızgaralarından yükselen kokuların hem duacılara hem de protestoculara ulaşmasını istiyordu. Onun bu öğleden sonra din için tanıyabileceği yegane ayrıcalık Toby Manning’e müzik sistemini kapattırmak olmuştu. Yoksa James McMurtry’nin küçük kasaba yaşamı hakkındaki şarkısı gümbür gümbür çalacak ve, “Sen En Yüce Sanatçısın.” ya da&nbsp;“İsa’ya Gel.” ilahilerine pek uymayacaktı. İşler iyiydi ve daha da iyi olacaktı. Romeo bundan emindi. Sosisler -pişerken eriseler de- sonradan birkaç&nbsp;karnı ağrıtabilirdi ama bu güneşli öğle sonrasında harika kokuyorlardı; ortalığı panayır yerine çevirmişlerdi. Çocuklar fırıldaklarını döndürerek koşturuyor ve 4 Temmuz’dan kalma fişeklerle Dinsmore çayırlarını tutuşturma tehlikesi oluşturuyorlardı. Dört bir yana boş kâğıt bardaklar saçılmıştı,&nbsp;kimilerinde limon tozundan yapılma içecekler (bozuk) kiminde de alelacele demlenmiş kahve (daha da bozuk) kalıntıları vardı. Daha sonra Romeo,&nbsp;Toby Manning’e birtakım çocuklara, belki Dinsmore’unkilere çöpleri toplasın diye onar dolar verdirtecekti. Toplumla ilişkiler önemliydi. Ancak şu&nbsp;anda Romeo tamamen paraların biriktiği kasaya, yani bir zamanlar Charmin tuvalet kâğıtlarının bulunduğu koliye odaklanmış vaziyetteydi. Uzun&nbsp;yeşilleri alıp kısa gümüşlerle üstünü veriyordu: Amerika’da iş böyle yürürdü şekerim. Sosislileri dörder dolardan satıyordu ve insanlar parayı vermezse çıldırırdı. Güneş batana kadar temizinden en az 3 bini toparlamayı umuyordu, hatta daha fazla bile olabilirdi.</p>

  <p><span style="font-style:italic;">Bakın hele! Rusty Everett de buradaymış! Sonunda hastaneden çıkabilmiş! Aferin ona! Keşke kızları da getirseymiş -mutlaka hoşlarına giderdi, hem bir sürü insanı böyle eğlenirken görünce korkuları da geçebilirdi- ama&nbsp;bu kadar heyecan Jannie’ye fazla gelebilirdi.</span></p>

  <p>Rusty’yi gördüğü anda Linda’yı da fark etti, çılgınca el sallıyor, hatta resmen hopluyordu. Görevdeyken hep yaptığı Korkusuz Polis Kızlar örgüleriyle liseli amigo kızlara benziyordu. Twitch’in ablası Rose ile lokantada&nbsp;yemekleri yapan genç adamın yanında durmaktaydı. Rusty biraz şaşırmıştı;&nbsp;Barbara’nın kasabadan ayrıldığını sanıyordu. Koca Jim Rennie’nin oğluyla başı derde girmişti. Rusty’nin duyduğu kadarıyla bir bar kavgası olmuştu ama kavgaya katılanlar tımar olmak için hastaneye getirildiğinde kendisi&nbsp;görevde değildi. Bundan şikâyeti de yoktu. Dipper’daki kavgacılar için payına düşeni fazlasıyla yapmıştı zaten.</p>

  <p>Karısına sarılıp dudağından öptükten sonra Rose’un yanağına da bir öpücük kondurdu. Aşçıyla da tokalaşıp yeniden tanıştırıldı.</p>

  <p>Rusty, “Şu sosislilere bakın,” diye inledi. “Tanrım.”</p>

  <p>Barbie, “Sürgüleri hazır tutsanız iyi olur doktor,” deyince hepsi güldü. Bu koşullar altında gülmek şaşırtıcıydı ama gülen sadece onlar değildi... hem neden gülmeyeceklerdi ki? İşler kötüye gidince gülemezsen -gülüp biraz dalganı geçemezsen- ya ölmüşsün ya da ölmeyi diliyorsun demekti.</p>

  <p>Rose eğlencenin ne kadar çabuk biteceğinden habersiz, “Çok eğlenceli,” dedi. Üstüne doğru gelen Frisbee plağını yakalayıp Benny Drake’a fırlattı, o da sıçrayıp yakaladı ve plağı arkasında yakalayan Norrie Calvert’a gönderdi - tam bir gösteri olmuştu! Dua halkasında dua sürüyordu. Artık&nbsp;gerçek sesini bulmuş olan karma koro tüm zamanların favorisi olan, “İleri&nbsp;Hıristiyan Askerleri.” ilahisini söylemekteydi. Judy yaşlarında bir kız çocuğu etekleri tombul dizlerine dolanarak koşuyordu, bir elinde maytap, öbür&nbsp;elinde de o korkunç limonlu içecekten vardı. Protestocular gittikçe büyüyen bir girdap halinde dönerek <span style="font-style:italic;">Ra-Ra-Ra! Rı-Rı-Rı! Chester’s Mill özgür&nbsp;olmalı,</span> diye slogan atıyordu. Tepede, alt kısımları kararmış puf puf bulutlar&nbsp;Motton’dan kuzeye doğru ilerliyordu... askerlere yakın bir noktada bölünüp&nbsp;Kubbe’nin etrafını sarıyorlardı. Tam tepede gökyüzü bulutsuz, masmaviydi.&nbsp;Dinsmore’un çayırlarını işgal edenler gelecekte Chester’s Mill’deki yağmur&nbsp;durumunu merak ediyorlardı ama kimse bunu dile getirmiyordu.</p>

  <p>Barbie, “Gelecek pazara da eğlenebilecek miyiz acaba?” dedi.</p>

  <p>Linda Everett ona baktı. Dostça bir bakış değildi. “Eminim ki ondan önce..”</p>

  <p>Rose, Linda’nın sözünü kesti. “Şuraya bakın. O çocuk o aleti bu kadar hızlı kullanmamalı, devirecek. Nefret ediyorum bu ATV’lerden.”</p>

  <p>Hepsi birden koca tekerlekli küçük araca baktılar ve ekim beyazı samanların önünden geçişini seyrettiler. Kesinlikle onlara doğru değil Kubbe’ye doğru gidiyordu. Fazla süratliydi. Askerlerden birkaç tanesi yaklaşan sesi duymuş ve nihayet dönüp bakmıştı.</p>

  <p>Linda Everett, “Tanrım ne olur çarpmasın,” diye inledi.</p>

  <p>Rory Dinsmore çarpmadı. Çarpsa daha iyi olurdu.</p>
</body>
</html>
