<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">16</span></h2>

  <p>Ama VADER dosyası meselesi hâlâ çözüme kavuşmamıştı.</p>

  <p>Brenda, Koca Jim’in fiziksel tepkisinden çok çenesinden korkuyor olabilirdi, ama yine de o dosyayla kapısına dayanmanın çılgınlık olacağını da biliyordu. Tek kopya olmadığını söylese bile elinden kapabilirdi. Buna izin verecek değildi.</p>

  <p>Kasaba meydanının bulunduğu yokuşun yarısında, meydanın üst kısmı olan Prestile Sokağı’na gelmişti. Sokağın başındaki ev McCain’lerin eviydi. Onun bitişiğinde de Andrea Grinnell’in evi vardı. Ve her ne kadar Andrea, mecliste erkek meslektaşları karşısında bir gölgeden ibaret olsa da, Brenda onun dürüst bir kadın olduğunu ve Koca Jim’i sevmediğini biliyordu. İşin garibi Andrea, daha çok Andy Sanders’a yaltaklanır gibiydi ve o adamı herhangi birinin ciddiye alması Brenda’nın kavrayabildiği bir şey değildi.</p>

  <p>Kafasının içinde Howie’nin sesi <span style="font-style:italic;">belki de adam bir nedenle kadına baskı yapıyordur,</span> dedi.</p>

  <p>Brenda neredeyse gülecekti. Bu çok saçmaydı. Andrea’yla ilgili önemli olan, Tommy Grinnell kendisiyle evlenmeden önce bir Twitchell olması ve çekingen Twitchel’lerin bile güçlü insanlar olmasıydı. VADER dosyasını Andrea’ya bırakacaktı... tabii onun evi de kilitli ve boş değilse. Ama sanmıyordu. Birileri ona Andrea’nın grip olduğunu ve evde yattığını söylemişlerdi.</p>

  <p>Brenda neler diyeceğini aklından geçirerek anacaddeden karşıya geçti. <span style="font-style:italic;">Bunu benim için saklar mısın? Yarım saate kadar gelip alırım. Ben gelmezsem gazetede Julia’ya ver. Ayrıca mutlaka Dale Barbara’ya da haber ver.</span></p>

  <p>Peki ya nedir bütün bu esrarengiz haller diye sorarsa? Brenda dürüst davranmaya karar verdi. Herhalde Jim Rennie’yi istifaya zorlayacak haber Andrea’ya bir avuç Theraflu’dan daha iyi gelirdi.</p>

  <p>Tatsız işini bir an evvel bitirme arzusuna rağmen McCain’lerin evinin önünde bir anlığına durdu. Ev boş görünüyordu ama bunda bir gariplik yoktu - Kubbe indiğinde bir sürü aile kasaba dışındaydı. Başka bir şey vardı. Mesela içeride yemekler bozulmuş gibi belli belirsiz bir koku. Bir anda hava daha sıcak ve boğucu ve Yemek Dünyası’nda her ne oluyorsa çok uzakmış gibi geldi. Brenda ne hissettiğini algıladı: izleniyordu. Kapalı pencerelerin kapalı gözlere ne kadar benzediğini düşünerek durdu. Ama tamamen kapalı değil, hayır. Kirpiklerinin arasından bakan gözlere.</p>

  <p><span style="font-style:italic;">Bırak bunları kadın. Yapacak işlerin var.</span></p>

  <p>Andrea’nın evine doğru yürürken omzunun üstünden bakmak üzere bir kere daha durdu. Storları inik durumda o garip çürük kokusunun üstüne oturmuş bir evden başka bir şey görmedi. Ancak et bu kadar çabuk bozulurdu. Demek ki Henry’le LaDonna derin dondurucuda bayağı et depolamış, diye düşündü.</p>
</body>
</html>
