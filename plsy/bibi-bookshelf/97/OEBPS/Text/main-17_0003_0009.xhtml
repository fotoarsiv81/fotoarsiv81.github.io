<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark9"></a><span style="font-weight:bold;">10</span></h2>

  <p>Linda sonunda Chester’s Mill’in kütüphanecisiyle karşılaştığında akşamüzeri olmuştu. Lissa 117’ten bisikletle kasabaya dönüyordu. Ziyaretçi Günü hakkında daha fazla bilgi alabilmek için Kubbe’nin önündeki nöbetçilerle konuşmaya gittiğini söyledi.</p>

  <p>“Aslında kasabalılarla konuşmaları yasak ama bazıları konuşuyor,” dedi. “Özellikle de bluzunun üstten üç düğmesini açık bırakırsan. Bir diyalog kurmak için çok uygun bir yöntem. Karacılardan bahsediyorum. Denizcilere gelince... bütün kıyafetlerimi çıkarıp Macarena dansı yapsam bile ağızlarını açmazlar. O çocuklar cinsel çekime karşı bağışıklık kazanmışa benziyor.” Gülümsedi. “Tabii ben de Kate Winslet değilim.”</p>

  <p>“İlginç bir dedikodu yakaladın mı?”</p>

  <p>“Yok.” Lissa bir yandan bisikletini sürüyor, bir yandan camdan Linda’ya bakıyordu. “Bir şey bildikleri yok. Ama bizim için sahiden endişeleniyorlar; o halleri beni etkiledi. Ve onlar da bizim gibi bir sürü dedikodu duyuyormuş. Bir tanesi daha şimdiden yüz kişinin intihar ettiği doğru mu diye sordu.”</p>

  <p>“Bir dakika arabaya gelebilir misin?”</p>

  <p>Lissa’nın tebessümü yayıldı. “Tutuklanıyor muyum?”</p>

  <p>“Seninle bir şey konuşmak istiyorum da.”</p>

  <p>Lissa bisikletin destek ayağını açıp, Lissa’nın kıskaçlı panosuyla işe yaramayan radar silahını kaldırdıktan sonra arabaya bindi. Linda cenaze evine yaptıkları gizli ziyareti ve orada bulduklarını anlattı, sonra da akşamki toplantıdan söz etti. Lissa’nın yanıtı ani ve hararetli oldu.</p>

  <p>“Geleceğim, sıkıysa gelme de.”</p>

  <p>O sırada telsizden Stacey’nin sesi duyuldu. “Dört numara, dört numara.”</p>

  <p>Linda mikrofonu aldı. Rusty’yi değil, kızları düşünüyordu. “Dört numara. Devam et Stacey.”</p>

  <p>Stacey Moggin’in söyledikleri Linda’nın kaygılarını artırdı. “Sana kötü bir haberim var Lin. Kendini hazırla derdim ama böyle bir şeye hazır olabileceğini sanmıyorum. Rusty tutuklanmış.”</p>

  <p>“Ne?” Linda adeta çığlık atmıştı ama çığlığını sadece Lissa duydu; telsizin konuşma mandalına basmayı unutmuştu.</p>

  <p>“Barbie gibi onu da aşağıda hücreye attılar. Sağlığı yerinde ama parmağı kırılmış gibi geldi bana. Elini göğsünde tutuyordu ve şişmişti.” Sesini alçalttı. “Tutuklamaya direnirken olmuş. Öyle dediler. Tamam.”</p>

  <p>Linda bu kez mandalı unutmadı. “Hemen geliyorum. Ona geldiğimi söyle. Tamam.”</p>

  <p>Stacey, “Söyleyemem,” dedi. “Özel birkaç kişinin dışında kimsenin aşağı inmesine izin verilmiyor artık... ben de özel birkaç kişiden biri değilim. Bir sürü suçlama var, cinayete teşebbüsten cinayete yardıma kadar. Gelmek için acele etme. Senin de görmene izin vermezler, bir de kaza yapmana gerek yok yani..”</p>

  <p>Linda mandala üç kere bastı. Sonra, “Onu göreceğim işte. Tamam,” dedi.</p>

  <p>Ama göremedi. Uykusunu almış gibi görünen Şef Peter Randolph karakolun basamaklarından Linda’yı karşılayıp rozetiyle silahını istediğini söyledi, Rusty’nin karısı olduğu için kasaba yönetimine karşı gelmek ve huzuru bozmaktan o da şüpheliler listesindeymiş.</p>

  <p>Linda pekâlâ beni de tutuklayıp aşağı kocamın yanına koyun demek istedi, ama sonra Marta’da bekleyen, okulda günlerinin nasıl geçtiğini anlatmak için sabırsızlanan kızları geldi aklına. Ayrıca gece yapacakları toplantıyı düşündü. Hücreye atılırsa toplantıya gidemezdi ve o toplantı artık her zamankinden de önemli görünüyordu.</p>

  <p>Çünkü yarın gece bir tutukluyu çıkarmayı deneyecekken sayıyı ikiye de çıkarabilirlerdi.</p>

  <p>Linda kemerini çözüp tabanca kılıfını çıkarırken, “Onu sevdiğimi söyleyin,” dedi. Zaten artık silahın ağırlığına pek aldırdığı yoktu. Küçükleri okul yolunda karşıdan karşıya geçirmek ve ortaokul çocuklarına sigaralarını söndürüp ağızlarını yıkamalarını söylemek ona daha uygundu.</p>

  <p>“Bu mesajı iletirim Bayan Everett.”</p>

  <p>“Eline bakan oldu mu? Kırılmış olabilir diye duydum.”</p>

  <p>Randolph kaşlarını çattı. “Kim söyledi bunu size?”</p>

  <p>“Kimin aradığını bilmiyorum. Adam kendini tanıtmadı. Bizim çocuklardan biriydi herhalde ama 117’de telsiz pek iyi çekmiyor.”</p>

  <p>Randolph bunu biraz düşünüp peşini bırakmaya karar verdi. “Rusty’nin eli iyi,” dedi. “Ve bizim çocuklar artık sizin çocuklar değil. Eve gidin. Daha sonra size de birkaç sorumuz olacaktır.”</p>

  <p>Linda ağlamamak için kendini zorladı. “Peki kızlarıma ne söyleyeyim? Babalarının hapiste olduğunu mu? Rusty’nin iyi bir insan olduğunu biliyorsunuz, bunu gayet iyi biliyorsunuz. Tanrım, geçen yıl safrakesenize teşhis koyan oydu.”</p>

  <p>Randolph, “Burada size daha fazla yardımcı olamam Bayan Everett,” dedi. Linda diye hitap ettiği günler geride kalmışa benziyordu. “Ama bence kızlarınıza babalarının Dale Barbara ile Brenda Perkins ve Lester Coggins cinayetlerinde işbirliği yaptığını söylemeyin - ötekiler kesin değil, onlar belli ki seks suçu ve Rusty’nin bilgisi dahilinde olmayabilir.”</p>

  <p>“Bu delilik!”</p>

  <p>Randolph duymamış gibiydi. “Ayrıca Üye Rennie’yi de ilacını vermeyerek öldürmeye teşebbüs etti. Neyse ki Koca Jim bir iki polis memurunu yakınında tutacak kadar zeki davranmış” Başını salladı. “Hayat kurtaracak ilacı vermemekle tehdit ediyor. İyi adam dediğiniz bu işte.”</p>

  <p>Linda başının derde girmek üzere olduğunu fark etti. İşler daha kötü hale gelmeden karakoldan ayrıldı. Papaz evindeki toplantıya kadar önünde beş uzun saat vardı. Gidecek bir yer, yapacak bir iş gelmiyordu akima. Sonra geldi.</p>
</body>
</html>
