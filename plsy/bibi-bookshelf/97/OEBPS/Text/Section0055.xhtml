<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2><a id="bookmark7"></a><span style="font-weight:bold;">7</span></h2>

  <p>Babasının Hummer’ının farları bahçe yolunu aydınlattığında, Junior Chester’s Mill Sokağı’ndaki büyük evin ön basamağında oturuyordu. Huzurluydu. Başı tekrar ağrımaya başlamamıştı. Angie’yle Dodee McCain’lerin&nbsp;kilerine konmuştu ve en azından bir süreliğine orada gayet iyiydiler. Parayı da babasının kasasına geri bırakmıştı. Cebinde bir silah vardı - babasının on sekizinci doğum gününde armağan ettiği inci kabzalı. 38’lik. Şimdi babasıyla konuşacaklardı. Junior, Para Kazanma Kralı’nın söylemek zorunda olduklarını dikkatle dinleyecekti. Eğer babasının ne yaptığını bildiğini sezerse -bunun nasıl mümkün olabileceğini bilmiyordu ama babası çok&nbsp;şey bilirdi- o zaman onu da öldürecekti. Sonra da silahı kendine çevirecekti. Çünkü kaçış yoktu, bu gece olmazdı. Muhtemelen yarın da olmayacaktı. Eve dönerken kasaba meydanında durup konuşmaları dinlemişti. Söylenenler çılgınlık gibiydi ama güneydeki o koca ışık -ve güneybatıda, 117’nin&nbsp;Castle Rock boyunca devam ettiği yerdeki daha küçük ışık- bu gece çılgınlığın bir gerçek haline dönüştüğünü gösteriyordu.</p>

  <p>Hummer’ın kapısı açıldı ve kapandı. Babası ona doğru geliyordu, yürürken evrak çantası bacağına çarpıyordu. Şüphelenmiş, kızmış veya endişelenmiş gibi görünmüyordu. Tek kelime etmeden basamağa, Junior’ın yanma oturdu. Sonra Junior’ı tamamen gafil avlayan bir hareketle elini delikanlının boynuna koyup hafifçe sıktı.</p>

  <p>“Duydun mu?” diye sordu.</p>

  <p>Junior, “Birazını,” dedi. “Ama bir şey anlamadım.”</p>

  <p>“Hiçbirimiz anlamadık. Bu iş çözülene kadar zor günler yaşayacağa benziyoruz. O yüzden sana bir şey sormam lazım.”</p>

  <p>“Neymiş o?” Junior elini tabancanın kabzasına yaklaştırdı.</p>

  <p>“Üstüne düşeni yapar mısın? Sen, arkadaşların? Frankie? Carter ve Searles’lerin oğlu?”</p>

  <p>Junior ses çıkarmadan bekledi. Bu da ne demek oluyordu?</p>

  <p>“Artık polis şefi vekaleten Peter Randolph. Eksik kadrolarını tamamlamak için adama ihtiyacı var. İyi adamlara. Bu berbat durum düzelene kadar geçici görev almak ister misin?”</p>

  <p>Junior kahkahalarla gülmemek için kendini zor tuttu. Ya da zafer çığlığı atmamak için. Veya ikisi birden. Koca Jim’in eli hâlâ ensesindeydi. Sıkmıyordu. Çimdiklemiyordu. Adeta... okşuyordu.</p>

  <p>Junior elini cebindeki silahtan çekti. Şansının hâlâ devam ettiğini anlamıştı, hem de ne şans.</p>

  <p>Bugün çocukluğundan beri tanıdığı iki kızı öldürmüştü.</p>

  <p>Yarın kasabaya polis olacaktı.</p>

  <p>“Tabii ki baba,” dedi. “Bize ihtiyacın varsa biz varız.” Ve belki de dört yıldır ilk kez (daha da çok olabilirdi) babasını yanağından öptü.</p>
</body>
</html>
