<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">6</span></h2>

  <p>Junior salı sabahı altıyı beş geçe geldiğinde solgun yanakları sakallı, saçları diken dikendi. Koca Jim mutfak masasında yelken büyüklüğündeki beyaz bornozuyla oturuyordu. Kola içiyordu.</p>

  <p>Junior başıyla kola kutusunu gösterdi, “iyi bir gün iyi bir kahvaltıyla başlar.”</p>

  <p>Koca Jim kolayı kaldırıp bir yudum içtikten sonra yerine bıraktı. “Kahve yok. Yani kahve var da elektrik yok. Jeneratörde yakıt kalmadı. Sen de bir tane kap istersen. Hâlâ soğuk sayılırlar ve sana da lazımmış gibi görünüyor.”</p>

  <p>Junior buzdolabının kapağını açıp karanlıkta içini görmeye çalıştı. “Canın istediğinde yakıt bulamayacağına inanmam mı gerekiyor?”</p>

  <p>Koca Jim bu sözleri duyunca önce biraz irkildi, sonra rahatladı. Makul bir soruydu ve Junior’ın bir şey bildiği anlamına gelmiyordu. İçinden <span style="font-style:italic;">kimse kovalamazken kaçanlar suçlu olanlardır</span> diye geçirdi.</p>

  <p>“Diyelim ki şu anda politik açıdan pek uygun olmaz.”</p>

  <p>“Hı-hı.”</p>

  <p>Junior dolabın kapağını kapatıp masanın öbür tarafına oturdu. Babasına kesin bir anlamsız hoşnutlukla baktı (Koca Jim o bakışı yanlışlıkla sevgiye yormuştu. ).</p>

  <p>Junior, <span style="font-style:italic;">aile üyeleri suç ortaklığı yapıyorsa birlikte hareket eder,</span> diye düşündü. <span style="font-style:italic;">En azından bir süreliğine. Şey olduğu sürece...</span></p>

  <p>“Politik,” dedi.</p>

  <p>Koca Jim başını sallayıp erken kahvaltısına bir de Big Jerk bifteği ekleyen oğlunu inceledi.</p>

  <p><span style="font-style:italic;">Nerelerdeydin</span> diye sormadı. Mutfağı dolduran sabah aydınlığında bir sorun olduğu ortadaydı <span style="font-style:italic;">neyin var</span> diye de sormadı. Ama bir sorusu vardı.</p>

  <p>“Cesetler var. Yani birden fazla. Doğru mu?”</p>

  <p>“Evet.” Junior bifteğinden koca bir parça ısırıp kolayla midesine gönderdi. Buzdolabının uğultusu ve kahve makinesinin fokurtusu olmayınca mutfak garip bir şekilde sessizleşmişti.</p>

  <p>“Ve bütün o cesetler Bay Barbara’nın kapısına bırakılabilir?”</p>

  <p>“Evet. Hepsi.” Bir lokma daha. Bir yutkunma daha. Junior dik dik babasına bakıyor, bunu yaparken bir yandan da sol şakağını ovuşturuyordu.</p>

  <p>“O cesetleri bugün öğle vaktinde bulabilir misin?”</p>

  <p>“Dert değil.”</p>

  <p>“Ve tabii ki Bay Barbara’yı suçlayacak kanıtı.”</p>

  <p>“Evet.” Junior gülümsedi. “İyi bir kanıt.”</p>

  <p>“Bu sabah karakola gitme evlat.”</p>

  <p>Junior, “Gitsem daha iyi,” dedi. “Gitmezsem garip görünebilir. Üstelik yorgun da değilim. Şeyle uyudum..” Kafasını salladı. “Uyudum işte, gerisini karıştırma.”</p>

  <p>Koca Jim <span style="font-style:italic;">kiminle uyudun</span> diye de sormadı? Oğlunun kimlerle oynaştığından ilgilenecek daha önemli konular vardı; sadece çocuğun Motton Yolu’ndaki o pisliğe bulaşmamasına memnun olmuştu. O tür kızlarla yatıp kalkmak hastalık kapmaya davetiye çıkarmak demekti.</p>

  <p>Koca Jim’in içindeki ses <span style="font-style:italic;">o zaten hasta</span> diye fısıldadı. Karısının giderek azalan sesi olabilirdi. <span style="font-style:italic;">Haline bir baksana.</span></p>

  <p>Ses muhtemelen haklıydı ama bu sabah Jim’in, Junior Rennie’nin yeme bozukluğu ya da her neyse ondan daha büyük işleri vardı.</p>

  <p>“Ben de git yat demedim. Araçla devriyeye çıkıp benim için bir şey yapmanı istiyorum. Yalnız işi yaparken Yemek Dünyası’ndan uzak dur. Sanırım orada arbede çıkacak.”</p>

  <p>Junior’ın gözleri canlandı. “Nasıl arbede?”</p>

  <p>Koca Jim doğrudan yanıt vermedi. “Sam Verdreaux’u bulabilir misin?” “Tabii. God Creek Yolu’ndaki o küçük kulübededir. Genelde uyur ama bugün içkisi olmadığına göre uyanık vaziyette nöbet tutuyordun.” Junior hayalindeki görüntüye dudak büktü, sonra yüzünü buruşturup şakağını ovarak arkasına yaslandı. “İlla benim konuşmam mı gerekiyor? Bana pek hayran olduğu söylenemez şu sıralar. Hatta muhtemelen beni Facebook listesinden de çıkarmıştır.”</p>

  <p>“Anlamadım.”</p>

  <p>“Şakaydı baba, boş ver.”</p>

  <p>“Bol bol viski versen sana kucak açmaz mı dersin? Ve daha sonra da iyi bir iş yapsa?”</p>

  <p>“O ayyaş ihtiyar yarım bardak bira bile versem mest olur.”</p>

  <p>Koca Jim, “Viskiyi Brownie’den alabilirsin,” dedi. Brownie Mill’ deki üç içki dükkânından biriydi ve üç dükkânın da anahtarı karakolda duruyordu. Koca Jim anahtarı masada Junior’a doğru itti. “Arka kapıdan gir. İçeri girerken kimse görmesin.”</p>

  <p>“Peki içkiyi hak etmek için Ayyaş Sam ne yapacak?”</p>

  <p>Koca Jim anlattı. Junior da kıpır kıpır oynayan kanlı gözleri dışında hiçbir harekette bulunmadan dinledi... Sadece tek bir sorusu vardı: İşe yarayacak mıydı?</p>

  <p>Koca Jim başını salladı. “Yarayacak. Bana öyle geliyor. Hissediyorum. Kendimi kaptırmış durumdayım.”</p>

  <p>Junior bifteğinden bir parça daha ısırdı ve üstüne tekrar kola içti. “Ben de öyle baba, ben de öyle,” dedi.</p>
</body>
</html>
