<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">1</span></h2>

  <p>“DİKKAT! CHESTER’S MILL POLİSİ KONUŞUYOR! BU BÖLGE BOŞALTILACAK! BENİ DUYUYORSANIZ SESİME DOĞRU GELİN! BU BÖLGE BOŞALTILACAK!”</p>

  <p>Thurston Marshall’la Carolyn Sturges böğüren sesi dinleyerek yatakta oturmuş şaşkın şaşkın birbirlerine bakıyorlardı. Her ikisi de Boston Emerson Üniversitesi’nde öğretmenlik yapıyor - Thurston kadrolu İngilizce profesörü (ve <span style="font-style:italic;">Ploughshares</span> adlı yayının son sayısının konuk editörü), Carolyn ise aynı bölümde asistandı. Altı aydır birlikteydiler ve gül henüz tomurcuk halindeydi. Thurston’un Little Bitch Yolu ile Prestile Deresi arasındaki Chester’s Gölü kıyısında bulunan küçük bungalovundaydılar. Buraya uzun bir, “sonbahar manzaralı” hafta sonu geçirmeye gelmişlerdi ama cuma öğleden sonrasından beri hayran oldukları yegâne manzara cinsel organları olmuştu. Bungalovda televizyon yoktu; Thurston Marshall televizyondan hiç hoşlanmıyordu. Radyo vardı ama onu da açmamışlardı. Yirmi üç ekim pazartesi sabah saat sekiz otuzdu. Böğüren sesle uyanana kadar ikisinin de herhangi bir sorun olduğundan haberi yoktu.</p>

  <p>“DİKKAT! CHESTER’S MILL POLİSİ KONUŞUYOR! BU BÖLGE..” Ses yaklaşmıştı, ilerliyordu.</p>

  <p>“Thurston! Uyuşturucu! Nerede bırakmıştın?”</p>

  <p>Adam, “Merak etme,” dedi ama sesindeki titreme bu tavsiyeye kendisinin uyamadığını gösteriyordu. Genelde at kuyruğu yaptığı gri gür saçları olan, uzun, saz gibi biriydi. Şu anda açık olan saçları neredeyse omuzlarına iniyordu. O altmış yaşındaydı; Carolyn ise yirmi üç. “Yılın bu zamanında bütün bu küçük kamplar bomboştur, bunlar sadece Little Bitch Yolu’na gidip gelecek..”</p>

  <p>Kız adamın omzuna vurdu - yumruğuyla. “Araba bahçe yolunda! Arabayı görecekler!”</p>

  <p>Ve suratına, hay aksi, ifadesi yerleşti.</p>

  <p>“BOŞALTILACAK! BENÎ DUYUYORSANIZ SESİME DOĞRU GELİN! DİKKAT! DİKKAT!” Ses artık yakından geliyordu. Thurston başka hoparlörlerden de konuşulduğunu duyabiliyordu -birileri, polisler megafonlarla bir şeyler diyordu- ama bu neredeyse tepelerindeydi. “BÖLGE BOŞALTILMAKTA..”</p>

  <p>Bir anlık bir sessizlik oldu. Sonra: “MERHABA BUNGALOV! DIŞARI ÇIKIN! ÇABUK OLUN!” anonsu duyuldu.</p>

  <p>Ah, kâbus gibiydi.</p>

  <p>“Uyuşturucuyu nereye bıraktın?” Kız bir daha vurdu.</p>

  <p>Uyuşturucu öbür odadaydı. Yarısı boşalmış bir halde, dün geceden kalan peynir ve krakerlerin yanında duruyordu. İçeri biri girecek olsa göreceği ilk şey o kahrolası zımbırtıydı.</p>

  <p>“POLİS KONUŞUYOR! OYUN OYNAMIYORUZ BURADA! BÖLGE BOŞALTILIYOR! İÇERİDEYSENİZ BİZ SİZİ SÜRÜKLEYEREK ÇIKARMADAN KENDİNİZ ÇIKIN DIŞARI!”</p>

  <p>Thurston <span style="font-style:italic;">domuzlar,</span> diye düşündü. <span style="font-style:italic;">Küçük akıllı, küçük kasaba domuzları.</span></p>

  <p>Thurston yataktan fırlayıp sıska kalçaları sallanarak odanın içinde koştu.</p>

  <p>Burayı İkinci Dünya Savaşı sonrasında büyükbabası yaptırmıştı ve sadece iki odası vardı: göle bakan büyük bir yatak odasıyla Amerikan mutfaklı bir salon. Elektrik eski bir Henske jeneratörden temin ediliyordu ve Thurston kafaları şişmeden kapatmıştı; jeneratörün gıcırtılı sesi hiç romantik değildi. Dün gece şöminedeki ateşten kalma közler -şömine yakmak gerekmiyordu ama yakınca <span style="font-style:italic;">très</span> romantik oluyordu- hâlâ uykulu uykulu göz kırpıyordu.</p>

  <p>Belki de yanlış hatırlıyorum, belki de uyuşturucuyu çantama...</p>

  <p>Maalesef hayır. Uyuşturucu hemen oracıkta, dün gece tıka basa yedikleri yemeğin artıklarının yanında duruyordu.</p>

  <p>Tam ona doğru koşarken kapı vuruldu. Hayır, sanki kapıyı yıkmaya çalışıyorlardı.</p>

  <p>Thurston abartılı bir neşeyle, “Bir dakika!” diye seslendi. Carolyn çarşafa sarınmış olarak eşikte dikiliyordu ama adam onu zar zor fark etmişti. Önceki gece yaşadıkları âlem yüzünden hâlâ kafası dumanlıydı, düşünceleri hâlâ kopuk kopuktu: memuriyet hakkının iptali, 1984’ün sert polisi, memuriyet hakkının iptali, üç çocuğunun iğrenç tepkisi (iki eski eşinden olan) ve tabii ki, memuriyet hakkının iptali. “Bir dakika, bir saniye, giyiniyorum..”</p>

  <p>Fakat kapı şiddetle açıldı ve -yaklaşık dokuz tane anayasal hakkı ihlal edilerek- iki tane genç adam içeri daldı. Birinin elinde koçboynuzu vardı. Her ikisi de kot pantolon ve mavi gömlek giymişti. Kot pantolon görmek rahatlatıcı sayılırdı ama gömleklerde omuz apoletleri ve rozetler vardı.</p>

  <p>Thurston uyuşmuş zihninden <span style="font-style:italic;">o iğrenç rozetlere ihtiyacımız yoktu</span> diye geçirdi.</p>

  <p>Carolyn ise, “Defolun buradan!” diye ciyakladı.</p>

  <p>Frankie DeLesseps, “Şunlara bak Junes,” dedi. “Tam <span style="font-style:italic;">azmışla kızışmış buluşmuş</span> durumu.”</p>

  <p>Thurston uyuşturucu tüpünü kapıp arkasına götürdü ve evyeye bıraktı.</p>

  <p>Junior bu hareketin ortaya çıkardığı takım taklavata bakıyordu. “Şimdiye kadar gördüğüm en uzun ve en sıska alet,” dedi. Yorgun görünüyordu ve gerçekten de öyleydi -ancak iki saat uyuyabilmişti- ama kendini gayet iyi hissediyordu, kesinlikle formdaydı. Baş ağrısından eser yoktu.</p>

  <p>Bu iş ona yarıyordu.</p>

  <p>Carolyn, “DEFOLUN!” diye bağırdı.</p>

  <p>Frankie, “Çeneni kapatıp bir şeyler giysen iyi olur hayatım,” dedi. “Kasabanın bu kesimindeki herkes gönderiliyor.”</p>

  <p>“Burası bizim yerimiz! DEFOLUP GİTSENİZE!”</p>

  <p>Frankie gülümsüyordu. Bu sözlerden sonra gülümsemeyi kesti. Evyenin yanında duran (evyenin yanında tirtir titreyen demek daha doğru olabilirdi) çıplak adamın yanından hızla geçti ve Carolyn’ı omuzlarından yakaladı. Kızı sert bir şekilde sarstı. “Bana dırdır etme hayatım. Kıçını kızarmaktan kurtarmaya çalışıyorum. Seninle erkek arka..”</p>

  <p><span style="font-style:italic;">“Çek ellerini üstümden! Hapse attıracağım seni! Babam avukat benim! ’’</span> Suratına tokat atmaya çalıştı. Sabahları pek keyifli olmayan -asla olmamıştı- Frankie kızın elini yakalayıp geriye doğru büktü. Pek sert bükmemişti ama Carolyn çığlığı bastı. Sarındığı çarşaf yere düştü.</p>

  <p>Junior soluk soluğa kalmış olan Thurston Marshall’a, “Vay anasını!” dedi. “Bununla sahiden başa çıkabiliyor musun ihtiyar?”</p>

  <p>Frankie, “Giyinin, ikiniz de,” dedi. “Ne kadar uçtunuz bilmiyorum, ama tahminimce epey uçmuşsunuz, hâlâ burada olduğunuza göre. Haberiniz yok mu..” durdu. Bir kadına, bir adama baktı. İkisi de aynı şekilde dehşet içindeydi. İkisi de şaşkındı.</p>

  <p>“Junior!” dedi.</p>

  <p>“Ne?”</p>

  <p>“Meme McGee ile buruşuk çocuk neler olduğunu bilmiyor.”</p>

  <p><span style="font-style:italic;">“Sakın bana öyle aşağılık laflar</span>..”</p>

  <p>Junior ellerini kaldırdı. “Hanımefendi giyinin. Buradan çıkmanız lazım. Amerikan Hava Kuvvetleri kasabanın bu kısmına Cruise Füzesi atacak..” Saatine baktı...</p>

  <p>...beş saatten az kaldı.”</p>

  <p>Carolyn, “DELİ MİSİNİZ SİZ?” diye haykırdı.</p>

  <p>Junior derin bir nefes alıp bıraktı. Artık polisleri daha iyi anlıyordu. Harika bir işti ama insanlar aptalca davranabiliyorlardı. “Eğer sekip geri giderse sadece büyük bir patlama sesi duyacaksınız. Donunuza sıçmanıza yol açabilir -tabii giymişseniz- ama size zarar vermez. Delip geçerse kömür olursunuz, çünkü sahiden büyük bir füze ve çarpışma noktası dedikleri yerle aranızda üç kilometre bile yok.”</p>

  <p>Thurston, “Nereden sekecek kıt akıllı?” dedi. Uyuşturucu evyede dururken tek eliyle mahrem yerini örtüyordu... ya da en azından örtmeye çalışıyordu; aşk aleti sahiden aşırı uzun ve inceydi.</p>

  <p>Frankie, “Kubbe’den,” dedi. “Ve konuşma şeklini beğenmedim.”</p>

  <p>Büyük bir adım atarak adamın yanma geldi ve <span style="font-style:italic;">Ploughshare</span>'ın konuk editörünün karnına bir yumruk indirdi. Thurston içi boşalırmış gibi bir sesle iki büklüm oldu, düşecekmiş gibi yalpaladı, dizlerinin üzerine çöktü ve hâlâ akşamki yemeğin kokularını barındıran bir fincan kadar beyaz bulamaç kustu.</p>

  <p>Carolyn şişmiş bileğini ovuşturuyordu. Alçak, titrek bir sesle Junior’a, “Bu yüzden hapse gireceksiniz,” diye garanti verdi. “Bush’la Cheney gideli çok oldu. Burası artık Kuzey Kore Birleşik Devletleri değil.”</p>

  <p>Junior birkaç kişiyi boğmanın bir sakıncası olmadığını düşünen biri için hayran olunacak bir sükûnetle, “Biliyorum,” dedi, beyninin bir yerlerinde güne iyi başlamak için en iyi yolun birilerini boğmak olacağını söyleyen bir Gila Canavarı vardı.</p>

  <p>Ama yok. Hayır. Bölgeyi boşaltmak için üstüne düşeni yapması lazımdı. Görev Yemini ya da her haltsa ondan etmişti.</p>

  <p>“Ben onu biliyorum,” diye tekrarladı. “Ama siz geri zekâlıların anlamadığı şu anda Amerika Birleşik Devletleri’nde bulunmadığınız. Artık Chester’s Krallığı’ndasınız ve adam gibi davranmazsanız Chester’s Zindanları’nı boylayacaksınız. Hiç şüpheniz olmasın. Ne telefon var, ne avukat, ne de süreç. Burada hayatınızı kurtarmaya çalışıyoruz. Bunu anlamayacak kadar mı ahmaksınız?”</p>

  <p>Kız aptallaşmış bir halde Junior’a bakakalmıştı. Thurston kalkmaya çalıştı, beceremedi ve kıza doğru emekledi. Frankie de çizmesiyle arkadan bir tekme atarak yardımcı oldu. Thurston şok ve acı içinde bağırdı. Frankie, “Bu bizi oyaladığın için babalık,” dedi. “Yavru seçimine bayıldım ama yapacak çok işimiz var daha.”</p>

  <p>Junior, genç kadına bakıyordu. Şahane bir ağız. Angelina dudakları. Kızın, hani derler ya, kamyon tamponunu bile emebileceğine bahse girerdi. “Adam kendi kendine giyinemiyorsa sen yardım et,” dedi. “Kontrol edeceğimiz dört bungalov daha var ve buraya döndüğümüzde Volvo’nuza binip kasabaya yollanmış olsanız iyi edersiniz.”</p>

  <p>Carolyn, <span style="font-style:italic;">“Bütün bunlardan hiçbir şey anlamıyorum!”</span> diye sızlandı.</p>

  <p>Frankie, “Hiç şaşırmadım,” deyip evyede duran uyuşturucuyu aldı. “Bunların insanı aptallaştıracağını bilmiyor musun?”</p>

  <p>Kız ağlamaya başladı.</p>

  <p>Frankie, “Merak etme,” dedi. “Buna el koyuyorum ve birkaç gün içinde kendi kendine akıllanırsın.”</p>

  <p>Kız, “Bize haklarımızı okumadınız,” dedi.</p>

  <p>Junior şaşırmış gibiydi. Sonra güldü. “Buradan çıkmak ve çenenizi kapalı tutma hakkına sahipsiniz, tamam mı? Bu durumda bir tek bu haklarınız var. Bunu anladın mı?”</p>

  <p>Frankie el koyduğu malı inceliyordu. “Junior,” dedi. “Bunda hiç tane filan yok. Kesinlikle birinci sınıf bir mal.”</p>

  <p>Thurston, Carolyn’a ulaşmıştı. Ayağa kalktı ve bunu yaparken oldukça gürültülü bir şekilde gaz kaçırdı. Junior’la Frankie bakıştılar. Kendilerini tutmaya çalıştılar -ne de olsa kanun temsilcileriydiler- ama başaramadılar. Aynı anda kahkahalara boğuldular.</p>

  <p>Frankie, <span style="font-style:italic;">“Trombon Charlie kasabaya döndü</span>!” diye bağırdı ve Junior’la el çaktılar.</p>

  <p>Thurston’la Carolyn yatak odasının kapısında durmuş, çıplaklıklarını örtmeye çalışarak, davetsiz misafirlerin gülüşmesini izliyorlardı. Arka planda, kötü bir rüyadaki sesler gibi, megafondan bölgenin boşaltılacağına dair duyurular devam ediyordu. Artık ses büyütenlerin çoğu Little Bitch’e doğru dönüyormuş gibiydi.</p>

  <p>Junior, “Döndüğümüzde bu araba gitmiş olsun,” dedi. “Yoksa canınıza okurum.”</p>

  <p>Gittiler. Carolyn giyindikten sonra Thurston’a yardım etti - adam midesindeki acı yüzünden eğilip ayakkabılarını giyecek halde değildi. İşleri bittiğinde ikisi de ağlıyordu. Little Bitch Yolu’na doğru giderken, Carolyn cep telefonundan babasına ulaşmayı denedi. Sessizlikten başka bir şey elde edemedi.</p>

  <p>Little Bitch Yolu ile 119’un kesiştiği kavşakta yolun ortasına bir polis aracı park edilmişti. Kızıl saçlı, etine dolgun bir kadın polis sol omzuyla işaret ettikten sonra eliyle o yolu kullanmalarını belirtti. Carolyn ise arabayı kenara çekip dışarı çıktı. Şiş bileğini kaldırdı.</p>

  <p>“Saldırıya uğradık! Kendine polis diyen iki adam! Birinin adı Junior, diğerininki Frankie! İkisi..”</p>

  <p>Georgia Roux, “Kıçınızı kaldırmazsanız şimdi de ben saldıracağım,” dedi. “Şaka yapmıyorum ballı börek.”</p>

  <p>Carolyn kıza bakakaldı, aptallaşmıştı. O uyurken bütün dünya çığırından çıkmış ve <span style="font-style:italic;">Alacakaranlık Kuşağı'na.</span> dönüşmüştü. Başka türlü olamazdı. Artık her an Rod Serling’in arka plan sesini duyabilirlerdi.</p>

  <p>Volvo’ya (üzerindeki solmuş ama hâlâ okunabilen çıkartmada OBAMA <span style="font-weight:bold;">12!</span> EVET <span style="font-weight:bold;">HÂLÂ</span> YAPABİLİRİZ yazıyordu) döndü ve polis aracının etrafından dolandı. Araçta daha yaşlı başka bir polis oturmuş elindeki listeyi kontrol ediyordu. Carolyn ondan yardım istemeyi düşündü, sonra vazgeçti. “Radyoya baksana,” dedi. “Belki neler olup bittiğini anlarız.”</p>

  <p>Thurston radyoyu açtı ama Elvis Presley ve Jordanaire’lerin, “How Great Thou Art.”<sup>(*)</sup> şarkısından başka bir şey bulamadı.</p>

  <p><i>(*) How Great Thou Art.: Sen çok büyüksün.</i></p>

  <p>Carolyn <span style="font-style:italic;">kâbus resmen bitti,</span> diyecek diye beklediği radyoyu hırsla kapattı, çünkü bitmemişti. Artık tek istediği bu Gariplikler diyarından bir an önce uzaklaşmaktı.</p>
</body>
</html>
