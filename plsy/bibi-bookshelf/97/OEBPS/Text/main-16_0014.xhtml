<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark14"></a><span style="font-weight:bold;">21</span></h2>

  <p>İrlanda Havayolları uçağının Kubbe’ye çarpmasından bir saat sonra Rose Twitchell elinde peçeteyle örtülmüş bir tabakla Chester’s Mill Karakolu’na geldi. Nöbetçi memur olan Stacey Moggin de tıpkı Rose gibi yorgun ve kafası karışık görünüyordu.</p>

  <p>“Nedir bu?” diye sordu.</p>

  <p>“Yemek. Aşçıma. İki tane tost.”</p>

  <p>“Rose aşağı inmene izin veremem. Kimseyi aşağı indiremem.”</p>

  <p>Mel Searles yeni memurlarla geçen ilkbaharda Portland Civic Merkezinde gördüğü acayip bir kamyonet hakkında konuşuyordu. Başını kaldırıp onlara baktı.</p>

  <p>“Ben götürürüm Bayan Twitchell.”</p>

  <p>“Hayır götüremezsin.”</p>

  <p>Mel şaşırmışa benziyordu. Ve azıcık da incinmiş gibiydi. Rose’dan her zaman hoşlanmıştı ve onun da kendisinden hoşlandığını sanıyordu.</p>

  <p>Rose, “Tabağı elinden düşürürsün,” diye açıkladı ama asıl gerçek bu değildi; aslında ona hiçbir bakımdan güvenmiyordu. “Nasıl futbol oynadığını gördüm Melvin.”</p>

  <p>“Aman, yapmayın, o kadar da sakar değilimdir.”</p>

  <p>“Ayrıca iyi olup olmadığını kendi gözümle görmek istiyorum.”</p>

  <p>Mel, “Ziyaretçiye izin yok,” dedi. “Şef Randolph’un emri ve ona da bizzat Üye Rennie emir vermiş.”</p>

  <p>“Eh ben iniyorum aşağı. Beni durdurmak isterseniz o elektrikli aletlerinizi kullanın, bunu yaparsanız da bir daha o sevdiğiniz çilekli waffle’lardan yiyemezsiniz.” Etrafına bakınıp burnunu çekti. “Üstelik o beylerden ikisini de burada görmüyorum. Yoksa kaçırdığım bir şey mi var?”</p>

  <p>Mel bir an için sertleşmeyi düşündü ama sonra vazgeçti. Rose’dan sahiden hoşlanıyordu. Üstelik waffle’larına da bayılırdı. Kemerini düzeltip, “Tamam,” dedi. “Ama ben de geleceğim ve o peçetenin altına önce ben bakacağım.”</p>

  <p>Rose peçeteyi kaldırdı. Altında iki tane tost vardı ve Sweetbriar Rose’un alisyon kâğıtlarından birine Güçlü Ol notu yazılmıştı. Sana inanıyoruz.</p>

  <p>Mel notu alıp buruşturdu ve çöp sepetine attı. Iskalayınca yeni polislerden biri almak için atıldı. Mel, “Hadi gidelim,” dedikten sonra durup tostlardan birini ikiye bölüp yarısını aldı ve tek lokmada yuttu. Rose’a, “Zaten hepsini yiyemezdi,” dedi.</p>

  <p>Rose bir şey demedi ama birlikte aşağı inerlerken bir an tabağı kafasında kırmayı düşündü.</p>

  <p>Mel, “Daha fazla yaklaşamazsmız Bayan Twitchell,” dediğinde aşağıdaki koridorun yarısına gelmişti. “Bundan sonrasını ben götürürüm.”</p>

  <p>Tabağı uzattı ve Mel’in diz çöküp tabağı parmaklıkların arasından yere koyuşunu, “Yemek geldi tatlım,” diye seslenişini kederle izledi.</p>

  <p>Barbie ona aldırmadı. Rose’a bakıyordu. “Teşekkür ederim. Hoş, bunları Anson yaptıysa ilk lokmamı ısırana kadar ne kadar minnettar olacağımı kestiremiyorum.”</p>

  <p>Rose, “Ben yaptım,” dedi. “Barbie - seni niye dövdüler? Kaçmaya mı çalıştın? Korkunç görünüyorsun.”</p>

  <p>“Kaçmaya çalışmadım, tutuklanmaya direndim. Öyle değil mi Mel?” “Akıllı uslu konuşsan iyi edersin, yoksa oraya gelir tostlarını alırım.” Barbie, “Eh, deneyebilirsin,” dedi. “Bakalım kimde kalır tostlar.” Mel bu teklife yanaşacak gibi görünmeyince Barbie tekrar Rose’a döndü. “Uçak mıydı? Uçak sesiydi sanki. Büyük uçaklardan.”</p>

  <p>“ABC İrlanda Havayollarının yolcu uçağı olduğunu söyledi. Tamamen doluymuş.”</p>

  <p>“Dur tahmin edeyim. Ya Boston’a ya New York’a gidiyordu ve salağın teki otomatik pilotu yeniden ayarlamayı unuttu.”</p>

  <p>“Bilmiyorum. O kısmını henüz söylemiyorlar.”</p>

  <p>“Hadi.” Mel gelip Rose’u kolundan tuttu. “Bu kadar sohbet yeter. Başım derde girmeden gitmeniz lazım.”</p>

  <p>Rose bu emre -en azından bir an için- direnip Barbie’ye, “Sen iyi misin?” diye sordu.</p>

  <p>Barbie, “Evet,” dedi. “Ya sen? Jackie Wettington’la o konuyu konuştun mu?”</p>

  <p>Bu nereden çıkmıştı şimdi? Bildiği kadarıyla Rose’un Jackie ile konuşacağı bir şey yoktu. Barbie’nin çok hafifçe başını salladığını gördü ve bunun bir hayalden ibaret olmamasını diledi.</p>

  <p>“Yok daha konuşmadım,” dedi.</p>

  <p>“Konuşman lazım. Söyle cadılık etmeyi bıraksın.”</p>

  <p>Mel, “Bırakır da sanki,” diye mırıldandı. Rose’un kolunu biraz daha sıktı. “Hadi ama, sizi sürüklemek zorunda kalmayayım.”</p>

  <p>Rose basamaklardan çıkarken Barbie, “Seni haklı bulduğumu söyle ona,” diye seslendi. “İkiniz mutlaka konuşmalısınız. Tostlara da teşekkürler.”</p>

  <p><span style="font-style:italic;">Seni haklı bulduğumu söyle ona.</span></p>

  <p>Mesaj buydu, Rose bundan emindi. Mel’in anladığını sanmıyordu; her zaman biraz salaktı ve Kubbe altındaki hayat zekâsını artırmışa benzemiyordu. Muhtemelen Barbie de o yüzden bu riski göze almıştı.</p>

  <p>Rose, bir an önce Jackie’yi bulmaya ve mesajı iletmeye karar verdi. Barbie benim haklı olduğumu söylüyor. Barbie benimle konuşabileceğini söylüyor.</p>

  <p>Tekrar lobiye gelince, “Teşekkür ederim Mel,” dedi. “Bunu yapmama izin vermekle nezaket gösterdin.”</p>

  <p>Mel etrafına bakındı, kendinden büyük bir otorite göremedi ve rahatladı. “Dert değil, ama bir daha öğle yemeğiyle aşağı inebileceğinizi sanmayın, çünkü böyle bir şey olmayacak.” Biraz düşündükten sonra filozof edasıyla ekledi. “Ama güzel bir şeyleri hak ediyor bence. Çünkü gelecek hafta bu zamanlar kendisi de o tostlar gibi kızarmış olacak.”</p>

  <p>Rose, <span style="font-style:italic;">görürüz bakalım,</span> diye düşündü.</p>
</body>
</html>
