<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark17"></a><span style="font-weight:bold;">24</span></h2>

  <p>Linda ayağa fırlarken, <span style="font-style:italic;">“Hayır!”</span> diye haykırdı. <span style="font-style:italic;">“Ateş etmeyin! Çocuklar var! ÇOCUKLAR VAR!”</span></p>

  <p>Bütün salon ayaklanmıştı. Belki bir iki saniye ne yapacaklarını bilemediler ama sonra kapılara doğru yığılmaya başladılar. İlk birkaç kişi dışarı çıktı ve sonra kalabalık birbirini çiğnemeye başladı. Kendine gelmiş olanlar yan ve orta koridorlardan sahneye açılan çıkış kapılarına doğru gidiyordu ama bunlar azınlıktı.</p>

  <p>Toby Manning orta koridordan hızla ona doğru koşarken Linda da kızı güvenli olan sıralara doğru çekmek için Carolyn Sturges’e uzanmıştı. Toby’nin dizi Linda’nın ensesine çarpınca Linda dengesini kaybedip öne doğru düştü.</p>

  <p><span style="font-style:italic;">“Caro!”</span> Alice Appleton uzaklarda bir yerden haykırıyordu. <span style="font-style:italic;">“Caro, ayağa kalk! Caro, kalksana! Kalk hadi!"</span></p>

  <p>Carolyn tam ayağa kalkmak üzere davrandığında Freddy Denton iki gözünün ortasından vurup öldürdü. Çocuklar tiz seslerle haykırmaya başladılar. Kızın kanı yüzlerine sıçramıştı.</p>

  <p>Linda tekme yiyip düştüğünü belli belirsiz algılamıştı. Elleriyle dizlerinin üstünde doğruldu (o an için ayağa kalkmak söz konusu değildi) ve daha önce oturduğu yerin aksi istikametinde emeklemeye başladı. Eli Carolyn’nin kanına biraz daha fazla bulaştı.</p>

  <p>Alice ile Aidan ise Caro’ya ulaşmaya çalışıyorlardı. Yaralanabileceklerinden ve anneleri sandığı kadının halini görmelerini istemediğinden Andrea onları yakalamak için sıradan dışarı uzandı. O arada VADER zarfını düşürmüştü.</p>

  <p>Carter Thibodeau da bunu bekliyordu. Hâlâ Rennie’nin önünde duruyor, vücudunu ona kalkan ediyordu ama silahı elindeydi. O anda tetiğe bastı ve kırmızı elbiseli baş belası kadın -bütün bu karmaşayı yaratan- arkaya doğru uçtu.</p>

  <p>Belediye salonu tam bir kaos yaşıyordu ama Carter aldırmadı. Sahneden inip kırmızı elbiseli kadının düştüğü yere yürüdü. Koşarak üstüne doğru gelenleri sağa sola savuruyordu. Ağlayan küçük kız bacağına sarılmaya çalıştı ve Carter suratına bile bakmadan onu da kenara fırlattı.</p>

  <p>Önce zarfı görmedi. Sonra gördü. Grinnell denen kadının ileri uzan mış ellerinden birinin yanında duruyordu. VADER kelimesinin üstünde büyük, kanlı bir ayak izi vardı. Carter o kaosun ortasında soğukkanlılığını hiç yitirmeden etrafa bakındı ve Rennie’nin dinleyicilerinin sağa sola koşuşmasını izlediğini gördü; yüzü donup kalmıştı, gördüklerine inanamıyor gibiydi. Güzel.</p>

  <p>Carter gömleğini pantolonunun içinden çıkardı. Haykıran bir kadın -Carla Venziano- üstüne doğru koşarak gelince onu da tutup yana savurdu. Sonra VADER zarfını arkadan kemerinin arasına kıstırdı ve gömleğiyle üstün örttü.</p>

  <p>Küçük bir garanti her zaman işe yarardı.</p>

  <p>Gafil avlanmak istemediği için geri geri yürüyerek sahneye doğru çekildi. Basamaklara gelince dönüp koşarak çıktı. Randolph, yani kasabanın korkusuz şefi ellerini dolgun bacaklarına dayamış olarak koltuğunda oturuyordu. Alnının ortasında atan damar da olmasa heykel sanılabilirdi.</p>

  <p>Carter, Koca Jim’i kolundan tuttu. “Gel patron.”</p>

  <p>Koca Jim nerede olduğunu hatta kim olduğunu bilmezmiş gibi yüzüne baktı. Sonra gözleri biraz netleşti. “Grinnell?”</p>

  <p>Carter ortadaki kürsüde yatan cesedi gösterdi, başının etrafında göllenen kan elbisesinin rengine uyuyordu.</p>

  <p>Koca Jim, “Tamam, güzel,” dedi. “Hadi çıkalım buradan. Aşağıya. Sen de Peter. Hadi kalk.” Ve Randolph gözünü çıldırmış kalabalıktan ayırmadan öylece oturmaya devam edince Koca Jim kaval kemiğine bir tekme indirdi. <span style="font-style:italic;">“Kıpırda.”</span></p>

  <p>O curcunada kimse bitişikten gelen silah seslerini duymamıştı.</p>
</body>
</html>
