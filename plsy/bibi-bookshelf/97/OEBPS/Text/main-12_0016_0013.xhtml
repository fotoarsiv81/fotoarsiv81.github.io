<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">16</span></h2>

  <p>Sammy karnındaki hafif sancının -âdet sancısı gibi- farkındaydı ve onu daha keskin sancılar takip ediyordu. Özlemeye imkân yoktu, çünkü her adım atışında yenisi geliyordu. Yine de 119’dan Motton Yolu’na doğru yürümeyi sürdürdü. Canı ne kadar yanarsa yansın devam edecekti. Bir hedefi vardı ve karavanına doğru gitmiyordu. İstediği şey karavanda değildi ama nerede bulabileceğini de biliyordu. Bütün gece sürse de yürüyecekti. Sancıların şiddeti artarsa diye kot pantolonunun cebine beş tane Percocet atmıştı ve onları çiğneyebilirdi. Çiğneyince etkisini daha çabuk gösteriyordu. Phil söylemişti bunu.</p>

  <p><span style="font-style:italic;">Becerin onu.</span></p>

  <p><span style="font-style:italic;">Geri geliriz ve bu sefer sahiden canına okuruz.</span></p>

  <p><span style="font-style:italic;">Becerin şu kaltağı.</span></p>

  <p><span style="font-style:italic;">Dizlerinin üstündeyken ağzım kapalı tutmayı öğrensen iyi edersin.</span></p>

  <p><span style="font-style:italic;">Becerin şunu, becerin şu sürtüğü.</span></p>

  <p><span style="font-style:italic;">Zaten kimse sana inanmaz.</span></p>

  <p>Fakat Rahip Libby inanmıştı ve bak başına neler gelmişti. Omzu çıkmış, köpeği ölmüştü.</p>

  <p><span style="font-style:italic;">Becerin şu kaltağı.</span></p>

  <p>Bu çığlığı, bu heyecanlı ses ölene kadar Sammy’nin kafasının içinde çınlayıp duracaktı.</p>

  <p>O yüzden yürüdü. Tepesinde ilk pembe yıldızlar çıktı, kirli cam panelden parıltılar göründü.</p>

  <p>Gölgesini ileriye doğru uzatan farlar meydana çıktı. Eski bir çiftlik kamyonu kenara çekip durdu. Direksiyon başındaki adam, “Hey sen, atla,” dedi. Yalnız ne dediği pek iyi anlaşılmıyordu çünkü adam müteveffa Rory’nin babası Alden Dinsmore’du ve sarhoştu.</p>

  <p>Sammy aldırmadı ve kamyona bindi.</p>

  <p>Alden farkında değilmiş gibiydi. Bacaklarının arasında koca bir bira kutusu, yanında da yarısı boş bir bira sandığı duruyordu. Boş kutular Sammy’nin ayaklarının etrafında tangır tungur savrulmaktaydı. Alden, “Nereye gidiyorsun?” diye sordu. “Porrun’a mı, Bossum’a mı?” Sonra sarhoş olsa da olmasa da şaka yapabildiğini göstermek için güldü.</p>

  <p>“Sadece Motton Yolu’na efendim. O tarafa mı gidiyorsunuz?”</p>

  <p>Alden, “Sen nereye istersen,” dedi. “Ben öylece gidiyorum. Oğlumu düşünüyorum. Cumartesi günü öldü.”</p>

  <p>“Gerçekten çok üzgünüm.”</p>

  <p>Alden başını sallayıp biraz daha içti. “Babam geçen kış ölmüştü, biliyor musun? Zavallı ihtiyar nefes alamıyordu. Hayatının son yılını oksijen tüpüyle geçirdi. Tüplerini Rory değiştirirdi. İhtiyarı severdi.”</p>

  <p>“Üzüldüm.” Bunu zaten söylemişti ama söylenecek başka ne vardı?</p>

  <p>Alden’in yanağından bir damla yaş süzüldü. “Nereye istersen götürürüm bayan. Bira bitene kadar böyle dolanacağım. Sen de ister misin?”</p>

  <p>“Evet lütfen.” Bira ılıktı ama Sammy kana kana içti. Çok susamıştı. Cebindeki haplardan birini çıkarıp büyük bir yudumla onu da yuttu. Alkolün kafasındaki etkisini hissediyordu. Gayet iyiydi. Bir hap daha alıp Alden’e önerdi. “Bunlardan ister misiniz? İnsan kendini daha iyi hissediyor.”</p>

  <p>Alden alıp birasıyla içti, ne olduğunu bile sormaya zahmet etmemişti. Motton Yolu’na gelmişlerdi. Kavşağı fark etmekte geç kaldı ve Crumley’in posta kutusuna çarparak açıktan döndü. Sammy aldırmadı.</p>

  <p>“Bir bira daha alsana.”</p>

  <p>“Teşekkürler efendim.” Sammy bir bira daha alıp açtı.</p>

  <p>“Oğlumu görmüş müydün?” Kamyonun içindeki ışıklarda Alden’in gözleri sarı ve ıslak görünüyordu. Çukura düşüp bacağını kıran bir köpeğin gözleriydi. “Benim oğlanı, Rory’yi görmüş müydün?”</p>

  <p>Sammy, “Evet efendim,” dedi. “Tabii ki gördüm. Ben de oradaydım.” “Herkes oradaydı. Tarlamı kiralamıştım. Herhalde onun ölümüne katkıda bulunmuş oldum. Bilmiyorum. İnsan hiç bilemez, değil mi?”</p>

  <p>Sammy, “Hayır,” dedi.</p>

  <p>Alden tulumunun cebini karıştırıp eski püskü bir cüzdan çıkardı. İki elini de direksiyondan çekip gözlerini kısarak naylon cepleri karıştırdı. “Benim oğlanlar vermişti bu cüzdanı,” dedi. “Rory’yle Orrie. Orrie hâlâ hayatta.” Sammy uzanıp direksiyonu tutarak, “Güzelmiş,” dedi. Phil’le birlikte yaşarken de aynı şeyi yapmıştı. Pek çok kez. Bay Dinsmore’un kamyonu ağır ve her nasılsa vakur zikzaklar çizdi ve başka bir posta kutusunu kıl payıyla sıyırdı. Ama sorun yoktu; zavallı adam yirmiyle gidiyordu ve Motton Yolu bomboştu. Radyoda WCIK kanalında Alabamalı Kör Çocuklar grubu “Tatlı Cennet Hayali.” parçasını söylüyordu.</p>

  <p>Alden cüzdanı Sammy’ye uzattı. “İşte bak. Oğlum. Dedesiyle.” Sammy, “Ben bakarken direksiyonu tutar mısınız?” diye sordu. “Tabii.” Alden direksiyonu devraldı. Kamyon biraz daha hızlı ve biraz daha düz gitmeye başladı ama yine de beyaz çizgiden kayıyordu.</p>

  <p>Rengi solmuş fotoğrafta kol kola girmiş bir oğlanla yaşlı bir adam vardı. Yaşlı adamın başında Red Sox kepi, yüzünde de oksijen maskesi vardı. Oğlan otuz iki dişini göstererek sırıtıyordu. “Çok güzel bir çocuk efendim.” “Ya, güzel çocuk. Hem güzel, hem akıllı” Alden gözyaşı dökmeden acıyla böğürdü. Eşek anırması gibiydi. Dudaklarından tükürükler saçıldı. Kamyon savruldu, sonra yeniden düzeldi.</p>

  <p>Sammy, “Benim de çok güzel bir oğlum var,” dedi. Ağlamaya başladı. Bir zamanlar Bratz bebeklerine işkence edişi geldi aklına. Artık mikrodalgada olmanın nasıl bir şey olduğunu biliyordu. Mikrodalgada yanmanın. “Görünce öpeceğim oğlumu. Bir kere daha öpeceğim.”</p>

  <p>Alden, “Öp ya,” dedi.</p>

  <p>“Öpeceğim.”</p>

  <p>“Öp, sarıl, kucakla.”</p>

  <p>“Yapacağım efendim.”</p>

  <p>“Yapabilsem ben de oğlumu öperdim. O tatlı yanaklarından.” “Biliyorum öperdiniz efendim.”</p>

  <p>“Ama onu gömdük. Bu sabah. Tam oracığa.”</p>

  <p>“Çok üzgünüm.”</p>

  <p>“Bir bira daha al.”</p>

  <p>“Teşekkür ederim.” Sammy bir bira daha aldı. Sarhoş olmaya başlamıştı. Sarhoş olmak şahaneydi.</p>

  <p>Bu vaziyette tepelerindeki pembe yıldızlar iyice parlaklaşana kadar dolaştılar yıldızlar göz kırpıyor ama düşmüyordu. Bu gece meteor yağmuru yoktu. Yavaşlamadan Sammy’nin bir daha asla gitmeyeceği karavanını geçip gittiler.</p>
</body>
</html>
