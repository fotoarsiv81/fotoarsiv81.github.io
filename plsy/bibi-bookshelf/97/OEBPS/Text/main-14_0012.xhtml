<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><span style="font-weight:bold;">5</span></h2>

  <p>Anacaddenin aşağı tarafı ışıkları yanıp sönen burun buruna polis arabalarıyla kapatılmıştı. Arabaların arkasında sessiz ve heyecansız -adeta küskün- bir kalabalık toplanmış seyrediyordu.</p>

  <p>Köpek Horace genelde sessiz bir hayvandı, ses repertuvarı eve hoş geldin havlamaları veya arada Julia’ya hâlâ hayatta olduğunu ve kendisinin de sayılması gerektiğini hatırlatacak küçük ara havlamalarla sınırlıydı. Fakat&nbsp;Julia arabayla çiçekçinin köşesini döner dönmez arka koltuktan alçak sesle&nbsp;ulumaya başladı. Julia dönüp bakmadan elini uzatıp başını okşadı. Bu onu&nbsp;olduğu kadar kendisini de rahatlatmak içindi.</p>

  <p>Rose, “Julia, Tanrım,” dedi.</p>

  <p>Dışarı çıktılar. Julia’nın niyeti Horace’ı arabada bırakmaktı, ama hayvan o küçük, yoksunluk havlamalarından bir tane daha sergiledi -sanki biliyordu, sanki sahiden biliyordu- ve Julia yolcu koltuğunun altından tasma kayışını bulup, insin diye arka kapıyı açtı ve kayışı tasmasına taktı. Kapıyı&nbsp;kapamadan önce koltuk cebinden cep boy bir Casio fotoğraf makinesi aldı.&nbsp;Önde kayışını çekiştiren Horace olmak üzere toplanan kalabalığı yardılar.</p>

  <p>Piper Libby’nin Mill’e beş yıl önce gelen kuzeni Rupe de yarım zamanlı polis olarak çalışıyordu ve onları durdurmaya kalktı. “Bu noktadan ileri kimse geçemez hanımlar.”</p>

  <p>“Orası benim ofisim,” dedi. “Sahip olduğum her şey yukarıda duruyor... giysiler, kitaplar, şahsi eşyalarım filan. Altta ise büyük büyükbabamın başlattığı gazetem var. Yüz yirmi yıldır sadece dört kez çıkmadı. Şimdi ise dumanlar tütüyor. Bütün bunlara engel olmama izin vermezsen -yakından- beni vurmak zorunda kalırsın.”</p>

  <p>Rupe şüpheli görünüyordu ama Julia tekrar ilerlemeye başlayınca (şimdi Horace de dizinin yanında duruyor ve kelleşmekte olan adama güvenmeyerek bakıyordu) kenara çekildi. Ancak sadece bir anlığına.</p>

  <p>Rose’a, “Siz geçemezsiniz,” dedi.</p>

  <p>“Evet, geçerim. Tabii bundan sonra da buzlu çikolata içmek istiyorsan.”</p>

  <p>“Hanımefendi... Rose... aldığım emirler var.”</p>

  <p>Julia meydan okumaktan çok tükenmiş bir tavırla, “Şeytan götürsün senin emirlerini,” dedi. Rose’u kolundan tutup kaldırımdan indirdi, ondan&nbsp;sonra da yüzündeki sıcağı hissedene kadar durmadı.</p>

  <p><span style="font-style:italic;">Demokrat</span> cehenneme dönmüştü. Bir düzine kadar polis memuru yangını söndürmeye çalışmıyordu dahi, ama ellerinde bir sürü seyyar tulumba vardı (kimilerinde yangının ışığında kolayca okunan etiketler duruyordu: ÖZEL İNDİRİMLİ BURPEE GÜNLERİ! ) ve eczaneyle kitapçıyı ıslatıyorlardı. Rüzgâr olmadığı için Julia iki dükkânı ve dolayısıyla Main’in doğu yakasındaki bütün işyerlerini kurtarabileceklerini düşündü.</p>

  <p>Rose, “Bu kadar çabuk gelebilmeleri harika,” dedi.</p>

  <p>Julia sesini çıkarmayıp pembe yıldızların parladığı karanlık gökyüzüne uzanan alevleri seyretti. Ağlayamayacak kadar şoktaydı.</p>

  <p><span style="font-style:italic;">Her şey,</span> diye düşündü. <span style="font-style:italic;">Her şey.</span></p>

  <p>Sonra Cox’la buluşmaya <span style="font-style:italic;">gitmeden önce arabasının bagajına attığı bir tomar gazeteyi hatırladı ve neredeyse her şey,</span> diye düşündü.</p>

  <p>Pete Freeman o anda Sanders Eczanesi’nin ön cephesiyle kuzey tarafını sulamakta olan polis halkasını yardı. Yüzünü gözyaşlarıyla temizlemişti.</p>

  <p>“Julia, çok üzgünüm!” Neredeyse ağlıyordu. “Söndürmüş gibiydik... sönüyordu... ama son gelen... piçlerin fırlattığı son şişe kapının yanındaki&nbsp;gazetelere isabet etti ve..” Kalan gömlek yeniyle yüzünü silip isi iyice sıvaştırdı. “Çok çok üzgünüm!”</p>

  <p>Pete kendisinden on beş santim uzun ve elli kilo fazla olduğu halde Julia onu bir bebek gibi kollarına aldı. Yanık koluna değmemeye çalışarak sarıldı ve, “Ne oldu?” dedi.</p>

  <p>Pete, “Molotofkokteylleri,” diye hıçkırdı. “O kahrolası Barbara.”</p>

  <p>“Adam hapiste Pete.”</p>

  <p>“Arkadaşları! Kahrolası arkadaşları! Onlar yaptı!”</p>

  <p>“Ne? Gördün mü sen?”</p>

  <p>Pete yüzüne bakmak için başını geri çekip, “Duydum,” dedi. “Duymamaya imkân yoktu zaten. Megafonları vardı. Dale Barbara serbest bırakılmazsa bütün kasabayı yakacaklarını söylediler.” Acı acı güldü. “Serbest bırakmak ha? Asmamız lazım onu. Bir halat versinler ben elimle asarım.”</p>

  <p>Koca Jim ortaya çıktı. Yangın yüzünden yanakları turuncu olmuştu. Gözleri parlıyordu. Tebessümü o kadar yayılmıştı ki neredeyse ağzı kulaklarına varıyordu.</p>

  <p>“Dostun Barbie için şimdi ne hissediyorsun Julia?”</p>

  <p>Julia ona doğru yürüdü ve yüzünde herhalde bir şey vardı ki Koca Jim yumruk yiyecekmiş gibi korkuyla geriledi. “Bunun hiç anlamı yok. Hiç. Ve&nbsp;sen de biliyorsun.”</p>

  <p>“Ah, bence var. Bir kere Kubbe’yi ortaya çıkaranın Dale Barbara ile arkadaşları olduğunu kafana soksan iyi olur. Bu tam bir terör harekâtı, bu kadar basit ve açık.”</p>

  <p>“Saçma. Ben ondan yanaydım, bu demektir ki gazete de ondan yanaydı. O da bunu biliyordu.”</p>

  <p>Pete, “Ama dediler ki..” diye söze başladı.</p>

  <p>Julia, “Evet,” dedi ama ona bakmamıştı. Gözleri hâlâ Rennie’nin yangınla aydınlanan yüzüne dikiliydi. “Dediler, dediler, peki kimdi onlar? Kendine bir sor Pete. Şunu sor: Barbie değilse -ki onun hiçbir sebebi yoktu- kimin sebebi vardı? Julia Shumway’ın sıkıntı yaratan çenesini kapatmak&nbsp;kimin işine gelirdi?”</p>

  <p>Koca Jim döndü ve iki yeni polise doğru yürüdü - polis oldukları sadece pazılarına bağladıkları mavi bandanalardan anlaşılıyordu. Biri uzun boylu, yapılı, ama ne olursa olsun suratından hâlâ çocuk olduğu anlaşılan&nbsp;boksör tipli biriydi. Öteki ise ancak bir Killian olabilirdi; o kavun kafa hatıra pulu kadar ayırt ediciydi. “Mickey. Richie. Şu iki kadını olay yerinden&nbsp;çıkarın.”</p>

  <p>Horace kayışını sonuna kadar germiş, Koca Jim’e hırlıyordu. Koca Jim küçük köpeğe tiksinir gibi baktı.</p>

  <p>“Ve kendi rızalarıyla gitmezlerse ikisini yakalayıp en yakın polis arabasının üstünden atmanız için benden size izin.”</p>

  <p>Julia parmağını uzatıp, “Bu iş daha bitmedi,” dedi. Artık o da ağlamaya başlamıştı ama yaşlar üzüntü gözyaşları olamayacak kadar yakıcı ve acıtıcıydı. “Bitmedi daha seni gidi orospu çocuğu.”</p>

  <p>Koca Jim bir kez daha tebessüm etti. Hummer’ının cilası kadar parlaktı. Ve onun kadar kara. “Evet bitti,” dedi. “İş tamamdır.”</p>
</body>
</html>
