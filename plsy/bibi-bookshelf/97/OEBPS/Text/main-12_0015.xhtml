<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">2</span></h2>

  <p>Piper Libby, Congo Kilisesi’nin mihrabı önünde diz çöktü, şiş ve bereli dizlerinin altına bir yastık koyduğu halde acıdan suratını buruşturdu. Çıkıp yerine takılmış olan sol kolunu kıpırdatmadan sağ eliyle destek aldı. İyi gibiydi -dizlerinden daha az acıyordu aslında- ama gerekmedikçe denemek niyetinde de değildi. Kolunun tekrar çıkması çok kolaydı; ortaokuldaki futbol kazasından sonra bu konuda (ciddi bir şekilde) uyarılmıştı. Ellerini kavuşturup gözlerini yumdu. Dili hemen dün eksilen dişinin boşluğuna gitti. Ama hayatında çok daha büyük bir boşluk vardı.</p>

  <p>“Merhaba Orada Olmayan,” dedi. “Yine ben, Sen’den yine sevgi ve merhamet dilemeye geldim.” Şiş gözkapağının altından bir damla yaş süzüldü ve şiş (ve elbette çürük) yanağından aşağı doğru kaydı. “Köpeğim oralarda mı? Sadece çok özlediğim için soruyorum. Oradaysa umarım ona manevi bir kemik verirsin. Bunu hak ediyor.”</p>

  <p>Gözyaşları arttı; yavaş, yakıcı ve sıcaktılar.</p>

  <p>“Belki de orada değildir. Semavi dinlerin çoğu köpeklerin cennete gitmeyeceğini söylüyor, yalnız bazı belli yan kuruluşları -ve bence <span style="font-style:italic;">The Reader’s Digest-</span> aksine inanıyor.”</p>

  <p>Elbette cennet diye bir şey yoksa bu soru tartışılabilirdi ve bu cennetsiz varoluş, cennetsiz kozmoloji fikri, inancından geri kalanın giderek yerleştiği yerdi. Sadece unutulmuşluğun, belki de daha kötüsünün var olduğu bir dünya. Beyaz bir gökyüzünün altında uçsuz bucaksız bomboş bir yer, mesela zamanın daima hiç olduğu, gidecek bir yerin, dostların olmadığı bir yer. Sadece kocaman bir Orada Olmayan’ın, başka bir deyişle: kötü polislerin, kadın rahiplerin, kazara kendini vuran çocukların ve sahiplerini korumak için ölen aptal Alman kurtlarının olduğu bir yer. Buğdayı sapından ayırmak için de Orada Olmayan. Böyle bir kavrama dua etmekte fazla dramatik bir taraf vardı (belki de tümüyle zındıklıktı) ama ara sıra yardımı olduğu da oluyordu.</p>

  <p>“Şu anda mesele cennet değil,” dedi. “Şu anda asıl mesele Clover’ın başına gelenlerin ne kadarının benim suçum olduğunu bulmaya çalışmak. Kısmen benim suçum olduğunu biliyorum, öfkeme yenik düştüm. Yine. İnancım bana verdiğim bu ani tepkilerin seninle ilgili olduğunu ve bununla başa çıkmanın benim görevim olduğunu söylüyor, ama bu fikirden nefret ediyorum. Tamamen reddetmiyorum ama nefret ediyorum. Aklıma arabanı tamire verdiğinde tamircilerin daima seni suçlayacak bir şey bulması geliyor. Yok, fazla kullanmışsın, yok yeterince kullanmamışsın, yok el frenini gevşetmeyi unutmuşsun, yok pencereleri kapatmayı unutmuşsun da yağmur kablo sistemine girmiş. Ve daha da beteri ne, biliyor musun? Eğer Sen de yoksan o zaman suçun küçücük bir kısmını bile Sana atamayacağım demektir. Peki geriye ne kalıyor? Kahrolası genetik özellikler mi?”</p>

  <p>İçini çekti.</p>

  <p>“Günaha girdiğim için bağışla; neden hiç olmazsa oradaymış gibi yapmıyorsun? Annem hep öyle yapardı. Bu arada başka bir sorum daha var: Şimdi ne yapacağım? Bu kasabanın başı büyük belada ve yardımı dokunacak bir şeyler yapmak istiyorum ama ne yapacağımı bilmiyorum. Kendimi budala, güçsüz ve kafası karışmış hissediyorum. O Eski Ahit münzevilerinden biri olsam bir işarete ihtiyacım olduğunu söylerdim. Şu aşamada YOL VER ya da YAVAŞLA - OKUL BÖLGESİ tabelası bile işe yarardı.”</p>

  <p>Tam bunları söylediği esnada kapı açıldı ve güm diye tekrar kapandı. Piper omzunun üstünden baktı, bir anlamda kanatlı, beyaz elbiseli bir melek görmeyi bekliyordu. <span style="font-style:italic;">Eğer güreşmek istiyorsa önce kolumu iyileştirmesi lazım,</span> diye düşündü.</p>

  <p>Gelen melek değildi; Rommie Burpee’ydi. Gömleğinin yarısı dışarıda kalmış, neredeyse dizine kadar iniyordu ve o da Libby kadar çökmüş görünüyordu. Orta koridordan yürümeye başladı, sonra onu görüp durdu, o da Piper’i gördüğüne şaşırmıştı.</p>

  <p>“Vay canına,” dedi ama Lewiston aksam yüzünden başka bir şey demiş gibi oldu. “Pardon. Burada olduğunu bilmiyordum. Sonra gelirim.”</p>

  <p>Piper, “Hayır,” deyip ayağa kalkmaya çalıştı, yine sadece sağ kolundan destek alıyordu. “Benim işim bitmişti zaten.”</p>

  <p>“Ben aslında Katolik’im (Piper <span style="font-style:italic;">hadi ya,</span> diye düşündü. ) ama Mill’de Katolik kilisesi yok... tabii sen de biliyorsundur, rahip olduğuna göre... ama fırtınada hangi limana girdiğin fark etmez derler. Gelip Brenda için biraz dua edeyim dedim. O kadını her zaman takdir ederdim.” Yanağını kaşıdı. Kilisenin sessizliğinde yanaklarını kaşırken bayağı ses çıktı. “Aslında severdim. Hiç söylememiştim ama galiba o da biliyordu.”</p>

  <p>Piper, adama giderek artan bir dehşetle bakıyordu. Bütün gün evinden çıkmamıştı ve Yemek Dünyası’nda olanları duyduğu halde -cemaatten bir sürü insan aramıştı- Brenda Perkins hakkında bir şey duymamıştı.</p>

  <p>“Brenda mı? Ne oldu ki?”</p>

  <p>“Öldürülmüş. Başkaları da. Barbie denen o adamın yaptığını söylüyorlar. Tutuklanmış.”</p>

  <p>Piper eliyle ağzını kapattı ve dengesini yitirecek gibi oldu. Rommie hemen koşup yanına geldi ve kolunu beline doladı. Diğer giriş kapısı açılıp önde Jackie, arkasında Linda ve Julia içeri girdiğinde mihrabın önünde sanki evlenmek üzere bekleyen gelinle damat gibi duruyorlardı.</p>

  <p>Jackie, “Belki burası da pek uygun değildir,” dedi.</p>

  <p>Kilisenin akustiği çok iyiydi ve Jackie yüksek sesle konuşmadığı halde Piper Romeo Burpee söylediklerini duymuşlardı.</p>

  <p>Piper, “Gitmeyin,” dedi. “Olanlar hakkında konuşacaksanız. Bay Barbara’nın... inanamıyorum... böyle bir şey yapamaz. Çıkan kolumu o yerine taktı. O kadar nazikti ki.” Biraz düşünmek için durdu. “O koşullarda olabileceği kadar. Ön tarafa gelin. Lütfen ön tarafa buyurun.”</p>

  <p>Linda, “İnsan bir kolu takabilir ve cinayet de işleyebilir,” dedi ama dudağını kemiriyor ve nikâh yüzüğüyle oynuyordu.</p>

  <p>Jackie elini arkadaşının bileğine koydu. “Bu konuda sessiz kalacaktık ya Lin.”</p>

  <p>Linda, “Artık çok geç,” dedi. “Bizi Julia’yla gördüler. Haberi yazar da bu ikisi bizi onunla gördüklerini söylerlerse suçlanacağız zaten.”</p>

  <p>Piper, Linda’nın tam olarak neden söz ettiğini anlamamışsa da konuşulanlar kendisine olaylar hakkında bir fikir verdi. Sonra da sağ kolunu kaldırıp havada bir yay çizdi. “Burada benim kilisemdesiniz Bayan Everett ve burada söylenen burada kalır.”</p>

  <p>Linda, “Söz verir misiniz?” diye sordu.</p>

  <p>“Evet. Şimdi konuşsak iyi olur. Bir işaret görmek için dua ettim ve sizler geldiniz.”</p>

  <p>Jackie, “Ben böyle şeylere inanmam,” dedi.</p>

  <p>Piper, “Aslında ben de,” deyip güldü.</p>

  <p>Jackie, “Hoşuma gitmiyor,” dedi. Hitap ettiği Julia’ydı.</p>

  <p>“O ne derse desin burada fazla insan var. Marty gibi işimi kaybetmek çok önemli değil. Bununla başa çıkabilirim, zaten maaşı komik denecek kadar az. Ama Jim Rennie’yi karşısına almak..” Başını salladı. “Hiç iyi fikir değil.”</p>

  <p>Piper, “Çok insan yok,” dedi. “Tam olması gerektiği kadar var. Bay Burpee, sır saklayabilir misiniz?”</p>

  <p>Zamanında pek çok sorgulanacak şey yapmış olan Rommie Burpee başını sallayıp parmağını dudaklarına götürdü. “Annem üstüne söz veririm.”</p>

  <p>Piper, “Evime geçelim,” dedi. Jackie’nin hâlâ kuşkulu olduğunu görünce de sol kolunu dikkatlice ona doğru uzattı. “Gelin, birlikte kafamızı toplayalım. Belki birazcık viski de bize yardımcı olur.”</p>

  <p>Ve bu teklif üzerine Jackie de ikna oldu.</p>
</body>
</html>
