<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark14"></a><span style="font-weight:bold;">3</span></h2>

  <p>Diğer kasabalılar izliyordu ama yalnız değildiler. Cox’la neredeyse yüz kadar asker de Kubbe’nin diğer tarafında toplanmış tenis maçı seyreder gibi sessizce bakıyorlardı.</p>

  <p>Rusty ile Piper, Kubbe’ye yanaşıp ciğerlerine mümkün olduğu kadar oksijen doldurdular. Sonra el ele araçlara doğru koştular. Oraya varınca ayrıldılar. Piper tökezleyip tek dizinin üstüne düştü, Prius’un anahtarları da elinden fırladı ve seyircilerden bir inilti koptu.</p>

  <p>Sonra otların arasından anahtarları kapıp tekrar doğruldu. O arada Rusty, Odyssey’e binmiş ve Libby küçük yeşil arabanın kapısını açıp kendini içeri atarken motoru çalıştırmıştı bile.</p>

  <p>Sam, “Umarım havalandırmaları kapatmayı unutmazlar,” dedi.</p>

  <p>Araçlar hemen hemen mükemmel bir uyumla döndü, Prius çok daha büyük olan minibüsün yanında sürüye eşlik eden çoban köpeği gibi duruyordu. Bozuk zeminde hoplaya zıplaya hızla Kubbe’ye doğru geldiler. Sürgünler kaçıştı, Alva, Alice Appleton’u kapmış, Linda da öksüren kızlarını kollarının altına kıstırmıştı.</p>

  <p>Prius kirli engelin bir adım ötesinde durdu ama Rusty, Odyssey’i döndürüp geri geri yanaştı.</p>

  <p>Sam, Linda’ya, “Kocanız bayağı yürekliymiş, ciğerleri de sağlam,” dedi.</p>

  <p>Linda, “Sigarayı bıraktı da ondan,” dedi ve Twitch’in çıkardığı sesi ya duymadı ya duymazlıktan geldi.</p>

  <p>Ciğeri sağlam olsun ya da olmasın Rusty oyalanmadı. Kapıyı ardından çarpıp Kubbe’ye koştu. “Çok kolay oldu,” dedi ve öksürmeye başladı.</p>

  <p>“Minibüsün içindeki hava Sam’in dediği gibi solunabilir gibi miydi?”</p>

  <p>“Buradakinden daha iyiydi.” Zorla güldü. “Ama başka bir konuda da haklıymış - kapının her açılışında iyi havanın birazı daha dışarı çıkıyor, kötü hava içeri biraz daha sızıyordu. Lastik havasıyla herhalde kutuya kadar gidersiniz ama o olmadan dönebilir misiniz bilmem.”</p>

  <p>Sam, “Onlar kullanmayacak ki,” dedi. “Ben kullanacağım.”</p>

  <p>Barbie yüzünde günlerdir ilk kez bir tebessüm oluştuğunu hissetti. “Ama senin ehliyetin yok ki.”</p>

  <p>Sam, “Sen ortalıkta polis görüyor musun?” dedi. Sonra Cox’a döndü. “Senden ne haber albay? Sen gördün mü polis filan?”</p>

  <p>Cox, “Hiç görmedim,” dedi.</p>

  <p>Julia, Barbie’yi kenara çekti. “Bunu yapmak istediğinden emin misin?”</p>

  <p>“Evet.”</p>

  <p>“Şansımız zayıfla hiç arasında bir yerde, biliyorsun değil mi?”</p>

  <p>“Evet.”</p>

  <p>“Yalvarma işinde nasılsındır Albay Barbara?”</p>

  <p>Barbie’nin aklına yine Felluce’deki spor salonu geldi: Emerson mahkûmlardan birinin husyelerine vurup kopartıyor, Hackermeyer başka birini erkeklik organından yakalamış çekiştiriyor ve silahını başına dayıyor. Kan yine her zamanki gibi duvara sıçrıyor.</p>

  <p>“Bilmiyorum,” dedi. “Tek bildiğim sıranın bende olduğu.”</p>
</body>
</html>
