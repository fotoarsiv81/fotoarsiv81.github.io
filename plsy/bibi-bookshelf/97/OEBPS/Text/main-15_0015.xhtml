<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark13"></a><span style="font-weight:bold;">3</span></h2>

  <p>Rusty, Claire McClatchey’i arabadan aradı. Erkendi ama kadın ilk çalışta telefonu açtı ve Rusty hiç şaşırmadı. Bugünlerde Chester’s Mill’de kimse çok uyumuyordu, en azından ilaç yardımı olmadan.</p>

  <p>Claire, Joe ile arkadaşlarını en geç sekiz buçukta evde toplayacağına, gerekirse kendi eliyle getireceğine söz verdi. Sesini alçaltarak, “Galiba Joe, Calvert’lerin kızından hoşlanıyor,” dedi.</p>

  <p>Rusty, “Hoşlanmasa aptallık olurdu,” dedi.</p>

  <p>“Onları oraya götürecek misiniz?”</p>

  <p>“Evet ama radyasyon bölgesine kadar değil. Buna söz veriyorum Bayan McClatchey.”</p>

  <p>“Claire. Eğer oğlumu yanınıza katıp hayvanların intihar ettiği bir yere yollayacaksam herhalde birbirimize isimlerimizle hitap etmeliyiz.”</p>

  <p>“Siz Benny’yle Norrie’yi sizin eve getirin, ben de onlara orada göz kulak olacağıma söz vereyim. Böylesi size uyar mı?”</p>

  <p>Claire uyduğunu söyledi. Telefonu kapattıktan beş dakika sonra Rusty garip bir şekilde ıssız olan Motton Yolu’na ve oradan da Eastchester’ın en güzel evlerinin sıralandığı kısa Drummond Patikası’na sapıyordu. Güzel bir evin posta kutusunda BURPEE yazıyordu. Rusty çok geçmeden Burpee’lerin mutfağında oturmuş Romeo ve karısı Michela ile kahve (hem de sıcaktı; Burpee’lerin jeneratörü hâlâ çalışıyordu) içmekteydi. Her ikisi de solgun ve sıkıntılı görünüyordu. Rommie giyinmişti, Michela’nın üzerinde hâlâ ev kıyafetleri vardı.</p>

  <p>Rommie, “Sence Bren’i sahiden Barbie denen o adam mı öldürdü?” diye sordu. “Çünkü bunu yaptıysa onu kendi ellerimle öldüreceğim dostum.”</p>

  <p>Michela, kocasının kolunu tuttu. “Sen o kadar aptal değilsindir canım.” Rusty, “Sanmıyorum,” dedi. “Bence suçu ona yıktılar. Fakat insanlara bunu dediğimi söylersen hepimizin başı derde girebilir.”</p>

  <p>“Rommie o kadını hep sevmiştir.” Michela gülümsüyordu ama sesinde bir soğukluk vardı. “Bazen benden bile çok diye düşünürüm.”</p>

  <p>Rommie bunu ne onayladı ne de inkâr etti - aslında hiç duymamış gibiydi. Kahverengi gözlerinde meraklı bir ifadeyle Rusty’ye eğildi. “Ne diyorsun sen doktor? Nasıl ona yıkmışlar?”</p>

  <p>“Şu an girmek istediğim bir konu değil. Buraya başka bir iş için geldim. Ve korkarım ki bu da bir sır.”</p>

  <p>Michela, “O zaman ben duymak istemiyorum,” dedi. Kahve fincanını da alıp mutfaktan çıktı.</p>

  <p>Rommie kendine has aksanıyla, “Bu gece bu kadından hayır gelmez,” dedi.</p>

  <p>“Pardon?”</p>

  <p>Rommie omuz silkti. “Kasabanın diğer tarafında başka biri daha var. Misha da biliyor, ama izni yok. Diğer işin neymiş, sen onu söyle doktor.” “Birtakım çocuklar Kubbe’yi yaratan şeyi bulduklarını düşünüyorlar. Çocuklar küçük ama çok zeki. Onlara güveniyorum. Ellerinde bir Geiger Sayacı vardı ve Black Ridge Yolu’nda yüksek oranda radyasyon olduğunu tespit etmişler. Tehlike sınırında değilmiş ama o kadar yaklaşmamışlar zaten.” “Neye yaklaşmamışlar? Ne görmüşler ki?”</p>

  <p>“Mor bir ışığın çaktığını... Hani şu eski meyve bahçesini bilirsin.”</p>

  <p>“Tabii. McCoy’un yeri. Kızlarla giderdim oraya. Bütün kasaba görünür. Şu eski Willys ciplerden vardı bende..” Bir an için o günlere özlem duyarmış gibi göründü. “Neyse, boş ver. Sadece çakan bir ışık mı?”</p>

  <p>“Bir sürü de ölü hayvan görmüşler - geyikler, ayı filan. Çocuklara hayvanlar intihar etmiş gibi gelmiş.”</p>

  <p>Rommie asık suratla bunu düşündü. “Evet, dinliyorum.”</p>

  <p>“Buraya kadar tamam. Birinin oraya gitmesi lazım ve o kişi de sanırım benim. Yalnız bana şu özel tulumlardan bir tane gerekli.”</p>

  <p>“Aklından ne geçiyor doktor?”</p>

  <p>Rusty anlattı. Sözünü bitirince Rommie bir paket Winstons sigarası çıkarıp uzattı.</p>

  <p>Rusty, “Ben OP seviyorum,” deyip bir tane aldı. “Eee, ne düşünüyorsun?”</p>

  <p>Rommie sigaralarını yakarken, “Ah, sana yardım edebilirim,” dedi. “Gereken her şey mağazamda var, kasabadaki herkesin de gayet iyi bildiği gibi.” Sigarasını Rutsy’ye doğru salladı. “Fakat gazetede fotoğrafının çıkmasını istemezsin çünkü o tulumun içinde çok komik görünürsün.”</p>

  <p>Rusty, “Gazeteyi hiç merak etmiyorum,” dedi. “Dün gece yandı çünkü.”</p>

  <p>Rommie, “Duydum,” dedi. “Yine şu Barbara denen adam. Yani <span style="font-style:italic;">Dostları”</span></p>

  <p>“Buna inanıyor musun?”</p>

  <p>“Ah, ben inançlı bir kişiyim. Bush, Irak’ta nükleer bomba olduğunu söylediğinde ona da inanmıştım. Herkese de bu adam ne dediğini biliyor dedim. Ayrıca Oswald’ın yalnız hareket ettiğine de inanıyorum ben.”</p>

  <p>Öteki odadan Michela seslendi. “Kes şu sahte Fransız aksanıyla konuşmayı.”</p>

  <p>Rommie, Rusty’ye <span style="font-style:italic;">babımdaki derdi görüyor musun,</span> dercesine sırıttı. “Olur canım,” dedi ve aksanında hiç o Lucky Pierre havası yoktu. Sonra tekrar Rusty’ye döndü. “Arabanı burada bırak. Benim minibüsü alırız. Daha geniş. Beni mağazada bırakır gider o çocukları alırsın. Ben de istediğin tulumu hazırlarım. Fakat eldiven konusunu bilemiyorum..”</p>

  <p>“Hastanede röntgen odasında kurşun astarlı eldivenlerimiz var. Ta dirseğe kadar çıkıyor. Önlüklerden birini de alabilirim..”</p>

  <p>“İyi fikir, sperm sayını tehlikeye atmanı istemem..”</p>

  <p>“Ayrıca yetmişlerde teknisyenlerle radyologların taktığı kurşun kaplamalı gözlüklerden bir iki tane olacak. Hoş atılmış da olabilir. Umut edeyim de çocukların son okuduğundan daha fazlasını göstermesin.”</p>

  <p>“Ama onlar çok yaklaşmamış dedin.”</p>

  <p>Onlar çıkmadan -kısa bir etekle daracık bir bluz giymiş olan- Michela mutfağa geldi ve kocasını aptallık etmekle suçladı. Başlarını derde sokacaktı. Daha önce de yapmıştı şimdi de yapıyordu. Ama bu seferki tahmin edemediği kadar kötü olabilirdi.</p>

  <p>Rommie, karısını kollarına alıp akıcı bir Fransızcayla bir şeyler söyledi. Kadın da kelimeleri tükürür gibi aynı dilde yanıt verdi. Rommie yine bir şeyler dedi. Kadın kocasının omzunu iki kere yumrukladıktan sonra ağlamaya başladı ve Rommie’yi öptü. Dışarıda, Rommie özür dilercesine Rusty’ye bakıp omuz silkti. “Elinde değil,” dedi. “Şair ruhuna ve bir hurdalık köpeğinin duygusal makyajına sahip.”</p>
</body>
</html>
