<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">2</span></h2>

  <p>Horace insanların yediklerinden hoşlanırdı.</p>

  <p>Aslında, köpek Horace insanların yediklerine <span style="font-style:italic;">bayılırdı.</span> Kilolu olduğu için (son yıllarda burnunun hafif grileşmesi bir yana) bunları yemesi gerekmiyordu ve veteriner açık açık cömertliğiyle hayvanın ömrünü kısalttığını söylediğinden beri Julia masadan ona da bir şeyler vermeyi kesmişti. Bu konuşma altı ay önce yapılmıştı; o zamandan bu zamana Horace’a sadece Bil-Jac’le arada bir diyet köpek bisküvisi veriliyordu. O bisküviler görünüşte mukavvaya benziyordu ve Horace’ın onları yerken takındığı yüz ifadesine bakılacak olursa tatları da mukavva gibiydi. Fakat Julia kararlıydı: artık kızarmış tavuk derisi, makarna, kahvaltılık gibi şeyler yoktu.</p>

  <p>Horace’ın az yemesi için alman bu önlemler işe yaramamış hatta iştahını bile kesmemişti; bu rejim yüzünden hazıra konmak yerine tilki cinsinden atalarının av yeteneklerini keşfetmek zorunda kalmıştı. Sabah ve akşam yürüyüşleri bu bakımdan çok yararlı oluyordu. Normal yürüyüş yolları olan anacadde ile Batı Caddesi’nin çöplerinde inanılmaz şeyler oluyordu. Kızarmış patatesler, cipsler, fıstık ezmeli krakerler, üstünde biraz dondurma kalmış ambalajlar. Bir şöleni anımsatıyordu. Sadece mama kabında değildi ve daha kolesterol kelimesini söylemeye fırsat kalmadan ne bulursa mideye indiriyordu.</p>

  <p>Karşılaştığı bütün güzelliklere ulaşamadığı da oluyordu; bazen Julia neyin peşinde olduğunu görüyor ve yemesine fırsat vermeden kayışını çekiveriyordu. Fakat yine de bol bol yiyebiliyordu çünkü genellikle yürüyüşlerde Julia’nın elinde bir kitap veya katlanmış bir <span style="font-style:italic;">New York Times</span> olurdu.</p>

  <p><span style="font-style:italic;">Times</span> karşısında ikinci planda kalmak her zaman hoş değildi -özellikle de güzelce karnı okşansın istendiğinde- ama yürüyüşlerde bu ihmal bir nimetti. Küçük sarı Corgi için ihmal atıştırmak demekti.</p>

  <p>Bu sabah da ihmal ediliyordu. Julia’yla diğer kadın -evin sahibi olmalıydı çünkü kokusu her yere, özellikle de insanların gidip dışkılarını bıraktıkları ve oturdukları yerlere sinmişti- konuşuyorlardı. Bir ara diğer kadın ağlamış ve Julia ona sarılmıştı.</p>

  <p>Andrea, “Daha iyiyim ama o kadar da iyi değilim,” dedi. Mutfaktaydılar. Horace içtikleri kahvenin kokusunu alabiliyordu. Soğuk kahveydi, sıcak değil. Ayrıca hamur tatlısı kokusu da alıyordu. Donmuş cinsinden. “Hâlâ istiyorum.” Eğer kadın donmuş hamurlardan bahsediyorsa Horace da istiyordu.</p>

  <p>Julia, “İstek uzun süre devam edebilir,” dedi. “Ve en önemlisi de bu değil üstelik. Cesaretine hayranım Andi, ama Rusty haklı - mahrumiyet krizi aptalca ve tehlikeli. Nöbet geçirmediğin için çok şanslısın.”</p>

  <p>“Bildiğim kadarıyla geçirdim.” Andrea kahvesinden bir yudum aldı. Horace höpürtüyü duydu. “İnanılmayacak kadar canlı rüyalar gördüm. Birinde yangın çıkmıştı. Büyük bir yangın. Cadılar Bayramı’nda.”</p>

  <p>“Ama şimdi daha iyisin.”</p>

  <p>“Biraz. Yapabileceğime inanmaya başladım. Julia, buraya gelmene çok sevindim ama daha iyi bir yer bulabilirsin sanırım. Bu koku..”</p>

  <p>“Koku için bir şeyler yapabiliriz. Burpee’den pilli bir vantilatör alırız. Eğer yatakla yemek firmadansa -tabii Horace ile birlikte- ben varım. Kimse bağımlılıktan tek başına kurtulmaya çalışmamalı.”</p>

  <p>“Başka bir yolu olduğunu sanmıyorum hayatım.”</p>

  <p>“Ne demek istediğimi biliyorsun. Niye yaptın bunu?”</p>

  <p>“Çünkü seçildiğimden beri ilk kez bu kasabanın bana ihtiyacı olabilir. Ve çünkü Jim Rennie planlarına karşı çıktığım takdirde beni ilaçsız bırakmakla tehdit etti.”</p>

  <p>Horace bundan sonrasını dinlemedi. Duvarla kanepenin ucu arasındaki boşluktan burnuna gelen hoş koku daha ilginçti. Andrea’nın iyi günlerinde (oldukça çok ilaç almışsa) oturup bazen <span style="font-style:italic;">The Hunted Ones</span> (Lost’un enteresan bir rakibi) ve <span style="font-style:italic;">Dancing with the Stars’</span> la arada HBO’da film seyrettiği yer bu kanepeydi. Film gecelerinde genellikle mikrodalgada patlamış mısır yapardı. Çanağı sehpaya koyardı. Çoğu zaman da alırken yere dökerdi. İşte Horace’ın kokusunu aldığı bu patlamış mısırlardı.</p>

  <p>Kadınları lüzumsuz konuşmalarıyla baş başa bırakıp küçük sehpanın altına, oradan da aradaki boşluğa süzüldü. Daracık bir yerdi ama sehpa kendiliğinden bir köprü oluşturmuştu ve kendisi de, özellikle diyet Corgi mamaları yemeye başladığından beri bayağı zayıflamıştı. İlk kırıntılar tam zarfının içinde oracıkta yatan VADER dosyasının diğer tarafındaydı. Horace aslında tam sahibinin isminin üstünde (müteveffa Brenda Perkins’in düzgün elyazısıyla yazılmıştı) duruyordu ve Andrea ile Julia oturma odasına girdikleri sırada oldukça lezzetli ilk ganimetlerini yemekteydi.</p>

  <p>Bir kadın <span style="font-style:italic;">onu ona ver,</span> dedi.</p>

  <p>Horace kulaklarını dikip yukarı baktı. Julia veya diğer kadın değildi; ölmüş biriydi. Horace da bütün köpekler gibi sık sık ölülerin sesini duyar, bazen seslerin sahiplerini de görürdü. Ölüler her yerdeydi ama yaşayanlar günün her dakikası çevrelerini kuşatan on binlerce aromayı duymadıkları gibi onları da görmüyordu.</p>

  <p><span style="font-style:italic;">Onu Julia’ya ver, ona lazım, zaten onun.</span></p>

  <p>Bu gülünçtü. Julia asla kendi ağzından bir şey yemezdi, Horace bunu artık öğrenmişti. Burnuyla ona doğru itelese de yemezdi. Tamam bunlar insan yiyeceğiydi ama artık yere düşmüşlerdi.</p>

  <p><span style="font-style:italic;">Patlamış mısırı değil, şeyi...</span></p>

  <p>“Horace?” Julia bunu yaramazlık yaptığı zamanlardaki ses tonuyla söylemişti - hani şu ah seni yaramaz köpek, falan filanlardaki gibi. “Ne yapıyorsun orada? Çık çabuk.”</p>

  <p>Horace kendini geri itti. Suratına en şirin ifadesini takınmıştı -ay Julia, seni de ne çok seviyorum- ve burnunun ucuna patlamış mısır yapışmadığını umuyordu. Birkaç parça yiyebilmişti ama asıl hâzineyi kaçırdığını hissediyordu.</p>

  <p>“Bir şeyler mi arıyordun?”</p>

  <p>Horace yüzünde o duruma uygun hayranlık ifadesiyle oturdu. Aslında doğruydu; Julia’yı sahiden çok seviyordu.</p>

  <p>“Daha doğrusu ne arıyordun?” Julia kanepeyle duvar arasındaki boşluğa eğildi.</p>

  <p>İyice bakamadan diğer kadın öğürür gibi sesler çıkarmaya başladı. Titremesini engellemek için kollarını gövdesine sarmıştı, ama başaramıyordu. Kokusu değişti ve Horace kusacağını anladı. Dikkatlice izlemeye başladı. Bazen insan kusmuğunda güzel şeyler oluyordu.</p>

  <p>Julia, “Andi?” diye sordu. “İyi misin?”</p>

  <p>Horace, <span style="font-style:italic;">aptalca bir soru</span>, diye düşündü. Kokusu«« <span style="font-style:italic;">duymuyor musun!</span> Ama bu da aptalca bir soruydu. Julia kendi terinin kokusunu bile zor alırdı. “Evet. Hayır. O üzümlü çöreği yememeliydim. Galiba..”</p>

  <p>Koşarak odadan çıktı. Horace çiş-kaka yerine yeni kokular ekleyeceğini tahmin etti. Julia da kadının peşinden gitti. Bir an Horace sehpanın altına girip girmemeyi düşündü ama Julia’dan endişe kokusu almıştı ve onun yanına koşmayı tercih etti.</p>

  <p>Ölünün sesini tamamen unutmuştu.</p>
</body>
</html>
