<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">23</span></h2>

  <p>Jackie, Ernie Calvert’ı evinin arkasında bahçesini çapalarken buldu. Piper’e söylediklerine rağmen yaklaşmaktan biraz ürküyordu ama buna hiç gerek yoktu. Adam söylediklerini duyunca onun gibi ufak tefek birinden hiç beklenmeyecek bir güçle omuzlarını sıkmıştı. Gözleri parlıyordu.</p>

  <p>“Tanrı’ya şükür birileri o laf ebesinin niyetini anlamış!” Ellerini çekti. “Pardon. Bluzunuzu kirlettim.”</p>

  <p>“Sorun değil.”</p>

  <p>“O tehlikeli biri Memur Wettington. Bunun farkındasınız değil mi?”</p>

  <p>“Evet.”</p>

  <p>“Ve kurnaz da. Bomba yerleştiren bir terörist gibi planlamış o yiyecek ayaklanmasını.”</p>

  <p>“Bundan hiç şüphem yok.”</p>

  <p>“Ama aynı zamanda da aptal. Kurnazlıkla aptallık kötü bir karışımdır. İnsanları peşinden gitmeye ikna edebilir böyleleri. Ta cehenneme kadar. Şu Jim Jones’u hatırlar mısınız?”</p>

  <p>“Hani müritlerini zehir içmeye ikna eden adam değil mi. Yani toplantıya geliyorsunuz?”</p>

  <p>“Kesinlikle. Kimselere de söylemem. Yalnız Lisa Jamiesson’la konuşabilirim. Bunu zevkle yaparım.”</p>

  <p>Jackie cevap veremeden telefonu çaldı. Kendine ait telefondu; beylik olanı rozeti ve silahıyla birlikte karakola teslim etmişti.</p>

  <p>“Merhaba, ben Jackie.”</p>

  <p>Tanımadığı bir ses, <span style="font-style:italic;">“Mihiportatoe vulneratos</span> Çavuş Wettington,” dedi.</p>

  <p>Bu Würzburg’daki eski birliğinin ilkesiydi <span style="font-style:italic;">-yaralılarınızı bize getirin-</span> ve Jackie hiç düşünmeden yanıt verdi. “Tekerlekli sedyelerle, koltuk değnekleriyle veya torbalarla, biz onları tükürükle, paçavralarla birleştiririz. Kimsiniz siz?”</p>

  <p>“Albay James Cox, çavuş.”</p>

  <p>Jackie telefonu ağzından uzaklaştırdı. “Bana bir dakika izin verir misin Ernie?”</p>

  <p>Adam başını sallayıp bahçesine dönerken Jackie de bahçenin ucundaki çite doğru yürüdü. “Sizin için ne yapabilirim albay? Ve bu hat güvenli mi?”</p>

  <p>“Çavuş, eğer adamınız Rennie, Kubbe’nin ötesinden gelen cep telefonu çağrılarını dinleyebiliyorsa zaten dünyanın sonu geldi demektir.”</p>

  <p>“O benim adamım değil.”</p>

  <p>“Bunu duyduğuma sevindim.”</p>

  <p>“Ve artık orduda da değilim. Altmış yedi bugünlerde dikiz aynamdan bile görünmüyor efendim.”</p>

  <p>“Eh, bu tamamen doğru sayılmaz çavuş. Amerika Birleşik Devletleri Başkan’nın emriyle geri alındınız. Hoş geldiniz.”</p>

  <p>“Efendim teşekkür mü edeyim küfür mü bilemiyorum.”</p>

  <p>Cox pek neşeli olmayan bir kahkaha attı. “Jack Reacher de selam söylüyor.”</p>

  <p>“Bu numarayı öyle mi buldunuz?”</p>

  <p>“Evet, bir de tavsiye aldık. Reacher’den. Benim için ne yapabileceğini sormuştun. Cevap iki aşamalı, ikisi de gayet basit. Bir, Dale Barbara’yı içinde bulunduğu girdaptan çıkart. Tabii suçlu olduğunu düşünmüyorsan?” “Hayır efendim. Suçlu olmadığından eminim. Eminiz demeliyim hatta. Birkaç kişiyiz.”</p>

  <p>“Güzel. Çok güzel.” Adamın sesindeki rahatlamayı anlamamak mümkün değildi. “İki, Rennie denen o pisliği tünediği yerden indir.”</p>

  <p>“O Barbie’nin işi. Eğer... bu hattın güvenli olduğundan emin misiniz?” “Pozitif.”</p>

  <p>“Eğer onu çıkarabilirsek.”</p>

  <p>“İşe koyuldunuz galiba?”</p>

  <p>“Evet efendim, öyle tahmin ediyorum.”</p>

  <p>“Harika. Rennie’nin elinde kaç tane kahverengi gömlekli faşist var?” “Şimdilik otuz kadar, ama adam toplamaya devam ediyor. Ve burada, Chester’s Mill’de bulunanlar mavi gömlekli ama ne demek istediğinizi anlıyorum. Onu hafife almayın albay. Bu kasabanın çoğu cebinde. Barbie’yi çıkarmaya çalışacağız ve dua edin ki başaralım, çünkü Koca Jim’e karşı ben kendi başıma pek bir şey yapamam. Dış dünyadan yardım almadan diktatör devirmek beni aşar. Ve sırf bilginiz olsun diye söylüyorum Chester’s Mill’deki polislik günlerim de sona erdi. Rennie beni kovdu.”</p>

  <p>“Fırsat buldukça bana da bilgi ver. Barbara’yı kurtar ve direniş hareketini ona devret. Bakalım sonunda kim kimi kovacak.”</p>

  <p>“Efendim, adeta burada olmayı ister gibisiniz?”</p>

  <p>“Bütün kalbimle.” Hiç duraksamamıştı. “O küçük baş belasını on iki saate kalmadan eziverirdim.”</p>

  <p>Jackie aslında bundan şüpheliydi; Kubbe’nin altında işler farklıydı. Dışarıdakiler bunu anlayamazdı. Zaman bile farklıydı. Beş gün önce her şey normaldi. Oysa şimdi...</p>

  <p>Albay Cox, “Bir şey daha,” dedi. “Bir fırsat yaratıp televizyona göz at. Rennie’nin hayatını zorlaştırmak için elimizden geleni yapıyoruz.”</p>

  <p>Jackie vedalaştı ve telefonu kapattı. Sonra Ernie’nin bahçeyle uğraştığı yere gitti. “Jeneratörün var mı?” diye sordu.</p>

  <p>Ernie sevimsiz bir ses tonuyla, “Dün gece sustu,” dedi.</p>

  <p>“Eh, televizyonu çalışan bir yere gidelim o zaman. Arkadaşım haberlere bakmamız gerektiğini söyledi.”</p>

  <p>Sweetbriar Rose’a yollandılar. Yolda Julia Shumway’a rastladılar ve onu da yanlarına aldılar.</p>
</body>
</html>
