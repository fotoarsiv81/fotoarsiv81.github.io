<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">15</span></h2>

  <p>Kuzey tarafta ilk çıkan Horace oldu. Doğruca Albay Cox’a koşup ayaklarının etrafında dans etmeye başladı. Horace’nin kuyruğu yoktu ama fark etmiyordu; poposunu olduğu gibi sallıyordu.</p>

  <p>Cox, “Vay canına,” dedi. Corgi’yi kucağına aldı ve Horace deli gibi yüzünü yalamaya koyuldu.</p>

  <p>Kurtulanlar kendi taraflarında yan yana dizilmişlerdi (aradaki sınır otların üstünde gayet belirgindi, bir tarafta otlar parlak, diğer taraftaysa kurşuni renkteydi). Anlamaya başlıyorlardı ama henüz inanmaya cesaret edemiyorlardı. Rusty, Linda, iki kızları, Joe McClatchey ve Norrie Calvert, iki yanda anneleri, kol kola girmiş Ginny, Gina Buffalino ve Harriet Bigelow. Twitch hıçkıran ve kucağındaki Küçük Walter’ı sallayan Rose’u tutuyordu. Piper, Jackie ve Lissa da el ele tutuşmuşlardı. Pete Freeman’la Tony Guay, yani geri kalan <span style="font-style:italic;">Demokrat</span> personeli onların arkasındaydı. Alva Drake de kucağında Alice Appleton’u taşıyan Rommie Burpee’ye yaslanmıştı.</p>

  <p>Kubbe’nin kirli yüzeyinin hızla yukarı yükselişini izlediler. Diğer taraftaki bitkilerin canlı renkleri yüreklerini burkuyordu.</p>

  <p>Temiz, taze hava saçlarını havalandırıp terlerini kurutmaktaydı.</p>

  <p>Piper Libby, “Sanki koyu renkli bir camın ardından bakıyorduk,” dedi. Ağlıyordu. “Ama şimdi canlı canlı görüyoruz.”</p>

  <p>Horace, Albay Cox’un kucağından atlayıp bağırarak, koklayarak ve her yere birden çişini yapmaya çalışarak koşturmaya başladı.</p>

  <p>Kurtulanlar gözlerine inanamayarak New England sabahına bakıyorlardı. Ve üstlerinde onları esir eden engel hâlâ yükseliyor, giderek hızlanıyor, çizgi haline geliyordu.</p>

  <p>Kubbe’nin bulunduğu yerden bir kuş geçti ve hâlâ Rommie tarafından taşınmakta olan Alice Appleton ona bakıp güldü.</p>
</body>
</html>
