<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark8"></a><span style="font-weight:bold;">9</span></h2>

  <p>Koca Jim yüzünde <span style="font-style:italic;">Gördün mü? Bak başına neler geldi</span> tebessümüyle Rusty’ye bakıyordu. Sonra Carter’la Freddy Denton’a döndü. “Baylar, Bay Everett’in bana baskı yaptığını sizler de duydunuz mu?”</p>

  <p>Freddy, “Kesinlikle,” dedi.</p>

  <p>“Çekilmeyi reddettiğim takdirde beni hayati bir ilaçtan mahrum bırakmakla tehdit ettiğini de duydunuz mu?”</p>

  <p>Carter, “Evet,” dedi ve Rusty’yi kötü bir bakışla ödüllendirdi. Rusty onun bu kadar aptal olmayı becerebilmesine şaşıyordu.</p>

  <p>Uzun bir gün oldu, kabul etmek lazım.</p>

  <p>“Söz konusu ilaç verapamil diye bir şey olabilir, şu uzun saçlı herifin enjekte ettiğinden.” Koca Jim başka bir nahoş tebessümle yine küçük dişlerini sergiledi.</p>

  <p>Verapamil. Rusty, Koca Jim’in hasta kartını alıp incelemediği için kendine küfretti. Son küfrü de olmayacaktı.</p>

  <p>Koca Jim, “Sizce burada ne tür bir suç işlendi?” diye sordu. “Cinayet tehdidi mi?”</p>

  <p>Freddy, “Kesinlikle, artı zorbalık,” dedi.</p>

  <p>Carter, “Tam bir cinayet teşebbüsü,” diye ekledi.</p>

  <p>“Peki kim yaptırdı bunu ona?”</p>

  <p>Carter, “Barbie,” dedi ve Rusty’nin ağzına bur yumruk indirdi. Rusty bunu hiç beklemiyordu ve elini kaldırmayı bile akıl edemedi. Geriye doğru sendeleyip iskemlelerden birine çarptı ve ağzı kanayarak düştü.</p>

  <p>Koca Jim, “Tutuklamaya karşı geldin,” dedi. “Ama bu yetmez. Onu yere yatırın çocuklar. Yerde görmek istiyorum.”</p>

  <p>Rusty kaçmaya çalıştı ama Carter kolunu yakalayıp onu geri döndürdüğünde daha anca ayağa kalkabilmişti. Freddy bacaklarının arkasına bir tekme attı. Carter itti. Rusty yere düşerken, <span style="font-style:italic;">tıpkı okul bahçesindeki çocuklar gibi,</span> diye düşündü.</p>

  <p>Carter yanına geldi. Rusty bir yumruk savurdu. Yumruğu Carter’ın sol yanağına isabet etti. Carter sinek kovar gibi sabırsız bir hareketle başını salladı. Bir süre sonra Rusty’nin göğsüne oturmuş suratına sırıtmaktaydı. Evet tam okuldaki gibiydi ama burada çocukları ayıracak bir gözetmen yoktu.</p>

  <p>Başını artık ayağa kalkmış olan Rennie’ye çevirdi. “Bunu yapmak istemezsin,” diye soludu. Kalbi küt küt atıyordu. Güçlükle nefes alabiliyordu. Thibodeau çok ağırdı. Freddy Denton da ikisinin arasına diz çökmüştü. Rusty’ye o acımasız dövüşlerde hakemlik yapanları hatırlatıyordu.</p>

  <p>Koca Jim, “Ama istiyorum Everett,” dedi. “Aslında Tanrı seni kutsasın, mecburum. Freddy cep telefonumu al. Göğüs cebinde, kırılmasını istemem. Bu lüzumsuz herif çalmıştı. Karakola götürünce bunu da ekle suç listesine.”</p>

  <p>Rusty, “Başkaları da biliyor,” dedi. Kendini hiç bu kadar çaresiz hissetmemişti. Ve bu kadar budala. Jim Rennie’yi hafife alan ilk kişinin kendisi olmadığını söylemek de işe yaramıyordu. “Başkaları da haberdar yaptıklarından.”</p>

  <p>Koca Jim, “Olabilir,” dedi. “Ama kim onlar? Dale Barbara’nın diğer arkadaşları. Yiyecek isyanını başlatan, gazete ofisini yakan insanlar. Hatta Kubbe’yi yaratanlar da onlar, bundan hiç şüphem yok. Bence bu da bir tür hükümet deneyi. Ama biz kobay değiliz. Öyle değil mi Carter?”</p>

  <p>“Değiliz.”</p>

  <p>“Freddy daha ne bekliyorsun?”</p>

  <p>Freddy suratında bir “Şimdi Anladım.” ifadesiyle Koca Jim’i dinliyordu. Koca Jim’in telefonunu Rusty’nin göğüs cebinden alıp koltuklardan birine attı. Sonra tekrar Rusty’ye döndü. “Ne zamandır planlıyordunuz bunu? Ne yapacağımızı görebilmek için bizi o Kubbe’nin altına hapsetmeyi ne zamandır düşünüyordunuz?”</p>

  <p>Rusty, “Freddy ağzından çıkanı kulağın duysun,” dedi. Sözleri fısıltı halinde çıkmıştı. Ama Thibodeau gerçekten çok ağırdı. “Delilik bu. Hiç anlamı yok. Göremiyor musun ki..”</p>

  <p>Koca Jim, “Elini yerde tut,” dedi. “Sol elini.”</p>

  <p>Freddy söyleneni yaptı. Rusty mücadele etmeye çalıştı, ama Thibodeau kollarını sıkıca tutarken yapabileceği fazla bir şey yoktu.</p>

  <p>“Bunu yaptığım için kusura bakma ahbap, ama bu kasabadaki insanların teröristleri kontrol altına aldığımızı bilmesi lazım.”</p>

  <p>Rennie üzülürmüş gibi yapsa da ayakkabısının topuğunu -hem de yüz yirmi kiloluk olanca ağırlığıyla- Rusty’nin sol eline indirdiğinde, Rusty ikinci üyenin gabardin pantolonunda farklı bir hareketlenme görmüştü. Bundan zevk alıyordu ve bu zevk sadece beyinsel değildi.</p>

  <p>Sonra topuk bastırdı ve ezdi, sert, daha sert, daha da sert bir şekilde. Harcadığı çabadan Koca Jim’in suratı kırışmıştı. Gözlerinin altı bile ter içindeydi. Dilini dişlerinin arasına kıstırmıştı.</p>

  <p>Rusty, <span style="font-style:italic;">bağırma,</span> diye düşündü. Yoksa <span style="font-style:italic;">Ginny de gelir ve onu da ateşe atmış olursun. Ayrıca bunu yapmanı istiyor. Bu zevki verme şu herife.</span></p>

  <p>Fakat Koca Jim’in topuğunun altından ilk çatırtıyı duyduğunda haykırdı. Elinde değildi.</p>

  <p>Bir çatırtı daha oldu. Sonra bir tane daha.</p>

  <p>Koca Jim tatmin olmuş bir halde geri çekildi. “Ayağa kaldırın ve hapse atın. Arkadaşını ziyaret etsin bakalım.”</p>

  <p>Freddy, Rusty’nin daha şimdiden şişmeye başlayan elini inceledi. Üç parmağı fena halde bükülmüştü. “Kırılmış,” dedi.</p>

  <p>Ginny kapıda belirmişti, gözleri kocamandı. “Ne yapıyorsunuz Tanrı aşkına?”</p>

  <p>Carter, Rusty Everett’i ayağa dikerken Freddy, “Bu piçi zorbalık, gasp ve cinayete teşebbüs suçlarından tutukluyoruz,” dedi. “Ve bu daha bir başlangıç. Tutuklamaya direndi. Lütfen kenara çekilin ham’fendi.”</p>

  <p>Ginny, “Delirmişsiniz siz!” diye bağırdı. “Rusty, elin!”</p>

  <p>“Ben iyiyim. Linda’yı ara. Bu gangsterlerin..”</p>

  <p>Devam edemedi. Carter ensesinden sıkarak başı öne eğik vaziyette kapıya doğru sürüklüyordu. Kulağına, “O yaşlı adamın senin kadar doktorluk yapabileceğini bilsem seni kendi ellerimle öldürürdüm,” diye fısıldadı.</p>

  <p>Carter koridorda çekiştirirken Rusty, <span style="font-style:italic;">dört gün geçti ve bunca şey değişti,</span> diye düşündü. Yalpalıyor ve ensesindeki baskı yüzünden neredeyse iki büklüm yürüyordu. Sol eli artık el değil bileğinin altında zonklayan bir acı topağıydı. <span style="font-style:italic;">Sadece dört gün geçti.</span></p>

  <p>Acaba deri kafalar -her ne veya her kimseler- bu gösteriden eğleniyor mudur diye merak etti.</p>
</body>
</html>
