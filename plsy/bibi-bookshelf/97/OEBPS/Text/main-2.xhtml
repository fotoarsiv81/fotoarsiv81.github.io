<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">4</span></h2>

  <p>McCain’lerin evinde kimsecikler yoktu.</p>

  <p>Kahrolası bir kişi bile.</p>

  <p>Junior epeyce akçaağaç yaprağını dökerek yolun öbür tarafına geçti, gördüklerini bir de oradan kontrol etmek istemişti: ev karanlıktı, Henry McCain’in 4 Runner’ıyla LaDonna’nın Prius’u hâlâ ortalıkta yoktu. Bu kadarı doğru olamayacak kadar iyiydi, fazla iyi.</p>

  <p>Belki kasaba meydanındaydılar. Bu gece meydanda bir sürü insan vardı. Muhtemelen elektrik kesintisini konuşuyorlardı ama Junior daha önce elektrikler kesildiğinde böyle bir kalabalığı dışarıda görmemişti; insanların&nbsp;çoğu, kahvaltıya kalktıkları zaman elektriklerin gelmiş olacağından emin&nbsp;bir şekilde -tabii fırtına filan çıkmadıkça- evlerine gidip yatmışlardı.</p>

  <p>Belki de bu elektrik kesintisi birtakım önemli kazalara, televizyonların normal program akışını kesip verdiği türden olaylara yol açmıştı. Junior, Angie’nin başına kendi kazası geldikten bir süre sonra bir moruğun neler oluyor diye sorduğunu belli belirsiz hatırlar gibiydi. Her şekilde Junior buradan giderken kimseyle konuşmamaya özen göstermişti. Başını öne eğip yakasını kaldırarak anacaddeden yürümüştü (hoş, neredeyse Sweetbriar Rose’dan çıkan Anse’yle çarpışıyordu). Sokak lambaları yanmıyordu ve&nbsp;bu da kimliğini gizlemesini kolaylaştırmıştı. Tanrıların başka bir armağanı.</p>

  <p>Ve şimdi de bu. Üçüncü armağan. Devasa bir tane. Angie’nin cesedinin hâlâ bulunmamış olması sahiden mümkün müydü? Yoksa bir tuzağa mı düşüyordu? Junior, Castle ilçe şerifinin veya bir eyalet polis dedektifinin <span style="font-style:italic;">sadece izleyip beklememiz gerekiyor çocuklar,</span> dediğini görür gibi oluyordu. <span style="font-style:italic;">Katiller daima cinayet mahalline döner. Bunu herkes bilir.</span></p>

  <p>Televizyon zırvaları. Yine de, karşıya geçerken (kendi dışında bir güç tarafından sürüklenir gibi) bir anda spotların üstüne tutulacağını, onu kartona iğnelenen bir kelebek gibi zımbalayacaklarını, birilerinin, muhtemelen&nbsp;bir megafonla...”</p>

  <p>Olduğun yerde kal ve ellerini kaldır!” diye bağıracağını sanıyordu.</p>

  <p>Hiçbir şey olmadı.</p>

  <p>McCain bahçe yolunun sonuna vardığında kalbi yerinden fırlayacakmış gibi atıyor, bütün kanı şakaklarında zonkluyordu (ama hâlâ başı ağrımıyordu ve bu da iyiye alametti), ev karanlık ve sessizdi. Bitişikteki Grinnel’lerde&nbsp;bir tane çalıştığı halde burada jeneratör bile çalışmıyordu.</p>

  <p>Junior omzunun üstünden baktı ve ağaçların üstünden yükselen muazzam beyaz bir ışık kubbesi gördü. Kasabanın güney ucunda bir yerlerden veya belki de Motton’un üstünden yükselmişti. Acaba orası elektriklerin kesilmesine yol açan olay yeri miydi? Muhtemelen.</p>

  <p>Tekrar arka kapıya gitti. Angie’nin olayından beri kimse gelip gitmemiş gibi ön kapı hâlâ kilitliydi ama içeri önden girmek istemiyordu. Mecbur kalsa girerdi fakat belki de girmezdi. Ne de olsa kaçış halindeydi.</p>

  <p>Kapı kulpunu çevirdi.</p>

  <p>Junior kafasını mutfağa doğru uzattı ve kan kokusunu hemen aldı, sprey kumaş kolası kokusu gibiydi ama bayatlamışı. “Hey? Selam? Kimse&nbsp;var mı?” dedi. Kimse olmadığı aşikâr gibiydi ama biri varsa, mesela inanılmaz bir tesadüfle Henry veya LaDonna arabalarını meydana park edip yürüyerek dönmüşlerse (ve de her nasılsa kızlarının mutfakta yatan cesedini&nbsp;görmemişlerse) çığlık atacaktı. Evet! Çığlık atıp cesedi keşfetmiş olacaktı.&nbsp;Adli tıp minibüsünü bununla kandıramazdı ama biraz zaman kazanabilirdi.</p>

  <p>“Merhaba? Bay McCain? Bayan McCain?” Ve sonra ani bir ilhamla, “Angie? Evde misin?”</p>

  <p>Öldürmüş olsa ona da seslenir miydi? Tabii ki hayır! Fakat sonra aklına feci bir düşünce geldi: Ya kız cevap verseydi? Yattığı yerden? Gırtlağı kanla dolu olarak?</p>

  <p>“Kendini toparla,” diye mırıldandı. Evet toparlanması lazımdı ama zor işti. Özellikle de karanlıkta. Üstelik, İncil’de de hep böyle şeyler olurdu. Bazen insanlar <span style="font-style:italic;">Yaşayan Ölüler Gecesi</span>'ndeki gibi dirilirdi-.</p>

  <p>“Evde kimse var mı?”</p>

  <p>Yok. Kimsecikler yoktu.</p>

  <p>Gözleri karanlığa alışmıştı ama yeterli değildi. Bir ışık lazımdı. Evden bir fener alması gerekirdi ama düğmeye basıp ışıkları açmaya alışkın olunca&nbsp;böyle şeyleri unutmak kolay oluyordu. Junior, Angie’nin cesedinin üstünden&nbsp;atlayarak mutfağı geçti ve öbür uçtaki iki kapıdan ilkini açtı. Kilerdi. Raflardaki kavanoz ve konserveleri güçlükle seçebiliyordu. Öteki kapıyı denedi ve şansı yaver gitti. Burası çamaşırhaneydi. Ve sağındaki rafta duran şeyin şekli onu yanıltmıyorsa talihi devam ediyordu.</p>

  <p>Yanılmamıştı. Yepyeni bir fenerdi bu. Mutfakta fenerle dolaşmak konusunda dikkatli olması lazımdı -panjurları kapatmak harika olurdu- fakat çamaşırhanede feneri dilediği gibi dolaştırabilirdi. Burada olurdu.</p>

  <p>Sabun tozu. Çamaşır suyu. Yumuşatıcı. Bir kovayla bir yer sileceği. Güzel. Jeneratörsüz sadece soğuk su olacaktı ama muhtemelen musluklarda&nbsp;bir kovalık su kalmıştı, ayrıca bir de klozet tankları vardı. Zaten istediği de&nbsp;soğuk suydu. Kan lekesine soğuk su.</p>

  <p>Babasının, “temiz ev, temiz el, temiz yürek.” teşvikleriyle bir zamanlar annesinin olduğu gibi o da zebani gibi bir temizlikçi olacaktı. Kanı temizleyecekti. Sonra da dokunduğunu hatırladığı her yeri ve farkında olmadan dokunmuş olabileceği her şeyi silecekti. Ama önce...</p>

  <p>Ceset. Cesedi halletmesi lazımdı.</p>

  <p>Junior şimdilik kilerin işini göreceğini düşündü. Cesedi kollarından tutup sürükledi, sonra da kolları bıraktı: küt. Ondan sonra çalışmaya başladı. Önce buzdolabı süslerini yerine yerleştirir ve panjurları kapatırken içinden şarkı söylüyordu. Musluktan akan son su kovayı neredeyse ağzına kadar&nbsp;doldurmaya yetmişti. Bir ikramiye daha.</p>

  <p>Kapıya vurulduğunda hâlâ ovalıyordu, iş iyi başlamıştı ama bitmesine çok vardı.</p>

  <p>Junior gözleri fal taşı gibi açılmış, dudakları dehşet içinde gerilmiş olarak başını kaldırdı.</p>

  <p>“Angie?” Bir kızdı ve ağlıyordu. “Angie orada mısın?” Biraz daha vuruldu ve sonra kapı açıldı. Anlaşılan Junior’ın şansı dönmüştü. “Angie lütfen burada ol. Garajda arabanı gördüm...”</p>

  <p>Lanet olsun! Garaj! Kahrolası garaja hiç bakmamıştı!</p>

  <p>“Angie?” Yine hıçkırıklar. Tanıdığı biriydi. Hey Tanrım, yoksa o salak Dodee Sanders mıydı? Tabii ya. “Angie, annemin öldüğünü söylüyorlar! Bayan Shumway öldü dedi!”</p>

  <p>Junior, kızın çıkıp Angie’nin yatak odasına gitmesini diledi. Ama o karanlıkta zorlukla ilerleyerek koridordan mutfağa doğru geliyordu.</p>

  <p>“Angie? Mutfakta mısın? Bir ışık gördüm gibime geldi.”</p>

  <p>Junior’ın başı yine ağrımaya başlamıştı ve bu, işine burnunu sokan uyuşturucu müptelası fahişenin suçuydu. Bundan sonra yaşanacaklar da...&nbsp;onun suçu olacaktı.</p>
</body>
</html>
