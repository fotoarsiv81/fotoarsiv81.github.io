<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">11</span></h2>

  <p>Carter ana sığınağa döndüğünde Chester’s Mill’in ikinci üyesi, önünde papağan resmi bulunan bir kutudan gevrek yiyordu. Carter bu efsanevi kuşu çocukluğundaki kahvaltılardan hatırlıyordu: Froot Loops’un baş azizi Tukan Sam.</p>

  <p>Carter, <span style="font-style:italic;">herhalde feci bayattır,</span> diye düşündü ve bir an için patronuna acır gibi oldu. Sonra yetmiş küsur saatle seksen veya yüz küsur saatlik havayı düşünüp yüreğini katılaştırdı.</p>

  <p>Koca Jim kutudan biraz daha götürdü, sonra Carter’ın elindeki Beretta’yı gördü.</p>

  <p>“Bak bak,” dedi.</p>

  <p>“Kusura bakma patron.”</p>

  <p>Koca Jim elini açtı ve avucundaki gevrekleri tekrar kutuya boşalttı, fakat eli yapış yapıştı ve parlak renkli gevrek halkalarının bir kısmı parmaklarıyla avucunda kaldı. Alnında terler belirmişti.</p>

  <p>“Oğlum, yapma bunu.”</p>

  <p>“Yapmak zorundayım Bay Rennie. Şahsi bir mesele değil.”</p>

  <p>Kesinlikle değildi. Bir parçacık bile. Sadece buraya tıkılıp kalmışlardı o kadar. Ve bunlar Koca Jim’in kararlarının sonucu olduğuna göre bedelini de o ödeyecekti.</p>

  <p>Koca Jim Froot Loops kutusunu yere bıraktı. Bunu, dikkat etmezse kutunun parçalanacağından korkarmış gibi özenle yapmıştı. “Peki ne o zaman?”</p>

  <p>“Sadece hava..”</p>

  <p>“Hava. Anlıyorum.”</p>

  <p>“Silahı arkama saklayarak gelip başınıza bir kurşun sıkabilirdim ama bunu yapmak istemedim. Hazırlanmanız için vakit tanımak istedim. Çünkü bana iyi davrandınız.”</p>

  <p>“O zaman bana acı çektirme oğlum. Madem şahsi bir şey değil acı çektirme bana.”</p>

  <p>“Kıpırdamadan durursanız çekmezsiniz. Ben de çabuk olurum. Ormanda yaralı bir geyiği vurur gibi.”</p>

  <p>“Bunu konuşabilir miyiz?”</p>

  <p>“Hayır efendim. Kararımı verdim ben.”</p>

  <p>Koca Jim başını salladı. “Pekâlâ o zaman. Önce dua edebilir miyim? Buna izin verir misin?”</p>

  <p>“Evet efendim, isterseniz dua edebilirsiniz. Ama çabuk olun. Benim için de zor bir durum, anlarsınız ya.”</p>

  <p>“Eminim ki öyledir. Sen iyi bir çocuksun oğlum.”</p>

  <p>On dört yaşından beri ağlamamış olan Carter gözlerinde bir yanma hissediyordu. “Bana oğlum demek işinize yaramayacak.”</p>

  <p>“Bana yarıyor. Ve seni harekete geçmiş görmek... bu da yarıyor.”</p>

  <p>Koca Jim ağır gövdesini kanepeden kaldırıp dizlerinin üstüne çöktü. Bunu yaparken Froot Loops kutusunu ezmiş ve hazin bir çatırtı çıkarmıştı. “Son yemek olarak fazla sayılmaz bu kadarını söyleyebilirim.”</p>

  <p>“Hayır, herhalde sayılmaz. Üzgünüm.”</p>

  <p>Artık sırtı Carter’a dönük olan Koca Jim iç geçirdi. “Ama bir iki dakikaya kadar Tanrı’nın masasında rozbif yiyor olacağım için mesele yok.” Tombul parmaklarından birini kaldırıp ensesine götürdü. “Tam buraya. Beyin köküne. Tamam mı?”</p>

  <p>Carter yutkundu, sanki koca bir saç topağı yutuyormuş gibiydi. “Evet efendim.”</p>

  <p>“Sen de benimle dua etmek ister misin oğlum?”</p>

  <p>Gözyaşı dökmediği gibi uzun süredir dua da etmemiş olan Carter neredeyse evet diyecekti. Sonra patronun sinsi olabileceğini hatırladı. Muhtemelen şu anda sinsilik etmiyordu, bunları aşmıştı ama Carter bu adamı işbaşında görmüştü ve risk alamazdı. Başını salladı. “Siz duanızı edin. Ve amine kadar gelmek istiyorsanız kısa bir dua olsun.” Koca Jim dizlerinin üzerinde, sırtı Carter’a dönük olarak ellerini ağırlığı yüzünden hâlâ inik olan kanepe minderine koydu. “Yüce Tanrım, ben hizmetkârın James Rennie’yim. Galiba istesem de istemesem de sana geliyorum. Fincan dudaklarıma kadar geldi ve ben..”</p>

  <p>Hıçkırdı.</p>

  <p>“Işığı söndür Carter. Senin önünde ağlamak istemiyorum. Bir erkek öyle ölmemeli.”</p>

  <p>Carter silahı namlusu neredeyse Koca Jim’in ensesine değecek kadar uzattı. “Tamam, ama bu son arzunuz.” Sonra ışığı kapattı.</p>

  <p>Bunu yaptığı anda hata olduğunu anlamıştı ama çok geçti artık. Patronun hareket ettiğini duydu ve kalp hastası iriyarı bir adam için bayağı hızlıydı. Carter ateş etti ve namluda oluşan parlamanın ışığında kanepe minderinde bir delik açıldığını gördü. Koca Jim artık önünde diz çökmüyordu ama ne kadar çevik olursa olsun fazla uzağa gitmiş de olamazdı. Carter feneri yakmaya çalışırken Koca Jim daha önce çekmeceden aldığı kasap bıçağını savurdu ve on beş santimlik çelik Carter Thibodeau’nun karnına girdi.</p>

  <p>Acıyla bağırıp tekrar ateş etti. Koca Jim merminin kulağının dibinden geçişini hissetti ama geri çekilmedi. Onun da beyninde hayatta kalma bekçisi vardı, ona yıllardır başarıyla hizmet eden bir bekçi olmuştu ve şimdi geri çekilirse öleceğini söylüyordu. Debelenerek ayağa kalktı, kalkarken de sapından tuttuğu bıçağı yukarı doğru çekerek kendini Koca Jim’den üstün sanan salak oğlanı ikiye ayırdı.</p>

  <p>Carter karnı yarılırken tekrar bağırdı. Koca Jim’in yüzüne kan damlaları fışkırmıştı, bunları oğlanın son nefesiyle püskürttüğünü umuyordu. Carter’ı geri itti. Yere düşen fenerin ışığında Carter karnını tutarak arkaya doğru savruldu. Parmaklarının arasından kan sızıyordu. Raflara çarptı ve bir Vigo Sardalyeleri, Snow Kızarmış Midyeleri ve Campbell Çorbaları yağmuruyla birlikte dizlerinin üzerine yığıldı. Bir an için öyle kaldı, sanki tekrar düşünmüş ve sonunda dua etmeye karar vermişti. Saçı yüzüne sarkıyordu. Sonra rafları tutan eli gevşedi ve yere devrildi.</p>

  <p>Koca Jim bıçağı düşündü ama kalbinde sorun olan biri için (şu kriz biter bitmez kalbiyle ilgileneceğine yemin etmişti tekrar) ağır işti. Onun yerine Carter’ın tabancasını aldı ve aptal oğlanın yanına gitti.</p>

  <p>“Carter? Hâlâ bizimle misin?”</p>

  <p>Carter inledi, dönmeye çalıştı, sonra caydı.</p>

  <p>“Şimdi tam senin söylediğin gibi ensene bir kurşun sıkacağım. Ama önce sana son bir tavsiyede bulunmak istiyorum. Dinliyor musun beni?” Carter yine inledi. Koca Jim bunu olumlu cevap olarak algıladı. “Tavsiyem şu: bir politikacıya asla dua etsin diye zaman tanıma.” Sonra tetiğe bastı.</p>
</body>
</html>
