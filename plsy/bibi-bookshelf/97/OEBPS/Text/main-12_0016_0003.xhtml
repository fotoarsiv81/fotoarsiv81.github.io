<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark3"></a><span style="font-weight:bold;">6</span></h2>

  <p>Julia viskisini yudum yudum içiyordu ama kadın polisler hızla bitirmişlerdi. Sarhoş olmamışlardı ama dilleri çözülmüştü.</p>

  <p>Jackie Wettington, “İşin aslı şu ki, dehşet içindeyim,” dedi. Başını önüne eğmiş boş bardağıyla oynuyordu, ama Piper bir yudum daha koymayı önerince başını salladı. “Duke yaşasaydı bunlar asla olmazdı. Hep bunu düşünüyorum. Barbara’nın karısını öldürdüğünü düşünse bile her şeyi usulünce yapardı. O böyleydi. Özellikle bir kurbanın babasını aşağı indirip sanıkla yüzleştirmek? Asla.” Linda da onaylamasına başını sallıyordu. “Adama neler olabileceğinden korkuyorum. Üstelik..”</p>

  <p>Julia, “Barbie’ye olabiliyorsa herkese de olabilir, öyle değil mi?” dedi.</p>

  <p>Jackie başıyla onayladı. Dudaklarını kemiriyordu. Bardağıyla oynuyordu. “Onun başına bir şey gelirse -ki linç türünden bir şeyi kast etmiyorum- bir daha bu üniformayı giyebileceğimden emin değilim.”</p>

  <p>Linda’nın asıl derdi daha basitti. Kocası Barbie’nin masum olduğuna inanıyordu. Öfkesinin zirvesindeyken (ve McCain’lerin kilerinde buldukları gözünün önündeyken) bu fikri reddetmişti - ne de olsa Barbie’nin künyeleri Angie McCain’in gri ve katılaşmış elinde duruyordu. Fakat düşündükçe endişesi daha da artmıştı. Kısmen Rusty’nin yargılarına saygı duymasından, ama aynı zamanda Barbie’nin Randolph’un şok tabancasıyla bayıltmadan önce söylediklerinden. <span style="font-style:italic;">Kocanıza cesetleri muayene etmesini söyleyin. Cesetleri mutlaka muayene etmeli!</span></p>

  <p>Jackie bardağıyla oynamaya da devam ederek, “Ve bir şey daha var,” dedi. “Sırf bağırdı diye mahkûma şok vermezsin. Cumartesi geceleri, özellikle de büyük maçlardan sonra aşağının hayvanat bahçesine döndüğü zamanlar olurdu. Bırakırsın bağırırlar. Eninde sonunda yorulup uyuyakalırlar zaten.”</p>

  <p>Bu arada Julia, Linda’yı inceliyordu. Jackie sözünü bitirince, “Barbie’nin dediklerini tekrar eder misiniz?” dedi.</p>

  <p>“Rusty’nin cesetleri muayene etmesini istedi, özellikle de Brenda Perkins’inkini. Hastaneye götürmeyeceklerini söyledi. Bunu biliyordu. Cesetler cenaze evinde ve bu doğru değil.”</p>

  <p>Romeo, “Eğer cinayetse komik bile,” dedi. “Kuzenine üzüldüm rahip.”</p>

  <p>Piper elini sallayarak o kısmı geçiştirdi. “Eğer onları o öldürdüyse niye cesetlerin muayene edilmesi için ısrar etsin ki? Öte yandan, o öldürmediyse belki otopsinin onu aklayacağını düşünüyordur.”</p>

  <p>Julia, “Son kurban Brenda’ymış, öyle mi?” dedi.</p>

  <p>Jackie, “Evet,” dedi. “Katılaşmıştı ama tamamen değil. En azından bana öyle geldi.”</p>

  <p>Linda da, “Katılaşmamıştı,” dedi. “Ve ölüm katılığı ölümden aşağı yukarı üç saat sonra başladığına göre Brenda muhtemelen sabah dörtle sekiz arasında ölmüş. Bence sekize doğru ama doktor olmadığım için bu sadece bir tahmin.” İçini çekip elini saçından geçirdi. “Rusty de değil ama çağırılsaydı ölüm saatini tespit ederdi. Kimse çağırmadı. Ben de dahil. O kadar korkmuştum ki... bir sürü şey oluyordu..”</p>

  <p>Jackie bardağını kenara bıraktı. “Baksana Julia - bu sabah siz Barbie ile süpermarketteydiniz değil mi?”</p>

  <p>“Evet.”</p>

  <p>“Dokuzu biraz geçiyordu. İsyan o sırada başladı.”</p>

  <p>“Evet.”</p>

  <p>“Önce o mu gelmişti, siz mi? Çünkü ben bilmiyorum.”</p>

  <p>Julia da hatırlayamıyordu ama önce giden kendisiymiş gibi geliyordu -sonra Barbie gelmişti, Rose Twitchell’le Anson Wheeler’dan hemen sonra.</p>

  <p>“Ortalığı yatıştırdık,” dedi. “Ama nasıl yapacağımızı o gösterdi. Muhtemelen bir sürü insanı daha kötü yaralanmaktan kurtardı. Bunu kilerde bulduklarınızla bağdaştıramıyorum. Ölümlerin sırası hakkında bir fikriniz var mı? Yani Brenda’nın sonuncu oluşu dışında?”</p>

  <p>Jackie, “Angie ile Dodee ilkmiş,” dedi. “Onlardaki bozulma Coggins’ tekinden fazlaydı, demek ki sonra da o.”</p>

  <p>“Cesetleri kim bulmuş?”</p>

  <p>“Junior Rennie. Angie’nin arabasını garajda görünce şüphelenmiş. Ama bu önemli değil. Burada önemli olan Barbara. Rose’la Anse’den sonra geldiğine emin misiniz? Çünkü bu iyi görünmüyor.”</p>

  <p>“Eminim çünkü Rose’un aracında değildi. Minibüsten sadece ikisi indi. Peki insanları öldürmekle meşgul değilse neredeydi o zaman?..” Ama bu aşikârdı. “Piper, telefonunu kullanabilir miyim?”</p>

  <p>“Tabii ki.”</p>

  <p>Julia çabucak broşür kalınlığındaki telefon rehberine baktı, sonra Piper’in cep telefonundan lokantayı aradı. Rose’un açışı gayet sertti. “<span style="text-decoration:underline;">İk</span>inci bir duyuruya kadar kapalıyız. Birtakım hergeleler aşçımı tutukladı.”</p>

  <p>“Rose? Ben Julia Shumway.”</p>

  <p>“Ah. Julia.” Rose’un kavgacı sesi ancak biraz değişmişti. “Ne istiyorsun?”</p>

  <p>“Barbie lehine bilgi toplamaya çalışıyorum. Yardım etmek ilgini çeker mi?”</p>

  <p>“Elbette. Barbie’nin o insanları öldürdüğünü iddia etmek gülünç. Neyi bilmek istiyorsun?”</p>

  <p>“Yemek Dünyası’ndaki isyan başladığında lokantada olup olmadığını.”</p>

  <p>“Tabii ki buradaydı” Rose şaşırmışa benziyordu. “Kahvaltıdan sonra başka nerede olacaktı ki? Anson’la ben çıkarken o da ızgaraları temizliyordu.”</p>
</body>
</html>
