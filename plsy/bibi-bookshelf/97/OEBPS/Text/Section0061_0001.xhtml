<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark4"></a><span style="font-weight:bold;">7</span></h2>

  <p>Başkan’ın -bol bol teselli eden, çok az bilgi veren- konuşması 24. 21’de bitti. Rusty Everett konuşmayı hastanenin üçüncü katındaki bekleme salonunda seyrettikten sonra çizelgeleri son kez kontrol edip evine gitti. Tıp kariyerinde bundan daha fazla yorulduğu günler de olmuştu ama hiç bu kadar ümitsizliğe düşmemiş veya gelecek için kaygı duymamıştı.</p>

  <p>Ev karanlıktı. Linda’yla geçen yıl (ve evvelki yıl) jeneratör alma meselesini konuşmuşlardı, çünkü her kış Chester’s Mill’de dört, beş gün elektrik kesilirdi ve genelde yazları da arada bir kesildiği olurdu; Batı Maine Elektrik santrali en güvenilir servis sağlayıcılarından sayılmazdı. Sonuçta buna güçlerinin yetmeyeceğine karar vermişlerdi. Belki Lin tam zamanlı çalışmış olsa alabilirlerdi ama kızlar küçükken ikisi de bunu istemiyordu.</p>

  <p><span style="font-style:italic;">En azından güzel bir sobamız ve bir sürü odunumuz var. Gerekirse bunları</span> kullanırız.</p>

  <p>Torpido gözünde bir fener vardı ama yakınca beş saniyeliğine cılız bir ışık verdi ve öldü. Rusty bir küfür mırıldandı ve ertesi gün, daha doğrusu bugün, hemen pil almaya karar verdi. Tabii dükkânlar açık olursa.</p>

  <p><span style="font-style:italic;">On iki yıl sonra burada yolumu bulamıyorsam maymunum demektir.</span></p>

  <p>Evet. Zaten kendini biraz maymun gibi hissediyordu bu gece... yeni yakalanmış ve kafese kapatılmış bir maymun. Ve kesinlikle öyle kokuyordu. Belki yatmadan önce bir duş...</p>

  <p>Ama yok. Elektrik yoksa duş da olmazdı.</p>

  <p>Berrak bir geceydi ve ay olmadığı halde evin üzerinde milyonlarca yıldız vardı ve her zamanki gibi görünüyorlardı. Belki de tepede engel yoktu. Başkan o meseleye değinmemişti, yani belki araştırmakla görevli olanlar da daha bilmiyordu. Eğer Chester’s Mill garip bir kavanozun içine hapsolmamış da yeni oluşan bir kuyunun dibinde kalmışsa işler yürüyebilirdi. Hükümet havadan yardım yapabilirdi. Eyalet gelecek milyonları harcamaya kıyarsa paraşütle kek ve birkaç tane aptal jeneratör atabilirlerdi.</p>

  <p>Anahtarını elinde tutarak veranda basamaklarını çıktı ama kapıya ulaşınca zilden sarkan bir şey gördü. Eğilip gözlerini kısarak yakından baktı ve gülümsedi. Mini bir fener sıkıştırılmıştı zile. Burpee’nin yaz sonu indirimli satışlarında Linda bunlardan beş, altı paket almıştı. O sıralar Huysuz bunu gereksiz masraf olarak görmüştü, hatta <span style="font-style:italic;">kadınlar indirimlerde olur da erkekler dağa çıkar diye bir şeyler alıyor, çünkü kendileri orada</span> diye düşündüğünü hatırlıyordu.</p>

  <p>Fenerin dibinde küçük madeni bir halka vardı. Huysuz’un eski tenis ayakkabılarından birinin bağcığı halkadan geçirilmişti. Bağcığa da bir not iliştirilmişti. Kâğıdı alıp feneri üstüne tuttu.</p>

  <p><span style="font-style:italic;">Merhaba tatlı adam. Umarım iyisindir. İki J nihayet yatağa düştü. ikisi de endişeli ve üzgündü ama sonunda bayıldılar. Yarın bütün gün görevliyim ve 7’den 7’ye demek istiyorum, Peter Randolph öyle dedi (yeni şefimiz - AHH). Marta Edmunds kızları alacağını söyledi, yani Tanrı Marta’yı korusun. Beni uyandırmamaya çalış. (Hoş uyuyamamış da olabilirim. ) Zor günler geçireceğimizden korkuyorum ama bunu da atlatırız. Çok şükür kilerde bol yiyeceğimiz var.</span></p>

  <p><span style="font-style:italic;">Tatlım, yorgun olduğunu biliyorum ama Audrey’yi yürüyüşe çıkarabilir misin? Hâlâ o garip inleme nöbetini yaşıyor. Bunun geleceğini önceden bilmiş olması mümkün mü? Köpekler depremleri hissedermiş, yani belki?..."</span></p>

  <p><span style="font-style:italic;">Judy ile Jannie babalarını sevdiklerini söylediler. Ben de seviyorum.</span></p>

  <p><span style="font-style:italic;">Yarın konuşma fırsatımız olur, değil mi? Konuşup biraz stok yapmak için. Biraz korkuyorum.</span></p>

  <p><span style="font-style:italic;">Lin.</span></p>

  <p>Rusty de korkuyordu ve kendisi muhtemelen on altı saat, hatta daha çok çalışacakken karısının yarın on iki saat çalışmasına kızmıyordu. Ve Judy’le Janelle’nin de kesinlikle korku içindeyken bütün gün Marta’da kalmasına da kızmıyordu.</p>

  <p>Ama sabahın birinde köpeklerini yürüyüşe çıkarmak zorunda oluşuna birazcık kızıyordu. Engelin gelişini önceden algılamış olması mümkündü; köpeklerin sırf depremlere değil birçok doğal olaya hassasiyetleri olduğunu biliyordu. Yalnız durum buysa Linda’yla inleme nöbeti dedikleri şeyin kesilmiş olması gerekmez miydi? Kasabadaki diğer köpeklerin sesi çıkmıyordu. Ne havlayan vardı ne de uluyan. Zaten başka köpeklerin böyle bir nöbete tutulduğunu da duymamıştı.</p>

  <p>Mutfak kapısının kilidini açarken, <span style="font-style:italic;">belki sobanın başındaki minderinde uyuyakalmıştır</span> diye düşünüyordu.</p>

  <p>Audrey uyumuyordu. Hemen yanma geldi, her zaman yaptığı gibi sevinçle hoplayıp zıplamıyordu <span style="font-style:italic;">-eve döndün! Ah çok şükür eve döndün!-</span> ama yan yan, adeta çaktırmadan yaklaşmıştı, sanki başının okşanmasını değil yumruk yemeyi (ki hiç öyle bir şey olmamıştı) bekler gibiydi. Ve evet, o inleme nöbetini yine yapmıştı. Aslında engel gelmeden önce başlamıştı. Birkaç hafta boyunca kesilmiş ve Rusty bittiğini düşünüyordu, ama sonra tekrar başlamıştı, bazen alçak sesle, bazen yüksek sesle inliyordu. Bu gece yüksek sesle inliyordu veya belki de karanlık mutfakta fırının dijital ekranıyla mikrodalga çalışmadığı ve Linda’nın genelde kendisi için açık bıraktığı küçük ışık yanmadığı için öyle geliyordu.</p>

  <p>“Kes şunu kızım,” dedi. “Evi ayağa kaldıracaksın.”</p>

  <p>Ama Audrey kesmedi. Başını yavaşça Rusty’nin dizine sürttü ve elindeki fenerden çıkan parlak, ince ışıkta yüzüne baktı. Rusty bunun yalvaran bir bakış olduğuna yemin edebilirdi.</p>

  <p>“Pekâlâ, pekâlâ,” dedi. “Tamam, yürüyüşe çıkacağız.”</p>

  <p>Köpeğin tasması kiler kapısının yanındaki kancada asılı duruyordu. Rusty onu almaya giderken (feneri bağcıkla boynuna asmıştı) Audrey köpekten daha çok kedi gibi önüne atıldı. Fener yüzünden değilse çelme takmaya çalışıyor gibiydi. Böyle bir günün üstüne bir bu eksikti.</p>

  <p>“Bir dakika, bir dakika, sabret.”</p>

  <p>Fakat köpek Rusty’ye havlayıp geri çekildi.</p>

  <p>“Şışşt! Audrey, şışşt!”</p>

  <p>Ama susmak yerine tekrar havladı, sessiz evin içinde sesi inanılmayacak kadar yüksek çıkıyordu. Rusty hayretle irkildi. Audrey ileri atıldı ve dişleriyle paçasından yakalayıp onu da çekerek koridora dönmeye çalıştı.</p>

  <p>Meraklanmış olan Rusty karşı koymadı. Audrey onun kendiliğinden geldiğini görünce paçasını bırakıp merdivene atıldı. İki basamak çıkıp arkasına baktı ve tekrar havladı.</p>

  <p>Yatak odalarında bir ışık yandı. “Sen misin?” Lin’di, sesi uykuluydu.</p>

  <p>Elinden geldiğince alçak sesle, “Evet benim,” diye seslendi. “Aslında Audrey.”</p>

  <p>Köpeğin peşinden yukarı çıktı. Her zamanki gibi üstlerine atlamak yerine Audrey durmuş arkasına bakıyordu. Köpek besleyenler için hayvanların ifadelerini okumak her zaman mümkündü ve şu anda Rusty’nin gördüğü şey endişeydi. Audrey’nin kulakları gevşek, kuyruğu hâlâ bacaklarının arasındaydı. Eğer bu inleme nöbeti dedikleri şeyse yeni bir düzeye tırmanmıştı. Rusty birden acaba evde bir serseri mi var diye merak etti. Mutfak kapısı kilitliydi, Lin genelde kızlarla yalnızken bütün kapıları kilitli tutardı ama...</p>

  <p>Linda beyaz pamuklu sabahlığının kuşağını bağlayarak merdiven başına gelmişti. Audrey onu görünce bir daha havladı. Çekil-yolumdan havlaması.</p>

  <p>Linda, “Audi, kes şunu!” dedi ama Audrey koşarak yanından geçti, geçerken kadının sağ bacağına öyle hızlı çarptı ki Linda başını duvara vurdu. Sonra da halen ses çıkmamış olan kızların odasına koştu.</p>

  <p>Lin sabahlığının cebinden kendi mini fenerini çıkardı. “Ne halt ediyor bu..”</p>

  <p>Rusty, “Sen yatak odasına dönsen daha iyi olacak galiba,” dedi.</p>

  <p>“Kesinlikle öyle yapacağım!” Koridorda Rusty’nin önünden koşmaya başladı, minik fenerin parlak ışığı da hoplayıp zıplıyordu.</p>

  <p>Kızlar yedi ve beş yaşlarındaydılar ve son zamanlarda Lin’in “mahrem kadınlık halleri.” dedikleri bir döneme girmişlerdi. Audrey kızların kapısına gelip iki ayağının üstünde ön ayaklarıyla kapıyı tırmalamaya başladı.</p>

  <p>Lin kapıyı açarken Rusty de yetişmişti. Audrey kendini içeri attı, Judy’nin yatağına bakmamıştı bile. Beş yaşındaki kızları davul çalsa uyanmazdı.</p>

  <p>Janelle ise uyumuyordu. Uyanık da değildi. İki fenerin ışığı üstüne düşer düşmez Rusty ne olduğunu anlamış ve durumu, ağustostan hatta belki de temmuzdan beri olup biteni daha önce kavramadığı için kendine küfür etmişti. Çünkü Audrey’nin davranışı -inleme nöbeti- her şeyi gözler önüne seriyordu. Gözünün önünde olup bitenleri fark edememişti.</p>

  <p>Gözleri açık ama sadece akları meydanda olan Janelle ıspazmoz<sup>(*)</sup> geçirmiyordu -çok şükür- ama tepeden tırnağa titremekteydi. Üstündeki yorganı ayaklarıyla, muhtemelen tek hamlede açmıştı ve Rusty fenerlerin ışığında pijamasının altındaki ıslaklığı görebiliyordu. Parmakları piyano çalmak üzereymiş gibi bükülmüştü.</p>

  <p><i>Ispazmoz: Aşırı titreme kasılma</i></p>

  <p>Audrey yatağa çıktı, kendinden geçmiş bir şekilde küçük sahibine bakıyordu.</p>

  <p>Linda, <span style="font-style:italic;">“Ne oluyor?”</span> diye haykırdı.</p>

  <p>Öteki yatakta Judy döndü ve konuştu. “Anne? Kahvaltı hazır mı? Otobüsü kaçırdım mı?”</p>

  <p>Linda, <span style="font-style:italic;">“Yardım et ona!”</span> diye bağırdı. <span style="font-style:italic;">“Bir şeyler yap! Ölüyor mu?”</span></p>

  <p>Rusty, “Hayır,” dedi. Beyninin analitik kalan kısmı bunun sadece hafif bir sara nöbeti olduğunu biliyordu, muhtemelen diğerleri de öyleydi yoksa durumu çoktan anlamış olurlardı. Fakat insanın kendi ailesinden biri olunca her şey değişiyordu.</p>

  <p>Judy tüylü hayvanlarını dört bir yana saçarak yatakta doğruldu. Kocaman açılmış gözleri dehşet içindeydi ve Linda onu kucağına alınca da pek rahatlamadı.</p>

  <p><span style="font-style:italic;">“Yapmasın böyle Rusty! Yapmasın!”</span></p>

  <p>Eğer pötimal türünde sara nöbetiyse kendiliğinden kesilirdi.</p>

  <p><span style="font-style:italic;">Lütfen Tanrım kendiliğinden dursun,</span> diye dua etti.</p>

  <p>Jan’in titreyen, savrulan başını avuçlarının arasına alıp yukarı kaldırmaya çalıştı, böylece havayolu açık kalacaktı. Önce başaramadı, kahrolası köpük yastık karşı koyuyordu. Yastığı yere fırlattı. Yastık o arada Audrey’ye çarpmış ama hayvan pek oralı olmayıp gözünü sahibinden ayırmamıştı.</p>

  <p>Rusty şimdi Jannie’nin başını biraz geri çekebilmişti ve kızının nefes aldığını duyabiliyordu. Hızlı hızlı solumuyordu, oksijen almak için çırpınmıyordu da.</p>

  <p>Ağlamaya başlayan Judy, “Anneciğim, Jan... Jan’in nesi var?” diye sordu. “Delirdi mi? Hastalandı mı?”</p>

  <p>Rusty sesinin sakin çıkabildiğine şaşırarak, “Delirmedi sadece azıcık hasta,” dedi. “Hadi annen seni bizim..”</p>

  <p>İkisi birden mükemmel bir uyum içinde, <span style="font-style:italic;">“Hayır!"</span> diye feryat ettiler.</p>

  <p>Rusty, “Tamam,” dedi. “Ama sessiz olman lazım. Uyanınca korkmasın, çünkü zaten korkmuş olacak.”</p>

  <p><span style="font-style:italic;">“Birazcık,”</span> diye düzeltti. “Audi aferin kızım. Sen çok çok iyi bir kızsın.”</p>

  <p>Bu tür iltifatlar genelde Audrey’yi sevince boğardı ama bu gece öyle olmadı. Kuyruk bile sallamadı. Sonra, aniden, hayvan hafifçe havlayıp burnunu bir patisine yaslayarak uzandı. Saniyeler sonra Jan’in titremeleri kesildi ve gözleri açıldı.</p>

  <p>Rusty, “Çok şükür,” dedi.</p>

  <p><span style="font-style:italic;">“Ne?”</span> Linda artık kucağında Judy’le onun yatağının kenarında oturuyordu. <span style="font-style:italic;">“Ne?”</span></p>

  <p>Rusty, “Geçti,” dedi.</p>

  <p>Ama geçmemişti. Tamamen değil. Jannie gözlerini tekrar açtığında gözbebekleri normal yerine dönmüştü ama babasını görmüyordu.</p>

  <p>Janelle, “Koca Kabak!” diye bağırdı. “Koca Kabak’ın suçu! Koca Kabak’ı durdurmanız lazım!”</p>

  <p>Rusty, kızını hafifçe sarstı. “Rüya görüyordun Jannie. Galiba kötü bir rüyaydı. Ama geçti, artık iyisin.”</p>

  <p>Gözleri düzeldiği ve Rusty artık onu gördüğünü ve sesini duyduğunu bildiği halde daha tam kendine gelememişti. “Babacığım Cadılar Bayramı'nı durdur! Cadılar Bayramı’nı durdurman lazım!”</p>

  <p>“Tamam canım, durdururum. Cadılar Bayramı kalktı. Tamamen.”</p>

  <p>Jannie gözlerini kırpıştırdı, sonra terden ıslanıp alnına yapışan buklelerini itmek için elini kaldırdı. “Ne? Niçin? Prenses Leia olacaktım ben! Hayatımdaki her şeyin kötü gitmesi mi lazım?” Ağlamaya başladı.</p>

  <p>Linda yanlarına geldi -Judy de eteğine yapışmış peşinden geliyordu- ve Janelle’ye sarıldı. “Yine de Prenses Leia olabilirsin canikom, söz veriyorum.”</p>

  <p>Jan kafası karışmış bir şekilde ve giderek artan bir korkuyla anne babasına bakıyordu. “Ne işiniz var burada sizin? Hem o niye ayakta?” Judy’yi göstermişti.</p>

  <p>Judy kendini beğenmiş bir edayla, “Yatağına kaçırmışsın,” dedi ve Jan bunu fark edince -fark edip daha da çok ağlamaya başlamıştı- Rusty’nin içinden Judy’ye bir tane patlatmak geldi. Kendini oldukça medeni bir ebeveyn olarak düşünürdü (özellikle sağlık merkezine getirilen kolu kırılmış, göz morarmış çocukları görünce) ama bu gece farklıydı.</p>

  <p>Jan’e daha da sıkı sarılıp, “Önemli değil,” dedi. “Senin kabahatin değildi. Küçük bir sorun yaşadın ama artık geçti.”</p>

  <p>Linda, “Hastaneye gitmesi gerekiyor mu?” diye sordu.</p>

  <p>“Sadece sağlık merkezine ve bu gece değil. Yarın sabah. İlaç vererek iyi olmasını söyleyebilirim.”</p>

  <p>Jannie, <span style="font-style:italic;">“İĞNE OLMAM!”</span> diye bağırıp daha da beter ağlamaya başladı. Rusty bu sese bayılmıştı. Sağlıklı bir sesti. Güçlüydü.</p>

  <p>“İğne değil hayatım, ilaç.”</p>

  <p>Lin, “Emin misin?” diye sordu.</p>

  <p>Rusty bütün bu kargaşadan bihaber, burnu patisinin üstünde yatmakta olan köpeklerine baktı.</p>

  <p>“Audrey emin,” dedi. “Ama bu gecelik burada kızlarla yatması lazım.”</p>

  <p>Judy, “Yaşasın!” diye bağırdı ve dört ayak üstüne çöküp Audrey’ye havladı.</p>

  <p>Rusty karısına sarıldı. Lin de artık taşıyamıyormuş gibi başını omzuna bıraktı.</p>

  <p>“Niye şimdi çıktı bu?” dedi. “Niye şimdi?”</p>

  <p>“Bilmiyorum. Ama sadece pötimal olduğu için minnettarım.”</p>

  <p>Bu konudaki duaları kabul olmuştu.</p>
</body>
</html>
