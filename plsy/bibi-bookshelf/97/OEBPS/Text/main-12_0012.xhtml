<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">22</span></h2>

  <p>İlk kendine gelen Benny oldu. Ve sıcaktan bunalmış olmak dışında iyiydi - gömleği terden göğsüne yapışmıştı. Emekleyerek Norrie’nin yanma gitti ve kızı sarstı. Norrie gözlerini açıp sersemlemiş bir şekilde ona baktı. Onun da terden saçları yanaklarına yapışmıştı.</p>

  <p>“Ne oldu?” diye sordu. “Uyuyakaldım galiba. Bir de rüya gördüm ama ne olduğunu hatırlayamıyorum. Ama kötüydü. O kadarını biliyorum.”</p>

  <p>Joe McClatchey de yuvarlanıp döndü ve dizlerinin üstünde doğruldu. Benny, “Jo-jo?” diye sordu. Dördüncü sınıftan beri arkadaşına Jo-jo diyordu. “İyi misin?”</p>

  <p>“Evet. Balkabakları yanıyordu.”</p>

  <p>“Ne balkabağı?”</p>

  <p>Joe başını salladı. Hatırlayamıyordu. Şu an istediği tek şey biraz gölge bir yer bulup kalan soğuk çayını içmekti. Sonra aklına Geiger Sayacı geldi. Sayacı hendekten aldı ve hâlâ çalıştığını görüp rahatladı, anlaşılan yirminci yüzyılda ürünleri sağlam üretiyorlardı.</p>

  <p>+ 200’ü Benny’ye gösterdi ve Norrie’ye de göstermeye çalıştı ama o tepedeki meyve bahçesine bakıyordu.</p>

  <p>“O nedir?” deyip parmağıyla gösterdi.</p>

  <p>Joe baştan hiçbir şey görmedi. Sonra parlak mor ışık çaktı. Neredeyse bakılamayacak kadar parlaktı. Kısa süre sonra bir daha çaktı. Joe saatine baktı, aradaki süreyi hesaplamak istiyordu ama saati 16. 02’de durmuştu.</p>

  <p>Ayağa kalkarken, “Galiba aradığımız şey o,” dedi. Bacaklarının titremesini bekliyordu, ama bir şey olmadı. Sıcaktan bunalmak dışında kendini bayağı iyi hissediyordu. “Şimdi bizi sterilize filan etmeden buradan gidelim.”</p>

  <p>Benny, “Kanka,” dedi. “Çocukları kim ister ki? Benim gibi kusabilirler.” Yine de bisikletine bindi.</p>

  <p>Geldikleri yoldan döndüler ve köprüyü geçip 119’a dönene kadar ne dinlediler ne de durup bir şey içtiler.</p>
</body>
</html>
