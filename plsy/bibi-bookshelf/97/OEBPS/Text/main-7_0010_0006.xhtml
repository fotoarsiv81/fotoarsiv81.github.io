<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark12"></a><span style="font-weight:bold;">8</span></h2>

  <p>Ginny, Sammy Bushey’in vajinal kanamasını durdurmaya çalışır, Twitch de kötü bir şekilde su kaybetmiş olan IV. Küçük Walter’a sıvı takviyesi yaparken, Rusty Everett, belediye binasının meydana bakan tarafında bir park bankında sessizce oturuyordu. Sıra yüksek bir mavi çamın etrafa yayılan dallarının altındaydı ve Rusty kendini tamamen görünmez kılacak kadar gölgede olduğunu düşünüyordu. Fazla kıpırdamadığı sürece hakikaten de öyleydi.</p>

  <p>Bakılacak ilginç şeyler vardı. Doğruca belediye binasının arkasındaki depo binasına gitmeyi (Twitch buraya kulübe diyordu, ama yüksek ahşap bina aynı zamanda Mill’in dört kar küreme aracına da ev sahipliği yapıyordu ve kulübe olmak için biraz büyüktü) ve oradaki propan durumuna bakmayı planlamıştı, fakat sonra direksiyonda Frankie DeLesseps’le polis arabalarından biri çıkagelmişti. Junior Rennie de aracın diğer yanından ortaya çıkmıştı. İkisi bir süre konuşmuşlar, sonra da DeLesseps basıp gitmişti.</p>

  <p>Junior karakolun basamaklarını tırmanmış ama içeri girmek yerine orada oturup başı ağrıyormuş gibi şakaklarını ovalamaya başlamıştı. Rusty tie beklemeye karar vermişti. Kasabanın yakıt stoklarını kontrol ederken görülmek istemiyordu, özellikle de ikinci üyenin oğluna.</p>

  <p>Bir noktada Junior cebinden telefonunu çıkardı, kapağını açtı, kulağına götürüp bir süre dinledi, bir şeyler dedi ve kapağı kapattı. Şakaklarına masaj yapmaya başladı. Doktor Haskell bu genç hakkında bir şeyler demişti. Acaba migreni mi vardı? Tam migren ağrısına benziyordu. Sadece şakaklarını ovmakla kalmıyordu; başını öne eğiş tarzında da bir şey vardı.</p>

  <p>Rusty, <span style="font-style:italic;">ışığı minimuma indirgemeye çalışıyor,</span> diye düşündü. <span style="font-style:italic;">Imitrex ya da Zomig’ini evde unutmuş olmalı. Herhalde Haskell yazmıştı.</span></p>

  <p>Rusty tam Milletler Topluluğu Şeridi’ni geçip belediye binasının arkasına dönmek üzere kalkmaya niyetlenirken -belli ki Junior’ın onunla uğraşacak hali yoktu- başka birini fark etti ve tekrar oturdu. Dale Barbara, yani albaylığa terfi ettirildiği (kimilerine göre bizzat Başkan tarafından) söylenen aşçı, Globe’un tentesinin altında, Rusty’den bile daha derin gölgelere gömülmüş olarak duruyordu. Ve Barbara da genç Bay Rennie’yi kollarmış gibiydi.</p>

  <p>İlginç.</p>

  <p>Anlaşılan Barbara da Rusty ile aynı sonuca varmıştı: Junior ortalığı izlemiyor bekliyordu. Muhtemelen biri gelip alacaktı. Barbara karşıya geçli ve -belediye binası sayesinde Junior’ın görüş alanından tümüyle çıkınca- panodaki mesajı okumak üzere durdu. Sonra da içeri girdi.</p>

  <p>Rusty oturduğu yerde bir süre daha kalmaya karar vermişti. Ağacın altı hoştu ve Junior’ın ne beklediğini merak etmişti. İnsanlar hâlâ Dipper’dan dönüyordu (kimileri içkilerin tadına bakmak için biraz daha kalmıştı). Çoğunda, şuradaki basamaklarda oturan genç gibi başlar öndeydi. Rusty onlarınki ağrıdan değil de üzüntüden diye tahmin etti. Ya da belki de aynı durumdaydılar. Kesinlikle üstünde düşünmeye değer bir noktaydı.</p>

  <p>Sonra görüntüye Rusty’nin gayet iyi tanıdığı köşeli, siyah, su gibi benzin yutan bir araç girdi: Koca Jim Rennie’nin Hummer’ı. Yolun ortasında yürüyen üçlüye sabırsızca korna çalıp koyunlar gibi kenara çekilmelerine yol açtı.</p>

  <p>Hummer karakolun önüne yanaştı. Junior başını kaldırıp baktı ama yerinden kalkmadı. Kapılar açıldı. Şoför mahallinden Andy Sanders, yolcu tarafından da Rennie indi. Rennie, Sanders’a sevgili siyah incisini mi kullandırtmıştı? Oturduğu bankta Rusty’nin kaşları havaya kalktı. O canavarın direksiyonunda Koca Jim’den başkasını gördüğünü hiç hatırlamıyordu. <span style="font-style:italic;">Belki de Andy’yi kölelikten şoförlüğe terfi ettirmiştir,</span> diye düşündü ama Koca Jim’in, oğlunun halen oturmakta olduğu basamakları tırmanışını izlerken fikrini değiştirdi.</p>

  <p>Çoğu eski tıp mensubu gibi Rusty de uzaktan teşhis koymakta ustaydı. Bu konuda özel bir eğitim almış değildi, ama insan altı ay önce kalça kemiğinden ameliyat olmuş biriyle şu sırada hemoroit ağrısı çeken birini sadece yürüyüşünden ayırt edebilirdi; bir kadının omzunun üstünden dönüp bakmak yerine bütün vücuduyla dönerek bakması boynunun tutulduğunu gösterirdi; yaz kampında bir güzel bitlenen bir çocuğu kafasını kaşıyış şeklinden anlamak mümkündü. Koca Jim de basamakları çıkarken sağ kolunu hatırı sayılır göbeğinin üstüne dayamıştı ve bu da yakınlarda omzu, kolunun üstü veya her ikisi birden tutulmuş birini hatırlatıyordu. Sanders’ın o canavarı sürmesinde şaşılacak bir şey yoktu.</p>

  <p>Üç erkek konuşuyordu. Junior kalkmamış ama Sanders yanma oturup cebini karıştırmış ve puslu öğle sonrası güneşinde parlayan bir şey çıkarmıştı. Rusty’nin gözleri iyiydi ama onun ne olduğunu görmek için elli metre daha yakınında olması lazımdı. Ya cam ya da metal olmalıydı; bir tek bundan emindi. Junior aldığı şeyi cebine koydu ve üçü biraz daha konuştular. Rennie, Hummer’ı gösterdi -sağlam koluyla yapmıştı- ve Junior başını salladı. Sonra Sanders, Hummer’ı gösterdi. Junior yine kabul etmedi, başını önüne eğip tekrar şakaklarıyla uğraşmaya başladı. İki adam bakıştılar, Sanders başını havaya kaldırmıştı, çünkü hâlâ basamakta oturuyordu. Ve Koca Jim’in gölgesindeydi ki Rusty bunu gayet uygun bulmuştu. Koca Jim omuz silkip ellerini açtı - yapılacak bir şey yok der gibiydi. Sanders ayağa kalktı ve iki adam karakola gittiler, o arada Koca Jim durup oğlunun omzuna vurmuştu. Junior buna bir tepki vermedi. Asırlar boyu kalkmayacakmış gibi öylece oturmaya devam etti. Sanders, Koca Jim’e kapıcılık görevi yapıp içeri buyur ettikten sonra kendisi de girdi.</p>

  <p>İki meclis üyesinin karakola girişinin hemen ardından belediye binasından bir dörtlü çıktı: yaşlıca bir bey, genç bir kadın, bir kız ve bir oğlan. Kız oğlanın elinden tutmuştu, öbür elinde de dama tahtası vardı. Rusty, <span style="font-style:italic;">oğlan neredeyse Junior kadar umutsuz görünüyor,</span> diye düşündü... üstelik boştaki eliyle o da şakağını ovuyordu. Dörtlü Milletler Topluluğu Şeridi’ni aşıp doğruca Rusty’nin oturduğu bankın önünden geçti.</p>

  <p>Küçük kız neşeyle, “Merhaba,” dedi. “Ben Alice, bu da Aidan.”</p>

  <p>Aidan isimli çocuk asık bir suratla, “Rahibin evinde yaşayacağız biz,” dedi. Hâlâ şakağını ovuyordu ve rengi solgundu.</p>

  <p>Rusty, “Çok heyecan verici,” dedi. “Bazen keşke ben de öyle bir yerde yaşasam diyorum.”</p>

  <p>Adamla kadın çocuklara yetişmişti. El eleydiler. Rusty baba kız diye tahmin yürüttü.</p>

  <p>Kadın, “Aslında sadece Rahip Libby’yle konuşmak istiyoruz,” dedi. “Döndü mü acaba, biliyor musunuz?”</p>

  <p>Rusty, “Hiçbir fikrim yok,” dedi.</p>

  <p>“Neyse, gidip bekleyeceğiz. Oturduğu yerde yani.” Bunu söylerken yaşlı adama bakıp gülümsemişti. Rusty baba kız olmayabileceklerine karar verdi. “Hademe öyle yapın dedi.”</p>

  <p>“Al Timmons mu?” Rusty, Al’ın Burpee’nin kamyonetine atladığını görmüştü.</p>

  <p>Yaşlı adam, “Yok, öteki,” dedi. “Rahip bize kalacak bir yer bulabilirmiş.”</p>

  <p>Rusty başını salladı. “Adı Dale miydi?”</p>

  <p>Kadın, “Galiba adını söylemedi,” dedi.</p>

  <p>“Hadi!” Oğlan, ablasının elini bırakıp kadınınkine yapışmıştı. “Söylediğin öbür oyunu oynamak istiyorum.” Ama hevesli olmaktan çok huysuzluk edermiş gibiydi. Hafif bir şok geçirmiş olabilirdi. Veya fiziksel bir rahatsızlık. İkincisiyse Rusty sadece soğuk algınlığı olmasını diledi. Şu anda Mill’de bir tek grip salgını eksikti.</p>

  <p>Kadın alçak sesle, “Annelerini kaybettiler de,” dedi. “En azından bir süreliğine. Şimdilik biz ilgileniyoruz.”</p>

  <p>Rusty, “Bravo,” dedi ve bunda samimiydi. “Oğlum senin başın mı ağrıyor?”</p>

  <p>“Hayır.”</p>

  <p>“Boğazın?”</p>

  <p>Aidan adlı çocuk ona da, “Hayır,” dedi. Kederli gözleri Rusty’yi inceliyordu. “Biliyor musunuz? Bu yıl Cadılar Bayramı’nı kutlamasak da hiç umurumda değil.”</p>

  <p>Alice, “Aidan Appleton!” diye bağırdı, adeta yerinden zıplamıştı.</p>

  <p>Rusty elinde olmadan biraz sarsıldı. Sonra gülümsedi. “Bilmiyordum. O niyeymiş?”</p>

  <p>“Çünkü annem bizi buraya getirdi ve annem alışverişe gitti.”</p>

  <p>Alice adındaki kız keyifle, “Erzak almaya,” diye açıklamada bulundu.</p>

  <p>Aidan, “Woops’a gitti,” dedi. Küçük, yaşlı bir adama benziyordu - küçük, yaşlı ve endişeli bir adama. “Annem olmadan Cadılar Bayramı istemiyorum.”</p>

  <p>Adam, “Hadi Caro,” dedi. “Artık biz..”</p>

  <p>Rusty banktan kalktı. “Sizinle bir dakika konuşabilir miyiz hanımefendi? Bir iki adım ötede?”</p>

  <p>Caro şaşırmış ve ürkmüş gibiydi ama Rusty’yle birlikte birkaç adım öteye gitti.</p>

  <p>Rusty, “Oğlan herhangi bir nöbet filan geçirdi mi hiç?” diye sordu. “Yani bir şey yaparken aniden durmak filan da olabilir... hani bir süre öylece kıpırdamadan kalmak... ya da bakışların sabitlenmesi... dudakların şapırdaması..”</p>

  <p>Yanlarına gelen adam, “Öyle bir şey olmadı,” dedi.</p>

  <p>Caro da, “Yok olmadı,” diye doğruladı ama korkmuş gibiydi.</p>

  <p>Adam da bunu gördü ve kaşlarını çatarak Rusty’ye baktı. “Doktor musunuz?”</p>

  <p>“Asistanım. Düşündüm de belki..”</p>

  <p>“Eh, ilginize çok teşekkür ederiz bay?..”</p>

  <p>“Eric Everett. Ama siz Rusty deyin.”</p>

  <p>“İlginize teşekkürler Bay Everett, ama gereksiz olduğuna inanıyorum. Unutmayın ki bu çocuklar anneleri olmadan..”</p>

  <p>Caro, “Üstelik iki gece de yiyecek pek bir şey bulamamışlar,” diye ekledi. “Kendi başlarına yürüyerek kasabaya gitmeye çalışırken şu iki... <span style="font-style:italic;">memur</span> bulmuş..” diyerek kelime kötü kokuyormuş gibi burnunu kırıştırmıştı...</p>

  <p>Rusty başını salladı. “Herhalde açıklaması budur. Ancak küçük kız normal görünüyor.”</p>

  <p>“Çocuklar farklı olur. Hem artık gitsek iyi olacak. Uzaklaşıyorlar Thurse.” Alice ile Aidan rengârenk yaprak kümelerini tekmeleyerek parkta koşuyorlardı. Alice bir yandan da dama tahtasını sallıyor ve avazı çıktığı kadar, <span style="font-style:italic;">“Rahibin evi! Rahibin evi!”</span> diye bağırıyordu. Oğlan adım adım peşinden gidiyor ve o da bağırıyordu.</p>

  <p>Rusty, <span style="font-style:italic;">çocuk sadece geçici bir ortamdan kopma hali yaşadı, hepsi o,</span> diye düşündü. <span style="font-style:italic;">Geri kalanı tesadüftü. Sözlerine rağmen. Hangi Amerikalı çocuk ekim ortasında Cadılar Bayramı’nı düşünür ki!</span> Kesin olan bir tek şey vardı: bu insanlara sonradan sorulacak olsa Eric “Rusty.” Everett’i nerede ve ne zaman gördüklerini kesin olarak hatırlayacaklardı. Güya gizli kapaklı iş yapıyordu.</p>

  <p>Kır saçlı adam sesini yükseltti. “Çocuklar! Bekleyin!”</p>

  <p>Genç kadın Rusty’yi düşündü ve elini uzattı. “İlginize teşekkürler Bay Everett. Rusty.”</p>

  <p>“Belki biraz abartmışımdır. Mesleki bozukluk.”</p>

  <p>“Tamamen affedildiniz. Zaten bu dünyanın en garip hafta sonu. Ona yoruyorum.”</p>

  <p>“Haklısınız. Bana ihtiyacınız olursa hastaneye veya sağlık merkezine hakin.” Eliyle Cathy Russell’ın bulunduğu yönü gösterdi, ağaçlar yaprak dökünce buradan da görünecekti. Tabii eğer dökerse.</p>

  <p>Kadın gülümsemeye devam ederek, “Ya da bu banka,” dedi.</p>

  <p>“Doğru ya da bu banka.” O da gülümsedi.</p>

  <p>“Caro!” Thurse sabırsızlanmış gibiydi. “Hadi artık!”</p>

  <p>Kadın, Rusty’ye hafifçe el salladı -aslında sadece parmaklarını oynatmıştı- ve koşarak diğerlerinin peşinden gitti. Tüy gibi, zarafetle koşuyordu.</p>

  <p>Rusty, Thurse’in böyle tüy gibi, zarafetle koşabilen kızların eninde sonunda yaşlı sevgililerini terk ettiğini bilip bilmediğini merak etti. Belki de biliyordu. Belki daha önce de başına gelmişti.</p>

  <p>Rusty grubun meydandan Congo Kilisesi’nin kulesine doğru gidişlerini seyretti. Sonunda ağaçlar yüzünden görünmez oldular. Dönüp karakol binasına baktığında Junior Rennie gitmişti.</p>

  <p>Rusty parmaklarıyla bacağında trampet çalarak biraz daha oturdu. Sonra bir karar verip ayağa kalktı. Belediye binasındaki propan tüplerini kontrol etme işi biraz bekleyebilirdi. Mill’in bir günlük yegâne ordu mensubunun belediye binasında ne yaptığını daha çok merak ediyordu.</p>
</body>
</html>
