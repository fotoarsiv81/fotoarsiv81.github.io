<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark7"></a><span style="font-weight:bold;">6</span></h2>

  <p>Üste hangi zırvaları yazmış olursa olsun herif mektubu bizzat imzalamıştı, hem de ortadaki terörist olan da dahil üç ismini birden kullanarak. Koca Jim ona oy vermemişti ve şu anda eline geçirse sevinçle boğabilirdi.</p>

  <p>Ve de Barbara’yı.</p>

  <p>O anda Koca Jim’in en büyük arzusu bir düdükle Pete Randolph’u çağırmak ve şu Ocak Başı Albayı’nı bir hücreye kapatmaktı. Bırak şeytan yamağı komutanlığını hapishanenin bodrumundan yürütsün, Sam Verdreaux da emir subaylığını yapsın. Belki de Ayyaş Sam başparmağını gözüne sokmadan selam vermeyi bile başaracak kadar ayılmıştı.</p>

  <p>Ama şimdi sırası değildi. Henüz. Başkomutan’ın bazı cümleleri zihninde dolanıp duruyordu:</p>

  <p><span style="font-style:italic;">Siz ona yardım ettikçe biz de size yardım edeceğiz.</span></p>

  <p><span style="font-style:italic;">Bütün kasaba yetkilileriyle düzgün bir iş ilişkisi.</span></p>

  <p><span style="font-style:italic;">Bu karar yeniden değerlendirilecektir.</span></p>

  <p><span style="font-style:italic;">Beklentimiz inanç ve işbirliğidir.</span></p>

  <p>Özellikle son cümle çok şey anlatıyordu. Koca Jim o kürtaj artığı herifin inanç hakkında hiçbir şey bilmediğinden emindi -ona göre vızıltıdan başka bir şey olmasa gerekti- ama sıra işbirliğine gelince adam ne dediğini gayet iyi biliyordu, tıpkı Jim Rennie’nin bildiği gibi: Bu kadife bir eldiven ama içindeki demir yumruğu sakın unutmayın.</p>

  <p>Başkan merhamet ve destek öneriyordu (ilaçtan kafayı sıyırmış Grinnell’in mektubu okurken sahiden ağladığını görmüştü) fakat satır aralarına bakılacak olursa işin aslı anlaşılırdı. Bu gayet açık ve basit bir tehdit mektubuydu. İşbirliği yapın yoksa internetinizi de kaybedersiniz. İşbirliği yapın çünkü kim uslu kim değil çetele tutacağız ve işler yoluna girdiğinde yaramazlar listesinde olmak istemezsiniz. Çünkü biz unutmayacağız.</p>

  <p>İşbirliği yap dostum. Yoksa sen bilirsin.</p>

  <p>Rennie düşündü: <span style="font-style:italic;">Kasabamı asla oğluma el uzatmaya ve sonra da otoritemi sorgulamaya kalkan bir aşçıya bırakmam. Bu asla olmayacak maymun herif. Asla.</span></p>

  <p>Ayrıca <span style="font-style:italic;">sakin sakin,</span> diye de düşündü.</p>

  <p>Bırak Ocak Başı Albayı büyük askeri planı izah etsin. İşe yararsa ne âlâ. Yok yaramazsa ABD Ordusu’nun en yeni albayı <span style="font-style:italic;">düşman bölgesinin derinliklerinde</span> bulunmanın ne anlama geldiğini öğrenecek.</p>

  <p>Koca Jim gülümsedi ve, “Artık içeri girelim mi?” dedi. “Konuşacak çok şeyimiz varmışa benziyor.”</p>
</body>
</html>
