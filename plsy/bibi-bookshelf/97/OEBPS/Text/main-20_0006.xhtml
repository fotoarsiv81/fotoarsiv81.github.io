<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark6"></a><span style="font-weight:bold;">10</span></h2>

  <p>McCoy’ların çiftlik evinin kuzey ucu işe yaramaz durumdaydı -önceki kış yoğun yağan kar nedeniyle çatı çökmüştü- fakat batı ucunda neredeyse tren vagonu uzunluğunda rustik bir yemek salonu vardı ve Chester’s Mill kaçakları orada toplanmıştı. Barbie ilk iş olarak çocuklara, artık parlak kuşak dedikleri yerde bayılınca gördüklerini ve rüyalarını sordu.</p>

  <p>Joe yanan balkabakları hatırlıyordu. Norrie her şeyin karardığını ve güneşin yok olduğunu söyledi. Benny önce hiçbir şey hatırlamadığını iddia etti. Sonra eliyle ağzına vurdu. “Bir çığlık vardı,” dedi. “Çığlıklar duydum. Çok kötüydü.”</p>

  <p>Sessizce bu bilgileri tarttılar. Sonra Ernie, “Yanan balkabakları duruma pek açıklık getirmiyor Albay Barbara,” dedi. “Herhalde kasabadaki her ahırın güneş gören tarafında bir dizi balkabağı vardır. Tam mevsimi şimdi.” Duraksadı. “En azından öyleydi.”</p>

  <p>“Rusty, ya senin kızlar?”</p>

  <p>Rusty, “Oldukça benzer şeyler,” dedi ve aklında kaldığı kadarıyla anlattı.</p>

  <p>Rommie, “Cadılar Bayramı’nı durdurun, Büyük Balkabağı’nı durdurun,” diye mırıldandı.</p>

  <p>Benny, “Millet, ben burada bir model görüyorum,” dedi.</p>

  <p>Rose, “Hadi ya Sherlock?” deyince herkes güldü.</p>

  <p>Barbie, “Sıra sende Rusty,” dedi. “Orada bayılınca sen neler gördün?” Rusty, “Ben hiç tam anlamıyla bayılmadım,” dedi. “Ve bütün bunlar baskı altında oluşumuza yorulabilir. İnsanlar büyük bir baskı altındayken grup histerisi -grup halüsinasyonları da dahil- görülebilir.”</p>

  <p>Barbie, “Sağ ol Doktor Freud,” dedi. “Şimdi de gördüklerini anlat.” Lissa Jamieson heyecanla, “Bu kütüphane çimenliğindeki kukla!” diye bağırdığında Rusty o garip hasır şapkaya kadar gelmişti. Jamieson, “Üstünde benim eski tişörtlerimden biri var, göğsünde de Warren Zevon’dan bir alıntı yazıyor..” diye devam etti.</p>

  <p>Rusty, “Tatlı yuva Alabama, o ölüler orkestrası şarkısını çal,” dedi. “Ve el olarak da bahçe eldiveni var. Zaten o da yanıyor. Sonra puf diye yok oluyor. İşte ben de bunu gördüm.”</p>

  <p>Etrafına bakındı. Herkesin gözleri kocaman olmuştu. “Sakin olun arkadaşlar, muhtemelen o kuklayı daha önce görmüştüm ve bilinçaltım yeniden ortaya çıkardı” Parmağını Barbie’ye uzattı. “Ve bir daha bana Doktor Freud dersen sana bir tane çakarım.”</p>

  <p>Piper, “Önceden görmüş müydün?” diye sordu. “Belki kızları okuldan almaya giderken falan? Çünkü kütüphane tam oyun parkının karşısında.” “Hatırlamıyorum.” Rusty ay başından beri kızları okuldan almadığını ve o zaman da Cadılar Bayramı süslerinin henüz ortaya çıkmadığını söylemedi.</p>

  <p>Barbie, “Ya sen Jackie?” dedi.</p>

  <p>Jackie dudaklarını ıslattı. “Bu sahiden o kadar önemli mi?”</p>

  <p>“Bence öyle.”</p>

  <p>“İnsanlar yanıyordu. Ve duman vardı, duman kalkınca alevlerin parladığı görülüyordu. Bütün dünya tutuşmuş gibiydi.”</p>

  <p>Benny, “Ya,” dedi. “İnsanlar çığlık atıyordu çünkü yanıyorlardı. Şimdi hatırladım.” Birden yüzünü Alva Drake’in omzuna gömdü. O da ona sarıldı. Claire, “Cadılar Bayramı’na daha beş gün var,” dedi.</p>

  <p>Barbie, “Sanmıyorum,” diye cevap verdi.</p>
</body>
</html>
