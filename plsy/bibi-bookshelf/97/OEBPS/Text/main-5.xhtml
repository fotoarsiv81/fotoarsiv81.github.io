<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>10</h2>

  <p>Geçen yaz hakkında en net hatırladığı şey her yerde çalınıyormuş gibi görünen o James McMurtry şarkisiydi - şarkının adı, “Talkin at the Texaco.”&nbsp;idi. Ve aklında kalan dize de, “küçük bir kasabada hepimiz yerimizi bilmek&nbsp;zorundayız.” şeklindeydi. Yemek hazırlarken Angie ona fazla yakın davrandığı zamanlar veya kendisinin verebileceği bir şeyi almak için göğsünü koluna değdirecek şekilde uzandığında aklına hep o dize geliyordu. Erkek arkadaşının kim olduğunu da, Frankie DeLesseps’in sırf Koca Jim Rennie’nin&nbsp;en yakın arkadaşı olmasından dolayı kasabada söz sahibi olduğunu da biliyordu. Öte yandan Dale Barbara serserinin bir gömlek üstü sayılmaktaydı.&nbsp;Chester’s Mill’in kendine has düzeninde yeri yoktu.</p>

  <p>Bir gece kız elini aşağı uzatıp kasıklarını hafifçe sıktı. Barbie sertleşti ve kızın o melun sırıtışından sertleştiğini hissetmiş olduğunu anladı.</p>

  <p>Kız, “İstersen arkada bir şeyler yapabilirsin,” dedi. Mutfaktaydılar ve kız kısacık eteğini biraz yukarı çekip Barbie’nin fırfırlı pembe külotunu&nbsp;görmesini sağlamıştı. “İş iştir.”</p>

  <p>Barbie, “Almayayım,” dedi ve bunun üzerine kız dil çıkardı.</p>

  <p>Barbie daha önce çalıştığı yerlerde benzer sahnelere tanık olmuş, hatta ara sıra kendisi de oyuna katılmıştı. Kız sadece kendinden büyük iş arkadaşına karşı geçici bir heves duyuyordu. Fakat o sıralar Angie’yle Frankie ayrıydılar; ve bir gece Barbie restoran kapandıktan sonra arka taraftaki konteynere çöp atarken kız beklenmedik bir şey yaptı.</p>

  <p>Barbie dönüp baktığında kız oracıktaydı ve anında kollarını omuzlarına dolayıp Barbie’yi öpmeye başlamıştı. İlk başta Barbie de karşılık verdi. Angie tek eliyle onun elini yakalayıp sol göğsüne götürdü. Bu hareket Barbie’nin aklım başına getirdi. Güzel, genç, diri bir memeydi. Aynı zamanda da belaydı. Kızın kendisi belaydı. Barbie geri çekilmeye çalışınca kız tek&nbsp;eliyle boynuna tırnaklarını geçirmiş ve kalçalarını onunkilere yapıştırmaya&nbsp;çalışmıştı. O zaman Barbie kızı sertçe itti. Kız çöp konteynerine çarptı, ateş&nbsp;püsküren gözlerle Barbie’ye baktı, elini kot pantolonunun poposuna götürdü&nbsp;ve daha kötü bakmaya başladı.</p>

  <p>“Sağ ol! Sayende pantolonum kirlendi!”</p>

  <p>Barbie sakin bir sesle, “Baştan düşünmen lazımdı,” dedi.</p>

  <p>“Senin de hoşuna gidiyordu!”</p>

  <p>Barbie, “Belki,” dedi. “Ama senden hoşlanmıyorum.” Kızın yüzündeki kırgınlık ve öfkenin derinleştiğini görünce de, “Yani hoşlanıyorum ama o şekilde değil,” diye ekledi. Fakat tabii ki insan kendine gelince asıl söylemek istediğini bir şekilde ifade ediyordu.</p>

  <p>Dört gece sonra, Dipper’da birisi sırtından aşağı bir bardak bira döktü. Barbie arkasını dönünce Frankie DeLesseps’i gördü.</p>

  <p>“Hoşuna gitti mi <span style="font-style:italic;">Baaarbiel</span> Gittiyse bir daha yapabilirim - bu gece biralar indirimli. Ama tabii hoşuna gitmediyse dışarıda hesaplaşabiliriz.”</p>

  <p>Barbie, “Angie sana ne anlattı bilmiyorum ama doğru değil,” dedi. Müzik kutusunda bir şeyler çalıyordu - McMurtry’nin şarkısı değildi ama&nbsp;Barbie’nin aklından sürekli <span style="font-style:italic;">hepimiz yerimizi bilmeliyiz</span> dizesi geçmekteydi.</p>

  <p>“Bana <span style="font-style:italic;">anlattığı</span> onun hayır dediği ve senin yine de çizgiyi aşıp onu becerdiğin. Kızı nasıl zapt ettin? Dövdün mü? Bu bana tecavüzmüş gibi geldi de.”</p>

  <p>“Öyle bir şey yapmadım.” Barbie söylediklerinin boşuna olduğunu biliyordu.</p>

  <p>“Dışarı çıkacak mısın yoksa ödleğin teki misin serseri?”</p>

  <p>Barbie, “Fazlasıyla ödlek,” dedi ve hayretle Frankie’nin çekip gittiğini gördü. Barbie de o gecelik yeterince müzik dinleyip bira içtiğini düşünerek kalkmak üzereydi ki Frankie geri geldi, bu defa elinde bira bardağı değil sürahisi vardı.</p>

  <p>Barbie, “Sakın yapma,” dedi ama tabii ki Frankie hiç oralı olmadı. Sürahideki birayı suratına savurdu. Bir Bud Light duşu yaptı. Orada bulunan birkaç sarhoş gülüşüp alkışladılar.</p>

  <p>Frankie, “Artık dışarı gel de şu işi hesaplaşalım,” dedi. “İstersen bekleyebilirim de. Bir duş daha yaparsın <span style="font-style:italic;">Baaarbie.”</span></p>

  <p>Barbie kaçınılmaz sonu düşünerek seyirciler çoğalmadan bu işi bitireceğine inanarak dışarı çıktı. Gerekirse özür bile dileyebilir, Angie’yle bir daha hiç görüşmeyeceğini söyleyebilirdi. Birçok kişinin bildiğini tahmin&nbsp;etse bile Angie’nin kendisine asıldığını da söylemezdi (mesela Rose ile Anson kesinlikle biliyorlardı). Belki, kanlı bir burunla ayılmak Frankie’nin de&nbsp;Barbie’ye gayet net olarak görüneni görmesini sağlardı: bu hesaplaşma işleri küçük gerzeklere göreydi.</p>

  <p>İlk başta sorunu bu şekilde halledebileceğini düşündü. Frankie otoparkta kararlı bir şekilde durmaktaydı, gölgesi otoparkın iki ucundaki lambaların ışığında iki ayrı yöne uzamış, yumruklarını John L. Sullivan gibi sıkmıştı. Kötücül, güçlü ve aptal: sadece bir küçük kasaba horozu daha. Hasımlarını tek bir büyük darbeyle devirmeye, sonra da ayağa kaldırıp bir dizi&nbsp;küçük darbeyle analarını ağlatmaya alışık biri.</p>

  <p>Frankie ileri hamle etti ve pek de gizli sayılmayacak silahını meydana çıkardı: Barbie’nin kafasını hafifçe yana eğerek geçiştirdiği bir aparkat. Barbie karın boşluğuna indirdiği düz yumrukla karşılık verdi. Frankie suratında salak bir ifadeyle yere düştü.</p>

  <p>Barbie, “Buna mecbur değiliz..” diye söze başladığı anda Junior Rennie arkadan gelip, muhtemelen tek bir yumruk şeklinde birleştirmiş olduğu iki eliyle birden böbreklerine vurdu. Barbie öne doğru sendeledi. Orada da&nbsp;iki arabanın arasından çıkmış olan ve ani bir yumrukla hamle eden Carter&nbsp;Thibodeau bekliyordu. Yumruğu suratına isabet etse Barbie’nin çenesini kırabilirdi, ama Barbie tam zamanında koluyla karşıladı. Çürüklerinin en kötüsü buydu, Kubbe Günü’nde kasabadan ayrılmaya çalışırken hâlâ pis bir&nbsp;sarı renge bürünmüş vaziyetteydi.</p>

  <p>Bunun önceden planlanmış bir pusu olduğunu anlayan, birinin gerçekten canı yanmadan kurtulması gerektiğini bilen Barbie yana eğildi. Canı yanabilecek olan sadece kendisi değildi. Kaçmak niyetindeydi; bundan gurur duymuyor olsa bile. Melvin Searles ona yetiştiğinde üç adımı kalmıştı. Barbie karın üstü yere serildi ve art arda tekme yemeye başladı. Elleriyle başını&nbsp;korudu ama deri çizmeler bacaklarına, arkasına ve kollarına inip duruyordu. Kendini dört ayak üstünde Stubby Norman’ın kullanılmış mobilya kamyonetinin arkasına atamadan tekmelerden biri göğüs kafesine isabet etti.</p>

  <p>O anda iyi niyeti kayboldu ve kaçmayı düşünmekten vazgeçti. Ayağa kalkıp yüzünü serserilere döndü, sonra ellerini uzatıp parmaklarını kıvırarak gel gel yaptı. Bulunduğu yer dardı. Birer birer gelmek zorundaydılar.</p>

  <p>Önce Junior denedi; hevesi karnına yediği bir tekmeyle ödüllendirildi. Barbie çizme değil Nike giymişti ama sert bir tekmeydi ve Junior kamyonetin yanında iki büklüm olup soluksuz kalmıştı. O sırada Frankie üzerine atılınca Barbie suratına iki tane yumruk indirdi - sıkı yumruklardı ama herhangi bir kemiği kıracak kadar sert değildi. İyi niyeti tekrar kendini göstermeye başlamıştı.</p>

  <p>Çakıllar gıcırdadı. Barbie zamanında arkasını dönerek ensesine inecek yumruğu suratına yedi. Yumruk şakağına isabet etti. Barbie’nin tepesinde&nbsp;yıldızlar dönmeye başladı. (Yeni tüpün vanasını açarken Brenda’ya, “Belki&nbsp;de kuyruklu yıldızdı,” dedi. ) Derken Thibodeau işe karıştı. Barbie ayak bileğine sert bir tekme indirince de suratındaki sırıtma acıya dönüştü. Topu gol&nbsp;atacak şekilde tutan bir futbolcu gibi tek dizinin üzerine çöktü. Tek fark futbolcuların o durumda ayak bileklerini tutmamasıydı.</p>

  <p>Carter Thibodeau garip bir şekilde, “Belden aşağı vuruyorsun kahrolası!” diye bağırdı.</p>

  <p>“Konuşana da bakın..”</p>

  <p>Melvin Searles dirseğini gırtlağına indirmeden önce Barbie ancak bu kadarını söyleyebildi. O da kendi dirseğini Searles’ın karnına geçirdiğinde&nbsp;ağzından kaçan havanın sesini duydu. Kokusunu da almıştı: nefesi bira, sigara, Slim Jims kokuyordu. Thibodeau’nun muhtemelen artık aldırmadan&nbsp;çekildiği araba sırasından çıkamadan tekrar üstüne geleceğini bilerek arkasını dönüyordu. Suratı zonkluyor, kaburgaları zonkluyordu ve aniden -oldukça makul gelmişti- dördünü de hastanelik etmeye karar verdi. Orada&nbsp;birbirlerinin alçılarını imzalarken neyin belden aşağı vurmak olduğunu tartışabilirlerdi.</p>

  <p>Yol kenarı motel sahiplerinin Tommy veya Willow Anderson’ın çağırdığı Şef Perkins tam o sırada girmişti otoparka, spotları ve aracının tepesindeki ışıklar yanıp sönüyordu. Dövüşenler sahnedeki oyuncular gibi görünmekteydi.</p>

  <p>Perkins sirenini bir kez çaldı; sirenden yarım bir ses çıktı ve sustu. Sonra belini sardığını düşündüğü kemerini düzelterek araçtan indi.</p>

  <p>“Bu hafta biraz erken başlamadınız mı çocuklar?”</p>

  <p>Cevabı Junior Rennie verdi.</p>
</body>
</html>
