<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark5"></a><span style="font-weight:bold;">5</span></h2>

  <p>“Kendini nasıl hissediyorsun Junior?”</p>

  <p>“İyi. Daha iyi.” Halsiz ve kayıtsız gibiydi. Üstünde hastane kıyafetiyle camın kenarında oturuyordu. Işık yüzündeki ifadeyi merhametsizce açığa vurmuştu. Hızlı yaşamış kırk yaşında biri gibi görünüyordu.</p>

  <p>“Bayılmadan önce olanları anlatsana bana.”</p>

  <p>“Okula gidiyordum, sonra onun yerine Angie’nin evine gittim. Frank’le barışmasını söyleyecektim. Frank bayağı öfkeliydi.”</p>

  <p>Rusty ona Frank’le Angie’nin öldüğünü bilip bilmediğini sormayı düşündü, sonra vazgeçti. Ne anlamı vardı? Onun yerine, “Okula mı gidiyordun?” dedi. “Ya Kubbe?”</p>

  <p>“Ha doğru.” Yine aynı bezgin, kayıtsız ses tonuyla. “Onu unutmuşum.”</p>

  <p>“Kaç yaşındasın evlat?”</p>

  <p>“Yirmi... bir mi?”</p>

  <p>“Annenin adı neydi?”</p>

  <p>Junior düşündü. Sonunda, “Jason Giambi,” dedi ve tiz bir kahkaha attı. Fakat yüzündeki o yorgun, vahşi ifade hiç değişmedi.</p>

  <p>“Kubbe ne zaman indi?”</p>

  <p>“Cumartesi.”</p>

  <p>“Peki bu ne kadar önceydi?”</p>

  <p>Junior kaşlarını çattı. Nihayet, “Bir hafta mı?” diye sordu. Sonra, “İki hafta mı? Aradan bir zaman geçtiği kesin,” dedi. En sonunda Rusty’ye baktı. Gözleri, Thurse Marshall’ın enjekte ettiği Valium yüzünden parlıyordu. “Bütün bu soruları Baaaarbie mi sorduruyor sana? Onları o öldürdü biliyorsun.” Başını salladı. “Fünyelerini bulduk.” Durdu. “Künyelerini.”</p>

  <p>Rusty, “Barbie bana bir şey yaptırmıyor,” dedi. “Hapiste o.”</p>

  <p>Junior kayıtsız bir ifadeyle, “Yakında da cehenneme gidecek,” dedi. “Onu yargılayıp idam edeceğiz. Babam öyle dedi. Maine’de ölüm cezası yok ama bunun savaş durumu koşulları olduğunu söylüyor. Yumurta salatasında çok fazla kalori var.”</p>

  <p>Rusty, “Doğru,” dedi. Yanında steteskop, tansiyon aleti ve göz aynası getirmişti. Tansiyon aletini Junior’ın koluna taktı. “Son üç başkanı sırasıyla sayabilir misin Junior?”</p>

  <p>“Tabii. Bush, Push ve Tush.” Çılgınca gülmeye başladı ama hâlâ yüzü ifadesizdi.</p>

  <p>Junior’ın tansiyonu yüz kırk yediye yüz yirmi çıktı. Rusty daha kötüsünü bekliyordu. “Benden önce seni görmeye geleni hatırlıyor musun?”</p>

  <p>“Evet. Çocuklardan önce Frankie ile gölde bulduğumuz yaşlı adam. Umarım o çocuklar iyidir. Çok şeker çocuklardı.”</p>

  <p>“Adlarını hatırlıyor musun?”</p>

  <p>“Aidan ve Alice Appleton. Kulübeye gittik ve o kızıl saçlı kız masanın altından otuz bir çekti bana. Bitirmeden gidecek sandım.” Durdu. “Bitirdi.”</p>

  <p>“Hı-hı” Rusty oftalmoskobu aldı. Junior’ın sağ gözü iyi durumdaydı. Sol gözünün optik diski pörtlemişti, bu duruma göz diski ödemi deniyordu. İleri beyin tümörlerinde sıklıkla karşılaşılan bir durumdu.</p>

  <p>“Yeşil bir şey görüyor musun?”</p>

  <p>“Hayır.” Rusty oftalmoskobu bırakıp işaret parmağını Junior’ın suratına doğru kaldırdı. “Parmağınla benim parmağıma dokunmanı istiyorum. Sonra da burnuna dokunacaksın.”</p>

  <p>Junior söyleneni yaptı. Rusty parmağını yavaş yavaş ileri geri oynatmaya başladı. “Devam et.”</p>

  <p>Junior parmağını burnuna götürmeyi bir kere başardı. Sonra parmağını burnu yerine yanağına değdirdi. Üçüncü seferinde parmağı ıskaladı ve kendi parmağını sağ gözüne götürdü. “İşte. Daha da ister misin? Bunu bütün gün yapabilirim yani.”</p>

  <p>Rusty koltuğunu geri itip ayağa kalktı. “Ginny Tomlinson’la ilaç göndereceğim.”</p>

  <p>“İlacı aldıktan sonra deve gidebilir miyim? Yani eve?”</p>

  <p>“Gece bizimle kalıyorsun Junior. Gözlem için.”</p>

  <p>“Ama iyiyim değil mi? Daha önce şu baş ağrılarımdan biri oldu -yani insanı kör eden cinsten- ama geçti. İyiyim değil mi?”</p>

  <p>Rusty, “Şu anda bir şey diyemem,” dedi. “Bay Marshall’la konuşmak ve biraz kitap karıştırmak istiyorum.”</p>

  <p>“Yahu o adam doktor değil ki. İngilizce öğretmeni.”</p>

  <p>“Belki, ama sana gayet iyi davranmış. Anladığım kadarıyla Frank’le senin ona davrandığınızdan çok daha iyi.”</p>

  <p>Junior boş ver dercesine elini salladı. “Dalga geçiyorduk. Hem o rocuklara kiyi davrandık, öyle değil mi?”</p>

  <p>“Burada bunu tartışamam şimdi. Junior şimdilik biraz rahatla. Biraz televizyon seyretsene mesela.”</p>

  <p>Junior bunu düşündü sonra, “Akşam yemeğinde ne var?” diye sordu.</p>
</body>
</html>
