<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">17</span></h2>

  <p>Aidan kehanette bulunurken bir şey daha demişti: <span style="font-style:italic;">Herkes seyrediyor.</span> Ve o pazartesi gecesi saat dokuz buçukta, meteor yağmuru en üst seviyesine ulaştığında bu da gerçekleşmişti.</p>

  <p>Haber cep telefonu ve e-postalar aracılığıyla yayılmış ama en çok da babadan kalma kulaktan kulağa yöntemi kullanılmıştı. Saat onu çeyrek geçerken anacadde bu sessiz havai fişek gösterisini seyredenlerle dolup taşıyordu. Müteveffa Peder Coggins’in Kutsal Mesih Kilisesi’nin sadık bir üyesi olan Leo Lamoine bağıra çağıra kıyametin koptuğunu, gökyüzünde Mahşerin Dört Atlısı’nı gördüğünü, çok geçmeden vecit olayının başlayacağını ilan ediyordu. O gün öğleden sonra üçte ayık ve huysuz bir vaziyette tekrar sokağa salman Ayyaş Sam Verdreaux da Leo’ya o kıyamet bilmem ne zırvalarını kesmezse kendine has yıldızlar da göreceğini söylüyordu. Chester’s Mill Karakolu’ndan Rupe Libby, elini tabancasının kabzasına götürüp her ikisine de çenelerini kısıp insanları korkutmayı bırakmalarını ihtar etti. Sanki zaten korkmuyorlarmış gibi. Willow ve Tommy Anderson, Dipper’ın otoparkındaydılar, Willow başını Tommy’nin omzuna dayamış ağlıyordu. Rose Twitchell, Anson Wheeler ile birlikte Sweetbriar Rose’un önündeydi; her ikisinin de önlüğü hâlâ üstündeydi ve kol kola girmişlerdi. Norrie Calvert ve Benny Drake ailelerinin yanındaydılar ve Norrie’nin eli ne zaman bir kaçamak yapıp Benny’ninkine değse, Benny hiçbir pembe yıldızın yaratamayacağı bir heyecanla o eli kapıyordu. Yemek Dünyası’nın hali hazırdaki müdürü Jack Cale süpermarketin otoparkındaydı. Jack öğleden sonra Ernie Calvert’ı, yani önceki müdürü aramış ve envanter çıkarmasına yardım etmesini rica etmişti. Anacaddede şamata başladığında gece yarısına kadar bitirmek umuduyla envanter çıkarıyorlardı. Şimdi onlar da yan yana durmuş pembe yıldız yağmurunu seyrediyorlardı. Stewart ve Fernald Bowie cenaze evinin önünde, yukarıya bakarak duruyorlardı. Henry Morrison’la Jackie Wettington cenaze evinin karşısında, ortaokul tarih öğretmeni Chaz Bender’le birlikteydiler. Chaz, Jackie ile Henry’e, “Bu sadece kir tabakasının ardından izlenen bir meteor yağmuru,” diye açıkladı ama yine de huşu vericiydi.</p>

  <p>Biriken partiküller yüzünden rengi değişen yıldızlar insanlara bambaşka duygular veriyordu ve sonunda ağlamalar giderek yaygınlaştı. Adeta yağmur sesine benzeyen yumuşak bir ses çıkıyordu.</p>

  <p>Koca Jim bir avuç anlamsız ışıkla ilgilenmektense insanların bunu nasıl yorumlayacağıyla ilgilenmeyi tercih ediyordu. Bu gece öylece evlerine döneceklerini tahmin ediyordu. Ama yarın her şey değişebilirdi. Ve çoğu yüzde gördüğü korku o kadar fena bir şey olmayabilirdi. Korkan insanlar güçlü liderler isterdi ve Koca Jim Rennie’nin bildiği tek bir şey varsa o da güçlü bir lider olduğuydu.</p>

  <p>Koca Jim, karakolun önünde Şef Randolph ve Andy Sanders’la birlikteydi. Aşağıdaki basamaklarda da bir araya toplanmış olarak sorun çıkaran çocukları, Thibodeau, Searles, Roux pespayesi ve Junior’ın arkadaşı Frank duruyordu. Koca Jim daha önce Libby’nin yuvarlandığı basamakları <span style="font-style:italic;">(düşerken boynunu kırsa hepimiz için daha iyi olurdu</span> diye düşünüyordu) inip Frankie’nin omzuna dokundu. “Gösteri hoşuna gidiyor mu Frankie?”</p>

  <p>Oğlanın korkudan irileşmiş gözleri yirmi iki ya da kaçsa o yaştan çok on iki yaşında görünmesine yol açıyordu. “Nedir bu Bay Rennie? Siz biliyor musunuz?”</p>

  <p>“Meteor yağmuru. Tanrı kullarına merhaba diyor sadece.”</p>

  <p>Frank DeLesseps biraz rahatlamıştı.</p>

  <p>Başparmağıyla hâlâ gökyüzünü seyretmekte olan Randolph’la Andy’yi gösteren Koca Jim, “Biz içeri giriyoruz,” dedi. “Bir süre konuşacağız, sonra dördünüzü çağıracağım. Çağırdığımda hepinizin aynı gereksiz hikâyeyi anlatmasını istiyorum. Anladın mı?”</p>

  <p>Frankie, “Evet Bay Rennie,” dedi.</p>

  <p>Mel Searles, Koca Jim’e baktı, gözleri fincan tabağı kadar olmuş, çenesi aşağı sarkmıştı. Koca Jim oğlanın zekâ yaşının olsa olsa on yedi olabileceğini düşündü. Bu da fena bir şey sayılmazdı. Searles, “Dünyanın sonu gelmiş gibi görünüyor Bay Rennie,” dedi.</p>

  <p>“Saçma. Sen kurtarılanlardan mısın evlat?”</p>

  <p>Mel, “Herhalde öyleyimdir,” dedi.</p>

  <p>“O zaman merak edecek bir şey yok.” Koca Jim hepsini tek tek gözden geçirip Carter Thibodeau’da durdu. “Ve bu geceki kurtuluşunuz aynı hikâyeyi anlatmakta delikanlılar.”</p>

  <p>Herkes pembe yıldızları görmüyordu. Küçük Appleton’lar gibi Rusty Everett’in kızları da uykudaydı. Piper de. Andrea Grinnell de. Amerika’nın muhtemelen en büyük met laboratuvarının önündeki cansız otlara serilmiş yatan şef de. VADER dosyasının çıktıları önündeki sehpaya yayılmış vaziyette, kendi kendine ağlayarak kanepede uyuyakalan Brenda Perkins de.</p>

  <p>Eğer kof orduların gecenin içinde çarpıştığı bu karanlık yerden daha parlak bir yerden izlemiyorlarsa ölüler de pembe yıldızları seyretmiyordu. Myra Evans, Duke Perkins, Chuck Thompson ve Claudette Sanders, Bowie Cenaze Evi’ne tıkılmışlardı; Doktor Haskell, Bay Carty ve Rory Dinsmore, Catherine Russell Hastanesi’nin morgundaydılar; Lester Coggins, Dodee Sanders ve Angie McCain ise hâlâ McCain’lerin kilerinde duruyorlardı. Junior da. Dodee ile Angie arasında, ellerini tutmuş durumdaydı. Başı ağrıyordu ama sadece birazcık. O gece orada uyuyabileceğini düşünüyordu.</p>

  <p>Motton Yolu’nda, Doğu Chester’s’da (Kubbe’yi deneme aşamasındaki yapay bir asitle eritme girişiminin garip pembe gökyüzü altında sürdürüldüğü yerin yakınlarında) müteveffa Myra’nın kocası Jack Evans bir elinde Jack Daniels şişesi, öteki elinde evini korumak için tercih etmiş olduğu Ruger SR9’la evinin arka bahçesinde duruyordu. Bir yandan içiyor bir yandan da pembe yıldız yağmurunu izliyordu. Ne olduklarını biliyordu ve her birinin kayışında ölmeyi diliyordu, çünkü Myra olmayınca hayatının temeli kaymıştı. Onsuz yaşayabilirdi ve cam kafeste bir sıçan gibi yaşamayı becerebilirdi, ama ikisini de yapacak hali yoktu. Meteor yağmuru hızlanınca -başlamasından yaklaşık kırk beş dakika sonra, on çeyrek civarında- şişede kalan son yudumu da içti, şişeyi otlara fırlattı ve kafasını uçurdu. Bu Mill’deki ilk resmi intihardı.</p>

  <p>Sonuncu da olmayacaktı.</p>
</body>
</html>
