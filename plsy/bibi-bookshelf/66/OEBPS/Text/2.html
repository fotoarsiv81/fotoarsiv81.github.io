<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>Şermin geceliğini giymiş, tuvalet masasının önündeki pufa oturarak uzun saçlarını taramaya başlamıştı.</p>

  <p>İçinde tarifsiz bir heyecan ve mutluluk vardı. Gözleri aynadaki aksini dikkatle süzüyordu. Uzun yıllar sonra kadınlığını, dişiliğini ilk defa bu gece hissetmiş, hassas, içli ve sevecen bir erkeğin kadın ruhunda ne denli fırtınalar yaratabileceğini yine bu gün anlamıştı.</p>

  <p>İtirafta zorlansa bile âşık olduğunu biliyordu. Aşk, ona çok uzak, lügatlerde kalmış bir kelime gibi geliyordu. Yeniden sevebileceğini hiç düşünmemişti. Hele böyle bir ortamda.</p>

  <p>Şeffaf geceliğinden görünen muntazam hatlı vücuduna baktı. Restaurant'ta gördükleri o kadından geri kalır nesi vardı? Belki onun kadar uzun boylu değildi ama yüz hatları çok daha güzeldi. Renkli gözlerine, kalkık burnuna, ihtiraslı kalın dudaklarına baktı. Omuzları yuvarlak, göğüsleri yeterince dolgundu. Çocuk doğurmadığı için endamı bozulmamış, hatları düzgün kalmıştı. Karnını hafifçe içeriye çekti, sonra buna lüzum olmadığına inandı, karnında en ufak bir fazlalık yoktu. Memnuniyetle gülümsedi. Görüntüsü hoşuna gitmişti...</p>

  <p>"Keşke beni bu halimle görseydi" diye mırıldandı. Aynanın önünde ayağa kalktı. Hafif yan döndü. Uzun geceliğini kalçalarına kadar çekip mütenasip bacaklarına baktı. Elinde olmadan gülümsedi. "Ne oluyor bana, yoksa Narsis kompleksine mi kapılıyorum, nedir?" diye söylenip, eteklerini bıraktı. Kendini toparlamaya çalıştı. Düşündüklerinden utandı.</p>

  <p>Evet, içinde yeni ve alışık olmadığı bir takım kıpırtılar, onu bambaşka bir âleme çeken duygular gelişiyordu ama acele etmemeli, beklemeli, dikkatli ve sabırlı olmalıydı. Otuz yaşını geçen ve hâlâ evli sayılan bir kadındı. Tekrar aynaya, şaşkın yüzüne baktı.</p>

  <p>"Neler oluyor bana?" derken içindeki isyan hissini anlayamıyordu. Elleri gayriihtiyari göğsünün hassas noktalarına gitti. Hafif hafif okşamaya başladı. Sedat'ın hayalini bir türlü beyninden kovamıyordu hem de düşüncelerinden utanmasına rağmen... Kapı tıkırdayınca yerinden sıçradı.</p>

  <p>Boş bulunmuştu. Kolundaki saate bir göz attı, gece yarısını geçiyordu. Kim olabilir diye düşündü. Aklına ilk gelen kocası Erol oldu. Her halde bütün gün kendisini aramış, bütün otelleri soruşturmuş, sonunda burada kendisini bulmuştu. Garip bir suçluluk duygusuna kapıldı. Duygularını allak bullak edip, unuttuğu bir takım eski heyecanlara kendisin taşıyan Sedat'tan sonra kocasıyla karşılaşmak, onun özür dileyen, yıkık ve ezilmiş gururunu hiçe sayarak kapıya gelmesi içinde tarifsiz tepkiler doğurmuştu. Kapıya gitti.</p>

  <p>Açmakta tereddüt ediyordu. İçindeki duyguları bir kere daha tahlil etmeye çalıştı. Yanılmıyordu. Erol'u görmemekte kararlıydı. Onu istemiyordu artık. Buna kesin kararlıydı. Yüreği güm güm atarken sırtını kapıya dayadı bekledi. Açmayacaktı. Kapıyı vurur vurur giderdi. Erol'u iyi tanırdı. Bencil, hodkâmdı. Gururuna yedirip, buraya kadar gelmesi bile şaşılacak şeydi. Nefretle hatırladı; mutlaka yine bir çıkarı vardı. Kim bilir yine hangi hesaplar peşindeydi?</p>

  <p>Kapıya bir kere daha vuruldu. Şermin hiç sesini çıkarmadı.</p>

  <p>Üçüncü vuruş sanki biraz daha hafifti ve biraz da tuhaf... Kapıdaki parmak sanki tıkırdatarak daha aşağılara kadar inmiş, yerden ses getirmişti...</p>

  <p>Bir şey daha fark etti genç kadın. Erol galiba kapının önüne çökmüştü. Sarhoş muydu yoksa? Ama kocası hiç içki içmezdi ki... Meraka kapıldı, ne olmuştu bu adama? Dayanamadı, "Erol?" diye seslendi. Cevap yerine garip bir homurtu geldi. Bir daha "Erol?" diye seslendi. Bu kez sesi iyice yüksek çıkmıştı. Ama dışarıdan ses gelmedi... İçini hafif bir titreme aldı, korku gibi...</p>

  <p>Eli tokmağa gitti, öylece kaldı. Şimdi ilk defa dışarıdaki kişinin Erol olmayacağı ihtimalini düşünmeye başlamıştı.</p>

  <p>Kim olabilirdi? Gecenin bu saatinde odasına kim gelebilirdi ki?</p>

  <p>Telefona koşup, Recepcion'u haberdar etmeği düşündü. Yukarıya birini gönderebilirlerdi. Bundan vazgeçti. Sonra ani bir kararla kapıyı azıcık araladı. Gördükleri karşısında dehşete kapıldı. Sedat İlker halının üstüne yığılıp kalmıştı...</p>

  <p>Yüksel Berke, kapıyı tıkırdattı. Henüz yatağa girmemiş olan Cellad "Kim o ? " diye seslendi. "Ben, Yüksel. Biraz görüşebilir miyiz?"</p>

  <p>Rasim'ın kaşları çatıldı. Niye gelmişti bu herif.</p>

  <p>Kapıyı araladı. "Ne var?" diye sordu.</p>

  <p>Adamın ürkek ve çekingen bir hâli vardı.</p>

  <p>"Gazetecinin cesedi garajda yok."</p>

  <p>Cellad garip garip adamın yüzüne baktı. Ne dediğini anlamamış gibi ufak kara gözleri hiddetle parıldıyordu.</p>

  <p>"Dalga mı geçiyorsun?"</p>

  <p>"İnanın bana. Şimdi garajdan geliyorum. Aşağıda kimsecikler yok, her şey normal, sanki hiç bir vaka olmamış gibi."</p>

  <p>Cellad dişlerinin arasından tısladı:</p>

  <p>"Bu bir şaka ise, iyi bil, seni pişman ederim."</p>

  <p>&lsquo;yemin ederim, aşağıda ceset filan yok... "</p>

  <p>Rasim Kara adamın doğru söylediğine inandı. Yüzündeki korku ve endişe doğru söylediğinin kanıtıydı.</p>

  <p>Kapıyı açıp, Yüksel'i içeriye aldı. Biraz düşünmeliydi. Gazetecinin yaşıyor olması mümkün değildi. Onu bizzat kendisi boğmuş, gözlerinin fırlayıp, dilinin sarktığını, vücudunun hareketsiz kaldığını gözlemişti. Bunların hepsi ölümün arazlarıydı. O halde? O halde birileri cesedi garajdan kaçırmış olmalıydı. Akla gelen en yakın ihtimal buydu.</p>

  <p>"Herifin öldüğüne eminim" dedi. "Her halde çetenin diğer elemanları cesedi saklamak için kaçırmış olmalılar." Yüksel boş bulundu. "Hangi çetenin adamları?"</p>

  <p>"Tabii ki diğer mafya grubunun. Öyle demedin mi?"</p>

  <p>"Evet" Gazeteciyi öldürtebilmek için kıvırdığı yalanı bir an unutuvermişti...</p>

  <p>Ortada "karşı çete" olmadığına göre bu düşünce asla doğru olamazdı, ne var ki Cellad aklına gelen bu ihtimale gerçekten inanmışa benziyordu. Yüksel "ünlü" katile şüpheyle baktı. Galiba onu gözünde fazla büyütmüştü. Artık şöhretine lâyık olduğundan kuşkusu vardı. Ayrıca zekâ düzeyi de normalin altında gibi gelmeye başlamıştı... Gazeteciyi bulmak yine kendisine düşüyordu. Adamı öfkelendirmemeye çalışarak:</p>

  <p>"İsterseniz oteli hemen terk edin, ne dersiniz?" diye sordu. Cellad bir an sessiz kaldı. Düşünmeye başlamıştı...</p>

  <p>"Aslında iyi olur ama ben kalmayı yeğlerim" diye fısıldadı.</p>

  <p>"Neden?"</p>

  <p>&ldquo;Yarınki yapacağım işten evvel Nazan'ı&nbsp; görmek istiyorum."</p>

  <p>"Yapmayın, bu tedbirsizlik olur, nasıl olsa onunla görüşecek çok vaktiniz olacak, hiç bu riske değer mi?"</p>

  <p>Cellâdın kara gözleri ümitle parıldadı.</p>

  <p>"Değer. Hem bu şahsi bir mesele, sen karışma."</p>

  <p>"Tabii ki özel durumlarınız beni ilgilendirmez ama yarın çok ciddi bir göreviniz var ve ben bu işin sorumlularından biriyim. Operasyonu tehlikeye sokacak bir davranışta bulunmanızı istemiyorum."</p>

  <p>"Uzattın artık... Beni sinirlendirdiğinin farkında mısın?"</p>

  <p>"Evet, farkındayım. Lakin ben gazetecinin hâlâ yaşadığını sanıyorum. Şayet hayatta ise bu hepimiz için bir tehlike teşkil edecektir."</p>

  <p>Cellad kendinden emin "Sanmam" dedi. "Söylediğin gibi gazeteci hayatta ise artık benim gibi bir "usta"nın devrede olduğunu karşı tarafın anlamış olması lazım. Bu ise onların da işine gelecektir. Düşünsene, onların istediğini şimdi ben yapacağım. Bunu anlamaktan âciz değiller ya, niye mani olmaya kalkışsınlar?"</p>

  <p>Yüksel Berke söylediği yalanla işi iyice çıkmaza soktuğunu görüyordu. Fazla üstelememeye karar verdi.</p>

  <p>"Sen bilirsin" deyip, kapıya yöneldi. Burnu tehlike sinyalleri alıyordu... "Sedat Bey" diye bir çığlık attı Şermin...</p>

  <p>Oda kapısının önünde onu görebileceğine hiç ihtimal vermemişti...</p>

  <p>Tam baygın değildi genç adam ama göz kapaklarını zorlukla açık tutuyor, konuşmakta zorluk çekiyordu. Kelimeler ağzından hırıltı halinde çıkıyordu. Neler söylediğini anlamadı Şermin... Şaşkın şaşkın "Ne oldu böyle size?" diye sordu. Koridora bakındı. Kimsecikler yoktu. Eğilip genç adamı kollarından tutup ayağa kaldırmaya çalıştı, beceremedi. Külçe gibi ağırdı bedeni. Sürükleyerek içeri çekti, kapıyı kapadı. Bir an ne yapacağını şaşırdı. Koşarak yataktan aldığı kuştüyü yastığı Sedat'ın başının altına koydu. Yastığı yerleştirirken genç adamın kızarıp berelenmiş boynunu gördü. Kanlı boynunda derin iz bırakmış bir yara vardı.</p>

  <p>Sedat gözlerini açıp kapatıyor fakat bir türlü tam olarak kendine gelemiyordu. Alışık olmadığı bu durum karşısında ne yapacağını kestiremedi Şermin, buzdolabına koştu, bardağa biraz su koyup genç adama içirmeye çalıştı. Yutkunmakta zorluk çekiyordu genç adam, zar zor bir iki yudum içebildi. Fısıltı halinde "Sizin bir şeyiniz yok ya? " diyebildi, sonra tekrar gözlerini kapattı. Ne biçim sualdi bu?</p>

  <p>Hiç bir şey anlamamıştı. Ama genç adamın kendisi için de endişelendiğini, bu yaralı haliyle, sanki olası bir tehlikeyi haber vermek için kapısına geldiğini sezinler gibi oldu. Demek birileri Sedat Bey'e saldırmıştı ve o da bu saldırının kendisine de olabileceğinden endişeleniyordu.</p>

  <p>Aklına hemen o pusula geldi. Bu saldırının sebebi o olmalıydı. Titremeye başladı. Bilinçsizce koşup kapıyı içerden kilitledi. Sanki muhtemel bir düşmanın kendisine de saldıracağı korkusuyla... Neler olmuştu acaba?</p>

  <p>Bunun cevabını ancak genç adam verecekti. Konuşmaya başlayınca her şeyi öğrenecekti. Onu yerde bırakamazdı. Sürükleyerek yatağa doğru çekti, güçlükle kaldırıp yatırdı. Adam bitkindi. Gözlerini bir açıp bir kapatıyordu. Yine de gözlerini aralayabildiği anlarda yüzündeki mutlu ifadeden sevincini anlamak mümkündü.</p>

  <p>Şermin neden sonra yarı çıplak olduğunu hatırladı. Utanarak sabahlığına el atıp sırtına geçirdi. Şimdi kendini daha rahat hissediyordu. Çantasına koşup, makyajını temizlemek için kullandığı ufak top top pamukları ıslatarak, genç adamın boynundaki bereleri ve pıhtılaşmış kanları temizlemeye çalıştı. Sedat da biraz rahatlamış olmalıydı, zira hafif soluklarla uykuya dalmıştı.</p>

  <p>Şermin koltuklardan birini yatağın başucuna çekip, oturdu. Endişeli bakışlarla genç adamı seyre daldı. Müthiş bir gündü geçirdiği, o kadar çok şey olmuştu ki hangisini nasıl değerlendireceğini bilemedi.</p>

  <p>Gecenin bu ilerlemiş saatinde evli bir kadın olarak, bir otel odasında tanımadığı bir erkekle baş başaydı. Ve anlaşılan bu, sabaha kadar da böyle gidecekti...</p>

  <p>Genç adam yarım saat kadar yarı baygın yarı uykuda uzanıp dinlendi. Sonra hırıltılı bir öksürükle gözlerini açtı. Bir iki saniye kadar nerede olduğunun bilinçsizliğiyle etrafına bakındı. Başucunda bekleyen Şermin'i görünce her şeyi hatırlayarak içten, minnetle gülümsedi.</p>

  <p>Şimdi kendini daha iyi hissediyordu. Boğazındaki yara eskisi gibi sızlamıyor, kuruyup şişmiş dilini ağzında daha rahat oynatabiliyordu. Başına kunt bir ağrı saplanmıştı ama o kadarı olacaktı, aldırmadı.</p>

  <p>"Sizi rahatsız ettim. Ayrıca korkutmuş da olmalıyım. Affedersiniz" diye mırıldandı.</p>

  <p>Şermin telâşla:</p>

  <p>"Şimdi nasılsınız? Bir doktor çağırmamı ister misiniz?" diye sordu.</p>

  <p>"Hayır, hayır hiç lüzum yok, iyiyim. Benim endişem sizdiniz. Sizin için çok korktum. Size de saldırabileceklerini düşündüm de... "</p>

  <p>Genç kadın merakla sordu:</p>

  <p>"Neler oldu Sedat Bey? Size kim saldırdı?"</p>

  <p>Sedat kalkmaya çalıştı. Dirseklerinin üstünde doğruldu fakat başı dönmeye başlayınca tekrar sırtüstü yatağa düştü. Şermin "Kalkmayın" diyerek omuzlarından hafifçe bastırdı. Birbirlerine çok yakındılar. Genç kadının uzun sarı saçları hafifçe Sedat'ın yanağına değiyordu. Vücudundaki bütün sızılara rağmen Sedat kendini cennette hissetti. Şermin'in berrak cildinden yayılan temiz ve tabii bir ten kokusu burnuna çarptı.</p>

  <p>"Kımıldamayın. İstirahata ihtiyacınız var" dedi genç kadın.</p>

  <p>Bunları söylerken, kalkmaması için hafifçe omuzlarını bastırdığı ellerini hâlâ çekmemişti. Bir an göz göze geldiler. İkisinin de parlak ve ışıldayan gözlerinde hafif bir çekingenlik olmasına rağmen mutluluktan doğan, fiziki yaklaşmanın oluşturduğu cinsel titreşimler vardı. Sedat, genç kadının kollarından tutunca yaşadıkları duygu anı daha da arttı.</p>

  <p>"Size çok şey borçluyum Şermin" dedi.</p>

  <p>İlk defa adının yanına "hanım" kelimesini ilave etmiyordu.</p>

  <p>"Rica ederim. Neler olup bittiğini bilmiyorum ama sanırım buraya, bu yaralı hâlinizle, beni uyarmaya geldiniz."</p>

  <p>"Evet" diyebildi Sedat. "Tanımadığım bir adam otelin garajında bana saldırdı. Boğmaya teşebbüs etti."</p>

  <p>"Sebep?"</p>

  <p>"Sizden ayrıldıktan sonra lobi'de yanıma yaklaştı. Garajda sizinle Nazan Solmaz hakkında görüşmek isteyen biri var dedi. Önce bunun gereksiz olduğunu söylemek istedim fakat kaba ve saldırgan bir hâl takındı; o zaman ben de sinirlendim ve o hırsla birlikte garaja indik. Bizi bekleyen kimse yoktu görünürlerdi. Birden saldırdı, başıma vurdu. Dengemi kaybederek yere düştüm. Boş bulunmuştum. Aniden arkama dolanıp bir telle beni boğmaya çalıştı. Yavaş yavaş gözlerimin kararıp, şuurumun kaybolduğunu hatırlıyorum sonra kendimden geçmişim. Sanırım, öldüğümü düşünüp uzaklaştı. Ne kadar baygın yattığımı bilmiyorum. Garaja inen müşteriler tesadüfen beni bularak ayırttılar. İlk aklıma gelen siz oldunuz. Belli ki bana saldıran adam, ikimizi de daha önce izlemişti. Size de bir zarar verebileceğinden korktum. Çok şükür buraya gelmemiş." Sedat ellerini hâlâ genç kadının kollarından çekmemişti.</p>

  <p>Neden sonra Şermin, isteksizce kendini biraz geriye aldı. Yanakları al al olmuştu. Sesi titriyordu. "Anlaşılan uçakta elinize sıkıştırılan pusulanın yorumunda yanılmışız. O kadının gerçekten yardıma ihtiyacı varmış."</p>

  <p>"Öyle gözüküyor."</p>

  <p>"Şimdi ne yapacaksınız?"</p>

  <p>"Her halde polise başvurmam gerekiyor, başka ne yapabilirim?"</p>

  <p>"Doğru."</p>

  <p>Sonra Sedat'ın yorgun yüzüne bakarak birden hatırlamış gibi:</p>

  <p>"Niye önce kadını ya da kocasını telefonla arayarak görüşmüyorsunuz?" diye sordu. "Sanırım onlar da bu otelde kalıyorlar." Akla yakın bir düşünceydi.</p>

  <p>Polise başvurmadan önce Solmaz çiftini arayarak işin içyüzünü sorabilirdi. Kadın belki uçakta yeterince açıklama yapacak imkânı bulamamıştı. Gazeteden defalarca araması da bu nedenle olabilirdi.</p>

  <p>Öyleyse neden restoran'da yanına gelerek bir açıklamada bulunmamışlardı? Adam kafasını çevirip yüzüne bile bakmamıştı, kadın ise hınç ve öfke dolu nazarlarla yetinmişti. Yoksa bana mı öyle geldi diye düşündü Sedat.</p>

  <p>Acaba o sırada da tehdit altında mıydılar? Bu da olabilirdi... Nitekim yemek salonundan çıkınca kendisi de saldırıya uğramıştı.</p>

  <p>Bir şeyler yapması gerekiyordu. Telefon etmeye karar verdi. Yerinden doğruldu, telefona uzanarak, santrala Recep Solmaz'ın odasını bağlamasını rica etti. Bir süre heyecanla bekledi.</p>

  <p>Oda cevap vermiyordu. Zil uzun uzun çaldı.</p>

  <p>Sonunda hattın öbür ucundan Nazan'ın uykulu sesi geldi...</p>

  <p>Nazan sıçrayarak uyandı.</p>

  <p>Başucundaki telefon acı acı çalıyordu. Uyku sersemi önce komodinin üstündeki lambanın düğmesine bastı. Alıcıya uzanırken gözü başucundaki ufak sehpanın üzerine bıraktığı kol saatine takıldı. Gece yarısını geçiyordu. Kim olabilir diye düşündü.</p>

  <p>Az önce güçlükle uykuya dalmıştı. Giderayak kocasıyla yaptığı sevişmenin yorgunluğunu üzerinden atamamıştı daha.</p>

  <p>İçinde yeniden tatsız bir haber alacakmış gibi ürpertiler hissetti. Her kim arıyorsa, gecenin bu saatinde telefon etmesi için önemli bir sebebi olmalıydı. Belki de iş için Recep'i arıyorlardı. İnşallah öyledir diye geçirdi içinden.</p>

  <p>Elini almaca uzatırken yan gözle de kocasına baktı; Recep hâlâ horulduyordu ama telefon sesinden rahatsız olmuş gibi uykusunda kımıldamaya başlamıştı. Gözleri kapalı, dudaklarını şapırdatıyor, ağzı açık uyuduğu için kurumuş damağını diliyle ıslatırken, başını sağa sola çeviriyordu. Nazan almacı kulağına yaklaştırırken kötü bir haber alacağı içine doğmuş gibi tedirgindi. Kısık, uykulu bir sesle: "Alo" dedi.</p>

  <p>Hattın öbür ucundan çekingen, ürkek bir ses geldi.</p>

  <p>"Affedersiniz, bu saatte rahatsız ettiğim için bağışlayın. Korkarım sizi uyandırdım."</p>

  <p>"Kimi arıyorsunuz?"</p>

  <p>"Ben, Sedat İlker."</p>

  <p>"Kim dediniz."</p>

  <p>"Gazeteci Sedat İlker."</p>

  <p>Genç kadın sesi alamamıştı ama ismi duyunca dona kaldı. Sanki birden beyni karıncalanmaya başlamıştı. Bir an yanlış mı duyuyorum diye kuşkuya düştü. Olamazdı. Daha bir saat önce Yüksel Berke onun öldüğünü söylemişti. İnanamıyordu. Hortlakla konuşuyormuş gibi korkuya kapıldı, az kaldı almacı elinden düşürecekti. Gözleri iri iri açıldı.</p>

  <p>Aklına ilk gelen şeyi söyledi.</p>

  <p>"Sizi tanımıyorum."</p>

  <p>"Efendim ben, bu sabah uçakta... "</p>

  <p>Nazan daha fazlasını dinleyemedi, telefonu kapattı.</p>

  <p>Vücudunu titreme almıştı. Buz gibi ter boşandı birden. Ne yapacağını, ne düşüneceğini bilemiyordu... Recep gözlerini açmadan "Kim arıyor?" diye sordu.</p>

  <p>Boğazı düğümlenmişti kadının. Ne cevap vereceğini kestiremedi. Kocasının şaşkınlığını görmemesi için aceleyle ışığı kapattı. &ldquo;Yine yanlış numara" diye geveledi. Yatağın içine büzüldü. Recep ona dönerek çıplak vücuduna sarıldı. Gözlerini açmadan: "Vücudun buz gibi, üşümüşsün" diye mırıldandı.</p>

  <p>Sedat şaşırmıştı. Elinde almaç, kala kaldı. "Tuhaf şey. Telefonu yüzüme kapadı" dedi. Yanı başında oturan Şermin merakla yüzüne baktı. "Allah Allah, neden?"</p>

  <p>"Bilmiyorum... Adımı duyunca bir tuhaf oldu. Tanımazlıktan geldi. Sanki bir hortlakla görüşüyormuş gibi irkildi kadıncağız sonra da küt diye telefonu kapattı. Bu davranışına hiç bir anlam veremedim."</p>

  <p>Şermin gözlerini kırpıştırdı. Yorum yapmakta zorlanıyordu.</p>

  <p>"Siz ne derseniz deyin; bu kadın kocasının yanında sizinle görüşmekten çekiniyor, buna eminim."</p>

  <p>"Ama neden?"</p>

  <p>"Bilmiyorum. Bu işte bir gariplik var. Az evvel, şimdiye kadar hiç görmediğiniz birisi, kadının adını vererek size saldırıyor hatta öldürmeye teşebbüs ediyor, sonra da kadın sizi tanımadığını söyliyerek telefonu yüzünüze kapatıyor. Garip değil mi bu?"</p>

  <p>Sedat "haklısınız" dercesine başını salladı.</p>

  <p>"Biliyor musunuz, aklıma bir şey geliyor."</p>

  <p>Genç adam merakla Şermin'e baktı.</p>

  <p>"Size saldıran adamı peşinizden bu kadın göndermiş olmasın?"</p>

  <p>"Hiç sanmam. Beni niye öldürmek istesin ki?"</p>

  <p>Şermin dalgın "Bilmiyorum" diye mırıldandı. Nedense o kadına karşı içinde açıklamakta zorluk çektiği bir antipati vardı. Omuzlarını silkip "Bunun cevabını siz bulacaksınız" dedi.</p>

  <p>"Aklıma hiç bir neden gelmiyor. Bu düşündüğünüz doğru olamaz. Ayrıca bu kadın benden yardım isteyen biri, öldürmeye kalkışması için hiçbir sebep yok ki."</p>

  <p>Şermin titizlendi.</p>

  <p>"Ama bakın, size yaklaştığı zaman yanında kocası bulunmuyordu. Buna özellikle dikkat ettim." Sedat gülümseyerek genç kadının lâcivert gözlerine baktı. Sesini çıkarmadı. Şermin rahatlamamıştı. "Hem sizin başınızı belâya sokuyor hem de tanımazlıktan geliyor, olacak şey değil. Hayatımda hiç bu kadar pişkinlik ve vurdumduymazlık görmedim. Ne biçim insan bu? Allah saklasın, ölebilirdiniz de..."</p>

  <p>Sedat'ın düşünceli, hareketsiz hali genç kadını biraz öfkelendirmeye başlamıştı. Yüzüne baktı sonra dayanamayarak sordu.</p>

  <p>"Şimdi ne yapmayı düşünüyorsunuz? Recep Solmaz'ı&nbsp; arayacak mısınız?"</p>

  <p>"Vallahi şaşırdım kaldım, ne yapacağımı bilemiyorum."</p>

  <p>"Ben sizin yerinizde olsam, önce şu kadının kocasını arardım. Bu işin içinde bir bit yeniği var. Bana öyle geliyor ki, bu kadın bir numara çeviriyor. Hem de kocasından gizli."</p>

  <p>"Nasıl bir numara?"</p>

  <p>"Bilmiyorum, ama kadın önsezilerini yabana atmayın, içime doğuyor"" Sedat yeniden gülümsedi.</p>

  <p>"Bu kadına taktınız. Ondan hoşlanmıyorsunuz." Şermin ters ters Sedat'a baktı.</p>

  <p>"Bu kadar sakin oluşunuza şaşıyorum doğrusu. Sizi anlamıyorum da. Az önce canınıza kastedildi. Az daha ölüyordunuz. Tanımadığınız biri sizi çeviriyor, kadının adını vererek tenha garaja götürüyor, size saldırıyor ve siz hâlâ ona toz kondurmak istemiyorsunuz."</p>

  <p>"Bence asıl sorun, bana saldıran kişi. Kimdi, beni niçin öldürmek istedi? Bunu anlayamıyorum." Şermin'ın öfkesi yatışmamış gibiydi.</p>

  <p>"Darılmayın ama çok safsınız. Size saldıranın hiç önemi yok. Bence asıl sorun, onu sizin üstünüze saldırtan kişi ve de bu çok açık. Adam nasıl olsa sizin bir daha asla konuşamayacağınızı var sayarak açıkça gerçek failin adını da veriyor: Nazan Solmaz. Biz işin başından beri yanlış düşünüyoruz. Hayatı tehlikede olan Solmaz ailesi değil, "siz"siniz. Anlıyor musunuz?" Sedat başını salladı.</p>

  <p>"Hayır; hiçbir şey anlamıyorum. Beni niye öldürmek istesinler ki? Bu aileyi hiç tanımam. Bu güne kadar varlıklarından bile haberim yoktu. Gazeteciliğim de önemli değil, unutmayın, ben bir spor yazarıyım. Siyasi konulara değinmem, politika yapmam. Yani Solmaz'lar bir takım kirli işlere bulaşmış olsalar bile onları gazetemde teşhir edecek türde bir yazar değilim. Beni öldürmek istemeleri için sebep bulamıyorum."</p>

  <p>"Ama yadsıyamayacağınız bir gerçek de var. Size saldıran kişi kadının adını veriyor; bunu nasıl açıklayacaksınız?"</p>

  <p>Sedat hemen cevap veremedi. Aklı karışmıştı. Düşünmeye başladı.</p>

  <p>Her şeyden önce bir hususun iyice saptanması gerekiyordu. Tehlikede olan, olası bir saldırıdan korkan Solmaz ailesi miydi yoksa Şermin'in iddia ettiği gibi bizzat kendisi miydi? Ayrıca uçakta korkuyla yardım isteyen kadının şimdi telefonda tanımazdan gelmesini nasıl izah edecekti?</p>

  <p>Cevaplandırılması gereken bir sürü soru vardı ortada. Sedat düşündükçe beyninde başka kuşkular da oluşuyordu.</p>

  <p>Neden sonra asıl yaşadığı anın garipliğini fark etti. Bir otel odasında, evli bir kadınla ve de gecenin ilerlemiş bir saatinde uygunsuz denebilecek vaziyetteydiler.</p>

  <p>Şermin'e bir göz attı. Bütün olup bitenler aklından uçup gitti sanki. Genç kadın, sırtında sabahlıkla yatağın yanı başındaki koltukta oturuyordu. Ufak ve bakımlı ayakları çıplaktı. Önü tam kapanmamış penye sabahlığın içinden, vücudunun yumuşak hatlarının tahrik edici çarpıcılığı tüm çekiciliği ile hissediliyordu. İçini ateş bastı Sedat'ı n. Biraz da utanarak, bakışlarını çevirmek istedi. Beceremedi. Uzanıp, yumuşak ellerini tuttu. "Bu gece için size çok şey borçluyum" diye fısıldadı.</p>

  <p>Hayal âleminden, gerçek dünyaya geçiyormuş gibi sıkılarak, kızardı Şermin. İçgüdüsel olarak toparlanıp, biraz örtünmek istedi. Sanki yatak kıyafetiyle oturduğunu yeni hissediyormuş gibiydi. Elleri genç adamın avuçları içinde olmasa, sabahlığının önünü kapatıp şeffaf geceliğinin içinden gözüken göğüslerinin ayrığını örtecekti. Garip bir utanma duygusuydu bu. Yarı çıplak kıyafetinin genç adamı heyecanlandırdığını hissediyor ve işin tuhafı bundan da zevk alıyordu. Edindiği geleneksel eğitim, içindeki ar ve haya duygusu, bu durumdan utanması gerektiği bilincine rağmen, ruhunda hissettiği kadınsal kıpırdanışlara yenik düşüyor, hayatında ilk kez fiziki güzelliğiyle bir erkeği böylesin etkilemenin verdiği dayanılmaz haz ve gururla yaşadığı anın doyumuna eriyordu. Yanakları al al olmuştu. Sedat'ın sıkı sıkıya kavradığı ellerini onun avuçları içinden çekmedi. Sadece bakışlarını kaçırdı, utanmış gibi.</p>

  <p>Genç adam oturduğu yatağın ucundan kayarak, koltuğun kenarında diz çöktü. Birbirlerine çok yakındılar. Sedat'ın soluğunu yüzünde hissediyordu Şermin. Bundan sonra neler olabileceğini tahmin ediyordu artık. Yüreği hızla çarpıyor, kendini olası bir sevgi girdabına dalmaya hazırlıyordu. Gözlerini ağır ağır Sedat'a çevirdi. Bakışlarında tam bir teslimiyetin ifadesi vardı. Genç adamın yüzüne yaklaşan dudaklarını gördü. Arzunun yakıcı sıcaklığı tüm benliğini kapladı. Gözleri kapandı. Ve tam Sedat'ın kolları bedenini sararken, kapının vurulduğunu işitti... Gecenin bu saatinde bir ziyaretçisi daha vardı...</p>

  <p>Kızıl Saçlı adamın makam şoförü arabayı tam evinin önünde park etti. Koşarak gelip, kapıyı açtı. Adam belindeki ağrılardan sızlanarak inerken, az ilerde duran arabanın da kapısının açılıp, birinin dışarıya fırladığını gördü.</p>

  <p>Keskin gözleri biraz merak biraz da kuşkuyla arabadan fırlayan adama takıldı. İşi ve mevkii icabı huzursuz bir yaşamı vardı. Bir suikast ihtimali her zaman mevcuttu. Aynı zamanda koruması da olan şoför tedirgin bir şekilde arabadan fırlayan adama döndü. Ceketinin önünü açıp, gerektiğinde silahına sarılmak için hazırlandı. Sokak lambasının solgun ışığında adamı tanımamışlardı. Tipi halinde yağan kar da görüntüyü zorlaştırıyordu. Yabancı, yarattığı tedirginliği anlamıştı. Seslendi: "Beyefendi, benim. Yüksel Berke" dedi.</p>

  <p>Kızıl Saçlı adam rahat bir nefes aldı. Korkmuştu gerçekten. Şoföre dönüp:</p>

  <p>&ldquo;Tamam, endişelenecek bir şey yok. Bizden biri" dedi. Şoför de rahatlamış olarak arabaya atladı.</p>

  <p>Kızıl Saçlı merakla Yüksel Berke'nin yanına yaklaşmasını bekledi. Gecenin bu saatinde yardımcısının evine kadar gelmesi tatsız bir durumun varlığına işaretti.</p>

  <p>"Hayrola? Ne bekliyorsun bu saatte?" diye sordu.</p>

  <p>Genç adamın telaşlı ve ürkek olduğu her halinden belliydi.</p>

  <p>"Rahatsız ettiğim için bağışlayın, evi telefonla aradım, hanımefendi bir toplantıda olduğunuzu söyledi. Ben de dışarıda beklemeye karar verdim. Sizi görmem lâzımdı."</p>

  <p>"Gecenin bu saatinde mi?"</p>

  <p>"Evet efendim, çok önemli."</p>

  <p>"Pekâlâ, gel bakalım. Yukarıya çıkalım. Sıcak bir şeyler içerken, neyse derdin, anlatırsın." Kapıyı anahtarla açtı. Karısı ve yaşlı hizmetkârı çoktan uyumuş olmalıydılar. Işıkları yakarak, konuğunu salona aldı. Yüksel Berke soğukta beklemekten çok üşümüştü. Sıcak salona girince, evin sühuneti hoşuna gitti, ellerini oğuştururken Kızıl Saçlı adamın kahve pişirmesini bekledi. Bir yandan da gelişen olayları patronuna nasıl anlatacağını planlıyordu. Amiri sessiz ve sakin mizacının altında son derece tehlikeli ve sinsi biriydi. Ne yapacağını, nasıl davranacağını kestirmek zor olurdu. Ama ne yapıp ne edip bu badireden yakasını sıyırması gerekiyordu.</p>

  <p>Kızıl Saçlı adam kahvesinden derin bir yudum alırken "Söyle bakalım, ne imiş bu mesele?" diye mırıldandı.</p>

  <p>Yüksel Berke hazırlıklıydı.</p>

  <p>"Beyefendi yarınki infaz işinde bir takım ciddi sorunlarımız zuhur etti" dedi. Sesi boğuk ve titrek çıkmıştı.</p>

  <p>"Sorun mu? Ne tür sorun?"</p>

  <p>"Galiba basına olay sızdırıldı."</p>

  <p>Kızıl Saçlı endişeyle Yüksel Berke'nin yüzüne baktı.</p>

  <p>Kaşları çatılmış, yüzünün hatları birden sertleşmişti...</p>

  <p>"Nasıl olur? Basın bunu nereden öğrenebilir?"</p>

  <p>Yüksel Berke başını önüne eğdi. Kabahatli bir çocuk gibi yüzü kızardı. "Hiç hesapta olmayan bir aksilik efendim" diye söylendi. Sonra utanarak "Galiba benim de bir hatam oldu" dedi. Kızıl Saçlı adam meraklanmıştı. "Anlat şu hikâyeyi" diye homurdandı.</p>

  <p>"Recep Solmaz'ın karısı meğer bizim Cellad'ın eski metresiymiş."</p>

  <p>"Eee, ne var bunda? Yoksa herif öldürmekten vaz mı geçti?"</p>

  <p>"Hayır efendim. İstanbul'dan aynı uçakta gelmişler. Kadın bu arada eski sevgilisini uçakta görünce paniğe kapılmış, adamın kendisini de öldüreceğinden şüphelenmiş."</p>

  <p>"Dur bir dakika, dur. Kadın, Cellad'ın kocasını öldüreceğini nereden bilebilir ki?"</p>

  <p>Yüksel Berke kızardı, susarak önüne baktı.</p>

  <p>Kızıl Saçlı durumu kavrar gibi olmuştu.</p>

  <p>"Ulan karıyla yattın, değil mi? Muhakkak öyle oldu; uçkuruna yine hâkim olamadın ve her boku karıya söyledin."</p>

  <p>Kızıl Saçlı kızgınlıktan burnundan solumaya başlamıştı. "Söylediğim gibi oldu, değil mi?" diye bağırdı. Yüksel, başını önüne eğip:</p>

  <p>"Planı başarıyla uygulamak için bir sürü detaya ihtiyaç vardı. Kadını yakından tanımalıydım. Onunla arkadaşlık kurdum. Sonra..."</p>

  <p>"Kes" diye bağırdı Kızıl Saçlı. "Sanki tetiği çekecek sensin. Bu bilgiler olsa olsa tetikçinin işine yarar, senin değil. Hem bu görev Dr. Sıtkı Başar'a verilmişti, sen niye bulaştın?"</p>

  <p>&ldquo;Yanılıyorsunuz efendim. Dr. Sıtkı Başar sadece Cellad'la gerekli teması kuracaktı, ben ise "hedefle ilgili özel bilgileri toplayacaktım.</p>

  <p>"Peki, sen ne yaptın, tuttun karısının iç çamaşırlarının rengini öğrenmeye kalktın... Başka yapacak iş yok gibi... "</p>

  <p>Yüksel Berke göz ucuyla Kızıl Saçlı adama baktı. Onu iyi tanırdı. Birazdan kızgınlığı geçecekti. Yine de vartayı ucuz atlatmış sayılırdı. "Her ne ise, sonra ne oldu?"</p>

  <p>"Kadın uçakta Celladı görünce paniğe kapılıp, durumu bir kağıda yazarak gazetecinin eline sıkıştırmış."</p>

  <p>&ldquo;Yani bir not veya mektup gibi mi?"</p>

  <p>"Evet efendim, ufak bir pusula gibi."</p>

  <p>"Amacı neymiş?"</p>

  <p>"Karı koca hayatlarının tehlikede olduğunu, bir an evvel kendilerine yardım etmesini istemiş."</p>

  <p>"Allah Allah... Neden polise başvurmamış da tanımadığı bir sivilden yardım istemiş?"</p>

  <p>"Arz etmeye çalıştığım gibi kadın o sırada tam bir panik ve şaşkınlık içindeymiş efendim. Nitekim sonra kendisi de pişman olup, gazeteciyi çok aramış ama bulamamış."</p>

  <p>"Yaa. Bunu da kadın mı söyledi sana?"</p>

  <p>"Evet efendim."</p>

  <p>Kızıl Saçlı adam bir süre düşündü. İşittikleri pek inandırıcı gelmemişti. Dikkatle Yüksel Berke'yi süzdü. Sonra:</p>

  <p>"Peki, gazeteci ne yapmış?" diye sordu.</p>

  <p>"Bu nokta biraz enteresan efendim. Sanırım gazeteci bu notu pek ciddiye almamış."</p>

  <p>"Nerden biliyorsun?"</p>

  <p>Yüksel Berke bir an tereddüt etti.</p>

  <p>"Olanları öğrenince hem Solmaz'ların hem de gazetecinin peşine düştüm. Solmaz'ların yaşamında hiç bir gayrıtabiilik yoktu. Otelin yemek salonunda iştahla yemeklerini yiyorlardı. Etraflarında ne korumaları vardı ne de onları izliyen polisler. Yani, kanımca gazeteci aldığı notu polise intikal ettirmemişti."</p>

  <p>"Buna emin olamayız."</p>

  <p>"Haklısınız efendim."</p>

  <p>Kızıl Saçlı adam dudaklarını sarkıttı. Yüzü asıldı. "Peki, gazeteci notu polise iletmediyse tepkisi ne oldu?" Yüksel Berke yutkundu.</p>

  <p>"Şey efendim, sanırım..." Cümlesinin devamını getiremedi.</p>

  <p>"Ne sanırsın?"</p>

  <p>"Galiba gazeteci bunu bir tür randevu isteği, buluşma arzusu falan gibi değerlendi." &ldquo;Yahu aklın fikrin çapkınlıkta. Her şeyi zamparalıkla çözümlüyorsun."</p>

  <p>"Fakat beyefendi, bir düşünün. İnsan böyle bir olaya nasıl ilgisiz kalır? Uçakta birisi elinize gizlice bir not sıkıştırıyor, açıp bakıyorsunuz, kâğıtta hayatımız tehlikede bize yardım edin diye yazıyor; siz olsanız ne yaparsınız? Gerçekten inanmışsanız, polise başvurmaz mısınız? Oysa gazeteci polise gitmiyor, buna karşın ne yapıyor, hiç bir şey olmamış gibi olaya ilgisiz kalıyor. Biraz garip değil mi? Demek ki adam bu notu hiç ciddiye almadı. Bunu kadının kendisine yaklaşmak için çevirdiği bir dolap, bir oyun telâkki etti." Yüksel Berke tekrar yutkundu; sonra fısıldar gibi. "Ayrıca Beyefendi, kadını bir görseniz, son derece çekici ve gösterişli. Herkesin dikkatini üzerinde toplayabilen..." &lsquo;yeter, yeter uzatma. Anladım." Yüksel sustu. Amirine baktı... "Kim bu gazeteci? Meşhur biri mi?"</p>

  <p>"Hayır efendim. Bir spor muhabiri." &ldquo;Yani zararsız biri mi ?"</p>

  <p>"Öyle de denebilir ama ne de olsa bir gazeteci. Güvenemezdim. Bu işlere ilgi duyan arkadaşlarına olayı iletebileceğim düşündüm."</p>

  <p>"Peki, ne yaptın? Doğru bana mı geldin?"</p>

  <p>"Şey efendim. Ben..." Yüksel Berke yine kekeledi.</p>

  <p>"Evet?"</p>

  <p>"Gazeteciyi ortadan kaldırmayı düşündüm. Acele karar vermek zorundaydım ve o anda aklıma gelen en uygun çözüm bu oldu. Zira basın olayı öğrenirse tam bir skandal olacaktı. Üstelik teşkilatımız için doğuracağı menfi sonuçlar da cabası."</p>

  <p>&ldquo;Yani Komite'ye danışmadan, tek başına adamı öldürmeye mi karar verdin?"</p>

  <p>"Korkarım başka çarem yoktu Derhal karar verip, harekete geçmeliydim. Geç bile kalmıştım. Ayrıca Komite'nin bu kararı onaylayacağına da emindim." Yüksel Berke kuşku ile şefine baktı. Sesini yumuşatarak:</p>

  <p>"Siz, her zaman benim inisiyatif sahibi, gerekli yerlerde önemli kararlar veren biri olduğumu söylersiniz. Başka çıkar yol görememiştim efendim."</p>

  <p>"Ve de adamı öldürdün, ha?"</p>

  <p>"Böyle bir teşebbüse giriştim efendim."</p>

  <p>"Teşebbüse mi? Yani teşebbüs ettin ama öldüremedin, onu mu demek istiyorsun?"</p>

  <p>"Onun gibi bir şey beyefendi."</p>

  <p>"Açık konuşsana yahu. Ne demek bu?"</p>

  <p>"Gazeteciyi öldürmesi için Cellad'ı&nbsp; tahrik ettim."</p>

  <p>Kızıl Saçlı adamın gözleri fal taşı gibi açıldı.</p>

  <p>"Cellad'ı&nbsp; mı?"</p>

  <p>"Evet efendim."</p>

  <p>"Nasıl becerdin bu işi? "</p>

  <p>Yüksel Berke hafifçe sırıttı.</p>

  <p>"Dedim ya Recep Solmaz'ın karısı Cellad'ın eski metresiymiş Adamın hâlâ gözü var kadında, bir türlü unutamamış. Bir yalan kıvırıp kadının da hâlâ Cellad'ı&nbsp; sevdiğini fakat peşindeki gazetecinin onu rahatsız ettiğini, kendisiyle yatması için tehditler savurduğunu söyledim."</p>

  <p>Yüksel Berke işin bu noktasını biraz değiştirerek nakletmişti. Ama paçasını kurtarmak, olaylardan sıyrılmak için bu kadarcık ufak bir yalanı söylemekte mahzur görmüyordu. "Eee, sonra ne oldu?"</p>

  <p>"Cellad, gazeteciyi otelin garajına götürdü ve onu orada boğdu. Daha doğrusu boğduğunu sandı."</p>

  <p>"Sandı mı? O da ne demek?"</p>

  <p>"Evet, efendim. Bizim Suphi'yi peşlerinden garaja gönderdim. Suphi gazetecinin orada boğularak öldüğünü teyit etti."</p>

  <p>"Öyleyse?"</p>

  <p>"Fakat az sonra garaja indiğimde cesedi orada göremedim. Ceset yok olmuştu."</p>

  <p>"Saçmalama, ceset uçmaz ya..."</p>

  <p>"Önce ben de öyle düşündüm. Ama cesedin ortalarda olmadığı bir gerçekti..." Kızıl Saçlı adam başını kaşıdı.</p>

  <p>Olanlara bir anlam veremiyordu... "Peki sence ne oldu?"</p>

  <p>"Kesin bilemiyorum efendim ama bence Cellad'ın işi bitiremediği muhakkak."</p>

  <p>"Suphi'de mi yanıldı?"</p>

  <p>"Öyle olmalı efendim."</p>

  <p>"Saçma... Bu işte bir terslik var. Peki cinayet mahalline sen niye indin?"</p>

  <p>"Bu iyi bir soru efendim. Zira aklıma önemli bir şey gelmişti."</p>

  <p>"Ne idi o?"</p>

  <p>"Kadının gazeteciye yazdığı not. Şayet adam o pusulayı polise vermediyse ya da kaldırıp atmadıysa üzerinde olması gerekirdi. Cinayet mahalline gelen polisler ise cesedin ceplerini ararken notu bulacaklar ve her şey yeniden berbat olacaktı."</p>

  <p>"Anlıyorum" dedi Kızıl Saçlı adam yorgun bir edayla. İkisi de sustular.</p>

  <p>Yüksel Berke olayı özetlemişti. Kızıl Saçlı adama gelmekle yine de en iyisini yaptığından emindi. Nasıl olsa âmiri uygun bir çözüm önerirdi şimdi. Heyecanla bekledi. Şefi düşünüyordu. Sessizlik uzadıkça uzadı. Kızıl Saçlıdan ses çıkmıyordu. Yorgun gözleri kan çanağına dönmüştü. Yüksel Berke dayanamadı.</p>

  <p>"Acaba Başkan'a durumu izah edip, infazı bir süre ertelesek mi?" diye sordu. Şef sanki başka âlemdeydi. Dalgın ve kararsız.</p>

  <p>Konuşmaya başladığında sesi hafif titriyordu. Ya da Yüksel'e öyle geldi. "Olmaz" dedi. "Operasyonu erteleyemeyiz. Bu bizim için büyük bir fiyasko olur."</p>

  <p>"Fakat beyefendi... "</p>

  <p>"Fakatı filan yok. Karar yarın aynen uygulanacak. Dedim ya, bu infazı durduramayız. Ancak bazı tedbirler alabiliriz tabii."</p>

  <p>Yüksel merakla şefinin yüzüne baktı. Kızıl Saçlı adamın açık mavi gözlerinde sinsi gülücükler saklıydı.</p>

  <p>Acaba ne önerecekti?</p>

  <p>Kapıya bir kere daha vuruldu. İlkinden biraz daha hızlı...</p>

  <p>Şermin taş kesilmişti. Korkuyla Sedat'a baktı. Genç adam ne yapacağına karar veremedi. Usulca parmağını dudaklarına götürüp "Sus" işareti yaptı. Sonra diz çöktüğü yerden fırlayıp, ayaklarının ucuna basa basa kapıya gitti. Kulağını dayayıp, dinledi. Hiç bir şey duyulmuyordu... Galiba korktuğu başına gelmişti.</p>

  <p>Şermin'le yemekte beraberliğini gören saldırgan, ölmediğini anlayınca, kadının oda numarasını öğrenerek şimdi kapıya dayanmıştı. Gözleri odada kendilerini koruyacak bir şey aradı. Bulamadı. Kristal taklidi çiçek vazosundan başka bir şey yoktu. Hiç yoktan iyidir diye koşup eline aldı, tekrar kapının arkasına gizlendi. Başıyla Şermin'e açmasını işaret etti.</p>

  <p>Genç kadın yerine çakılıp kalmıştı. Kımıldayamıyordu. Güzel gece tam bir kâbusa dönüşüyordu. Sedat durduğu yerden, genç kadının alnında oluşan soğuk ter damlacıklarını bile görebiliyordu. Kapı tekrar vuruldu.</p>

  <p>Sedat başıyla bir kere daha kapıyı açmasını istedi Şermin'den. Ama sevgilisinden hayır yoktu. Yalvaran gözlerle başını sallıyor, sessiz bir şekilde "hayır" diyordu.</p>

  <p>Şermin'den ümit kesti, bu haliyle yardımcı olamazdı. Kendini toparlayıp "Kim o ? " diye seslendi. Dışarıdan cevap gelmedi.</p>

  <p>İlk paniği atlatan Sedat'ın içini yavaş yavaş öfke ve hırs kaplıyordu. Tedbiri elden bırakmıştı. "Ne olacaksa olsun" deyip, önce kilidi çevirdi, sonra tokmağı kavrayıp ardına kadar açtı kapıyı.</p>

  <p>Kısa boylu, koyu siyah saçlı, gözlüklü bir adam duruyordu kapı önünde. Şaşkın şaşkın Sedat'a baktı.</p>

  <p>Sanki onunla karşılaşmayı ummuyormuş gibi. Sedat elindeki vazoyu bir saldırı halinde adamın kafasına indirmek için yukarıya kaldırmıştı Ama vuramadı. Çünkü adamı tanımıştı.</p>

  <p>Şermin'ın kocası Erol'du bu...</p>

  <p>Sıtkı Başar üzerinden atamadığı gerginliğiyle yerinden kalkarak çalışma odasındaki geniş pencerenin önüne gitti. Huzursuz ve uykusuz bir gece geçirmişti. Hastahanesine geldiğinde saat sabahın yedisiydi.</p>

  <p>Dün geceden beri yağan kar durmuş, dondurucu kuru bir ayaz ortalığı kaplamıştı. Boş nazarlarla bahçedeki çimenleri ve yeni yeni büyüyen çam fidanlarını örten beyazlığı seyretti. Çok pişmandı.</p>

  <p>Nöbetçi hemşirenin getirdiği sıcak çayını yudumlarken yapacağı pek bir şey olmadığının da farkındaydı. Gırtlağına kadar girmişti bu pislik çukurunun içine. Önceleri verdiği bu savaşın lüzumuna samimiyetle inananlardandı. Şimdi ise yaptıklarının ne kadar saçma ve anlamsız olduğunu kabul ediyordu. Ne çare ki artık dönüşü olmayan bir yoldaydı. Düpedüz kullanıyorlardı kendisini.</p>

  <p>Elindeki çay fincanını küçük sehpanın üzerine bıraktı. Sinirli adımlarla odayı arşınlamaya başladı. Komitenin aldığı infaz kararı bu gün yerine getirilecekti. O bir komite üyesi değildi ve kararın alınmasında en ufak rolü olmamıştı ama kararın icrasına katılan asli elemanlardan biriydi. Cellad diye adlandırılan ve Komite'ce iyi tanılan katille ilk teması kuran, işlenecek cinayetin detaylarını ileten, silahı temin eden, parayı ödeyen hep kendisiydi.</p>

  <p>Daha da kötüsü, olayın tatbikatında bir aksilik çıkarsa, etraf yatışıncaya kadar katili özel hastanesinde saklayacak olan yine oydu. Bu düşünceden çok rahatsız oluyordu. İyi isim yapmış, itibarlı hastanesinin katil ve kaçakları barındıran bir yer olarak işitilmesi bunca yıllık emek ve birikimlerinin sonu demekti.</p>

  <p>İçini tarifsiz bir sıkıntı kapladı. Kötü şeyler olacakmış gibi bir his vardı içinde. Ortadaki cam masanın üzerinde duran gümüş sigara kutusuna gözü takıldı. Beş yıldır sigara içmiyordu. Canı çekti. Bir an kararsız kaldı, sonra titreyen parmaklarıyla kutudan bir tane alıp, yaktı. Büyük bir keyifle ciğerlerine çekti. Nikotin iyi gelmişti; eski bir sevgiliye kavuşmuş gibi zevkle gülümsedi.</p>

  <p>Bulunduğu bölüm hastahaneden adeta tecrit edilmiş özel bir kısımdı. Hastahanenin koridoruna açılan kapı daima kapalı ve kilitli tutulurdu. Bu bölüme giriş çıkış sadece bahçeye açılan başka bir kapıdan yapılırdı. Zaten özel görevliler hariç buraya kimse giremezdi de. Bu bölüm, Sıtkı Başar'ın geniş çalışma mekânı, sekreterine tahsis edilmiş bir kısım ve tıbbın en modern cihazlarıyla donatılmış, çok özel hastalara ayrılan üç odayla belirli personelin kalabileceği bir iki ufak mekândan ibaretti. Bu bölüme giriş çıkış ancak hastahanenin sahibi ve Başhekimi olan Sıtkı Başar'ın iznine bağlıydı. Odasından çıktı. Özel bölümdeki üç odada da hasta yoktu. Zaten buraya çok nadir hasta kabul ederdi. Bölüm boş olduğu için nöbetçi hemşire de yoktu. Pırıl pırıl cilalanmış mermer zemin üzerinde sessizce yürüyerek odalardan birine girdi. Işıkların yanmamasına rağmen perdelerden süzülen gün aydınlığı, karın da etkisiyle bu kış sabahının alacakaranlığında yeterince aydınlatıyordu odayı. Sigarasından derin bir nefes daha çekip, ciğerlerinde dolaşan dumanı yılların hasretiyle üfledi. Eski dost sigara sanki zihninin de açılıp berraklaşmasına yardımcı olmuştu.</p>

  <p>Dün bütün gece, uykusuz, yatağında dönüp dururken kendini bu pislikten kurtaracak bir çare aramıştı. Kesinlikle bu Teşkilat'ın pençesinden sıyrılmak istiyordu. Dayanma gücü kalmamıştı artık. Yapabileceği tek şey, hastahaneyi kapatıp, İstanbul'a yerleşmekti. Teşkilat'a sıhhatiyle ilgili bir bahane uyduracaktı. Ölümcül bir hastalığa yakalandığını söylemek gibi. Zaten İstanbul'a son gidişinde, Mecidiyeköyü'nde özel klinik sahibi bir doktor arkadaşı, mevcut binasını satmayı teklif etmişti. Teklifi aldığından beri kurtuluş yolu olarak gördüğü bu fikri düşünmeye başlamıştı. Ankara'da tanınmış ve seneler içinde ün yapmıştı. Kazancı çok iyi idi ama başka çaresi de yoktu. Teşkilat peşini kolay kolay bırakmazdı; niyeti İstanbul'daki binayı doktor olan oğlu adına almak ve bütün sorumluluğu ona devretmekti. Bir süre perde arkasında kalıp, yeni kurulacak hastahaneyi öyle yürütmeyi düşünüyordu. Tabii biraz zor olacaktı ama aktif çalışma hayatından uzaklaştığını görürlerse, belki yakasını bırakırlardı.</p>

  <p>Sigarasından bir iki nefes daha çekti sonra "İnşallah bu gün bir aksilik çıkmaz" diye söylenip, çalışma odasına döndü. Giderayak hastanesinde bir olay çıkmasını istemiyordu. Başucundaki telefon çalmaya başladığında, Nazan derin uykudaydı. Sıçrayarak uyandı. Telefonlardan korkar olmuştu artık. İri iri açılan gözleriyle almaca baktı. Yeni bir felaket haberi beklercesine. Sonra hızla dönüp kocasını aradı. Recep yatakta değildi. Telefonun sesini kesmek için almacı kaldırırken meraklı gözlerle etrafına bakındı. Neden sonra banyodan akseden su seslerini duydu. Kocası duşun altındaydı, buna sevindi; inşallah zilin sesini duymamıştır diye geçirdi aklından. Fısıltı halinde "Alo" dedi.</p>

  <p>Arayanın kim olduğunu bilmemesine rağmen vücudunu yine korkunun o ezici ürpertisi kaplamıştı. Yüksel olabilirdi. Tabii o kahrolasıca gazeteci de...</p>

  <p>Ama hattın öbür ucundaki sesi duyunca donup kaldı. Arayan en kötüsüydü: Rasim Kara...</p>

  <p>Bir an nutku tutuldu. Sesi çıkmadı. Boğazı kurumuştu.</p>

  <p>Adam ısrarla "Nazan" diye adını tekrarlayıp duruyordu. Titreyerek "Efendim" diyebildi. Çıkan sesini kendi de tanıyamamıştı.</p>

  <p>"Seni görmem lâzım" dedi adam. "Hem de derhal."</p>

  <p>Korktuğu başına geliyordu. Çıldırmış mıydı bu adam? Kocasının yanındayken onu nasıl arayabilirdi? Rasim Kara buydu işte; pervasız ve gözü kara. Dünyayı takmazdı. Kocası onun umurunda bile değildi, hele üstelik bu gün ölecekse... Ne diyeceğini bilemedi.</p>

  <p>Endişeyle banyonun kapısına baktı. Kapı kapalıydı. Su şakırtıları devam ediyordu. Sesini kısarak: "Ne istiyorsun?" diye sordu.</p>

  <p>Hattın öbür ucundaki ses bir an duraladı. Sanki bu soruyu beklemiyormuş gibi.</p>

  <p>"Olacakları anlamıyor musun sevgilim, hayatın tehlikede. Kim vurduya gidebilirsin. Seni kurtarmak istiyorum."</p>

  <p>Nazan'ın ürpertisi daha da arttı...</p>

  <p>Rasim Kara'dan nefret ederdi. Ama bu az konuşan adam asla yalan söylemezdi. Böyle konuşuyorsa mutlaka bir bildiği vardı. Bir an aklına Yüksel Berke'nin davranışları ve ettiği telefon geldi. Yüksel onu kullanıyordu, bu bir gerçekti. Gazetecinin eline pusulayı sıkıştırdığını söylediği anda kendisine takındığı tavırları, küfürlerini ve yaptığı kötü muameleleri hatırladı. Yüksel yalancıydı da. Dün gece gazetecinin öldüğünü söylemiş, bir iki saat sonra da gazeteci bizzat telefon etmişti. Nedenini bilmiyordu ama kocasını öldürmek isteyenler belki de kendisini de öldüreceklerdi. Birden ölüm korkusu tüm benliğini kapladı. Galiba Rasim doğruyu söylüyordu...</p>

  <p>Paniğe kapılmak üzereydi. Ama Rasim'in doğru söylediğini sezinledi... İnler gibi "Ne yapmalıyım?" diye sordu. "Hemen odama gel. Görüşmeliyiz."</p>

  <p>"Şimdi mi?"</p>

  <p>"Evet, şimdi. Hiç vaktimiz yok."</p>

  <p>"Nasıl olur? Kocam banyoda. Ona bu saatte nereye gittiğimi söyleyebilirim?"</p>

  <p>"Saçmalama Nazan. Anlamıyor musun, hayatın tehlikede..."</p>

  <p>İyice afallamıştı Nazan.</p>

  <p>Kendini toparlamaya çalıştı. Nihayet:</p>

  <p>"Oda numaran kaç?" diye sordu.</p>

  <p>"506."</p>

  <p>"Tamam, geliyorum" dedi Nazan ve telefonu kapadı. Banyodan su sesleri gelmeye devam ediyordu...</p>

  <p>Çoraplarını giyip, sırtına rastgele bir şeyler geçirdi. Aynaya şöyle bir göz attı. Yüzü yorgun gözüküyordu. Gözleri hafif kanlı, göz kapakları şişmişti. Korkudan cildi sapsarı kesilmişti. Kendisine çeki düzen verecek hali yoktu. Koket ruhu senelerce metreslik yaptığı adamın karşısına daha düzgün bir görüntüyle çıkmasını söylüyorsa da, bunu gerçekleştirecek gücü kendinde bulamıyordu. Uzun topuklu pabuçlarını ayağına geçirirken, banyonun kapısı açılıp, koca göbeğine sardığı havluyla Recep göründü. Karısına şaşkın şaşkın baktı. "Hayrola, bu saatte nereye gidiyorsun?" diye sordu. "Kuaföre."</p>

  <p>"Sabahın köründe mi yahu? Kahvaltı bile etmeden?"</p>

  <p>"Bu saate randevu almıştım. Geciktim bile."</p>

  <p>"Allah Allah" diye homurdandı Recep. Şu kadınları hiç anlamıyordu. Karısının kısacık kesilmiş saçlarına baktı. Bu kadar kısa saça berber ne form verebilirdi ki? Ama üstelemedi. Gözlerinin içine minnetle baktı. Aklı bir gece evvel yaşadığı aşk dakikalarının mutluluğuyla doluydu. Nazan demek kapris demekti, ama olacaktı bu kadarı, kendisine böylesine mutluluk veren kadının her türlü kapris yapmaya hakkı vardı.</p>

  <p>"Kahvaltıya bekleyeyim mi seni?" diye sordu.</p>

  <p>"Hayır, bekleme. Gecikebilirim. Sen et kahvaltını" diye cevapladı. Konuşmayı kısa kesip, bir an evvel uzaklaşmak istiyordu. Kapıyı örtüp çıkarken Recep'e bir göz attı. Kocası memnun ve mütebessim arkasından bakıyordu. İçi isyanla doldu. Tanrı ona huzur ve rahatlığı galiba hiç vermeyecekti...</p>

  <p>506 numaralı odanın kapısını vururken yüreği çarpıntıdan duracak gibiydi. Rasim Kara kapıyı bekletmeden açtı.</p>

  <p>İki eski âşık, kısa bir süre, araya giren senelerin tedirginliği ile birbirlerine baktılar. Kadın biraz mahcup, biraz çekingendi. Rasim Kara ise yitirdiği yılların üzüntüsü ve hasretiyle kadını süzüyordu. Yol verip "Geç içeri" diye fısıldadı. Gaddar adamın sesinde saklayamadığı bir hassasiyet vardı. Bu kadarı bile, Nazan'a yetti. "Beni hâlâ seviyor" diye düşündü.</p>

  <p>Rasim Kara'ya sığınmak Nazan'ın aklına gelebilecek son çareydi. Ama kader kendisine garip bir oyun oynuyor, nefret ettiği bu adama yeniden sığınmak zorunda bırakıyordu.</p>

  <p>Geçmek bilmeyen ilk dakikalar, Nazan'a çok zor geldi. Nasıl davranacağını kestiremiyordu. Bir kaç adım attı ama oturmadı. Kaldıkları suitden sonra bu oda çok küçük gelmişti gözüne. Çekinerek Rasim'e baktı.</p>

  <p>Gördüklerine inanamıyordu. O koca dev, süt dökmüş çocuk gibi uysal ve saygılı duruyordu karşısında. Acaba geçen yıllar mı onu değiştirmişti yoksa bu bir oyun muydu? Onun tanıdığı Rasim Kara bu kadar sıkılgan ve pısırık davranmazdı sevdiği kadın karşısında. Konuşmaya başladığı zaman onun da sesinin titrediğini hayretle gördü.</p>

  <p>"Nazan, tehlikedesin. Bir hiç uğruna sen de kim vurduya gidebilirsin. Buna dayanamam. Bütün gece düşündüm. Korkmana hiç gerek yok. Seni kurtaracağım. Söz veriyorum." Nazan şaşkındı.</p>

  <p>Tehlikenin kimden geldiğini hâlâ anlayamamıştı. Saf saf eski sevgilisinin yüzüne baktı. Bir dolapların döndüğünü sezinliyordu ama gerçekleri tam ve kesin kavrayamadığı muhakkaktı.</p>

  <p>Başına ağrılar saplanıyordu. Gerçek tehlike Rasim Kara değilse, kim onun canına kastedebilirdi ki?</p>

  <p>Yüksel Berke ve onun temsil ettiği kişiler mi? Buna ihtimal veremiyordu bir türlü; gerçi Yüksel'in bir takım yalanlar kıvırdığının farkındaydı ama kendisini öldürmesi için akla yatkın bir sebep de görmüyordu. O halde?</p>

  <p>Çekine çekine sordu.</p>

  <p>"Tehlike mi? Ne tehlikesi? Beni kimden kurtaracaksın?" Rasim Kara gözlerinin içine baktı.</p>

  <p>Yüzünden merhamet ve sevgi akıyordu. Yani şimdiye kadar Rasim'de görmeye hiç alışık olmadığı duygular. Rol kesmiyordu adam, samimiydi...</p>

  <p>"Endişelenme" dedi. "Yüksel denen adam bana her şeyi anlattı."</p>

  <p>Kıpkırmızı oldu Nazan. Korkudan dizlerinin bağı kesildi. Demek namussuz herif her şeyi Rasim'e yetiştirmişti.</p>

  <p>Şüphesiz ufak pusulayı da...</p>

  <p>Ona rağmen Rasim Kara hâlâ müşfik ve sevecen davranıyordu. Nazan işkillendi...</p>

  <p>Bu, Rasim'in tarzı olamazdı. Onun tanıdığı Rasim pusulayı öğrenince küplere biner, söver, sayar, geçmişte yaptıklarını başına vurarak, bağırır çağırırdı. Oysa gayet sakin gözüküyordu... Yan gözle adama baktı. Merakı had safhaya varmıştı. &ldquo;Yüksel sana ne söyledi?"</p>

  <p>Cellad bir iki adımda yanına yaklaştı. Elini uzatıp, parmağının ucuyla çenesini hafifçe yukarı kaldırarak gözlerinin ta içine baktı.</p>

  <p>Göz bebeklerinin içinde aşk ve ümit parıltıları vardı.</p>

  <p>"Her şeyi" dedi.</p>

  <p>İnanamıyordu Nazan. Titremesi daha da arttı. "Her şeyi mi?"</p>

  <p>"Evet her şeyi. Biliyor musun, beni hâlâ sevdiğini öğrenmek ne kadar gurur verdi bana. Hayatının tek ve unutulmaz erkeği olduğunu işittiğimde sanki bütün dünyalar benim oldu. Ben de seni seviyor ve istiyorum Nazan. Seni hiç unutamadım. Artık değiştim Nazan. Geçmişte hatırladığın o hoyrat ve kaba adam değilim sevgilim. Bir an evvel bu korkunç hayattan sıyrılıp, çiftliğime çekilmek istiyorum. Sade ve asude bir hayatı özlüyorum. Seninle birlikte geçecek uzun ve mutlu yılları hayal ediyorum. Söyle şimdi bana benimle evlenir misin?" Nazan işittiklerine inanamıyordu.</p>

  <p>Donmuş gibi kalakaldı. Neler saçmalıyordu bu adam? Kendini toparlamaya çalıştı. Aklı iyice karışmış, hiç bir şey anlamaz olmuştu. Gayriihtiyari "Seninle evlenmek mi?" diye sordu. Rasim Karabaşını önüne eğdi. Sıkılarak:</p>

  <p>"Biliyorum, şu an evli sayılırsın. Ama öğleden sonra dul olacaksın. İnan bana bu son işim olacak. Bir daha asla elime silah almayacağım, güven bana..."</p>

  <p>Nazan şaşkınlığını atlatamamıştı.</p>

  <p>Sorusunu tekrarladı:</p>

  <p>&ldquo;Yüksel sana neler anlattı?"</p>

  <p>"Dedim ya, gereken her şeyi söyledi."</p>

  <p>"Mesela neyi?"</p>

  <p>Rasim Kara sıkılmış gibi başını iki yana salladı.</p>

  <p>"Mesela kocanın güçsüz ve yetersiz biri olduğunu, tam bir bunalım içinde bulunduğunu ve ondan nefret ettiğini bu yüzden de işi onun katline kadar götürdüğünü söyledi."</p>

  <p>&ldquo;Yalan bu. Ben onun öldürülmesi işine karışmadım. Yani öldürülmesini ben istemedim. Bunu plânlamadım."</p>

  <p>"Biliyorum sevgilim, ama unutma ki sen de bu plana iştirak ettin. Kanun karşısında suçlusun. Böyle bir tertibi bildiğin halde ne kocana ne de polise bildirmedin." Nazan yutkundu. Sesini çıkarmadı.</p>

  <p>"Aldırma, boş ver." dedi Cellad. "Su testisi suyolunda kırılır. Senin kocan zaten, boktan kaçakçının teki, bırak gebersin gitsin."</p>

  <p>"Kaçakçı mı?"</p>

  <p>Nazan'ın gözleri iri iri açılmıştı.</p>

  <p>&ldquo;Yoksa bilmiyor musun? Kocan uyuşturucu mafyasının önde gelen isimlerinden biridir." Nazan isyan etti.</p>

  <p>&ldquo;Yalan bu. Kocam ünlü bir sanayicidir." Cellad pis pis sırıttı.</p>

  <p>"Öyle mi sanıyorsun? O korkunç servetinin altında baz morfin yattığından haberin yok mu?"</p>

  <p>"İnanmıyorum. Olamaz. Bunu neye yapsın ki? Zaten o çok zengin."</p>

  <p>"Hiç değişmemişsin Nazan. Hâlâ o bıraktığım saf kızsın. Düşünmekten hoşlanmayan, her şeye körü körüne inanan, boş ve akılsız."</p>

  <p>Genç kadın bir an Rasim Kara'nın yüzüne dikkatle baktı. Kendisini yerip yermediğini anlayamamıştı. "Çok garip" dedi. "Bunu hiç düşünmemiştim." Cellad sırıttı. "Tahmin ederim" diye fısıldadı. Nazan hâlâ şaşkındı.</p>

  <p>"Yani şimdi, Yüksel Berke ve adamları onu bu uyuşturucu işi için mi öldürmek istiyorlar?"</p>

  <p>"Komiteyi mi kastediyorsun?"</p>

  <p>"Komite mi? O da ne?" Rasim Kara bir an duraladı.</p>

  <p>Nazan'ın neyi, ne kadar bildiğini toparlayamamıştı. Genç kadını fazla ürkütmek istemiyordu. Belli ki Komite hakkında bilgisi yoktu. Gayet tehlikeli bir konuydu bu. Fazla bir şey bilmemesi hayrınaydı. "Boş ver şimdi bunları" dedi. Ama kadın diretiyordu.</p>

  <p>"Sen de o bahsettiğin Komite adına çalışıyorsun, değil mi?" Cellad "Evet" anlamında başını salladı. Nazan biran duraladı.</p>

  <p>"Peki bu komite neden beni öldürmek istiyor?" Cellad tekrar güldü.</p>

  <p>"Komite'nin seni öldürmek filan istediği yok, bunu da nereden çıkardın?"</p>

  <p>"Öyleyse beni öldürmek isteyen kim? Benim hayatım niye tehlikede?" &ldquo;Yüksel denen adam sana anlatmadı mı?"</p>

  <p>"Yoo."</p>

  <p>İrkilme sırası Rasim Kara'ya gelmişti.</p>

  <p>Gözlerini üzerine dikip, kadının ne kadar samimi olduğunu anlamaya çalıştı. Bir terslik sezer gibi olmuştu.</p>

  <p>"O seni gazeteci geçinen heriften korumaya çalışıyor."</p>

  <p>Gazetecinin konusu açılınca Nazan'ın tüyleri ürperdi. Galiba şimdi en nazik konuya geliyorlardı. Dilinin ucuna gelen soruyu yuttu. Sormamak daha hayırlıydı.</p>

  <p>"Sevgilim" dedi Cellad "O gazeteci karşı mafyanın adamı. Yani kocanın rakibi. İkinizi de öldürmeyi düşünüyorlar."</p>

  <p>Nazan neredeyse düşüp bayılacaktı.</p>

  <p>Hiçbir şey anlamıyordu. Ortalıkta kaçakçılık, komite, mafya, karşı mafya gibi bir sürü laflar dolaşıyordu. Anlaşılır gibi değildi.</p>

  <p>Başını önüne eğip düşünmeye başladı.</p>

  <p>İşler çok karışmıştı ve yeterince bir şey bilmiyordu.</p>

  <p>"Gazetecinin tehlikeli biri olduğunu sen nereden biliyorsun?" diye sordu korkarak. Rasim Kara genç kadını omuzlarından tuttu. Hafifçe kendine çekti.</p>

  <p>"Dedim ya Yüksel, her şeyi bana anlattı. Gazetecinin devamlı senin peşinde olduğunu biliyorum. Hiç endişelenme, sana bir kötülük yapamayacak. Dün gece onu temizlemeye çalıştım ama nasıl oldu bilmiyorum, paçayı kurtarmış."</p>

  <p>Genç kadın şimdi durumu biraz kavrar gibi oluyordu. Yine her şeyi Yüksel ayarlamıştı anlaşılan. Bunu nasıl becerdiğini bilmiyordu ama gazetecinin peşine Rasim'i belli ki Yüksel takmıştı. Adamın öldüğünü sanmışlardı, oysa adam dipdiri hayattaydı. Bir şeyin daha farkına vardı Nazan.</p>

  <p>Yüksel, Rasim'e uçakta verdiği nottan bahsetmemişti. Açıktı bu...</p>

  <p>Adamın omuzlarına yapışan pençe gibi elleriyle irkildi. Heyecandan titriyordu Rasim. Geçmiş yılların canlandırdığı şehvet duygusunun sonucuydu bu. Arzulamaya başlayınca gözünün ne kadar karardığını, hangi şart altında olursa olsun, hayvani bir güdü ile sevişmek isteyeceğini geçmiş yılların deneyimiyle bilirdi. Kesinlikle hazır değildi buna.</p>

  <p>Usulca omzundaki pençelerden kurtuldu, düşünceli görünmeye çalışarak pencerenin yanına yürüdü. "Bana cevap vermedin. Teklifime ne diyorsun?"</p>

  <p>"Hangi teklifine?"</p>

  <p>Alınmış gibi hafif sitemle baktı iri yarı adam Nazan'a. "Evlenme teklifime tabii..."</p>

  <p>İçinden "Allahım" diye inledi genç kadın. Öylesine kararsız ve olanlardan habersizdi ki. Ne söylemeliydi acaba?</p>

  <p>Kuruyan dudaklarını diliyle ıslattı. Cevap veremedi.</p>

  <p>Rasim yaklaştı, elini tuttu. Nazan'ın tereddütlerini anlıyor gibiydi. "Beni hâlâ sevip arzuladığın doğru, değil mi?" dedi.</p>

  <p>Ne anlamsız, ne saçma suallerdi bunlar? Nerden çıkarıyordu bunları? Yüksel, evet Yüksel aklına sokmuş olmalıydı...</p>

  <p>Cevap bekliyordu adam. Bir şeyler söylemesi gerekiyordu... Çaresiz başını salladı. Sevdiğini tasdik edercesine...</p>

  <p>Rasim Kara cesaretlendi, gülümseyerek beline sarıldı. Kuvvetli kollarıyla sıkı sıkı sarmaladı. İhtiras ateşi yine içini kaplamıştı.</p>

  <p>Çaresizdi Nazan. Başını önüne eğdi. Kısa saçlı başı iri yarı adamın göğsüne değdi. Bunu bir tür teslimiyet telakki etti Rasim Kara. Kulağına eğilip:</p>

  <p>"Beni arzuluyor musun?" diye sordu.</p>

  <p>Neyse ki adam gözlerindeki korku ve tiksintiyi görmüyordu. Gerçekleri tümüyle anlayıncaya kadar bu oyuna devam edecekti. "Evet" diye fısıldadı.</p>

  <p>Bu cevap Rasim'ın coşmasına yetmişti. Genç kadının başını kaldırıp dudaklarına uzandı. Önce hasretle yumuşak yumuşak sonra tutuştuğu şehvet hırsıyla hoyratça öpmeye başladı. Elleri de boş durmuyordu. Kadının göğüslerini, kalçalarını mıncıklamaya başlamıştı.</p>

  <p>Dayanamadı. Nazan, kollarını gerip adamı kendinden uzaklaştırdı. Yüzüne bakmamaya çalışarak: "Olmaz, şimdi olmaz" diye diretti.</p>

  <p>Hayret, Rasim Kara anlayışlı davranmış, ısrar etmemişti. Gerilen arzularına gem vurmaya çalıştı. Nazan, adamın bunu ne kadar zorlukla yaptığına emindi. Onu iyi tanırdı. Havayı değiştirecek bir konu bulamazsa Rasim'in yine sarılıp sevişmek isteyeceğine emindi...</p>

  <p>"Korkuyorum, çok korkuyorum. Şimdi aşkı, sevişmeyi düşünemem. Lütfen Rasim, neler oluyor bana anlatır mısın?"</p>

  <p>Rasim omuzlarını silkti.</p>

  <p>"Ne olacak, her şey çok basit. Bir grup insan kocanı öldürmeyi planlıyor. Bunun için de beni kiraladılar. Kocanın düşmanı olan bir grup daha var. Belki de kocanın iş ortakları. Onlar da öldürmek istiyor. Gazetecinin peşinde dolaşıp, seni rahatsız etmesi ondan. Bunu ne zaman gerçekleştirecekler bilmiyorum ama senin yanlışlıkla kocanın yanında kim vurduya gitmeni de istemiyorum. Anlıyor musun şimdi?"</p>

  <p>"Bu işi o gazeteci mi yapacak sence?"</p>

  <p>"Sanmam. Herifi gördüm. Bir güzel de patakladım. Hatta biraz boynunu da sıktım. Öldüğünü sandım ama deyyus ölmemiş. Bundan sonra peşinde dolaşacağını sanmam. Ödü kopmuş olmalı hergelenin. Fakat belli olmaz peşine başkalarını da salarlar. İşin peşini bırakacaklarını ihtimal vermem. Daha dikkatli olmalıyız. Onun için bundan böyle seni ben koruyacağım." Nazan pencerenin önündeki koltuğa çöküverdi.</p>

  <p>Rasim yanılıyordu. Daha doğrusu gerçekleri bilmiyordu. Onu, Yüksel'in aldatıp yönlendirdiği açıkça belliydi. Gazeteciyi, dün sabah uçaktaki karşılaşmalarına kadar hiç tanımıyordu. Bir kere bile karşılaşmışlığı yoktu. Adam kendi işi ile meşgul, temiz, sıradan biriydi. Meşhur bir yazar, televizyoncu olabilirdi ama uyuşturucu işine karıştığına hiç ihtimal vermiyordu. Bütün bunlar Yüksel'in başının altından çıkıyordu.</p>

  <p>"Lanet olsun" diye mırıldandı yüksek sesle. "Korkma dedim ya. Bundan sonra benim himayemdesin. Kimse kılına dokunamaz." Nazan acı acı gülümsedi.</p>

  <p>Anlaşılan başındaki dert hiç bitmeyecekti. Belki kocası Recep sahneden çekilecek ama daha beteri, Rasim Kara bu kez kendisine sahip olacaktı. Bağırmak geldi içinden. Sonra hüngür hüngür ağlamaya başladı.</p>

  <p>Sedat İlker gözlerini mütevazı bir otel odasında açtı.</p>

  <p>İlk işi saate bakmak oldu. Dokuza geliyordu. Uykusunu alamamıştı. Yine de zorlanarak yataktan kalktı. Boğazı yanıyordu. Banyoya geçip aynanın karşısında yaralı boynuna baktı. Cildi tahriş olmuş, boynunda pembe bir yara izi kalmıştı. Dokununca sızlıyordu. Müthiş bir gece geçirmişti.</p>

  <p>Olanları hatırlamak bile istemiyordu. Kapıyı açıp karşısında Şermin'in kocasını görünce donup kalmıştı. Üzüntüsü daha ziyade sevdiği kadının içine düştüğü utançtan kaynaklanıyordu. İstemeyerek de olsa olanlara kendisinin sebebiyet verdiğini düşünüyordu Sedat. Şermin'ın kocası hiç bir şey söylememiş, sadece karısının yüzüne aşağılayıcı, tahkir edici bir nazar atmıştı. Haklıydı adam. Yerinde kim olsa aynı şeyleri düşünürdü. Sabahlığı içinde örtünmeye çalışan karısının yüzüne tükürür gibi bakarak kapıyı vurup, çekip gitmişti.</p>

  <p>Şermin'i bu zor duruma düşürdüğü için bin kere özür dilemişti Sedat. Çok üzgündü. Oysa sevdiği kadın çok daha gerçekçi ve pratik bir yaklaşımla bakıyordu olanlara. Olay hiç de önemli değildi onun için, zaten ayrılmayı kafasına koymuştu bir kez. Sedat'ı&nbsp; o teskin etmeye çalışmış, olayı büyütmemesini istemişti. Yerinde hangi kadın olursa olsun, aynı tarzda davranacağını, yaralı ve baygın bir adamı kapı önünde öylece bırakamayacağını, kocası Erol'un tutumunun her zamanki basiretsiz, anlayışsız sorumsuz ve davranışlarının bir örneği olduğunu ısrarla söylüyordu.</p>

  <p>Kocasının bu tutumuna biraz da hırslanmıştı Şermin. Sedat gitmesi gerektiğini söylediği zaman itiraz etmiş, bu halde sokağa çıkamayacağını, aynı odada kalmalarının kendi açısından hiç bir mahzuru olmadığını defaatle tekrarlamış hatta başka bir otele gitmek istiyorsa onunla gelebileceğini vurgulamıştı.</p>

  <p>Sedat yine de genç kadının gururunun incindiğini sezinlemişti. Başka bir otele gitmesinin daha doğru olacağını, kendini iyi hissettiğini, anlayış ve yardımları için de çok teşekkür ettiğini söylemişti. Berbat bir gece geçirmişti ve bütün vücudu kırılıyordu.</p>

  <p>Kendini biraz toparlayınca Şermin'i aramak istedi. Gerçi vakit erkendi, genç kadının da rahat bir gece geçirmediğini biliyordu. Yine de dayanamadı. Hilton Oteli'ni arayıp Şermin'ın oda numarasını verdi.</p>

  <p>Hayret, numara cevap vermiyordu.</p>

  <p>Aklına bir sürü kötü ihtimaller gelmeye başladı...</p>

  <p>Gardırop kapağının iç yüzünde asılı olan boyunbağlarına baktı. Alacalı, bulacalı, frapan renkli bir sürü kravat duruyordu. Yüzünü buruşturdu. Sivil hayata uyumsuzluğun en büyük sıkıntısını giyim kuşam sahasında çekiyordu. Uzun süren askerlik yaşamında hep sade ve koyu renklere alışmıştı, böyle cavalacoz şeyleri takıp kullanmaktan nefret ediyordu. Ona kalsa bu kravatların hiçbirini almazdı, ne çare ki giyim kuşamına büyük kızı karışıyordu artık.</p>

  <p>Koyu renk elbisesine nispeten uygun çiçek desenli bir boyunbağı seçti General Ömer. Aynanın karşısına geçip itina ile bağlayıp, düzeltti. Karısını emekli olmadan iki sene evvel kaybetmişti. Şimdi bekâr olan büyük kızı ile birlikte yaşıyordu. Yaşına göre dinç ve sağlıklı bir adamdı. Orduda çok sevilen ve sayılan bir kumandandı. Korgeneral rütbesiyle emekli olunca bir devlet bankasının genel idare kurulunda ve bir de özel teşebbüse ait önemli bir sanayi kuruluşunun üst kademelerinde görev almıştı. Bu kuruluştaki asli vazifesi yegâne alıcı durumundaki ordunun ileri gelenleri ile münasebetleri temin ve ayarlamaktı. Saatine baktı. Henüz vakti vardı...</p>

  <p>Randevusu tam dokuz buçuktaydı. Pırıl pırıl cilalı ayakkabılarını bağlarken dün gece ikiye doğru gelen telefonu düşünmeye başladı... İçinden gülümsedi.</p>

  <p>O saatte arandığına göre çok önemli bir şey olmalıydı. O Kızıl Saçlı sinsi heriften hiç hazzetmezdi. O da bilirdi bunu ama konuşması, ikna edici ses tonuna bakılırsa, Kızıl Saçlı iyice sıkışmıştı köşeye. Beş on dakika daha oyalanıp evinden çıktı. Dışarısı buz gibiydi. Kuru bir ayaz etrafı kasıp kavuruyordu. Günlerden pazar olduğu için caddeler tenha, trafik rahattı. Arabasını almadı, bir taksiye atlayıp randevu mahalli olan pastahaneye gitti.</p>

  <p>Sabahın o saatinde pastahane bomboştu. Tam içeri girerken yanına yaklaşan şoförü gördü. Adamı tanırdı. Şoför hürmetle kendisini selamlayıp, "Beyefendinin, kendisini arabada beklediğini" söyledi. General Ömer başını çevirip az ileride duran siyah Audi'ye baktı. Hızlı adımlarla yürüdü. Şoför kapıyı açarken, arka kanepeye büzülüp oturmuş Kızıl Saçlı adamı gördü. Kızıl Saçlı tokalaşmak için elini uzatıp:</p>

  <p>"Hoş geldiniz Paşam" dedi. Arabanın içi sıcacıktı.</p>

  <p>General soluklanıp rahat koltuğa yerleşirken Kızıl Saçlı adama baktı. Yüzünde gergin ve tedirgin bir ifade vardı. Sebebini bilmemekle beraber hoşuna gitti bu. Yanıltmıyordu, böyle gizli bir görüşme istediğine göre mutlaka fevkalade bir durum vardı. Sabırla konuşmasını bekledi.</p>

  <p>Araba hareket etti. Kızıl Saçlı adam şoföre gidilecek bir istikamet veya adres vermediğine göre sadece boş sokaklarda dolaşacaklardı. Yani arabayı konuşmaların duyulmaması için uygun bir yer olarak kullanacaklardı. General daha da meraklandı.</p>

  <p>"Paşam" dedi Kızıl Saçlı. "Çok önemli bir durum var. Önümüzdeki saatler bir takım vahim olaylara gebe. Bunlar hakkında sizin de bilgi sahibi olmanızı istiyorum. Hatta bana yardımcı olmanızı da..." General kuşkuyla adama baktı. Hiç sesini çıkarmadı. İzahatına devam etmesini bekliyordu. "Edindiğim bilgilere göre Recep Solmaz'ın infazı işi her nasılsa basına sızdırılmış. Bu infazı durdurmazsak basına manşet olabiliriz."</p>

  <p>Kızıl Saçlı adam bir an durup, verdiği haberin Generaldeki tepkisini kontrol etmek istedi. Yaşlı asker hiç de endişelenmiş görünmüyordu. Hatta "ben size söylemez miydim, oh olsun şimdi" dercesine rahattı. Yüzünde ne hayret, ne şaşkınlık, ne de heyecanlandığına dair bir emare yoktu. Sessiz ve soğuk duruyordu.</p>

  <p>Kızıl Saçlı adam umduğunu hiç de kolay elde edemiyeceğini sezinledi. Yeniden konuşmaya başladığında sesinde hafif bir titreme vardı.</p>

  <p>"Sizin fikrinizi almak zorundayım" dedi. "Bu operasyonu hiç olmazsa şimdilik durduralım mı?" General, haşin nazarlarla Kızıl Saçlı adama baktı.</p>

  <p>"Benim fikrime niye ihtiyaç duyuyorsunuz? Bu konudaki tutumum zaten belli. Siz asıl Komite Başkanıyla görüşmeliydiniz. Ben ve benim gibi düşünenler Komite'de bir avuç azınlığız. Alınan kararlara etkili olamıyoruz."</p>

  <p>"Bunu biliyorum. Ama önümüzdeki günlerde Komite'de büyük olaylar yaratacak kararlar alınacak. Çok hayati şeyler. Hatta belki Jön Kapitalistler Teşkilat'ı&nbsp; tamamıyla dağılacak" General bu kez kuşkuyla baktı. Kızıl Saçlıya.</p>

  <p>"Neler diyorsunuz Fahri bey, bu biraz fazla iddialı tahmin değil mi? Söyledikleriniz bana pek inandırıcı gelmiyor."</p>

  <p>"Haklısınız Paşam. Lâkin benimki artık tahmin değil, kesinleşmiş, tahakkuku mutlak bir karar."</p>

  <p>"Karar mı?"</p>

  <p>Kızıl Saçlı adam başını sallamakla yetindi.</p>

  <p>Araba tenha caddelerde ağır ağır gidiyordu. Generalin içine kurt düştü. Kızıl Fahri acaba ne anlatmak istiyordu? Haline bakılırsa iyice rahatsız olduğu belliydi. Komite'nin aldığı kararları onun grubu icra ederdi. Son anda alınan kararı infazdan çekindiğine göre, onu ürküten önemli bir şeyler olmalıydı. Başkan'a sadık bir adamdı, henüz açıklamamıştı ama bu randevudan Başkan'ın haberi olduğunu sanmıyordu. Bu çok garipti.</p>

  <p>"İşin ölçüsünü kaçırdık" dedi. Kızıl Saçlı adam. "Artık birbirimizi tasfiyeye, yok edip harcamaya başladık. Bu çok kötü ve yanlış bir gidişat. Siz haklıymışsınız Paşam. Sizin hakkınızda yanıldığımı şimdi çok daha iyi anlıyorum. Keşke işin başında sizi doğru değerlendirip bu hataları yapmasaymışım."</p>

  <p>General bu itirafın pek samimi olduğuna inanamıyordu.</p>

  <p>Kızıl Saçlının ne sinsi ve düzenbaz olduğunu iyi bilirdi. İşin sonunu merak etmeye başlamıştı. Acaba şimdi de Patronundan habersiz bir dolaplar mı çeviriyordu:</p>

  <p>&ldquo;Yani şimdi benden Recep Solmaz'ın infazını durdurmadığımı mı istiyorsunuz?" diye sordu. &ldquo;Yalnız onu değil."</p>

  <p>General tekrar Kızıl Saçlı adamın yüzüne baktı. Galiba en canlı noktaya şimdi gelmişlerdi. "Recep Solmaz'dan sonra ikinci hedef sizsiniz" dedi.</p>

  <p>General taş kesildi. Duyduğuna inanamadı. Demek Başkan ve arkadaşları içlerindeki muhalefeti kesinkes susturmayı plânlıyorlardı. Hem de mesai arkadaşlarını öldürme pahasına.</p>

  <p>Bu kadarını ummuyordu, yine de reaksiyonu fazla olmadı. Biraz aklı karıştı, hâlâ Kızıl Fahri'den emin değildi, bu ihbarında bir oyun olup olmadığına karar veremiyordu. Sadece:</p>

  <p>"Bu karar ne zaman alındı?" diye sordu.</p>

  <p>"Dün gece Başkan'ın evinde."</p>

  <p>&ldquo;Yani gayrı resmi bir toplantıda?"</p>

  <p>"Evet. Başkan yalnızca beni ve Hüseyin Bey'i çağırmıştı."</p>

  <p>General, Hüseyin Bey denen kısa, tıknaz adamı gözünde canlandırdı. Ağzında hiç eksik etmediği purosu ve sevimsiz katı haliyle. Ondan da hiç hoşlanmazdı. Başkan'ın çanağını yalayan kişiliksiz herifin tekiydi.</p>

  <p>"Peki, bu karara Hüseyin Bey'ın tutumu ne oldu?"</p>

  <p>Kızıl Saçlı adam bir süre önüne baktı. Hemen cevap vermedi.</p>

  <p>"Siz de bilirsiniz. Başkan çevresindekileri etkileyip ikna etmesini iyi becerir. Aslında dün akşam ikimize de iyi bir oyun oynadı. Hiç niyeti olmadığı halde çok yakın bir tarihte Başkanlıktan ayrılıp Datça'daki evine çekileceğini söyledi. Sözde siz Teşkilatın geleceği için bir tehlikeymişsiniz. Önce sizin yok edilmeniz gerekiyormuş. Sonra da boşalan yeri için uygun bir seçim yapılmalıymış. Bu mevki için en uygun isim de Hüseyin Beymiş. Bunu açıkça söylemese de ima etti. Durumun vahametini takdir edeceğinizi tahmin ediyorum. Bu, Jön Kapitalist'lerin yıkılıp dağılması demektir. Sizin pek çok karara muhalefet ettiğinizi biliyorum ama siz kesinlikle bu Teşkilat'ın ihtiyaç duyduğu bir denge unsurusunuz. Sizin gibi itidal unsuru kıymetli bir arkadaşın böyle saçma bir gaye için saf dışı bırakılmasına göz yumamazdım. Mantığım, aklıselimim bu yaklaşan tehlikeyi size haber verme lüzumunu emretti. Bundan sonrası sizin bileceğiniz iş. Ben bu operasyona karşıyım ve yardımınıza ihtiyacım var." Durum aydınlanıyordu.</p>

  <p>Anlaşılan Teşkilat içinde darbe olacaktı. Şahinlerle Güvercinlerin çatışması. Resmen olmasa da General Güvercinlerin lideri olduğunun bilincindeydi. Kızıl Saçlı adam durumu ihbar etmekle zaten var olan gizli savaşı açıklığa kavuşturuyordu. Acaba Kızıl Fahri neden birden saf değiştirmişti?</p>

  <p>Bunca yıldır hizmet verdiği Şahinler grubundan niye ayrılmak lüzumu duyuyordu?</p>

  <p>General içinden gülümsedi. Sebep belliydi. Mevki hırsı, liderlik ihtirası. İnsanoğlunun toplu yaşamaya başladığı günden beri esiri olduğu, önüne geçilmez tutkusu...</p>

  <p>Kızıl Saçlı, Teşkilat'a başkan olmak istiyordu...</p>

  <p>Doğrusu mevcut Başkan'dan da Bodur Hüseyin'den de daha iyi bir seçimdi bu. Generalin bu makamda hiç gözü yoktu. Olamazdı da. O bir sermaye adamı değildi. Sivil hayata uyum sağlayamamış acemi bir bürokrattı. Tek yeteneği sivillerle askerler arasındaki dengeyi ve münasebetleri sağlayabilmekti. Bu konu Güvercinler arasında da görüşülmüştü. Ilıman bazı iş adamları ona olağan Komite seçimlerinde Başkanlık teklif etmişler ama o bu teklifleri hemen reddetmişti.</p>

  <p>General oturduğu yere büzülmüş adama baktı. Alacağı cevabı heyecanla beklediği belliydi. "Benden nasıl bir yardım bekliyorsunuz?" dedi. Kızıl Saçlı henüz rahatlamamıştı.</p>

  <p>"Bir karşı darbe düşünüyorum Paşam" diye mırıldandı. "Ve bunun için sizin mutlak desteğinize ihtiyacım var."</p>

  <p>General başını salladı. Durumu anlıyordu.</p>

  <p>"Şu sıralar çok kan döküldü. Teşkilat kuruluş gayelerini çok aştı. Son üç ay içinde polis dosyalarına faili meçhul cinayet adı altında beş vak'a intikal etti. Çoğunun sebebi siyasi zannedildi. Oysa hepsi haksız rekabete dayanan ekonomik nedenlerdendi. Adeta cinayet şebekesine döndük. Bu sonu olmayan bir gidişat. Birilerinin dur demesi lâzım."</p>

  <p>"Bu birileri de biz olacağız. Öyle değil mi?"</p>

  <p>"Öyle Paşam."</p>

  <p>"Bu işi nasıl halletmeyi düşünüyorsunuz Fahri Bey?"</p>

  <p>"Darbenin mantığında şiddet yatar Paşam. Korkarım biz de son kez elimizi kana bulayacağız. Başka yolu yok."</p>

  <p>"Ne garip tecelli" diye söylendi General. "Şiddet ve kana karşı olan bizler, şimdi kan dökeceğiz."</p>

  <p>"Evet ama bu son kez olacak."</p>

  <p>"Ümit ederim öyle olur."</p>

  <p>General sustu. Bakışları sabitleşmişti.</p>

  <p>Kızıl Saçlı adam ise ilk defa içinde bir rahatlama duygusuna kavuştu. Anladığı kadarıyla General'ın olurunu almıştı.</p>

  <p>Oturduğu yerde biraz dikleşti.</p>

  <p>"Paşam yeni Başkan için bir teklifiniz var mı?" diye sordu. General bu soruyu gülümseyerek cevapladı.</p>

  <p>"Bu şimdiden belli değil mi? Bu makama sizden daha uygununu düşünemiyorum." Kızıl Saçlı iyice rahatlamıştı.</p>

  <p>"Sağolun Paşam. Şahsıma gösterdiğiniz bu teveccüh için minnettarım. Sizi ve Teşkilatı mahcup etmeyeceğime inanabilirsiniz."</p>

  <p>General:</p>

  <p>"Umarım en hayırlı kararı almışızdır" diye mırıldandı. Sonra aklına takılan soruyu sordu. "Az evvel Recep Solmaz işinde basının olaya karıştığını söylemiştiniz. Buna nasıl bir çözüm düşünüyorsunuz?"</p>

  <p>"Bu infazı durdurmalıyız. Mutlaka bir tedbir almamız gerekli. Zaten bu kararın Başkanın şahsi kaprisinden başka bir şey olmadığını ikimiz de biliyoruz."</p>

  <p>"Doğru" diye onayladı General. "Vaktimiz daraldı. Nasıl durduracaksınız infazı?"</p>

  <p>"Bir adamım, sizinle yaptığımız bu görüşmenin neticesini bekliyor. Onayınızı alır almaz harekete geçecek ve Cellad'ı&nbsp; durduracak. Tabii bakiye borcumuzu ödeyeceğiz." General yüzünü buruşturdu.</p>

  <p>"Başkanın olayın basına sızdırıldığından haberi var mı?"</p>

  <p>"Hayır yok."</p>

  <p>"Peki, infaz yerine getirilmeyince Başkan'ın tepkisini hiç düşündünüz mü?"</p>

  <p>"Tepki göstermeye zamanı olacağını pek sanmıyorum Paşam." General her şeye rağmen irkildi. Demek Başkan'ın sonu bu kadar yakındı.</p>

  <p>Yüksel Berke geceyi sadece üç saatlik bir uykuyla geçirmişti.</p>

  <p>Hercule marka lastik fabrikasının misafir ve ziyaretçilere tahsis edilen bekleme salonundaki rahat koltuklarda biraz kestirmeye çalıştı, uykusuzluktan gözleri yanıyor, başı ağrıyor ve heyecandan yerinde duramıyordu.</p>

  <p>Kızıl Saçlının fabrikasına dönüşü tahmininden de çabuk oldu.</p>

  <p>Fahri Somali, Yüksel'i çalışma odasına alıp, yirmi dakika kadar konuşarak emirler verdi. Genç adam amirinin yanından ayrıldığında beti benzi atmış, şaşkınlıktan dili tutulmuştu. Mensubu olduğu Jön Kapitalistler Teşkilatı'nın gerçekten kokuşmuş, iğrenç bir kuruluş olduğuna inanmaya başlamıştı artık.</p>

  <p>Ama onu şimdi korkutan asıl şey Cellad'a infazdan vazgeçildiğini nasıl söyleyeceği idi. Çünkü Recep Solmaz, Teşkilat'tan ziyade Cellad'ın şahsi hedefiydi ve adam gelecekteki özel yaşamını kurbanının ölüm üzerine inşa ediyordu. Yüksel, okkalı bir küfür savurmakla yetindi...</p>

  <p>Recep Solmaz kahvaltısını odasında etti. Saatler ilerlediği halde karısı kuaförden hâlâ dönmemişti. Söylenerek giyinmeye başladı. Sanayi Odası'ndaki toplantı tam 11.30'daydı. Gündemde üç konuşmacının sunacağı bildiriler vardı. Kendisi İstanbul Sanayi Odası'nı temsilen misafir olarak konuşacaktı. Kürsüye çıkacak ikinci hatipti. Toplum karşısında biraz çekingen olan doğulu iş adamı, özellikle okuyacağı metindeki bazı yabancı kelimeleri yanlış telâffuz etmemek için, ayna karşısında tekrar tekrar yüksek sesle söyleyerek prova yapıyordu.</p>

  <p>"Lanet olsun" diye söylendi içinden. İş hayatında sivrildikçe sosyal eğitim, tahsil ve kültür noksanlığını daha şiddetli hissetmeye başlamıştı. Metindeki yabancı kelimeleri bir türlü iyi telâffuz edemediğini, hatta satırları akıcı bir tarzda okuyamadığını biliyordu. Uzun cümleleri, vurgulaması gereken etkili kelimeleri üzerine basarak okumayı beceremiyordu. Yapacağı konuşmayı şirketlerinin genel koordinatörü olan emekli bir ekonomi profesörü kaleme almıştı. Yol boyunca metni okumuş, aklınca üzerinde değişiklik yapmış ama bir türlü metindeki ilmi ve katı ifade tarzını, kişiliğinin tezahürü sıcak, basit ve esprili konuşma stiliyle uyumunu sağlayamamıştı. Bozularak metni yatağın üzerine fırlattı.</p>

  <p>Nazan'a da sinirleniyordu. Nerede kalmıştı bu kadın? O kadar kısa saçın şekil alması iki saat sürer miydi hiç?</p>

  <p>Merak etmeye başlamıştı.</p>

  <p>Otelin santralını arayıp "Beni kuaföre bağlayın" dedi.</p>

  <p>Santraldan aldığı cevap çok şaşırtıcıydı. Operatör "Oteldeki kuaför salonunun pazar günleri 11'de açıldığını" söylüyordu.</p>

  <p>Nazan ise odayı sekiz sularında terk etmişti...</p>

  <p>Dr. Sıtkı Başar dışarıdaki gürültüleri merak etti. Özel bölümünde çıt çıkmazdı. Günlerden pazar olduğu için sekreteri bu gün izinliydi. Hastahanenin idari işlere bakan müdürü, Patronun bu pazar sabahı erkenden geldiğini görünce nöbetçi hemşirelerden birini ihtiyacı olur düşüncesiyle özel bölüme göndermişti.</p>

  <p>Doktor, Nermin hemşirenin çın çın öten sesini tanımakta gecikmedi. Kadıncağız "giremezsiniz" diye bağırıp duruyordu.</p>

  <p>Ne olduğunu anlamak için yerinden kalktı. Aynı anda da kapı açılarak Rasim Kara kolundan tutup çektiği bir kadınla içeriye daldı. Korktuğu başına gelmişti Sıtkı Başar'ı n. Suikast olayında bir aksilik olmuştu her halde.</p>

  <p>Endişeyle Cellad'a ve yanındaki kadına baktı. Sonra hemşireye dönüp "Tamam Nermin hanım tamam, tanıdıklarımda. Bırakın gelsinler" diye söylendi. Neden sonra irkildi. Saatine baktı. Daha infaza yaklaşık iki saat vardı. Bu adam buraya neden gelmişti? Üstelik yanındaki kimdi? Kendisine verilen talimatta, bir aksilik zuhur ederse sadece tetikçinin sığınacağı söylenmişti. Hemşire kaşları çatık, az önce uğradığı hakareti içine sindirmeye çalışarak kapıyı örterken Cellad en ufak bir buyur beklemeden yanındaki genç ve alımlı kadını doktorun masasının önündeki rahat koltuğa yerleştirdi.</p>

  <p>Dr. Sıtkı Başar göz ucuyla oturan kadına baktı.</p>

  <p>Sinirden titriyordu kadın. Kısa, platine saçlı kadının bir korku nöbeti geçirdiğini anlaması için doktor olmasına gerek yoktu.</p>

  <p>Doktor, Nazan'ı&nbsp; daha evvel görmemişti. Uçakta herkesin dikkatini çeken kadını anlaşılan, heyecandan fark etmemişti. Onu tanımıyordu.</p>

  <p>"Neler oluyor?" diye çekinerek sordu. Rasim Kara homurdanarak cevap verdi. "Şimdilik her şey yolunda. Görev saati gelince tamamlanacak. Yalnız bu hanımı ben gelinceye kadar burada saklayacaksınız."</p>

  <p>Doktor itiraz için ağzını açacak oldu. "Sakın itiraz edeyim demeyin Doktor. Bu bir emirdir." Sıtkı Başar'ın beti benzi attı. Bu adam ileri gidiyordu artık. Saygısızlığın da bir sınırı olmalıydı. O kim oluyordu da kendisine böyle emirler veriyordu?</p>

  <p>"Bakın Rasim Bey" dedi. "Bana verilen talimatta yalnız sizi saklamak zorundayım, başkalarını değil.</p>

  <p>Üstelik bu işi infazdan sonra ve operasyon başarıyla tamamlanırsa yapmalıyım. Siz ise..."</p>

  <p>Dr. Sıtkı Başar cümlesini tamamlayamadı. Adam gözleri dönmüş bir şekilde üstüne yürüyordu. İri iri açılmış kanlı gözleri hiddet saçıyordu. İtiraza devam ederse adamın şiddet kullanacağını hemen sezinledi.</p>

  <p>"Pekâlâ, pekâlâ" diye cümlesini bağladı. "İstediğiniz gibi olsun" Cellad durdu.</p>

  <p>Usulca kadına yaklaşıp, kısa saçlarını okşadı. Nazan gözleri sabit sanki çevresinde olanlardan habersiz oturduğu yerde titreyip duruyordu. Rasim Kara eğildi. Yanağına bir öpücük kondurdu. "Şimdi burada uslu uslu beni bekle sevgilim. İki saate kalmaz döneceğim. Kısa bir süre sonra hür ve serbest olacaksın. Ve bütün bir ömür birlikte olacağız artık."</p>

  <p>Sessizce Cellad'ın söylediklerine kulak misafiri olan Doktor, son cümle üzerine kadının daha da fazla titremeye başladığını gözlemledi... Doğruldu Cellad.</p>

  <p>Nazarlarını Doktor'a çevirip "Hanımın kılına bile halel gelmesini istemiyorum. Anladın mı Doktor? Yoksa seni mesul tutarım." diye gürledi. Sıtkı Başar'dan hiç ses çıkmadı.</p>

  <p>Rasim Kara son bir kez daha eski metresine şefkatle baktı sonra kapıyı vurup çıktı.</p>

  <p>"Galiba biraz abartıyorum" diye söylendi Sedat. Ama içindeki huzursuzluğu yenemedi. Bu soğuk, karlı pazar sabahında Şermin oteli bırakıp nereye gidebilirdi ki? Belki kahvaltıya inmiş olabilir diye düşündü. Sonra banyoda olabileceği aklına geldi. En iyisi beş on dakika sonra tekrar aramaktı. Sinirli sinirli düşünmeye başladı.</p>

  <p>Şermin henüz otelle ilişkiyi kesmemişti. Öyle olsa otelden müşterinin ayrıldığı cevabını alırdı. Dün geceki olaydan sonra kocası Erol'un tekrar arayacağına, dışarıda bir yerde buluşacaklarına ihtimal vermiyordu. Adam fena halde bozularak, gururu kırılmış, incinmiş olarak ayrılmıştı. Karısını aramazdı. Aldatıldığına inanıyordu...</p>

  <p>Öyleyse... Sakın kendisine saldıranlar Şermin'e de saldırmış olmasınlardı? Yine aynı noktaya, aynı endişeye gelip, saplanıyordu...</p>

  <p>Kadıncağızı yalnız bırakmakla aptallık ettim diye düşündü...</p>

  <p>En iyisi dün gece onu da yanına alıp, izini kaybetmekti. Hatta bir trene, otobüse herhangi bir vasıtaya atlayıp İstanbul'a dönmek vardı hesapta. Öyle yapmalıydı. Hata etmişti. Basireti bağlanmış, aklına gelmemişti bu basit çözüm.</p>

  <p>Dayanamadı. Tekrar telefona sarıldı. Aradığı hattın zili çaldı. Şermin'ın odası cevap vermiyordu yine...</p>

  <p>Yüksel Berke telaşla fabrikayı terk etti. Arabasını hızla şehrin merkezine doğru sürüyordu. Zamanın azaldığının farkındaydı.</p>

  <p>Saate göz attı. Yalnızca kırk dakikası kalmıştı...</p>

  <p>Suikast mahalline erişmek için çok uzun fakat Cellad'ı&nbsp; ikna etmek için çok kısa bir süreydi... Soğuk soğuk terler dökmeye başladı.</p>

  <p>Dün gece bir hatayı düzeltiyorum diye her şeyi berbat etmişti. Şimdi Cellad'ı&nbsp; durdurabilir miydi acaba? Çünkü bu öldürme olayı Teşkilat'ın meselesi olmaktan çıkmış, kiralık katilin özel meselesi haline dönüşmüştü. Arabanın hızını daha da arttırdı.</p>

  <p>Komite, Cellad'dan memnundu. Son aylarda ona yaptırdıkları dördüncü işti bu. General Ömer haklıydı; Teşkilat tam bir cinayet şebekesine dönüşmüştü. Adam da kusursuz iş yapıyordu doğrusu... Gerçi tüm cinayet planlarını Komite'ye bağlı bir alt grup hazırlardı. Zamanı, mekânı, kullanılacak olan silahı hep bu alt grup seçerdi. Plan, detayıyla katile verilir ve aynen icrası istenirdi.</p>

  <p>Cellad gibi bir profesyonel, yapılan planlara şimdiye kadar hiç itiraz etmemişti. Gerçi bu profesyonel kişilerin çalışma yöntemlerine uygun bir tarz değildi ama Rasim Kara'yı tercihlerinin bir sebebi de bu yönteme ses çıkarmamasıydı. Olayın vuku bulacağı yere geldi.</p>

  <p>Saatine baktı. Tam on birdi. Tetiğin çekilmesine daha yarım saat vardı. Ankara Sanayi Odası'nın önü kalabalıktı. Merdivenler, henüz içeriye alınmamış gazeteciler ve televizyon kameramanlarıyla doluydu.</p>

  <p>Gözleri, sahte plakalı sarı taksiyi aradı. Bulamadı. Cellad hâlâ görev mahalline gelmemişti. "Hayret" diye söylendi.</p>

  <p>Şimdiye kadar burada olması gerekmez miydi? Acaba, göremedim mi diye etrafı bir daha gözden geçirdi. Yoktu...</p>

  <p>Önce telâşlandı. Sonra "Herif işini bilir, mutlaka gelecektir" diye söylendi. Ama içine kurt düşmüştü bir kere.</p>

  <p>Dün gece "Otelden ayrılmam, Nazan'la görüşeceğim" diye tutturmuştu. Acaba hesapta olmayan bir aksilik mi zuhur etmişti?</p>

  <p>Arabayı durdurmadı, sürdü. En yakın kavşaktan dönüp bir kez daha Sanayi Odası'nın önünden geçti, tekrar bakınıp arandı, yoktu yine... Vakit daralıyordu.</p>

  <p>Binanın önü akın akın gelen Anakara'lı sanayicilerle dolmaya başlamıştı. Merdivenlerin ve ana girişin önü çok kalabalıktı.</p>

  <p>Yüksel Berke planı hatırlamaya çalıştı. Cellad sahte plakalı dikkat çekmeyen taksinin içinden ateş edecekti.</p>

  <p>Etrafı bir kere daha kolaçan etti. Kaldırım kenarlarında arabayı park edecek yer kalmamıştı zaten... Endişesi korkuya dönüştü. Saatine baktı. On biri on geçiyordu... Hiç hesapta olmayan bir durumdu bu. Cellad ortalarda yoktu...</p>

  <p>Yoksa herifçioğlu Nazan'ı&nbsp; gördükten sonra planı değiştirerek mi uygulamayı düşünmüştü. Kadını hiç tehlikeye atmadan...</p>

  <p>Recep Solmaz'ın toplantıya karısını getirip getirmeyeceğini bilmiyordu. Getirebilirdi de... Nazan'dan öğrendiği kadarıyla gösterişli ve frapan genç karısıyla etrafa hava atmaktan çok zevk aldığını biliyordu... Biraz daha bekledi.</p>

  <p>Recep Solmaz da ortalarda yoktu. Saatine tekrar baktı. On biri çeyrek geçiyordu. Şimdiye kadar çoktan gelmiş olması lâzımdı.</p>

  <p>Bir şeylerin ters gittiğine emin oldu. Acaba ne yapmalıydı?</p>

  <p>Dr. Sıtkı Başar önündeki koltukta titreyerek oturan kadına biraz da merakla baktı. Oldukça gençti kadın. Güzel ve çekici de. Sırtındaki pahalı giysilere bakılırsa varlıklı birinin karısı olduğu hemen belli oluyordu. Kanlanmış gözleri ve yanağına süzülmüş gözyaşlarının oluşturduğu izler az evvel ağladığını ele veriyordu. Bakışları sabit ve dalgındı. Ara sıra içini çekerek titriyordu. Kimdi acaba bu kadın?</p>

  <p>Cellad "Az sonra hür ve serbest olacaksın ve bütün bir ömür birlikte olacağız" demişti. Adamın kullandığı bu cümleyi iyi hatırlıyordu... Gayriihtiyari irkildi.</p>

  <p>Aklına gelen düşünce korkunçtu. Sakın bu kadın, Recep Solmaz'ın karısı olmasın diye telaşlandı. Sonra bu fikri aklından çıkarmaya çalıştı. Olamazdı. Kiralık katille, kurbanının karısı arasında bir ilişkiyi düşünmek hiç de mantıklı değildi. Milyonda bir ihtimaldi bu. Kadına tekrar dikkatle baktı.</p>

  <p>Sanki bir yerlerden tanıyormuş gibiydi. Siması hiç de yabancı gelmiyordu. Sinema artisti, manken veya televizyonlarda sık sık görünen program takdimcilerinden biri olabileceğini düşündü. Sonra birden hatırladı. Onu dün sabah uçakta görmüştü... Demek düşündüğü doğruydu...</p>

  <p>"Hanımefendi" dedi. "Ben bu hastahanenin başhekimiyim. Çok sinirli gözüküyorsunuz. Size bir müsekkin ilaç versem, kullanır mısınız? Biraz rahatlar, kendinize gelirsiniz."</p>

  <p>"Hayır... Teşekkür ederim, istemem," dedi kadın boğuk bir sesle.</p>

  <p>Başını kaldırıp doktorun yüzüne bile bakmamıştı. Sıtkı Başar ısrar etti.</p>

  <p>"Bu bir hekim tavsiyesi ama yine de siz bilirsiniz." Doktor'un sesi sıcak, içten ve yumuşaktı.</p>

  <p>Nazan ilk kez nazarlarını Doktor'a çevirdi. Kibar, anlayışlı ve sevecen birine benziyordu. İlerlemiş yaşına rağmen, ince uzun bir vücudu, yüzüne çok yakışan ağarmış sakalı vardı. Zararsız biri gibi görünüyordu. Yine de korku ve endişeyle adama baktı. Yanıldığı muhakkaktı. Rasim Kara'nın işbirliği yaptığı adam, nasıl iyi ve güvenilir biri olabilirdi ki?</p>

  <p>Bir süre ısrarlı bakışlarla doktoru süzdü. Adamın rahatsız olmuş gibi yerinde kımıldadığını farketti. Nihayet:</p>

  <p>"Burada beni zorla mı alıkoyuyorsunuz?" diye sordu.</p>

  <p>"Aman hanımefendi, bu ne biçim sual? Tabii ki hayır. Siz sadece misafirimsiniz." &ldquo;Yani istediğim an çıkıp gidebilir miyim?" Doktor ne cevap vereceğini bilemedi.</p>

  <p>Celladın söylediklerini anımsadı. Kadın başını alıp giderse kendisini mesul tutabilirdi.</p>

  <p>"Bilemiyorum" diye yanıtladı. "Rasim beyin söylediklerini işittiniz. Bence o gelinceye kadar bekleşeniz daha iyi olur."</p>

  <p>Nazan ilk defa acı acı gülümsedi.</p>

  <p>&ldquo;Yani burada kalmaya mahkûmum desenize."</p>

  <p>Doktor hiç sesini çıkarmadı.</p>

  <p>Nazan çantasını açıp, paketten bir sigara çekti. Elleri titriyordu. Sıtkı Başar sehpanın üzerinde duran çakmağa uzanarak sigarayı yaktı. O da bir sigara içmek istemişti ama zorlukla kendini frenledi.</p>

  <p>Kadın dumanı ciğerlerinin en derin köşelerine kadar çekip üfledi.</p>

  <p>Konuşmaya başladığında sesi titriyordu hâlâ.</p>

  <p>"Rasim'i iyi tanır mısınız? Eski dostu musunuz?"</p>

  <p>"Yoo, pek sayılmaz."</p>

  <p>&ldquo;Yani, yeni mi tanıştınız?"</p>

  <p>"Öyle denebilir."</p>

  <p>"Onun ne iş yaptığını bilir misiniz?"</p>

  <p>"Ya siz?"</p>

  <p>"Evet, bilirim. Kiralık bir katildir o." Doktor yutkundu. Nazan devam etti.</p>

  <p>"Ve az evvel yeni bir cinayet işlemeye gitti."</p>

  <p>"Yaa... Peki kimi öldüreceğini de biliyor musunuz?"</p>

  <p>"Evet... Kocamı..."</p>

  <p>Doktor dona kaldı. Şaşkınlıkla geveledi.</p>

  <p>"Aranızdaki ilişki beni hiç ilgilendirmez ama az evvel size sevgilim diye hitap ediyordu. Yani anladığım kadarıyla aranızda sevgi ve aşka dayanan bir ilişki var galiba. Yanılıyor muyum?"</p>

  <p>"Yapmayın doktor... Öyle mi görünüyor? Bende onu seven, bu işe gönül rızasıyla katlanan bir kadın hâli var mı? Doğruyu söyleyin."</p>

  <p>"Bilmiyorum hanımefendi. Gönül işi belli olmaz."</p>

  <p>"Biliyorsunuz. Ama gerçekleri ifade etmek işinize gelmiyor. Zira eminim ki siz de Komitedensiniz." Doktor dehşetle irkildi.</p>

  <p>Duyduklarına inanamadı. Bu kadın çok şey biliyordu. Hem de kesinlikle bilmemesi icap eden şeyleri. "Komite mi?" diye geveledi. "O da ne? Sizi anlamıyorum." Nazan tekrar gülümsedi.</p>

  <p>Doktorun şaşkınlığı pek belliydi. Hatta adamın yüzü sararmış, korktuğunu açıkça göstermişti. Hiç numara yapamıyordu.</p>

  <p>"Boşuna inkâra kalkışmayın Doktor. Rasim bana herşeyi anlattı. Siz de kocamı öldürmeye kalkan bu Komite'nin adamısınız. Yoksa beni saklamak için hiç buraya getirir miydi?" Doktoru ter bastı...</p>

  <p>Bu kadın bir tehlikeydi. Düşünüp zaman kazanmak için gözlerini kadından kaçırdı. Ne cevap vereceğini bilemedi. Gerçi kendisi Komite üyesi değildi, lâkin Jön Kapitalistler Teşkilatı'nin mensubuydu. Recep Solmaz'ın Teşkilatla olan ilişkisini ve hakkında niçin infaz kararı alındığını da bilmiyordu. Ama bu cinayete iştirak ettiği kuşkusuzdu.</p>

  <p>Ne olursa olsun kadının sahip olduğu bilgiler Teşkilat'ın hiç hoşuna gitmeyecekti. Bunu Komite Başkanı'na hemen rapor etmeliydi. Tereddütle yerinde kıpırdandı. Kadına baktı.</p>

  <p>Dikkatini çekti; kadın toparlanmaya başlamıştı. Demincek ki o ürkek ve sinirden titreyen korku dolu hâli kaybolmuş, koltuğunda daha rahat oturan, güvenli ve kendinden emin bir hâle gelmişti. Nazan, çantasını açıp ufak bir ayna çıkardı. Yüzünde yer eden gözyaşlarının izlerini ince uzun parmaklarıyla silerken gözlerini süzerek doktora çevirdi. Şuh bir edayla bacak bacak üstüne attı. Daracık eteği alabildiğine açılmıştı.</p>

  <p>Nazan silahını çekmişti. Genç kadın bu silahın hiç tepmediğini ve teklemediğini gayet iyi bilirdi. Sahip olduğu en güçlü silahtı bu...</p>

  <p>Dürüst ve ailesine bağlı bir adamdı Doktor. Ama gözleri gayriihtiyari kadının bacaklarına takıldı ve yüreği hızlı hızlı çarpmaya başladı...</p>

  <p>Yüksel Berke nihayet arabayı park edecek uygun bir yer buldu. Gözleri radar cihazı gibi etrafı tarıyordu. Görünürlerde ne Cellad'ın sahte plakalı taksi arabası vardı ne de Recep Solmaz. İçi bulgur savuruyordu. Dayanamadı, araç telefonundan Hilton Oteli'ni aradı. Cemil Tunalı adıyla konaklayan müşterinin bu sabah oteli terk ettiğini öğrendi. Anlaşılan Cellad'ı&nbsp; bulamayacaktı...</p>

  <p>Sinirden dudaklarını kemirmeye başladı. Bu seferki infaz teşebbüsü tam bir fiyaskoydu. Olaylar arap saçına dönmüştü.</p>

  <p>Patronu Kızıl Fahri'ye sövmeye başladı. Bu tür bir olay, kırk dakika önce iptal edilemezdi. Edilirse, işte böyle olurdu. Çok geç kalmışlardı.</p>

  <p>Saatine baktı. On bir buçuğa beş vardı. Ne yapacağını bilememenin verdiği şaşkınlıkla öylece kararsız kaldı.</p>

  <p>Recep Solmaz'ı&nbsp; da görememişti. Sanayi Odası'nın önü çok kalabalıktı. Onu gözden kaçırması doğaldı. Daha ziyade Cellad'ı&nbsp; kolladığından onun gelişini fark etmemiş de olabilirdi. Aklı iyice karışmıştı.</p>

  <p>Acaba Cellad plânı uygularken umulmadık başka bir aksilikle mi karşılaşmıştı? Meselâ ona tahsis edilen taksinin arızalanması gibi, ya da bilemeyeceği başka bir sebep...</p>

  <p>Gazetecileri ve televizyoncuları içeriye almışlardı. Binanın önü birden tenhalaşmıştı. Yüksel Berke boş yere, son anda merdivenlere yanaşarak içinden Recep Solmaz'ın çıkacağı bir araba bekledi. Ya da ortalığı karıştıracak bir silah sesi... Hiç biri olmadı.</p>

  <p>İnfaz gerçekleşmemişti. Ama bunda kendisinin hiç bir rolü ve katkısı yoktu. İstenilen de bu değil miydi? Lâkin bir türlü sevinemiyordu. Bir şeylerin yolunda gitmediği açıkça belliydi. Tekrar telefona sarılıp, korkuyla Kızıl Saçlı adamı aradı... O sabah Şermin çok erken uyanmıştı.</p>

  <p>Yorgun ve güçsüz hissediyordu kendini. Bir süre yatağın içinde, gözlerini tavana dikip, öylece hareketsiz kaldı. Başında uykusuzluğun verdiği hafif bir ağrı vardı. Geçirdiği sıkıntılı geceyi düşündü.</p>

  <p>Hayat denen şey ne tuhaftı. Durgun ve monoton geçen ömrü sanki son yirmi dört saat içinde zembereği bozulan bir saat gibi boşalmış, parçalanmış, beklenmeyen vakalarla dolu dolu çarpıcı ve hareketli bir döneme girmişti. Yaşadıklarını düşündükçe titriyordu.</p>

  <p>Kabul etmek istemese de içinde huzursuzluk veren bir suçluluk duygusu yer etmeye başlamıştı. Bunu inkâr edemezdi. Gözlerini açar açmaz ilk aklına gelen şey yine Sedat olmuştu.</p>

  <p>Onu yeterince tanımadığı halde yüreğinde tatlı bir kıpırdanış ve eziklik duyuyor genç adamın cana yakın ve emniyet telkin eden yüzünü hayalinden silemiyordu. Sonra Erol'u hatırladı. Kapı önündeki şaşkın, yıkık ve ezik hâlini. Çok kötü olmuştu. Kocası, kesinlikle kendisini aldattığını sanmıştı.</p>

  <p>Haklıydı da. Kim olsa aynı şeyleri hissederdi...</p>

  <p>Gerçekten kocasını aldatmış mıydı?</p>

  <p>Şermin yattığı yerde tavanı seyrederken bu suali beyninde olumlu olarak cevaplıyordu. Bir kadının kocasını aldatmak için yabancı bir erkekle yatağa girmesi şart değildi. İhanet bir beyin ameliyesiydi. Fiili gerektirmiyordu. İnkâr etmemeliydi, düpedüz Sedat'ı&nbsp; arzulamış, duygularına gem vuramamıştı. Erol kapıya gelip tıkırdatmasa, daha da ileri gideceklerdi, buna hiç kuşkusu yoktu. Sedat'ın bakışlarını, yüzüne yaklaşan ve ihtirastan titreyen dudaklarını, vücuduna sarılan kollarını hatırladı. Şu an da bile vücudunu tatlı bir ürpertinin kapladığını hissetti.</p>

  <p>Uykusunu alamamanın verdiği yorgunlukla esnedi, uzun uzun gerindi, yatağın içinde döndü durdu. Sonra ani bir kararla yataktan fırladı. Ayağa kalkınca başındaki ağrıyı daha da şiddetle hissetti. Banyoya geçip, yüzünü gözünü yıkadı. Odaya döndüğünde içindeki garip ve yorumlayamadığı duygular daha da artmıştı. Küçük otel odası, evlilik hayatındaki tek olayın izlerini tüm çarpıcılığı ile ona hatırlatıyordu. Nereye baksa sanki Sedat'tan bir parça vardı.</p>

  <p>İçindeki yarı utanç yarı suçluluk duygusu gibi filizlenen kompleksten sıyrılmak istedi. Olaylara kendisi sebebiyet vermemişti. Resmen olmasa bile kendini artık hür ve bağımsız hissediyordu. Dilediğini sever, dilediğinle dolaşabilirdi. Evliliğinden geriye kalan sadece nüfus memurluğundaki resmi sicildi.</p>

  <p>Buna inanmak onu biraz rahatlattı. Aceleyle giyindi. Dışarıya çıkmak, bol bol temiz hava teneffüs edip sanki içindeki coşkuyu başkalarıyla paylaşmak istiyordu. Perdeleri açtı. Dışarıda soğuk fakat pırıl pırıl ışıyan bir gün vardı. Şimdi Sedat'ın gitmesine izin verdiği için çok pişmandı. Keşke kaldığı oteli bilseydi. Gidip onu uyandırır, kahvaltıyı birlikte ederlerdi. Nasıl olsa havaalanına gitmeden evvel onu arardı. Bu konuyu yemekte konuşmuşlardı. Şermin çocuk gibi sevinçli olduğunu neden sonra fark etti Kapıyı kapatıp aşağıya kahvaltı etmeye gitti. Asansöre bindiği sırada Sedat kendisini arıyordu. Genç adam iki dakika geç kalmıştı.</p>

  <p>Nazan'ı&nbsp; hastahaneye bırakan Rasim Kara sokağa fırlar fırlamaz önüne çıkan ilk taksiye atlayarak tekrar otele döndü. Odasına çıkınca planını tekrar gözden geçirdi. İyice düşündü. Az sonra Ankara'da kızılca kıyametin kopacağını biliyordu. Buna hazırlıklıydı. Dün gece geç saatlere kadar uygulayacağı planı hazırlamış, detayları hakkında kafa patlatmış ve sonunda kusursuz olduğuna inandığı şekli tespit etmişti.</p>

  <p>Bazı kişiler sonuçtan rahatsız olacaklardı, hatta kendisini ölümle bile tehdit edebilirlerdi ama aldırdığı yoktu. Zaten bu işlerden kesinlikle çekilmeye, babadan kalma çiftliğinde asude bir hayata başlamaya hazırlanıyordu. Gözlerinin önüne Nazan'ın perişan hâli geldi. Az sonra onu bütün sıkıntılarından kurtaracaktı.</p>

  <p>Ufak valizini açtı. Boğma telini çıkarıp cebine attı. Artık hazır sayılırdı. Kapı vuruluyordu...</p>

  <p>Recep Solmaz hışımla yerinden kalktı. Sinirinden titriyordu. Kaltak nihayet gelebilmişti. Bu kez ona iyi bir zılgıt geçecekti. Bu kadar sorumsuzluk olmazdı. Böylesine önemli bir günde hangi cehenneme gitmişti acaba? Merak da etmişti. Şimdi ayaküstü bir yalan kıvırırdı muhakkak. Zaten bu huyundan bir türü vazgeçirememişti onu. Ruhu kokuşmuştu bu kadının. Öfkeyle kapıyı açtı.</p>

  <p>Nazan değildi. Tanımadığı iri yarı bir adam karşısında duruyordu. Kaşlarını çatıp "Kimi arıyorsunuz?" diye sordu. Cevap gelmedi adamdan.</p>

  <p>Sorusuna cevap vermekten ziyade odada başkasının bulunup bulunmadığını anlamak istercesine içeriye bakıyormuş gibi geldi Recep'e. "Ne istiyorsunuz?" diye sorusunu yineledi.</p>

  <p>Yabancı hafifçe göğsünden itti Recep Solmaz'ı . Sanayici şaşırarak bir kaç adım geri kaydı. İri yarı yabancı usulca içeri süzülürken Recep Solmaz adamın niyetinin hiç de iyi olmadığını sezinledi. Cellad kapıyı kapattı. Odada yalnızdılar şimdi...</p>

  <p>Adamın nefret dolu olduğu gözlerindeki vahşi parıltılardan belliydi. Bir anlam veremiyordu. Daha önceden görmüşlüğü yoktu adamı. Tanımıyordu. Biraz şaşkın:</p>

  <p>"Ne istiyorsunuz?" diye sordu tekrar.</p>

  <p>Adam sırıtarak ilk defa konuştu:</p>

  <p>"Canını... "</p>

  <p>Beti benzi attı Recep'in. Korkudan sapsarı kesilmişti. Ne demek oluyordu bu? Dehşetle yüzüne baka kaldı.</p>

  <p>"Kimsin sen?"</p>

  <p>"Cellad'ı n."</p>

  <p>Alay mı ediyordu bu adam? Ürkerek birkaç adım daha geriledi. Bu bir şaka değildi. Kesinlikle değildi. Herif ciddi ciddi üstüne yürüyordu. Ne yapacağını bilemedi. Bir an kendini korkulu bir rüyanın tam ortasındaymış gibi hissetti. Tam bir karabasandı yaşadığı... Nefesi kesildi. Zorlukla:</p>

  <p>"Niçin? Beni niye öldürmek istiyorsun ki?" diye geveledi.</p>

  <p>İri yarı adam cevap vermedi. Sırıtmaya devam ediyordu. Sonra elini cebine sokup ince bir tel çıkardı. Recep durumu kavramıştı. Adam boğacaktı kendisini...</p>

  <p>Bön bön adamın yüzüne baktı. Sonra korkudan zangır zangır titremeye başladı. Ölüm paniğiydi bu... Beyni durmuştu sanki hiç bir şey düşünemiyordu. Hiç tanımadığı birisi kendisini öldürmeye kalkmıştı. Makul bir sebep göremiyordu.</p>

  <p>Yanında silahı yoktu. Zaten her zaman da taşımazdı. Hele bu yolculuğa çıkarken silaha gereksinimi olacağını hiç düşünmemişti.</p>

  <p>Kendini toparlamaya gayret etti. Can havliyle:</p>

  <p>"Para... Para ister misin? Zenginim ben" diye mırıldandı.</p>

  <p>Hiç oralı olmadı iri yarı adam.</p>

  <p>Demek niyeti para değildi... Titremesine engel olamıyordu... "Ulan çok ödlekmişsin be..." dediğini duydu adamın.</p>

  <p>Ölüm korkusunun verdiği dehşetten iyi düşünemiyordu ama yine de adamın, düştüğü utanç verici panikten zevk alıp, keyiflendiğini gözlerindeki o tuhaf parıltılardan çıkarıyordu. Kurtulamayacağını anladı.</p>

  <p>Garip bir teslimiyetle durarak gözlerini kapadı. Olacaklara razıydı artık. Cellad uzanıp teli boynuna sardı. Adaleleri felç olmuş gibi kımıldamasına olanak vermiyordu. Tevekkülle neticeyi bekledi. Bağıracak gücü bile kalmamıştı.</p>

  <p>Mesanesindeki tazyike dayanamadı. Kesif bir idrar kokusu etrafa yayıldı. Gülümsedi Cellad. Sonra yavaş yavaş teli sıkmaya başladı.</p>

  <p>Recep Solmaz'ın ölümü tahmininden de kolay olmuştu.</p>

  <p>Ak saçlı Başkan, günün ağaran ilk ışıklarıyla birlikte kalktı sıcak yatağından. Onun alışkanlığıydı bu. Yanında uyuyan yaşlı karısının uykusunu bölmemek için ayaklarının ucuna basa basa odadan çıktı. Erken kalktığını bilen evin müstahdemleri bile uykudaydı daha.</p>

  <p>Doğru mutfağa gitti. Cezveye su koydu ama kahvenin yerini bulamadı. Bir kaç dolap ve çekmece açtı, arandı. Kahve yoktu. Bu evde eşyaların yerini iyi bilmiyordu. İnsanın kendi evinde aradığını bulamaması garipti, söylendi içinden. Neden sonra ağzı sıkı sıkıya kapalı cam kahvelikle, toz şeker kabının tam ocağın yanında durduğunu gördü. Gülsüm Hanım, efendisinin erken kalkacağını düşünerek, ihtiyaten kahve takımını göz önüne koymuştu. Dalgınlığına gülümsedi. Sabahları şekeri bol, köpük kıvamı yerinde Türk kahvesine bayılırdı. Kalkar kalkmaz ilk işi kendi kahvesini kendisinin yapmasıydı. Başkasının yapmasına izin vermezdi. Sonra bol köpüklü kahvesini alır, doktorların yasakladığı sigarasını yakarak, hayatın bu basit nimetinden istifade ederdi. Ne kadar varlıklı olursa olsun, hayatın gerçek tadının, yaşı ilerledikçe gençlikten kalma böyle ufak tefek alışkanlıklara inhisar ettiğini esefle görüyordu artık.</p>

  <p>Salon biraz soğuk geldi. Ropdöşambrının yakasını sıkı sıkıya kapattı. Pencereye yaklaşıp perdeleri açtı. Kar dinmişti ama buğulanan camlardan dışarısının ne kadar soğuk olduğu belliydi. Dalgın dalgın Çankaya sırtlarından görünen karlı manzaraya baktı.</p>

  <p>Daimi ikametgâhı artık İstanbul'du. Ankara'ya iş için ya da Komite toplantıları nedeniyle geliyordu. Bu daireyi şöyle böyle kırk yıl evvel almıştı. O zamanlar Ankara'nın en mutena semtiydi Çankaya. Erişilmez servetinin çığ gibi büyüyüp devleşmeye başladığı yıllarda. Karaborsadan elde ettiği haksız kazancın yığılıp, hafif sanayi dallarına ilk yatırımlarını yapmaya başladığı devrelerdi o zamanlar. Genç, hızlı ve saldırgandı. Piyasaya birden çıkmış ve acımasızca gayrimenkul kapatmaya başlamıştı. Rantın kıymetini yeni yeni anlıyordu.</p>

  <p>Köpüklü kahvesinden bir yudum içti. Seneler bir film şeridi gibi geçiyordu gözünün önünden. Yükselme yıllarıydı onlar. Mal varlığı artıyor, durmadan yeni yatırımlar yapıyordu. Ellili yıllarda, Türkiye bakir ve yokluklar ülkesiydi. Yaptığı her teşebbüs müthiş kârlılık sağlıyordu. Sonra daha büyük ve yeni ortaklıklar devri başladı. Yabancı sermaye getirdi ya da dünya çapındaki firmaların Türkiye temsilciliğini yaptı. Ankara artık onun için küçülmüştü, yetersizdi. Memleketin ticari beyni olan İstanbul'a atladı.</p>

  <p>Ciğerine çektiği sigara dumanı, öksürttü. Yetmiş üç yaşındaydı ve doktorlar günde üç sigaradan fazlasına asla izin vermiyorlardı ama bu yasağa pek aldırdığı yoktu. Yaşına göre dinç ve dinamikti. Çalışmaktan hiç yılmamıştı. Düzgün bir aile hayatı olmuştu, başarısındaki en büyük sırlardan birinin muntazam ve istikrarlı bir aile yaşamından kaynaklandığını bilirdi. İki oğlu ve bir kızı vardı. Büyük oğlu Şakir kendi kullandığı uçağıyla düşüp ölünceye kadar imparatorluğun yegâne varisiydi. Onun ölümünü bir türlü kabullenememişti.</p>

  <p>Geçmişinden hiç gocunmamıştı. Babasının eski At Pazarı'nda ufak bir aktar dükkânı vardı. Aktaroğlu soyadı buradan gelirdi. Zar zor hatırlıyordu babasını. Baharat, iğne iplik, kâğıt zarf, tütün vesaire satardı. Babası ölünce amcaları işe el koymuşlardı. Biçare anacığı saf bir kasabalıydı, o da kendisi gibi büyük amcasının yanında sığıntı kalmıştı. Aldatılmak ve kullanılmak kavramını on iki on üç yaşlarına gelince kavradı. Allah vergisi bir zekâsı vardı ve çok çalışkandı. İlkokulu bitirdikten sonra okumadı ama kendi dükkânına sahip çıkmayı ve müstakbel ticari hayatının büyüme yolundaki ilk temellerini atmayı başardı. Acımasız iş ahlâkı ve gaddar tutumuyla yükseldi, yükseldi... Ta ki Türkiye'nin tek ve erişilmez sanayi imparatoru oluncaya kadar... Kahvesini bitirdi, sigarasını söndürdü.</p>

  <p>Bir süre gözlerini önünde uzanan karla kaplı şehrin görüntüsünden alamadı. Ankara onun doğup büyüdüğü şehirdi. Artık burada yaşamıyordu ama ne fark ederdi, varlığı ve gücü tüm memleket sathına yayılmıştı, yurdun her köşesi onun sayılırdı. İmparatorluğun ekonomik gücü her yanda kendisini hissettiriyordu. Onun şirket ve müesseseleri bir okuldu. Devletin her kademesinde çalışan üst düzeydeki bürokratlar, müdürler, bakanlar, öğretim üyeleri hep onun imparatorluğundan feyz almışlardı.</p>

  <p>Perde arkasından da olsa bu düzeni yürütmek onun hakkıydı artık. Şahap Aktaroğlu Devletin ta kendisiydi...</p>

  <p>Sedat İlker uzun süre sıcak duşun altında kalarak yorgunluğunu atmaya çalıştı. Sıcak duş sinirlerine ve gergin adalelerine iyi gelmişti.</p>

  <p>Çabucak giyindi. Pantolonunun ütüsü bozulmuş, gömleğinin yakasına dün geceki boğuşmadan kan lekeleri bulaşmıştı. Havlunun ucunu ıslatarak biraz temizlemeye çalıştı ama pek beceremedi, lekeler çıkmıyordu.</p>

  <p>Otelin berberinde sakal traşı oldu sonra hesabını kapatarak oteli terk etti. Aklı fikri sevgilisindeydi. Bir an evvel onu bulmak istiyordu. Taksiye atlayıp doğru Hilton Oteli'ne gitti. Yol boyunca kalbi çarpıp durdu; hep bir terslik olacakmış gibi his vardı içinde. Dün geceden beri bu duygudan kurtaramıyordu kendini.</p>

  <p>Şermin'i restaurant'da kahvaltı etmeye hazırlanırken buldu. İçindeki endişeler kaybolmuştu. Çocuk gibi sevinerek yanına koştu. Salonun kalabalıklığına aldırmadan ellerini avuçlarının içine aldı. Genç kadının lacivert gözleri mutlulukla ışıldadı. Birlikte kahvaltı etmeye başladılar. Onları görenler uzun aşk dakikaları ile dolu bir gecenin sabahında mahmurluklarını atmaya çalışan yeni evli bir çift sanırlardı. İkisinin de gözlerinin içi gülüyordu.</p>

  <p>Şermin, dün gece otel odasına kocasının gelişini unutmuş gibiydi. Sedat'ta da tecavüze uğramış, ölüm tehlikesi atlatmış bir adamın tedirginliğinden eser yoktu. Neden sonra o konuya temas ettiler.</p>

  <p>Şermin merakla sordu:</p>

  <p>"Saldırı için polise başvuracak mısınız?"</p>

  <p>"Her halde başvurmak lazım ama çekmiyorum."</p>

  <p>"Neden?"</p>

  <p>"Bir sürü formalite. Karakola gitmek, zabıt tutturmak, ifade vermek gerekecek. Pek bir şey olacağını da sanmıyorum. Kimi nereden bulacaklar? Ayrıca zaman alabilir, belki uçağı da kaçırabilirim. Oysa ben seninle dönmek istiyorum." Şermin kızardı.</p>

  <p>Utancını hâlâ tam yenemiyordu. Gülerek Sedat'a baktı. "Anlıyorum" dedi.</p>

  <p>Kısa bir sessizlik oldu. Çok kısa bir an... O kısa süre içinde sanki Şermin'ın yüzü birden sarardı. Anlaşılması zor, belli belirsiz... Ve genç kadın hemen eski halini aldı.</p>

  <p>Ama saniyelere sığan bu değişikliği Sedat fark etmişti. Kuşkuyla yüzüne baktı. "Bir şey mi oldu? Birini mi gördün? Yoksa yine Erol bey mi?" Başını salladı Şermin. "Yoo, hayır" dedi. "O değil."</p>

  <p>"Kim öyleyse? Biliyorum, sizi rahatsız eden bir şey oldu. Söyleyin lütfen ne oldu?" Bütün içtenliklerine rağmen yine de aralarındaki mesafe ve yakınlığı tam ayarlayamıyorlardı. Sedat, genç kadına farkında olmadan "siz" diye hitap etmeye başlamıştı yeniden. Şermin başını salladı.</p>

  <p>"Boş verin. Benimki evham. Dün gece olanlardan sonra her şeyi abartıyorum sanırım." Genç kadın huzuru kaçmış gibi parmakları arasına sıkıştırdığı çay kaşığıyla boş çay fincanını karıştırıyordu.</p>

  <p>Sedat ısrar etmek istemedi. Gözlerini dikti bekledi. Belki konuşur diye. Anlaşılan Şermin kendisini rahatsız eden konuya dönmek istemiyordu. Sessizlik uzadı.</p>

  <p>Sonra Şermin bölük pörçük konuşmaya başladı. "Demincek... bir an... Birini gördüm."</p>

  <p>"Kimi gördünüz?"</p>

  <p>&ldquo;Tanımadığım birini. Sıradan, alelade biri işte..."</p>

  <p>"Eee?"</p>

  <p>"Yüzü bana yabancı gelmedi de... "</p>

  <p>"Tanımadığınızı söylediniz."</p>

  <p>"Doğru, tanımıyorum. Ama... "</p>

  <p>"Evet? Ama ne?"</p>

  <p>"Galiba o adam dün gece yemek yediğimiz salondaydı." Sedat gülerek başını salladı.</p>

  <p>"Bu çok normal değil mi? Otel müşterisidir ve o da bizler gibi yemek için restaurant'a inmiştir. Bundan niye tedirgin oldunuz?" Şermin yutkundu.</p>

  <p>Korkmuş gibiydi. Sesini biraz daha kısarak:</p>

  <p>&ldquo;Yanılmıyorsam bizi süzüyordu. Gözlerim ona takılınca hemen başını çevirdi, ilgilenmiyormuş gibi davrandı. Ben yanılmam, göz hafızam çok güçlüdür. O adamı daha evvel gördüm. Eminim buna."</p>

  <p>"Çok doğal" dedi Sedat. "Sizin gibi güzel bir kadını görünce bakması tabii değil mi?" Sonra birden genç kadının endişesini anlamış gibi:</p>

  <p>&ldquo;Yoksa Erol Bey'ın peşinize taktığı biri olduğunu mu düşündünüz?" diye sordu.</p>

  <p>&ldquo;Yok canım. Erol böyle bir şeyi asla yapmaz. Benim endişem adamın dün gece size saldıran kişi olmasıydı."</p>

  <p>Sedat bir an ürperdi. Kaşları çatıldı. "Nerde bu adam?" diye sordu.</p>

  <p>"Gitti. Ben fark ettiğimde sanırım kasanın önünde otel hesabını kapatıyordu. Cebinden cüzdanını çıkarmış ödeme yapıyordu. Yanılmış da olabilirim."</p>

  <p>"Tipini biraz tarif edebilir misin?"</p>

  <p>"Oldukça uzun boylu, iri yarı, sert bakışlı biriydi. Sanki bize yiyecek gibi bakıyordu. Düşmanca nazarlarla..."</p>

  <p>"Sırtında ne vardı? Kıyafeti nasıldı?" Şermin omuzlarını silkti.</p>

  <p>"O kadarına dikkat edemedim. Zaten doğru dürüst bakamadım bile. İtiraf edeyim ki bir an çok heyecanlandım, bakın siz bile farkına vardınız. Hatta korktum."</p>

  <p>Bir an düşünmeye çalıştı Şermin. "Galiba siyah bir mont vardı ya da siyah deri bir ceket gibi bir şey." Sedat başını önüne eğdi. Şu kısa tanımlama bile saldırganın tipine uygun düşüyordu... Bir an yerinden fırlayıp adamın arkasından gitmeyi düşündü. Tarife uyan birini bulabilirdi belki. Hatta bizzat saldırganın kendisini. Ama yerinden kımıldamadı. Aklına yeni bir soru takılmıştı. Dün gece saldırganın kendisini boğması işten bile değildi. İstese sonuna kadar gider, pekâlâ da öldürebilirdi. Yoksa adam öldürmek kastı taşımıyor muydu? Eline sıkıştırılan notu yazmaması veya basına intikal ettirmemesi için verilmiş bir gözdağı, bir ihtar mıydı? Arkasına yaslanıp düşündü.</p>

  <p>Bu ihtimal hiç aklına gelmemişti. Öyle ya, dün gece garajda adamın yumruklarını yiyince bayılmış, kendinden geçmişti, adamın kendisini boğması çok kolaydı. Oysa adam eline geçen bu rahat fırsatı kullanmamıştı. Belli ki öldürmek istememişti.</p>

  <p>Bunun tek anlamı olabilirdi...</p>

  <p>Akıllı uslu ol, ayağını denk al. Yoksa işin bitiktir...</p>

  <p>Şermin'in gülerek sorduğu sual ile toparlandı.</p>

  <p>"Hayrola, bu defa siz daldınız, neler düşünüyorsunuz?"</p>

  <p>Kem küm etti Sedat. Genç kadını emin olmadığı anlamsız şüphelerle üzmek istemiyordu...</p>

  <p>Dr. Sıtkı Başar gözlerini karşısındaki kadının bacaklarından alamadı bir süre. Şaşırmıştı. İçinde bulunduğu şartları idrak etmese bunun bir tür "davet" olduğunu düşünebilirdi.</p>

  <p>&ldquo;Yanılıyor olmalıyım" diye geçirdi içinden. Böylesine ruhsal bir bunalım içinde bulunan bir kadın şu anda seksi düşünemezdi. Belki oturuşunun farkında değildi, belki de gerilen dar eteğinin ve ta yukarılara kadar sıyrılan kumaşın açıkta bıraktığı yerleri görmüyordu.</p>

  <p>Ya bakışlarına ne demeliydi?</p>

  <p>Görüp geçirmiş, tecrübeli bir adamdı Doktor. Bu bakışların şiddetli bir arzu ve cinsel istek ile dolu olduğunu anlayacak kadar tecrübeli...</p>

  <p>Huzursuzca yerinde kıpırdadı.</p>

  <p>Bakışlarını kaçırırken kaşlarını hafifçe çattı...</p>

  <p>Hiç oralı değildi kadın. Sigarasının dumanını sanki kasten Doktorun yüzüne doğru üfledi. Gözleri parıldıyordu. Ufacık pembe dilini, etli dudaklarını üzerinde dolaştırdı.</p>

  <p>Başka yere bakmasına rağmen, yaptıklarını göz ucuyla görüyordu Doktor. Bu konu onun ihtisas sahası değildi yine de bir an karşısındakinin cinsel duygularını kontrol edemeyen bir hasta olup olmadığından şüphe etti. Ne de olsa bir hekimdi ve tıpta böyle vakalara sık sık rastlanırdı. Bir an ne yapacağını kestiremedi. Kararsız kaldı. Sonra sanki gerekiyormuş gibi ayağa kalktı. Dışarı çıkıp, kadını odada yalnız bırakmayı düşünmüştü. Belki yanılıyordu. Daha doğrusu yanılmış olmayı istiyordu. Çünkü içinde hasıl olan ürpertilerden bayağı endişelenmişti. Kadından etkilendiğini kendi kendine bile itiraftan ürküyordu.</p>

  <p>Beş yıl, belki de daha uzun bir müddetten beri karısından gayrı bir kadınla yatmamıştı. Eskiden hayli fırtınalı geçen hayatı şu son senelerde istikrar bulmuş, yaşamı sakinleşmiş, ailesine bağlı ve her türlü kaçamaktan uzak, huzurlu bir dönem geçirmişti.</p>

  <p>Yaşlanıyordu artık. Hayatı zaten yeterince zorlu ve yıpratıcı iş temposuyla yorgundu. Yeni maceralara, gönül oyunlarına ne zamanı vardı ne de isteği. Ama anlayamıyordu bir türlü. İçinde tarifsiz kıpırdanışlar ve dürtüler başlamıştı. Etkileniyordu kadından...</p>

  <p>Kapıya doğru yürüdü Sıtkı Başar. Tam kapı tokmağına elini atarken Nazan'ın sesini duydu. "Nereye gidiyorsunuz? Lütfen beni bırakmayın. Korkuyorum." Dönüp kadına baktı. O da yerinden fırlamıştı.</p>

  <p>"Merak etmeyin döneceğim. İstirahatınızı temin için bir oda ayarlayacağım. Biraz dinlenirseniz iyi olur."</p>

  <p>"Benim dinlenmeye ihtiyacım yok doktor. Korkuyorum. Sadece güvene ihtiyacım var." Sedat Başar duraladı. "Kimden korkuyorsunuz?"</p>

  <p>"Kimden olacak, ondan tabii... Rasim Kara'dan." Doktor başını salladı.</p>

  <p>"Hiç bir şey anlamıyorum. Onun sevgilisi değil misiniz? Onunla buraya gelmediniz mi?"</p>

  <p>"Ben onun sevgilisi filan değilim. Seneler evvelki bir gönül macerası bu. Üzerinden yıllar geçti, unutuldu gitti."</p>

  <p>"Ama o pek unutmuşa benzemiyor."</p>

  <p>"Sorun da bu ya. O hâlâ kendisini sevdiğimi sanıyor."</p>

  <p>"Öyleyse niye peşine takılıp buraya geldiniz?"</p>

  <p>"Kendi isteğimle gelmedim doktor, beni zorla getirdi. Anlamıyor musunuz?" Sedat Başar gözlerinin içine baktı. Yalan söylemediği belliydi... "Beni kurtarın doktor. Yalvarırım beni kurtarın. Çok çaresizim ve korkuyorum."</p>

  <p>"Size ne yapabilirim? Nasıl bir yardımım olabilir ki?"</p>

  <p>"Bırakın gideyim. Buradan uzaklaşayım. Yemin ederim olanları kimseye de anlatmam. Ağzımdan tek kelime çıkmaz. Bir heykel kadar sessiz kalacağıma söz veririm."</p>

  <p>Doktor müteredditti.</p>

  <p>Ve Nazan bunu hissediyordu. Büyük bir hata yaptı. "Zaten başı dertte. Polis az sonra peşine düşecek." Doktor işkillenmişti. "Neden?" diye sordu.</p>

  <p>İçinde bulunduğu umutsuz durumdan iyice perişan olan Nazan fazla düşünmeden devam etti.</p>

  <p>"Bu uzun bir hikâye ama lütfen bana inanın. Kocamı öldürmek için giriştiğiniz bu teşebbüsten basının haberi var. Haber şimdiye kadar çoktan polise uçurulmuştur. Belki polis şimdiye kadar onu ele bile geçirmiş olabilir."</p>

  <p>Doktor dehşetle kadına baktı.</p>

  <p>"Bunları nereden biliyorsunuz?"</p>

  <p>"Boş verin şimdi bunları ve lütfen bana inanın."</p>

  <p>"Size neden inanayım ki? Bunlar kurtulmak için söylediğiniz yalanlar olamaz mı?" Doktor böyle söylemişti ama şimdi kadının doğru söylediğine daha fazla inanıyordu. Talan söylemiyorum. İsterseniz bu olayı öğrenen gazetecinin adını bile verebilirim."</p>

  <p>"Kimmiş o?"</p>

  <p>"Sedat İlker. Görüş gazetesinden."</p>

  <p>İsim doktora bir şey çağrıştırmadı. Zaten Görüş gazetesini okumazdı. Ama durumun artık iyice sarpa sardığını görüyordu. Sakalını kaşıdı. Biraz düşünmeye ihtiyacı vardı.</p>

  <p>Doktorun şüphelerini sezinleyen Nazan üsteledi.</p>

  <p>"Rasim dün gece gazeteciyi öldürmeye kalktı ama beceremedi."</p>

  <p>"Bunu nereden biliyorsunuz?"</p>

  <p>"Rasim söyledi. Daha da kötüsü gazeteci dün gece kocama telefon etti." Dona kaldı Doktor. Demek her şey mahvolmuştu. Şimdi büyük bir tehlikeyle karşı karşıyaydılar...</p>

  <p>"Durun, durun biraz" dedi doktor. "Rasim bu olanları biliyor mu? Yani gazetecinin kocanızı aradığını?"</p>

  <p>Nazan yalana devam etmeliydi.</p>

  <p>"Tabii biliyor. Ama benim için üstlendiği göreve devam etmek zorundaydı. Anlıyor musunuz, sadece benim için. Şiddetle kocamın ortadan kalkmasını istiyordu. Tek gayesi bana yeniden sahip olabilmek."</p>

  <p>Anlaşılan vaziyet tahmininden de kötüydü.</p>

  <p>Durumu hemen ilgililere bildirmeliydi.</p>

  <p>"Bana yardım edecek misiniz?" diye sordu Nazan.</p>

  <p>Kısa bir duraksamadan sonra gülümsedi doktor. "Evet, size yardım edeceğim. Galiba en iyi çare bu. Şimdi burada uslu uslu oturun ve beni bekleyin. Bir yere telefon etmem lâzım." Derin bir soluk aldı Nazan.</p>

  <p>Kadınlık silahı yine işe yaramıştı. Dişiliğiyle Doktor'u etkilediğine inanıyordu...</p>

  <p>Başkan Şahap Aktaroğlu, telefonu kulağına dayayıp "Alo" dedi.</p>

  <p>Saat dokuzu geçiyordu. Kahvaltısını etmiş, günlük gazeteleri tetkike başlamıştı.</p>

  <p>"Günaydın Başkanım. Sizi sabah sabah rahatsız ettiğim için üzgünüm ama aramaklığımı gerektiren önemli bir husus var."</p>

  <p>Sesi hemen tanımıştı. Dün akşam evindeki yemeğe gelen yardımcılarından biriydi bu. Kısa boylu, tıknaz olanı. Yani Hüseyin Yenli.</p>

  <p>"Günaydın Hüseyin bey. Hayrola, sizi bu kadar telaşlandıran şey ne?"</p>

  <p>Adamın sesi titrek ve boğuk geliyordu.</p>

  <p>"Bu sabah bir telefon ihbarı aldım."</p>

  <p>"İhbar mı? Neyle ilgili?"</p>

  <p>"Recep Solmaz'la efendim."</p>

  <p>Telefonda bir an sessizlik oldu.</p>

  <p>"Evet, ne olmuş?"</p>

  <p>"Sanırım infaz olayı basına intikal etmiş."</p>

  <p>Haber Başkan'ı&nbsp; pek sarsmışa benzemiyordu. Yine de bu haberden memnun olmadığı kuşkusuzdu. Eli gayrı ihtiyari ropdöşambrının cebinde sakladığı sigara paketine gitti.</p>

  <p>"Anlat" dedi.</p>

  <p>"Az önce Dr. Sedat Başar'dan bir telefon aldım."</p>

  <p>"Sedat Başar mı? Kim o, hatırlayanındım."</p>

  <p>"Hatırlayacaksınız efendim. Başar Hastahanesinin sahibi. Hani bir kez size orada check-up yaptırmıştık."</p>

  <p>"Evet, evet anladım. Devam et."</p>

  <p>"Bir süredir bizimle beraber çalışıyor. Derneğe mensuptur. Zaman zaman istemediğimiz olaylar vuku bulursa failleri orada saklamak imkânı buluruz da."</p>

  <p>"Tamam tamam, konuya gel."</p>

  <p>"Cellad bu sabah bir kadınla birlikte hastahaneye gelmiş efendim. Kadının kim olduğunu öğrenince çok şaşacaksınız Beyefendi. Asla tahmin edemezsiniz. Recep Solmaz'ın karısı."</p>

  <p>"Allah Allah. Sonra?"</p>

  <p>"Meğerse kadın Cellad'ın eski metresiymiş."</p>

  <p>"Demeyin Hüseyin Bey, inanılır gibi değil."</p>

  <p>"Maalesef öyle başkanım. Ama kadın tam bir panik halindeymiş ve hastahaneye arzusu hilâfına getirilmiş, yani Cellad'ın zoruyla. Cellad işini görmek için gidince, kadın ağlayarak bizim doktordan kendisini bırakmasını rica etmiş. Bu arada Celladı görünce korkmuş ve kocasının onun tarafından öldürüleceğini anlamış. Metreslik ettiği zamanlarda Rasim Kara'nın kiralık katil olarak çalıştığını bilirmiş, tabii. En kötüsü bu arada bir gazeteciye durumu bildirmiş. Cinayete engel olması için."</p>

  <p>"Garip. Kadın, Rasim Kara'nın kocasını öldüreceğini nereden bilmiş? Bunu nasıl tahmin edebilir ki?"</p>

  <p>"Bilmiyorum efendim. Belki bizzat Rasim Kara'dan öğrenmiştir." Başkan telefonun başında bir müddet sessiz kaldı. "Fahri Bey'i aradın mı?"</p>

  <p>"Evet başkanım. Ama hiç bir yerde bulamadım. Malûmu âliniz bu onun sorunu. Olması gereken her yeri aradım. Temas kuramadım. Yardımcısı Yüksel Berke'yi de aradım. O da yok. Sonra sizi haberdar etmek istedim."</p>

  <p>"İyi ettin. Hemen bir çare bulmalıyız. İş basına intikal ederse mahvoluruz."</p>

  <p>"Ben de öyle düşündüm Başkanım." Şahap Aktaroğlu bir an daldı.</p>

  <p>Telefonun öbür ucundaki tıknaz adam merakla gelecek cevabı bekliyordu. İçin için de seviniyordu. İnfaz işi "Kızıl Fahri" için tam bir fiyasko olmak üzereydi. Şimdi tek sorun Komite ve Teşkilat'ın en az zararla bu badireyi atlatmasıydı. "Kızıl Fahri" yara almıştı. Zevkle gülümsedi... "İnfazı durdurun" dedi Başkan,</p>

  <p>"Gereğini sonra düşünürüz. Ayrıca şu gazetecinin kimliğini saptayın."</p>

  <p>"O iş tamam Başkanım. Gazetecinin kim olduğunu öğrendim. Görüş'ten Sedat İlker."</p>

  <p>"Tanımıyorum. Önemli biri değil her halde. Sivrilmiş bir yazar olsa hatırlamam gerekirdi."</p>

  <p>"Haklısınız efendim. Spor yazarıdır. Siyasetten anlamaz. Eski bir futbolcuydu. Bilirsiniz, bendeniz futbola düşkünümdür, o vesile ile tanıyorum yoksa şöhretli bir gazeteci değildir."</p>

  <p>"Olsun. Gazeteciler daima tehlikelidirler. Bu adamı susturmak lâzım. Bizim Ruhi Deniz o gazetenin yazı işleri müdürü değil miydi? Hemen onu ara, herife bir diskur çeksin, ayağını denk almasını söylesin ve de sesini kesip bütün duyduklarını unutsun. Yoksa ömür boyu hiç bir gazetede iş bulamaz."</p>

  <p>"Anlıyorum efendim, ilgilenirim. Yalnız Rasim Kara'nın işini nasıl halledeceğiz? Şu anda asıl tehlike o. Adamı bir an evvel durdurmak lâzım." Yaşlı adam yeterince sinirlenmişti. Kızgınlıkla bağırdı.</p>

  <p>"Nerede bu Fahri denen hergele? Tam arandığında bulunmuyor. Gelişmelerden haberi bile yok. Allah kahretsin."</p>

  <p>Hüseyin Yenli memnuniyetten dört köşeydi. Başkanlık için tek ciddi rakip gördüğü "Kızıl Fahri" zor durumdaydı. Bundan iyisi can sağlığıydı. İyi bir darbe yemişti. Duyduğu sevinci sesine aksettirmemeye özen göstererek:</p>

  <p>"Haklısınız Beyefendi" dedi. "Olacak şey değil bu..."</p>

  <p>Hattın öbür ucunda Başkan hâlâ söyleniyordu.</p>

  <p>"Hüseyin Bey" diye gürledi. Tıknaz adam, bu kısa boylu, sünepe görünümlü, yaşlı adamdan o sesin nasıl çıktığına hayret etti.</p>

  <p>"Ne yapıp, yapıp Fahri'yi bulun. Bu infaza engel olsun."</p>

  <p>"Emredersiniz efendim" dedi. Başkan telefonu kapatmıştı...</p>

  <p>Doktor, Nazan'ın yanına sinirleri gergin ve endişeli döndü. Beklemesi emredilmişti.</p>

  <p>Şimdilik elinden geleni yapmıştı. Önce bu işleri ayarlıyan Başkan yardımcısı Fahri Somali'yi onu bulamayınca da muavini Yüksel Berke'yi aramış lakin her ikisiyle de temas kuramamıştı. Geriye arayabileceği tek kişi kalıyordu, o da Hüseyin Yeni'ydi. Bu konuyu tartışabileceği başka üst düzey yetkilisi yoktu Teşkilatta...</p>

  <p>Hüseyin Yenli anlattıklarını duyunca çok şaşırmıştı. Ayrılmamasını ve yeni emirleri beklemesini söylemişti.</p>

  <p>"Lanet olsun" diye söylendi içinden. Kolay kolay kurtulamayacağı bir batağa fena halde saplanmıştı.</p>

  <p>Her şeye nefret duyuyordu şimdi.</p>

  <p>Kadın meraklı gözlerle süzüyordu kendisini.</p>

  <p>"Telefonla görüşebildiniz mi?" diye sordu.</p>

  <p>Ne cevap vereceğini kestiremiyordu. Başını salladı.</p>

  <p>"Peki, ne dediler? Gidebilecek miyim?"</p>

  <p>Yutkundu. "Evet." diyemezdi. "Hayır" demek de ağırına gidiyordu. İtibarlı, nüfuzlu tanınmış bir sertabipti. Ünlü bir müessesenin de sahibi. Ama şu anda hiç bir suçu olmayan masum bir kadını zorla hastahanesinde alıkoymak mecburiyetindeydi.</p>

  <p>Önüne baktı. "Korkarım kısa bir süre daha beklemek zorundayız" diye geveledi.</p>

  <p>Nazan, endişeyle Doktor'a baktı.</p>

  <p>"Neden?"</p>

  <p>"Emirler böyle."</p>

  <p>"Emirler mi? Kimin emri?"</p>

  <p>Bunu nasıl anlatabilirdi kadına? Genzini temizledi:</p>

  <p>"Hanımefendi" dedi. "İtimat edin, sizin için en uygun çözümü bulacağım, her şey düzelecek ve buradan salimen çıkıp gideceksiniz."</p>

  <p>Nazan inanmamıştı. Gözlerini Doktor'a dikti. Kendisine düpedüz yalan söylüyordu. İçindeki korku yeniden depreşti. Artık yalnız Rasim Kara'dan değil, bu hiç tanımadığı karanlık insanlardan da korkmaya başlamıştı.</p>

  <p>Korkunun ecele faydası olmadığını bilirdi. Damarlarında korkuyla akan kan şimdi de nefsini korumak içgüdüsüyle çılgınca akmaya başlamıştı.</p>

  <p>Anlaşılan cinsi cazibesi Doktor'a yetmemişti. Pençelerini gösterip avının üstüne atılmaya hazırlanan dişi kaplan gibi gerildi. Hiç bir şey umurunda değildi artık. Buradan bir an evvel kurtulmalıydı. Doktor'un tam karşısına dikildi.</p>

  <p>Heyecandan titriyordu. Sıtkı Başar bir hekim olarak kadının ruhi bir krizin eşiğinde olduğunu hemen sezinledi. Saldırabilir, bağırıp çağırarak, rezalet çıkarabilirdi. "Sakin olun lütfen" diye yalvardı adeta.</p>

  <p>"Beni hemen bırakmazsan bu hastahaneyi başına yıkarım" diye bağırdı genç kadın. Doktor, kadının söylediğini gerçekten de yapabileceğine inanmıştı...</p>

  <p>Tavşanlı garajının soğuk esen rüzgârı olduğu gibi içeriye alan açık kapısı önünde titreyerek bekleyen şoför kıfkıflanmaya başlamıştı...</p>

  <p>İkide bir saatine bakıyordu. Gelmeyecek miydi bu herif? Çok gecikmişti. Ayazın altında beklemekten ziyade, aldığı parayı iade zorunda kalmaktan korkuyordu. O genç adamdan iyi para koparmıştı doğrusu...</p>

  <p>Isınmak için garajın beton zemininde zıplayıp dururken bir kez daha saatine göz attı. On biri çeyrek geçiyordu. Taksiyi garajdan teslim alacak olan adam kırk beş dakika gecikmişti. Ne yapacağını düşünmeye başladı.</p>

  <p>Galiba bir terslik olmuştu. Ama onun kusuru yoktu, anlaşmaya aynen uymuş, istenilen saatte, taksisinin plakasını sahte bir plaka ile değiştirip belirtilen garaja çekmişti. Parasını da peşin almıştı. Onun görevi burada bitiyordu. Gerisini anlaşmayı yapanlar düşünmeliydi.</p>

  <p>Ayazdan buz kesen avuçlarını hohlayarak ısıtmaya çalışırken, "aldığım parayı iade etmem, ben işimi yaptım" diye söylenmeye başladı. On beş dakika daha beklerdi.</p>

  <p>Kimse gelmezse, çekip gidecekti. Gerçi anlaşmayı yapan genç adam bir aksilik olursa araması için telefon numarası bırakmıştı, ama onun yönünden bir aksilik yoktu.</p>

  <p>Garajın arka tarafında, çalışan işçilerin arada sırada gidip çay içtikleri ufak bir çay ocağı vardı. Tam oraya yönelirken hızla yaklaşan Renault'u gördü. Sürücüyü hemen tanımıştı. Anlaşma yaptığı genç adamdı bu.</p>

  <p>Yüksel Berke soğukta titreyen adamı görmüştü. Arabadan çıkmadan seslendi. "Gelmedi mi?" Şoför başını salladı.</p>

  <p>Hiç durmadı Yüksel Berke. Arabasını hızla sürüp uzaklaştı. Burada oyalanmasının anlamı yoktu. Şimdi enikonu telaşlanmaya başlamıştı. Acaba neler olmuştu? Cellad neden infazdan vazgeçmişti? Gerçi şimdiki görevi bu infaza mani olmaktı ama olayların gelişmesinde bir aksilik olduğunu, yolunda gitmeyen bir şeylerin varlığını anlamak için fazla düşünmeye gerek yoktu. "Kahrolası Nazan" diye düşündü içinden. Bir şırfıntı yüzünden her şey arapsaçına dönmüştü. Arabayı hızla Hilton Oteli'ne doğru sürdü.</p>

  <p>Kat temizlikçisi Emine Soydan ittiği arabayı kapının önünde durdurdu. Elindeki listeye tekrar bir göz attı. Oda numarası listeye alınmıştı.</p>

  <p>Oda bu gün boşaltılacaktı. Fakat müşterilerin saat on ikiye kadar odayı kullanma hakları vardı. Kapı tokmağına "Rahatsız etmeyiniz" ibaresini taşıyan kart iliştirilmemişti. Kapıyı vurup bekledi. İçerden ses gelmedi. Sonra cebindeki anahtarı çıkarıp kapıyı açtı. İçeride kimse gözükmüyordu. Yine de ihtiyaten "Temizlik servisi" diye seslendi. Cevap yoktu...</p>

  <p>Kapıyı ardına kadar açıp içeri girdi. Görevi icabı temizliğe önce yatak çarşaflarının değiştirilmesi ile başlıyacaktı. Koridorda duran arabadan yeni yatak takımlarını alıp yatağa yaklaştı. Yere serilmiş müşteriyi de o anda gördü. Yüreği hoplayarak irkildi. İlk bakışta adamın ölmüş olabileceği aklına bile gelmedi. Adam kımıldamıyordu ama zaten fırtlak olan gözleri sanki göz yuvalarından fırlamış gibi dışarıya uğramış, cam gibi parlak ve sabitleşmişti. Açık duran dudaklarının yanından pıhtılaşmış bir salya yanağına doğru akmıştı.</p>

  <p>Kat temizlikçisi, adamın öldüğünü neden sonra anladı. Çığlığı bastı. Korkudan elindeki çarşaflar yerlere serildi, dehşetle odadan fırladı. Kadının çığlığına, bitişikteki odada temizlik yapan diğer görevli arkadaşı ne olduğunu anlamak için dışarıya fırladı. İkisi birden tekrar odaya daldılar. Temizlikçi Emine Soydan şimdiye kadar hiç bir cesetle karşılaşmamıştı. Tüm bedenini korkudan bir titreme kaplamıştı. Arkadaşı daha soğukkanlıydı. Onu dışarı çıkarıp hemen ilgililere telefona koştu. Az sonra otelin nöbetçi memuru, resepsiyon yetkilileri, sivil koruma memuru ve diğer ilgililer odaya doluştular. Kimse cesede dokunmadı. Otelde huzursuzluk ve panik doğmaması için olayı mümkün olduğu kadar müşterilerden gizli tutmaya çalışarak polisi aradılar. Az sonra polis olaya el koydu.</p>

  <p>Ünlü sanayici Recep Solmaz, boğularak öldürülmüştü.</p>

  <p>Kısa bir süre sonra otelin lobisi ana baba gününe döndü. Resmi ve sivil bir sürü polis otele doldu. Haberi duyan gazeteciler de hemen olay yerine gelmişlerdi. Ünlü sanayicinin bir cinayete kurban gitmesi genellikle sakin ve sessiz geçen başkent pazarları için bomba gibi haber olmuştu. Kahvaltı salonundan çıkan Şermin ve Sedat çifti ellerinde cihazlarıyla koşuşturan televizyon kameramanlarını görünce irkildiler. Sedat etrafa bir göz attı. Az ileride konuşan gazetecilerden birini tanımıştı. Kendi gazetesinden polis muhabiri Reha Ökten'di.</p>

  <p>Sedat içinde tuhaf bir burukluk hissetti. Sanki ne olduğunu önceden biliyormuş gibi. Endişeyle Şermin'e baktı. Genç kadının yüzünde de aynı tedirginliğin izleri vardı.</p>

  <p>Şermin'i kolundan tutup polis muhabirine doğru yaklaştı. Meraktan dili damağı kurumuştu. Sedat'ı&nbsp; gören genç muhabir: "Günaydın ağabey" dedi. Sedat korka korka:</p>

  <p>"Hayrola, ne oldu burada?" diye sordu.</p>

  <p>"Flaş haber abi. Sanayici meşhur Recep Solmaz öldürülmüş."</p>

  <p>Dona kaldı Sedat. Korktuğu başına gelmişti. Göz ucuyla Şermin'e baktı. Genç kadın da sapsarı kesilmişti.</p>

  <p>Polis muhabiri çiftin suratlarında hasıl olan üzüntüyü hemen fark etti. Meraklanarak "Tanır mıydın abi?" diye sordu. Başını salladı Sedat.</p>

  <p>"Yoo hayır" diye mırıldandı. "İşte, herkesin tanıdığı kadar"</p>

  <p>İçini vicdan azabı kapladı. Bu cinayete engel olması işten bile değildi. Ama basireti bağlanmış, yaptığı abuk subuk yorumlarla zamanında polise başvurmamıştı.</p>

  <p>Zor duyulur bir sesle:</p>

  <p>"Nasıl öldürülmüş?" diye sordu.</p>

  <p>"Profesyonelce abi. Katil boğma teli kullanmış."</p>

  <p>Sedat iliklerine kadar titredi...</p>

  <p>Kendisine de aynı yöntem uygulanmıştı. Artık hiç kuşkusu yoktu. Belli ki kendisine saldıran adam, Recep Solmaz'ın da katiliydi.</p>

  <p>"Tabii katil yakalanamamış, değil mi?"</p>

  <p>"Hayır abi."</p>

  <p>"Cinayet sebebi biliniyor mu? Polis bir açıklama yaptı mı?"</p>

  <p>"Henüz yapmadı. Biz de onu bekliyoruz. Ortalıkta dolaşan rivayet bunun da bir siyasi cinayet olduğu yolunda."</p>

  <p>Sedat sustu.</p>

  <p>Aklına gelen soruyu sormakta bir an tereddüt etti. "Karısı ifade verdi mi?"</p>

  <p>Reha Ökten kurt gibi bir gençti. Hemen gözlerini Sedat'a dikti. Gülümseyerek: "Karısıyla geldiğini nereden biliyorsun abı?" diye sordu.</p>

  <p>Bu kadarını bilmesinde bir mahzur yoktu. Ne de olsa polis muhabiri de onların safındaydı. "Dün gece onları yemek yerken gördüm" diye geçiştirdi.</p>

  <p>"Kadın ortalarda yok abi. Nerede olduğu bilinmiyor. Polis harıl harıl onu arıyor, hatta kadının da başına bir şey gelmesinden endişe ediliyor."</p>

  <p>Sedat göz ucuyla bir kere daha Şermin'e baktı. Şermin suçlu gibi kızardı. Gözlerini çevirdi. "Etraftan kaybolma, sana soracaklarım olabilir" diye mırıldandı polis muhabirine, sonra Şermin'ın koluna girip tenha bir köşeye doğru çekiştirdi.</p>

  <p>Reha Ökten işkillenmişti. Bir süre Sedat'ın arkasından merakla baktı. Bir anlam verememişti. O bir spor muhabiriydi, olay mesleki yönden onu hiç ilgilendirmeyen bir konuydu. Bu merakı niye idi acaba?</p>

  <p>Sedat'taki belirgin üzüntünün farkındaydı Şermin. Genç adam, polise zamanında başvurmadığı için kendini neticeden sorumlu tutuyordu. Çevredeki kalabalığa, etrafta bir tanıdığın olup olmamasına aldırmadan uzanarak genç adamın elini tuttu. Sıcak ve müşfik ilgisini ona göstermek, bir bakıma onu teselli etmek istiyordu.</p>

  <p>Lobide tenha bir köşeye çekildiler.</p>

  <p>Sedat mırıldandı:</p>

  <p>"O kadının pusulada yazdıklarını ciddiye almak varmış, yanıldım. Çok pişmanım şimdi. Polise zamanında başvursaydım bir hayatı kurtarmış olacaktım. Hatta belki de iki hayatı. Baksanıza kadından da bir haber yok. Belki de o da öldürüldü. Allah bilir, onun cesedi de bir yerlerde ortaya çıkar."</p>

  <p>"O kadar da üzülmeyin" dedi Şermin. "Siz vazifenizi yaptınız. Unuttunuz mu, dün gece o yaralı halinize rağmen yine de odalarına telefon edip, onlarla temas kurmak istediniz. Ama kadın telefonu yüzünüze kapattı, sizi tanımazlığa geldi. Daha ne yapabilirdiniz ki?" Sedat cevap vermedi, başını önüne eğip, düşünmeye başladı. Şermin haklıydı.</p>

  <p>Dün geceki o korkunç boğuşmadan sonra, kendine gelir gelmez Solmaz'ları aramıştı. Yani üstüne düşeni yapmıştı. Kadının kendisini tanımazlığa gelmesine ne demeliydi? Sanki uçakta eline o notu tutuşturan o değildi. Bu işte bir bit yeniği vardı.</p>

  <p>Bilmediği, anlayamadığı bir şeyler..</p>

  <p>Yüksel Berke otelden içeriye adımını atar atmaz karşılaştığı gazeteci ve televizyoncu ordusunu görünce yüreği hop etti.</p>

  <p>Derhal anlamıştı...</p>

  <p>Lanet olsun diye söylendi içinden...</p>

  <p>Sormaya bile gerek yoktu. Yine de gazeteci kalabalığına yaklaşıp önce konuşmalara kulak verdi.</p>

  <p>Herkes "Recep Solmaz'dan bahsediyordu.</p>

  <p>İnfaz yerine getirilmişti...</p>

  <p>Ama farklı tarzda ve farklı mekânda.</p>

  <p>Yetişememişti. Zaten Rasim Kara'yı bulsa da bu cinayetin önüne geçemeyeceğini biliyordu. Cellâdı hiç bir şey durduramazdı. Çünkü bu kez adam kendi geleceği ve mutluluğu için çalışmıştı... Durum kötüydü. Bundan böyle olacakları düşünmek bile istemiyordu. Artık basının diline düşmüş sayılırlardı. O gazeteci bozuntusu, Nazan'ın eline sıkıştırdığı notu delil olarak kullanacak ve cinayetin altındaki gerçek sebepleri araştırmaya başlayacaktı. Gerçi o tek başına bu işleri kıvıramazdı ama mensup olduğu gazetede çok yetenekli muhabirler vardı. Kısacası vak'a artık basının eline malzemeydi.</p>

  <p>Öğreneceğini öğrenmişti. Burada durmasının anlamı yoktu. Sonra birden hatırladı. Acaba Nazan neredeydi? Polis mutlaka sorguya başlamıştı. Tüyleri diken diken oldu. "Sersem karı, şimdi korkudan polise kim bilir ne abuk subuk ifadeler veriyordur" diye düşünmeye başladı. Gazetecilerden birinin yanına yaklaştı. "Affedersiniz, ne olmuş burada?" diye sordu.</p>

  <p>Muhabirler, lobideki meraklı müşterilerin bu tür sorularından sıkılmışlardı artık. İçlerinden biri: "Ünlü Recep Solmaz'ı öldürmüşler" dedi.</p>

  <p>"Demeyin yahu. Zavallı bu gün Sanayi Odası'nda bir konuşma yapacaktı. Vah vah, yazık olmuş adamcağıza..."</p>

  <p>Muhabir yan gözle Yüksel Berke'ye baktı. Maktulün yapacağı konuşmadan haberi yoktu. Baştan aşağı şöyle bir süzdü. Acaba ağzından enteresan bir haber alınabilir mi diye.</p>

  <p>Yüksel Berke bir kere daha yüksek sesle "Vah vah" dedi.</p>

  <p>Gazeteci çaktırmadan yaklaştı.</p>

  <p>"Tanır mıydınız?"</p>

  <p>Yüksel dudaklarını hafifçe aşağıya doğru sarkıttı. "Pek değil" dercesine. Sonra "Çok muhterem bir eşi vardı; acaba hanımefendi neredeler şimdi?" diye sordu.</p>

  <p>Gazetecinin ilgisi arttı. Anlaşılan yanındaki yabancı Solmaz ailesini tanıyordu. Biraz sohbet edip, ağzını aramasında hiç bir sakınca yoktu. Nasıl olsa üst kattaki polislerin aşağıya inip, resmi bir beyanda bulununcaya kadar vakitleri olacaktı. Şu yabancıyı biraz kurcalamaya değerdi.</p>

  <p>"Maalesef karısı da ortada yok. Polis onun da öldürülmüş olabileceği ihtimali üzerinde duruyor" dedi.</p>

  <p>Yüksel içinden güldü.</p>

  <p>Artık emindi. Nazan da ortadan kaybolduğuna göre Cellad muhakkak emin bir yere saklamıştı onu. Nereye gitmiş olabilirler diye düşündü. Belki çoktan İstanbul'un yolunu bile tutmuş olabilirlerdi. Ya da kimsenin aklının köşesine bile geçmeyecek ücra bir köşeye. Yurtdışına bile kaçmış olabilirlerdi. Acaba Recep Solmaz ne vakit öldürülmüştü? Dün gece Cellad'ın gazeteciye saldırdığı saatleri sonra da Nazan'ı odasından telefonla aradığı ânı düşündü. Olsa olsa on bir buçukla yarım arasıydı. Demek ki cinayet dün gece bir ile bu sabah on buçuk arasında her hangi bir vakitte işlenmiş olabilirdi. İçinden, tabii diye söylendi; Nazan'ın hâlâ kendisine meyli olduğunu öğrenince zıvanadan çıkmıştı manyak herif. Bu fırsatı kaçırır mıydı hiç, Recep'i temizlemiş, karıyı da yanına alıp kaçmıştı. Ertesi sabah için planlanmış bir suikastı beklemenin ne anlamı vardı? Onun işi öldürmekti ve o da gereğini yapmıştı. Ondan istenen de buydu. Hem böylece çok vakit kazanmış, kadınla kaçmaları kolaylaşmış ve cesedin bulunması gecikmişti. Yine de merak etti, gazeteciye sordu: "Zavallıyı ne zaman öldürmüşler?"</p>

  <p>"Polisten kesin bilgi alamadık. Tabii resmi bir açıklama adli tabibin raporuna kadar yapılmıyor."</p>

  <p>&ldquo;Yapmayın arkadaşlar, sizler gazetecisiniz, öğrenmişsinizdir; ceset nerede ve nasıl bulunmuş, kim bulmuş, neyle öldürülmüş, katil nasıl bir silah kullanmış, bilmez olur musunuz hiç? Şimdiye kadar çoktan fotoğraflarını da çekmişsinizdir? Öyle değil mi?" Gazeteci irkildi.</p>

  <p>O adamın ağzını arayacağına, yabancı onlardan bilgi topluyordu. Ama fazla önemsemedi. Öldürüleni tanıyorsa, doğaldı bu.</p>

  <p>"Cesedi kat görevlisi bulmuş. Odada, yere serilmiş boylu boyunca yatıyormuş. Boğularak öldürülmüş.</p>

  <p>Fotoğrafçı arkadaşlar durumu görüntülediler."</p>

  <p>"Boğularak mı dediniz?"</p>

  <p>"Evet."</p>

  <p>"Telle mi?"</p>

  <p>Gazeteci bu kez cevap vermedi, tuhaf tuhaf yabancının yüzüne baktı. "Öyle... Nasıl tahmin ettiniz?"</p>

  <p>"Bilmem... Aklıma o geldi..."</p>

  <p>Sustu Yüksel. Öğreneceğini öğrenmişti zaten. Durumu bir an evvel patronuna bildirmeliydi. Lobideki umumi telefonlara doğru yürüdü. Gazeteciler telefonlar önünde kuyruklar meydana getirmişlerdi. Burada bekleyemezdi ayrıca rahat konuşamazdı da bu kalabalık arasında. En iyisi arabanın telefonunu kullanayım diye düşündü. Tam otelden çıkıyordu ki, lobinin tenha bir köşesinde oturan Sedat ile Şermin'i gördü. İster istemez durakladı. Yüreği bir hop etti. İşte olaylara sebebiyet veren gerçek kilit adam orada, bir köşeye sinmiş oturuyordu. Durgun ve düşünceli. Bir an ne yapacağını bilemedi. Biraz yaklaştı. Nasıl olsa kendisini tanımıyorlardı...</p>

  <p>Adam süngüsü düşmüş asker gibi üzgün ve karamsar, ellerini başına dayamış düşünüyordu. Yanındaki genç ve güzel kadın sanki bir konuda onu iknaya çalışıyormuşçasına konuşuyor, bir şeyler anlatmaya çalışıyordu. Biraz daha yaklaştı.</p>

  <p>Dikkat etti; gazetecinin kılık kıyafeti bir garipti. Pantolonunun ütüsü bozulmuş, kirli gömleğinin önünde ve yakasında lekeler oluşmuştu. Adamın boynundaki canlı yara izini bulunduğu yerden bile görebiliyordu. Öylesine dalgındılar ki, yaklaştığının bile farkına varmadılar.</p>

  <p>Hemen yanı başlarındaki bir koltuğa oturdu Yüksel Berke. Lobi öylesine kalabalıktı ki mevcudiyeti dikkat çekmezdi.</p>

  <p>Nitekim konuşan çift, hiç oralı olmadı. Kendisine bakmadılar bile.</p>

  <p>Lobideki kalabalıktan önlemez bir uğultu yükseliyordu. Yüksel, çiftin konuşmalarını işitebilmek için kulak kabarttı. Konuşmaları tam ve net duyamıyordu. Dikkat kesildi.</p>

  <p>Konuşmaya devam eden hâlâ genç kadındı. Söylediklerine inandırmak için zaman zaman el işaretleri yapıyordu. Kadını hatırladı. Onu dün gece yemek salonunda görmüştü. Gazeteciyle beraberdiler. "Yapmayın Sedat Bey, olayı büyütüyorsunuz" diyordu kadın. "Artık bundan sonra durumu polise ihbarın ne faydası olur ki, olan olmuş, adam öldürülmüş. Polis zaten işe el koymuş durumda."</p>

  <p>"Hiç olur mu Şermin? Katili gören ve tanıyan tek kişi benim. Unutma ki katil bana da saldırdı. Hem de aynı yöntemle. İfademin polise büyük yardımı olacağına inanıyorum." Adam biraz daha kısık sesle konuşuyordu.</p>

  <p>Belki de dün gece uğradığı saldırıdan sonra ses telleri biraz zarar görmüştü. Onun söylediklerini tam duyamıyordu.</p>

  <p>Ama işittiği bir iki cümle bile Yüksel Berke'ye yetti. Nerdeyse sevinçten dört köşe olacaktı. Anlaşılan gazeteci yetkililere henüz bir ihbarda bulunmamıştı... Soğukkanlı adamdı Rasim Kara...</p>

  <p>Nazan'ın şahsi eşyalarını toplayarak, rastgele içlerine tıktığı iki bavulu şimdi, otelin önüne gelen taksinin arkasına yerleştirmekle meşguldü. Cinayet mahallinde hiç bir iz bırakmamıştı. Gazeteci hariç...</p>

  <p>Ona da saldırdığı yoktu zaten. Bir daha karşılaşacaklarını hiç sanmıyordu. Az önce, otelin hesabını kapatırken yine görmüştü onu. Kendini taksinin yumuşak koltuğuna bırakırken içinden gülümsedi; eceli gelmemişti teresin, yoksa dün gece çoktan gebermiş olması gerekirdi. "Çek" dedi şoföre.</p>

  <p>Hastahaneye, sevgilisinin yanına gidiyordu.</p>

  <p>Talihi yaver giderse, mutluluğu yakalamıştı artık... Keyifle sırıttı.</p>

  <p>"Pekâlâ" dedi Doktor. "Sizi zorla tutamam. Gitmek istiyorsanız, gidebilirsiniz elbet. Ama giderseniz hayatınız için garanti veremem, bunu bilmiş olun."</p>

  <p>Nazan nefretle hekimin yüzüne baktı.</p>

  <p>"Ne demek oluyor bu? Beni tehdit mi ediyorsunuz?"</p>

  <p>"Hayır bayan, ama biliyorsunuz bunlar tehlikeli kişiler, menfaatleri söz konusu oldu mu kimsenin göz yaşına bakmazlar."</p>

  <p>Nazan sigara paketini çantasına yerleştirirken:</p>

  <p>"Kimi kastediyorsunuz?" diye sordu.</p>

  <p>"Bir sürü kişiyi... Özellikle de Rasim Kara'yı"</p>

  <p>Genç kadın öfke ile karışık korkusunu hâlâ tam olarak üzerinden atamamıştı.</p>

  <p>Doktor şimdi, daha bir dikkatle onu tanımaya çalışıyordu. Üzerindeki şık ve pahalı elbiselere rağmen, hareketlerinde bir basitlik, sonradan görme bir hâl sezinliyordu.</p>

  <p>Eğitimsiz olduğu kuşkusuzdu. Konuşurken seçtiği kelimelerden ziyade, vurgulaması, ses tonu mahalle ağzı bir hava taşıyordu. Biraz daha üstelese kadın küfürle konuşabilirdi. Rasim Kara adını duyunca birden durup, doktoru süzdü.</p>

  <p>"Sen neler zırvalıyorsun be herif? Kimin menfaatinden bahsediyorsun? Bana ne elâlemin menfaatinden, hiç kimse benim hürriyetlerimi kısıtlayamaz, anladın mı? " Sıtkı Başer yanılmadığını gördü. Kadının ağzı gittikçe bozuluyordu...</p>

  <p>"Tamam, tamam nasıl münasip görüyorsanız öyle olsun" dedi. "Dedim ya, isterseniz hemen çıkıp gidebilirsiniz."</p>

  <p>"Giderim tabii... Gideceğim de..."</p>

  <p>Nazan gitmeye hazır haldeydi. Ama kapıya doğru yürümedi.</p>

  <p>Doktor sesini çıkarmadan onu süzüyordu.</p>

  <p>Kadının beynindeki korkuyu tam olarak atamadığı aşikârdı.</p>

  <p>"O... yani Rasim, ne zaman döner acaba?" diye sordu.</p>

  <p>"İşini bitirir bitirmez. Yani kocanızı öldürür öldürmez demek istiyorum."</p>

  <p>Kadının içindeki korku somut olarak, gözle görülebiliyordu. Titremesine bir türlü engel olamıyordu. Gözlerini yeniden doktora çevirdi. "Telefon etmeme izin verir misiniz?"</p>

  <p>Sıtkı Başar eliyle masası üzerindeki telefonlardan birini işaret etti. Hastahane santralına bağlı olmayan direkt hatlardan biriydi.</p>

  <p>Nazan teşekkür etmedi. Telefona uzandı. Heyecanından aradığı numarayı tam hatırlayamıyordu. Kırmızı ojeli uzun tırnaklarıyla telefonun tuşlarına basmaya başladı. Dördüncü tuştan sonra aradığı numarayı yanlış bastığını anladı, hattı kesip yeniden münhal sinyalini bekledi. Alıcıdan hattın serbest olduğunu belirten ince ve tiz ses yükselince tekrar tuşlara basmaya başladı. Aradığı numara cevap vermiyordu. Neden sonra idrak etti, günlerden pazardı. Yüksel Berke'yi iş yerinde bulamaması çok doğaldı.</p>

  <p>Araç telefonunu ezbere bilmiyordu, aceleyle çantasını açtı, karıştırmaya başladı. Bir yere yazıp kaydetmişti, inşallah bulurum diye geçirdi içinden. Şu anda ondan başka yardım isteyebileceği kimse yoktu.</p>

  <p>Gerçi ondan da ümitsizdi. O da etrafında oynanan bu tehlikeli oyunun alelade piyonlarından biriydi, ama denize düşen yılana sarılırdı. Aklına yapabileceği başka bir şey gelmiyordu. Sonunda çantasının dibinde, buruşturulmuş kâğıt parçasını buldu. Telâşla açıp masanın üzerine koydu. Numaraları çevirmeye başladı... Zil çalıyordu.</p>

  <p>Cevap veren olmadı. Nazan ısrarla numarayı bir iki kez daha çevirdi, netice aynıydı. Açan olmadı... Yapacağı başka bir şey yoktu.</p>

  <p>Çaresizlikle Doktor'a baktı. Adam az ilerisinde sessiz ve sakin kendisini süzüyordu. Nazan çıldıracak gibiydi...</p>

  <p>Mutlaka bir şeyler yapmalıydı. Telefon başında geçen bir iki saniye belki de ömrünün en zor ve en acı anlarıydı. İçindeki dürtü artık ne yapması gerektiğini zorla beynine kabul ettirtiyordu. Daha fazla düşünmeyecekti...</p>

  <p>Bunun neticelerini daha sonra düşünür yine de bir çözüm bulurdu. Mutlaka bulurdu. Recep'ın kendisini deli gibi sevdiğine emindi.</p>

  <p>Evliliği boyunca onu hep parmağında oynatmıştı. Bundan sonra da oynatırdı. Tabii şimdi bir fırtına kopacaktı. Recep küplere binecekti ama daha ilk gece arzularına esir olup, yumuşayarak, kendisini affedeceğinden de emindi.</p>

  <p>Kocasını aramalı, suikast haberini ona iletmeliydi.</p>

  <p>Saatine bir göz attı. Recep şu dakikalarda Sanayi Odası'na gitmek üzere giyinmekle meşgul olmalıydı. Kim bilir ne kadar sinirlidir şu an diye düşündü. Karısını hep yanında görmek isterdi. Şimdiye kadar çoktan berberden çıkıp odasına dönmüş olması gerekirdi.</p>

  <p>Ezbere bildiği otelin santralını aradı. Sonra operatöre oda numarasını verdi. Göz ucuyla da Doktor'a baktı.</p>

  <p>Adam hâlâ kayıtsızdı.</p>

  <p>Telefon açıldı. Yabancı bir ses "Alo" dedi.</p>

  <p>İrkildi Nazan. Kim olabilirdi bu? İlk aklına gelen şey odayı temizlemeye gelen kat görevlileri oldu. Heyecandan beyni iyi çalışmıyordu. Neden sonra kocası içerdeyken görevlileri odaya kabul etmeyeceğini idrak etti. O halde?</p>

  <p>Yine de boş bulunmuştu... "Recep Solmaz'la görüşmek istiyorum" dedi. Hattın öbür ucundaki ses: "Kim arıyor?" diye sordu.</p>

  <p>Nazan birden bütün kanının çekildiğini hissetti. Odadan hafif bir uğultu halinde başka konuşma sesleri aksediyordu.</p>

  <p>"Aman Allahım" dedi içinden.</p>

  <p>Yoksa Rasim, Sanayi Odası'na gitmesini beklemeden kocasının işini hemen oracıkta, otelde mi görmüştü?</p>

  <p>Tüyleri diken diken oldu.</p>

  <p>Telefonu kim açmıştı? Odadan akseden gürültüler kimin sesiydi? Polis olmalıydı bunlar... Almaç elinde öylece kala kaldı.</p>

  <p>Gözleri Doktor'a takıldı. Adam sfenks gibi sessizdi. Tam bir taş yığını.</p>

  <p>Hattın öbür ucundan hâlâ çatlak bir ses yükseliyordu. "Alo, buyurun, kim arıyor?" diye.</p>

  <p>Nazan dona kalmıştı. Telefonu kapatmayı bile akıl edemiyordu.</p>

  <p>Doktor usulca uzanıp, almacı elinden aldı ve yerine koydu.</p>

  <p>Genç kadın bir külçe gibi yanındaki koltuğa çöktü. Her şey bitmişti artık...</p>

  <p>Sedat, Şermin'e dönüp:</p>

  <p>"Odanıza çıkabilir miyiz, rahat ve sessiz bir yerden İstanbul'a, bizim gazeteden bir arkadaşa telefon etmek istiyorum" dedi.</p>

  <p>&ldquo;Tabii, rica ederim. Hemen çıkalım."</p>

  <p>Birlikte asansöre doğru yürüdüler. Kabinlerin önü kalabalıktı. İşlenen cinayetten sonra otelde tam bir karmaşa vardı. Solmazların kaldığı beşinci kat polisin sıkı kontrolü altındaydı. O katta kalan otel müşterilerinden ve her gazete ile televizyon kuruluşlarının birer temsilcisinden gayrisinin kata girmelerine izin vermiyorlardı.</p>

  <p>Asansör kabini beşinci katta durunca, Sedat başını çıkarıp koridora şöyle bir göz attı. Koridor polislerle kaynıyordu. Resmi ve sivil bir sürü polis ellerinde telsizlerle koşuşturup duruyorlardı. Kabinden bir kaç sivil indi; her halde onlar da görevli olmalıydılar. Asansör yükselmeye devam etti.</p>

  <p>Yedinci kata gelince bir kaç müşteriyle birlikte onlar da indiler. Hızlı hızlı Şermin'in odasına doğru yürüdüler. Zihinleri yeterince olayın etkisiyle dalgın olduğundan ne asansör kabinindekilerle ne de yedinci katta inen otel müşterileriyle ilgilenmediler.</p>

  <p>Bu yüzden arkalarından gelen Yüksel Berke'yi görmediler bile. Zaten görseler de bir şey değişmezdi. Zira onu tanımıyorlardı.</p>

  <p>Yüksel, gazeteci ile kadının kaldığı odayı tespit etmişti artık...</p>

  <p>"Kızıl" lâkaplı Fahri Somali, fabrikasındaki çalışma odasının penceresinden dalgın nazarlarla etrafı seyrediyordu. Ense kökünden başlayıp her iki şakağına doğru yayılan ağrı, tansiyonunun yükseldiğine işaretti. Normaldi bu. Çok stresli ve gergin bir gün yaşıyordu.</p>

  <p>Sabahleyin pırıl pırıl ışıldayan güneş yavaş yavaş yaklaşan gri yoğun bulutların arkasında kalmış, ufak ufak kar taneleri atıştırmaya başlamıştı. Doluydu hava, kar yağışı artacağa benziyordu. İş günü olmadığından fabrikada kaloriferler yanmıyordu. Fahri Somali üşüdüğünü hissetti. Ellerini cebine sokup bekledi. İçindeki huzursuzluk artıyordu.</p>

  <p>Yüksel Berke'den beklediği telefon hâlâ gelmemişti. Pencerenin önünden çekilip volta atmaya başladı. Önündeki bir kaç gün çok önemli değişikliklere gebeydi. İş dünyası yerinden oynayacaktı. Ekonomik bir ihtilaldi yapacağı. Her ihtilal gibi bu da biraz kanlı olacaktı tabii... Kaçınılmazdı bu...</p>

  <p>Aslında bu memleket uzun yıllardan beri belirli bir zümre tarafından idare ediliyordu. Gülümsedi, bunun adı oligarşiydi. Yani çok küçük ve ayrıcalıklı bir azınlığın despot iktidarı. Daha doğrusu plütokrasi. Mülk ve sermaye sahibi mutlu bir azınlığın iktidarı ve yetkiyi ele geçirmesi. Kökü tarihin eski ve karanlık dönemlerinden geliyordu; şu kadar ki, geçen asırlar kavramı, çağın modern ve teknolojik tekâmülüne uygun şekilde geliştirmişti. Jön Kapitalistler bu kavramın ta kendisiydi.</p>

  <p>Çok yakın bir gelecekte bu kavramı komite vasıtasıyla bizzat kendisi temsil edecekti. Başkan ve lider olarak...</p>

  <p>Cumhuriyetin anayasası, demokrasi mekanizması, devlet kadroları ve onun hiyerarşisi hepsi safsataydı. Aslolan belirli bir zümrenin elindeki kapitaldi ve memleketin gerçek yönetimi bu kapitalistlerin elindeydi.</p>

  <p>Senelerdir büyük sermaye sahibi olarak işte bu mücadeleyi vermişti ve şimdi hayallerinin tahakkukuna sayılı günler kalmıştı. İçini çekti.</p>

  <p>Titriyordu. Biraz soğuktan, biraz da ihtirastandı galiba...</p>

  <p>Gerçi Jön Kapitalistler Derneği'ne girmeyen başka büyük sermaye sahipleri de vardı memlekette. Onları da kendi saflarına çekmek için çok uğraşmışlardı. Bazı başarısızlıklar da olmuştu elbet. Kimisi muhafazakâr ve korkak yapıları icabı ürkmüş ve derneğe girmekten çekinmişlerdi. Kimisi ise bu derneğin ne olduğunu ve gayelerini iyi anlayamamış ve onlardan uzak durmaya gayret göstermişlerdi. Fahri Somalıya göre büyük sermaye homojen olmalıydı. Uzun ve meşakkatli bir çalışma sonunda hazırladığı iş ve faaliyet kollarının geniş ve kapsamlı bir çizelgesini rapor olarak Şahap Aktaroğlu'na sunmuştu. Bu skalada her faaliyet kolunun sermaye sahipleri birer birer gösterilmiş, sıkı bir kast sistemi ile sahalar dondurularak yeni teşebbüslerin teşekkül ve gelişmeleri her türlü idari, yasal ve ekonomik baskılarla önlenmesi yolunda gösterilecek gayretler sıralanmıştı. Yazılı olmayan, tamamen örfi bir kurala göre hiçbir dernek mensubu izin ve ruhsat olmadan faaliyet alanı dışında yatırım yapamazdı. Bu dernek mensupları içindeki haksız rekabeti ve anlamsız ekonomik çekişmeyi önlerdi. Çok da başarılı olmuşlardı.</p>

  <p>Tabii zaman zaman bu kuralı ihlâl edenler çıkmıştı. İşte o zaman en büyük karar ve icra organı olan Komite devreye girer ve Derneğin bekası için bu tür ihlâlleri yapan kişilere müeyyideler uygulardı. En ağır müeyyide ölümdü. Tıpkı bir mafya organizasyonu gibi.</p>

  <p>Recep Solmaz'ın infazı da böyle bir müeyyidenin tatbikatından başka bir şey değildi. Dernekçe kendisine gerekli ikazlar yapılmış fakat Recep Solmaz ne hikmetse bu ikazları hafife almıştı. Şansı bu kez yaver gitmişti. Bazı aksi tesadüfler işin içine bir gazeteciyi katmış ve Derneğin bunca yıl ayakta kalmasını sağlayan gizlilik ilkesi tehlikeye girmişti. Bu prensibi asla tehlikeye atamazlardı. Var oluşları bu ilke ile kaimdi. Ellerini oğuşturdu Yüksel Berke'den infazın durdurulduğuna dair telefon haberi hâlâ gelmemişti. Sinirlerinin iyice gerildiğini hissediyordu...</p>

  <p>Kısa boylu, tıknaz Hüseyin Yenli purosunu çekiştirdi.</p>

  <p>Olacak şey değildi. Böylesine önemli bir infazın gerçekleştirileceği gün, operasyon sorumlusu "Kızıl" ortalıkta yoktu.</p>

  <p>Olması gereken her yerde aratmıştı onu. Sanki yer yarılmış, "Kızıl" kayıplara karışmıştı. İlk defa oluyordu bu. Ama nedense burnu bir takım pis kokular alır gibiydi. İçinde garip bir huzursuzluk vardı. Bir terslik sezinler gibiydi, olmaması icap eden, beklenmeyen bir aksilik...</p>

  <p>Özellikle dün akşam, Başkan'la yaptıkları konuşmadan sonra...</p>

  <p>Beklenebilirdi. Kızıl'dan her şey beklenebilirdi. Şeytana pabucunu ters giydirebilecek vasıfta biriydi o.</p>

  <p>Ondan her zaman çekinmişti.</p>

  <p>Ve şimdi aralarında kıyasıya, öldüresiye bir mücadele başlamıştı. İkisi de bu çekişmenin önemini müdriktiler.</p>

  <p>İkisinden biri Derneğe başkan olacaktı.</p>

  <p>Memleketin ekonomik mukadderatını elde tutmak anlamına gelirdi bu...</p>

  <p>Tedbirli ve akılcı davranması gerekiyordu. Üstelik eline önemli bir koz geçmişti. Bu avantajı iyi kullanırsa rakibinin ayağını kaydırabilirdi.</p>

  <p>Acele ama en uygun kararı almak zorundaydı.</p>

  <p>Düşünüp, detaylı bir plan hazırlaması için fazla vakti yoktu.</p>

  <p>Purosunu tablaya bırakıp, telefona sarıldı. Önce Başkan'dan yetki alması gerekecekti. İnfazı durdurması kolaydı. Polis teşkilatının üst kademelerinde görev yapan çok dostu vardı. Gerekirse bizzat telefon edip suikastı haber bile edebilirdi. Hatta şüpheyi derneğe çekmeyecek bir kılıf da bulabilirdi.</p>

  <p>Telefonu bizzat Şahap Aktaroğlu açtı.</p>

  <p>"Başkanım" dedi tıknaz adam. "Fahri Bey'i bulamıyorum. Hiç bir yerde yok. Müsaade edersiniz bu işi kendi yöntemlerimle halledeyim. Zamanımız kalmadı."</p>

  <p>Başkanın ne kadar gergin ve sinirli olduğu ses tonundan belliydi.</p>

  <p>Oldum olası aceleci adamdı zaten.</p>

  <p>&ldquo;Tamam" dedi. &lsquo;yetki senindir."</p>

  <p>"Sağolun Başkanım."</p>

  <p>"Haa, aklıma gelmişken şu gazeteci için de münasip bir çözüm buluverin Hüseyin Bey. Tercih sizindir."</p>

  <p>"Emredersiniz Başkan'ı m."</p>

  <p>Kısa boylu tıknaz adam telefonu kapatırken keyifle sırıttı. Artık "Kızılla bir ipte iki cambaz olmuşlardı.</p>

  <p>Sedat İlker önce İstanbul'daki gazetesinin merkezini aradı.</p>

  <p>Yanılmamıştı, günlerden pazar olduğu için arkadaşı Cem Tarakçı bu gün gazeteye gelmemişti. Bu kez evini aradı.</p>

  <p>Karısı Aysel telefonu açtı. Çok iyi bir dosttu. Ona her zaman saygı duymuş hatta böyle bir kadına sahip olduğu için Cem'e hep gıpta etmişti.</p>

  <p>Nerelerdesin, epeydir gözükmüyorsun diye önce biraz sitem etmiş sonra telefonu Cem'e vermişti. Arkadaşının sesi hâlâ biraz mahmur ve uykuluydu. Dün gece geç yattığı, kim bilir hangi barda sabahladığı, belliydi.</p>

  <p>"Hayrola yahu? Daha kargalar bile kahvaltı etmeden beni aradığına göre rüyanda gördün galiba.</p>

  <p>Yoksa Fener dünkü maçı yine kayıp mı etti? Bak, bunun için aradıysan sabahın köründe maç kritiği dinleyecek halim yok, uykusuzluktan ölüyorum, sonra ara."</p>

  <p>"Dur Cem dur, seni Ankara'dan arıyorum."</p>

  <p>"Ankara'dan mı?"</p>

  <p>Sesi birden değişmişti arkadaşının.</p>

  <p>Çekirdekten yetişmiş, kurt gibi bir gazeteciydi.</p>

  <p>"Neler oluyor? Yoksa seni başkent'e bağlayan bir sebep mi var? Orayı pek sevmediğini bilirim, niye kaldın dün gece orada?"</p>

  <p>"Gevezeliği bırak şimdi. Sana bir şeyler sormak istiyorum."</p>

  <p>"Sor bakalım. Neymiş bilmek istediğin?"</p>

  <p>"Bu sabah Recep Solmaz adındaki sanayici kaldığı otelde öldürüldü."</p>

  <p>Telefonda bir an sessizlik oldu.</p>

  <p>Cem Tarakçı:</p>

  <p>"Eee, ne olmuş yani?" dedi.</p>

  <p>Haber arkadaşını fazla etkilemişe benzemiyordu... "Ne olmuşu var mı yahu? Önemli bir haber değil mi bu?"</p>

  <p>"Seni ne ilgilendirir kardeşim, sen spor muhabirisin. Bırak bu işi ilgili servisin arkadaşları düşünsün. Tasası sana mı düştü?"</p>

  <p>"Bu vak'a özel olarak beni de ilgilendiriyor."</p>

  <p>"Deme yahu, yoksa Recep Solmaz'la akrabalığın mı var?"</p>

  <p>"Şaklabanlığı bırak dedim. Bu adam hakkında bilgi istiyorum."</p>

  <p>"Boş versene... Su testisi suyolunda kırıldı işte... "</p>

  <p>"Anlayamadım, ne demek oluyor şimdi bu?"</p>

  <p>"Sen anlamazsın tabii. Bu herif JKD' dendi."</p>

  <p>"JKD' de ne demek? Açık konuşsana."</p>

  <p>&ldquo;Yani Jön Kapitalistler Derneği'ndendi. Anladın mı şimdi?"</p>

  <p>Yoo, hiç bir şey anlamadım. O dernek de neyin nesi?"</p>

  <p>"Yapma Sedat, üstüme varma şimdi, gözümden uyku akıyor. İstanbul'a gelince görüşürüz. Söz, dönünce sana her şeyi anlatırım."</p>

  <p>"Dur kapatma, bekle biraz. Dün gece burada önemli bir olay daha oldu. Hem de çok önemli..."</p>

  <p>"Anlaşıldı, anlaşıldı. Uykumun içine ettin. Söyle de rahatla bari. Neymiş dün gece olan o önemli olay?"</p>

  <p>Recep Solmaz'ın katili bana da saldırdı." Bu kez karşı taraftan ses gelmedi.</p>

  <p>Cem'in durumun ciddiyetini yeni yeni idrak etmeye başladığını sezinliyordu Sedat... Sana da mı saldırdı? diye sorarken sesi aniden tizlesin işti. Cem daha yeni uyanıyordu... Heyecanla "Evet" dedi Sedat.</p>

  <p>"Neler saçmalıyorsun kuzum? Herifin katili sana niye saldırsın ki? Adamın yoluna filan mı çıktın yoksa kahramanlığın tutup da tek başına yakalamaya mı kalktın?"</p>

  <p>"Hiç biri değil. Uzun hikâye. Şimdi anlatamam. Ben hadiseye tesadüfen karıştım ama işin ilginç yanı şu ki, biri bana cinayeti daha önceden ihbar etti."</p>

  <p>"İhbar mı etti?"</p>

  <p>"Evet."</p>

  <p>"Peki, kim ihbar etti?"</p>

  <p>Sedat biran duraladı.</p>

  <p>Cem, o hassas burnuyla kokuyu almıştı...</p>

  <p>"Çıldırtmasana insanı yahu... Söyle, kim ihbar etti?"</p>

  <p>"Karısı... "</p>

  <p>"Hani şu uzun boylu, kısa saçlı kadın? Neydi adı?"</p>

  <p>"Nazan Solmaz."</p>

  <p>"Evet o. Daha önceden tanır mıydın?"</p>

  <p>"Yoo... "</p>

  <p>"Bana bak Sedat, bilmece gibi konuşuyorsun. Dalgayı bırak da şu işi en başından adam gibi anlat bana."</p>

  <p>"Şimdi vaktim yok. Ama sana ihtiyacım var. Biz saat ikide kalkan uçakla İstanbul'a dönüyoruz. Bizi havaalanında karşıla. O zaman daha rahat konuşabiliriz."</p>

  <p>"Dur bir dakika, dur. &ldquo;Biz' deyip duruyorsun; &ldquo;Biz' ne demek? Yanında kim var?"</p>

  <p>Sedat bir an kendisini dikkatle dinleyen Şermin'e baktı. Gözleri parıldadı.</p>

  <p>"Orası sürpriz. Ama dünyanın en güzel kadınını İstanbul'a getiriyorum. Sırılsıklam âşığım."</p>

  <p>Şermin kendisinden bahsedildiğini anlamıştı. Utanarak lâcivert gözlerini önüne eğdi.</p>

  <p>Cem ise müzmin bekâr arkadaşının söyledikleri karşısında şaşkına dönmüş ve onu yanlış anlamıştı.</p>

  <p>&ldquo;Yoksa yanında, neydi adı, şu Nazan Solmaz mı var?"</p>

  <p>"Deli misin sen? Allah yazdıysa bozsun."</p>

  <p>Konuşmaları tam anlayamayan Şermin nazarlarını dikkat ve merakla Sedat'a çevirdi yeniden.</p>

  <p>Sedat'ın son cümlesine biraz şaşırmış görünüyordu.</p>

  <p>Genç gazeteci telefonun ağızlığını kapatıp Şermin'e döndü.</p>

  <p>"Yanımdaki kadını bir an Nazan Solmaz sandı da" diyebildi...</p>

  <p>Şermin gülümseyerek karşılık verdi.</p>

  <p>Hattın öbür ucunda Cem Tarakçı hâlâ şaşkın haldeydi.</p>

  <p>&ldquo;Yahu Sedat, ne dolaplar dönüyor orada, biraz daha izahat versene."</p>

  <p>"Akşamüstü İstanbul'da yeterince konuşuruz. Şimdi benim senden istediğim bir şey var. Gazetenin haber servisiyle irtibat kur. Burada olup biten her şeyi senin evine fakslasınlar. Sen edindiğin bilgileri değerlendir sonra karşılıklı tartışırız. Ben, sizin gibi çok bilen bir gazeteci değilim ama bu cinayet olayında iştirakim var. Çok şey biliyorum. Ayrıca..."</p>

  <p>"Evet, ayrıca ne?"</p>

  <p>"Galiba hayatımız da tehlikede. Beni bir kere öldürmeye teşebbüs ettiler. Bunu tekrarlıyabilirler."</p>

  <p>"Şu anda emniyette misiniz?"</p>

  <p>"Emin değilim. Ama öyle sayılabiliriz."</p>

  <p>Göz ucuyla Şermin'e baktı.</p>

  <p>Güzel gözlerini yine endişe bulutları kaplamıştı.</p>

  <p>Cem Tarakçı telefonda adeta bağırarak konuşmaya başlamıştı.</p>

  <p>"Polise başvurdun mu?"</p>

  <p>"Hayır."</p>

  <p>"Neden?"</p>

  <p>"Özel sebepleri var. Ankara'da kalmak istemiyoruz." &ldquo;Yanındaki hanımla mı ilgili?"</p>

  <p>"Evet."</p>

  <p>"Şu anda nerdesiniz? Beni nereden arıyorsun?"</p>

  <p>"Hilton Oteli'nden." Cem Tarakçı yine bir an sustu. Sonra: "Cinayet nerede işlendi?" diye sordu. "Burada otelde. Adamı boğarak öldürmüşler."</p>

  <p>"Belli ki bu bir tertip. Recep Solmaz bu gün Ankara Sanayi Odası'nda bir konuşma yapacaktı. Kim bilir belki de konuşmasını istemediler. Ya da ortadan kalkmasında menfaati olan karanlık güçlerin işi olabilir. Bunları gelince konuşuruz." &ldquo;Tamam. Görüşürüz." Sedat telefonu kapattı.</p>

  <p>Sanki biraz daha rahatlamış gibiydi. Arkadaşı Cem basının en dişli, elini attığı konuyu en iyi didiklemesini bilen yazarıydı.</p>

  <p>Konuyu en iyi şekilde değerlendireceğinden de emindi. Uzanıp Şermin'in elini tuttu. Genç kadının elleri buz gibiydi...</p>

  <p>Tesadüflerin doğurduğu ufak tefek olaylar bazen insanların yaşam çizgisinde büyük değişikliklere yol açabiliyordu. Hatta kaderlerini bile değiştirebiliyordu.</p>

  <p>İşte Rasim Kara'nın yaşamını da böyle bir tesadüf çizgisi değiştirecekti. Cellâd'ı otelden getiren taksi Dr. Sıtkı Başar'ın hastahanesinin önüne geldiğinde, arabanın içinde mutluluktan uçan adam hastahane kapısında bekleyen polis otolarını görünce birden dona kaldı. İlk işi taksiyi durdurmak oldu.</p>

  <p>Gördüğüne inanamıyordu. Hastahanenin önü polis kaynıyordu. Biri sivil ikisi resmi üç araba kapı önüne park etmişti.</p>

  <p>Polisler arabaların içinden çıkmış, bekleşiyorlardı. Polislerden biri bahçedeydi, bir diğeri ise merdivenlerde duruyordu.</p>

  <p>Rasim Kara bir ihanete uğradığını sezinledi. Aklına başka bir ihtimal gelmiyordu. Belli ki biri durumu polise ihbar etmişti.</p>

  <p>Siviller çoktan başhekimin yanında olmalıydılar. Nazan ve Doktor yakalanmıştı anlaşılan.</p>

  <p>Beyninin karıncalandığını hissetti. Mutluluk hayalleri sona ermişti. Bunu bir türlü kabullenemiyordu.</p>

  <p>Olamazdı...</p>

  <p>Oturduğu yere büzüldü. Polisler kendisini bekliyorlardı. İçeriye girdiği anda tevkif edeceklerdi. Gerçi cinayet mahallinde aleyhine delil teşkil edecek hiç bir iz bırakmamıştı, bu olayda kendisine suç isnat edecek hiç bir şey bulamazlardı ama o Interpol tarafından bile kırmızı bültenle aranan bir suçluydu. Hastahaneye girmesi düpedüz intihar olurdu.</p>

  <p>Taksi şoförü geriye dönüp "Geldik beyim. Hastahane burası" dedi. Adamın ikazı üzerine irkildi.</p>

  <p>O bir profesyoneldi ve engin mesleki tecrübesi vardı. Sıradan biri de olsa şoförün merakını çekmek istemezdi.</p>

  <p>Oturduğu yerde kımıldadı. Kendini toparlamaya çalıştı.</p>

  <p>Boğuk bir sesle:</p>

  <p>"Vazgeçtim" dedi.</p>

  <p>Şoför garip garip yüzüne baktı.</p>

  <p>"Sür" diye homurdandı Rasim Kara. Burada beklemesi bile tehlikeliydi. Şoför dikiz aynasından bu garip müşteriye bakıp: "Nereye beyim?" diye sordu. "Çek işte... Nereye olursa olsun..."</p>

  <p>Şoför vitesi takıp, gaza bastı. Son bir kez aynadan arkada oturan müşteriye baktı. Rahat hasta bu adam diye düşündü. Arabaya binerken neşeli, coşkulu halini hatırladı bir de şimdi arpacı kumrusu gibi düşünen haline baktı. Sonra "Yazık, oysa tam yerine gelmiştik" diye içinden söylendi. Hâlbuki polislerin hastahane önünde bulunmaları tamamen bir tesadüften ibaretti. Silahlı bir çatışmada yaralanan üç arkadaşlarını ilk yardım için en yakın hastahane olarak buraya taşımışlardı Mevcudiyetlerinin bir operasyonla hiç alâkası yoktu... Rasim Kara kaderini değiştirecek bir yanılgıya düşmüştü...</p>

  <p>Dr. Sıtkı Başar, kocaman koltuğa çaresizlik içinde büzülerek çöken kadına bir sigara uzattı. Nazan, titreyen parmaklarıyla sigarayı aldı.</p>

  <p>Aklı karmakarışıktı. Ne yapacağını, ne düşüneceğini bile bilmiyordu. Doktor'un uzattığı çakmağın alevini denk getirmeye çalışarak sigarasını yaktı, dumanı derin derin içine çekti. Her şey bitmişti.</p>

  <p>Tam bir boşluktu bu. Yaşamını içine çeken, yok olup gitmesine yol açan bir girdap misali. Yeniden en başa dönmüştü. Recep hayatında yoktu artık. Ama bundan böyle onun bir hayatı olacak mıydı acaba?</p>

  <p>Karanlık ve akıbeti meçhul bir gelecek uzanıyordu önünde... Gözleri karardı.</p>

  <p>Belki de yaşamı noktalanmıştı burada...</p>

  <p>Bir cinayete ortak olmuştu. Kaçamazdı artık. Polis peşinde olmalıydı. Er geç tutuklanacaktı. Kocasının bilerek ve isteyerek öldürülmesine göz yummuştu. Kalan ömrünü hapishanelerde çürüyerek geçirecekti.</p>

  <p>Rasim Kara... Evet, kaderini çizen adam oydu. Hem de seneler evvelinden. Onu unutmuş hayatından çekip gittiğini sanmıştı. Böyle düşünmekle ne büyük hata ettiğini şimdi daha iyi anlıyordu. Hapis hayatına razıydı. Ona tahammülü yoktu. Ne pahasına olursa olsun. Onunla gitmeyecekti... Göz pınarlarında biriken yaşların yanaklarına süzülmesine engel olamadı, sonra hıçkırarak ağlamaya başladı.</p>

  <p>Dr. Sıtkı Başar tedirgindi.</p>

  <p>Telefon konuşmasından sanayici Recep Solmaz'ın öldürüldüğünü anlamıştı. Cellad'a engel olunamamıştı. Dudaklarını kemirmeye başladı. Bu, felaketin başlangıcı olabilirdi. Kadın doğru söylüyorsa artık basın Dernek'ten haberdar olmuş sayılırdı. Cinayet hadisesine er geç kendi adının da bulaşacağına emindi.</p>

  <p>Aslında, en az önündeki kadın kadar çaresizdi. O da ne yapacağını, bu belâdan nasıl kurtulacağını bilmiyordu.</p>

  <p>Saatine bir göz attı. Sonra aklından bir takım hesaplar yapmaya başladı. Zayıf da olsa bir an içinde bir umut doğmuştu. Gözleri parıldadı. Acaba doğru mu düşünüyorum diye aklından yeniden hesaplar yapıp, tahminlerde bulunmaya başladı.</p>

  <p>Bu işte bir terslik vardı ama hayırlı bir terslik. Durum umduğu gibiyse kendi de kadın da belki kurtulmuş olacaklardı.</p>

  <p>Yaptığı tahminlere göre Cellad'ın çoktan burada olması gerekirdi. Oysa adam hâlâ görünürlerde yoktu. Telefon da etmemişti. Buraya dönmesi için yeterince vakti vardı. Aklına gelen ihtimalleri yeniden sıralamaya başladı. Şu veya bu nedenle Cellad olay yerinde yakalanmıştı. Polis onun gibi bir adamı konuşturamazdı. Ağzından en ufak bir laf alamazdı. Bu halde kadın da kendisi de paçayı kurtarmış sayılırlardı. Ya da olay yerinde silahlı bir çarpışma olmuştu. Belki ikisi de ölmüşlerdi, ya da yaralıydılar. Sonuç değişmezdi. Hiç olmazsa kendi zaviyesinden değişmezdi. Başka bir ihtimal, bilemediği bir sebepten Cellad'ın hastahaneye gelemiyor olmalıydı. Bu konuda kafa yormaya değmezdi. Bilemediği sebepleri muhakeme edecek imkânı yoktu.</p>

  <p>Tekrar saatine bakıp, hatalı düşünmediğini kendi kendine ispat etmek istercesine yeniden hesap yaptı. Yanılmıyordu, çok vakit geçmişti... Nazan'a döndü.</p>

  <p>"Kocanız silah taşır mıydı?" diye sordu.</p>

  <p>Nazan yaşlı gözlerini Doktor'a çevirdi.</p>

  <p>"Niye sordunuz?"</p>

  <p>"Siz cevap verin lütfen."</p>

  <p>"Bazen. Bazen taşıdığına şahit olmuştum."</p>

  <p>"İstanbul'dan gelirken yanına silahını almış mıydı?"</p>

  <p>"Hatırlamıyorum. Farkında değilim daha doğrusu. Ben silahlardan pek hazzetmem de..." Doktor'un gözleri sevinçle parıldadı. Tahmininde yanılmamıştı. Artık otelde silahlı bir çatışmanın olduğuna emindi. Öyle olmasını düşlüyordu...</p>

  <p>Nazan, adamdaki değişikliği fark etmişti. Yalnız sorduğu suallere bir anlam veremiyordu. Ağlamasını kesti, yanaklarına süzülen yaşları elinin tersiyle silip, merakla karşısındaki adamın yüzüne baktı. "Ne düşünüyorsunuz?" diye sordu.</p>

  <p>Sıtkı Başar cevap vermedi. Dalgın dalgın kadının karşısındaki koltuğa oturdu. Yüz hatları gergin ama bakışları farklıydı şimdi.</p>

  <p>Nazan ilk defa o alışık olduğu bakışları yakaladığını sezinledi. Hiç yanılmazdı.</p>

  <p>Bu adam kendisini arzuluyordu...</p>

  <p>Kadınsı bir önsezi ile çeki düzen verdi kendine. Bacaklarını örtmek için eteğini çekiştirdi, oturduğu yerde dikleşti. Ağlarken tablaya bıraktığı sigarayı yeniden eline alıp bir nefes çekti. Nazarlarını adamın yüzünde odakladı, dikkatle onu süzmeye başladı.</p>

  <p>Yaşı biraz geçkin ama oldukça havalı bir adamdı Doktor. Daha adını bile bilmiyordu. Belki o hengâme içinde söylemişti de Nazan aklında tutamamıştı. Ellinin epey üzerinde olmalıydı ama zayıf ve dinç bir görünümü vardı. Çenesinde kendisini hoş ve havalı kılan sakalı, gür fakat kısa kesilmiş saçlarıyla enikonu yakışıklıydı. Usta bir terzinin elinden çıktığı belli olan gri renkte takım bir elbise giymişti.</p>

  <p>Nazan bir şeylerin değiştiğini sezinliyordu.</p>

  <p>Cinselliğiyle önce adamı bir denemiş ama başarılı olamadığını sanmıştı. Demek yanılmıştı...</p>

  <p>Doktor'u bir kere daha baştan aşağıya süzdü.</p>

  <p>Hiç kuşkusu kalmamıştı artık; bu adam kendisini istiyordu...</p>

  <p>Susup, adamın açılmasını bekledi...</p>

  <p>Yüksel Berke gazetecinin ve yanındaki kadının kaldığı odayı tespit etmişti. Hiç olmazsa patronuna verebileceği müspet bir haberi olacaktı.</p>

  <p>Lobiye indiğinde telefon hücrelerini biraz daha tenhalaşmış buldu, arabasına gitmeye lüzum yoktu. Biraz üstü kapalı konuşursa kimsenin dikkatini çekmezdi.</p>

  <p>Fabrikayı aradı. Fahri Somali karşısındaydı. Önce kötü haberi verdi. İnfaz projesinin yerine getirilmiş olması "Kızıl'ı çileden çıkardı. Ettiği küfürler nerdeyse kulağının zarını delecekti Yüksel'in. Genç adam sabırla bekledi. Sonra gazetecinin izini bulduğunu ve yerini tespit ettiğini bildirdi. Patronunun yeni emirlerini bekledi. Telefonu kapattığında Fahri Somali'nin çıldırdığına emindi.</p>

  <p>Oynatmıştı bu herif. Elini kana bulamasını, berbat ettiği işi temizlemesini emretmişti. Manyak herif, gazeteciyi öldürmesini istiyordu. Hem de derhal...</p>

  <p>Doktor garip ve izah edemediği duyguların etkisi altındaydı. Bir süre nefsiyle mücadele etmişti. Bu düşünceyi, bu duyguları beyninden uzaklaştırmayı denemiş ama başarılı olamamıştı. Kadında garip bir çekicilik vardı. Arzu ve ihtirastan da öte. İnsanda bir takım hayvani duyguların uyanmasına yol açıyordu. Dr. Sıtkı Başar, kadının bunu bilmeden, istemeden yaptığını fark etti. Bu onun doğasında mevcuttu. Vücudu sanki biteviye bir ışık saçıyor ya da gözle görülmeyen veya koku neşrediyormuşçasına etrafa cinsel arzu dağıtıyordu. Işığa, salgıya ya da kokuya yakalandı mı, kurtuluş imkânı yokmuş gibi etki alanına girip peşinden gitmek zorunluluğu oluşturuyordu. Tıpkı bazı hayvanlar gibi...</p>

  <p>Bunu daha kadını ilk gördüğünde algılamıştı.</p>

  <p>Aslında uzak durulması gereken biriydi karşısındaki kadın. Onu tanımıyordu. Gördüğü kadarıyla Rasim Kara'ya da Recep Solmaz'a da sadece belâ ve felâket getirmişti. Daha kim bilir nice başka erkeklere de. Ona yaklaşmak tehlikeliydi. Kaderin uğursuzluğunu bedeninde taşıyordu. Bunu anlamıştı. Ama anladığı bir husus daha vardı. Ondan kaçıp kurtulmanın mümkün olmadığı. Her ne neşrediyorsa çoktan cazibe alanına çekmişti kendisini. Tıpkı örümcek ağına takılan bir sinek gibi. Bundan sonra dişi örümcek ağır ağır yaklaşacak, tadını yudumlayıp keyfine vararak yok edip, bitirecekti avını...</p>

  <p>İşin kötüsü kadın da durumun farkına varmıştı artık. Bakışları ve davranışları değişmiş, korkusu, telâşı yok olmuş, rahatlamıştı sanki oturduğu koltukta. Bir garip bakıyordu şimdi yüzüne. Şuh ve davetkâr...</p>

  <p>Nazarlarını önüne eğdi Doktor. Nefsiyle son mücadeleyi yapıyordu ama bir faydası olmayacağına emindi. Yutkunup, genzini temizledi. Nitekim konuşmaya başladığında, sarf ettiği kelimelerin kendi ağzından çıktığı hususunda şüphesi vardı.</p>

  <p>"Hanımefendi sizi kurtaracağım. Söz veriyorum. Bana güvenin." Kadının ağzından tek kelime çıkmadı. Ağlayan, sızlayan kadın sus pus olmuştu.</p>

  <p>Doktor ruhunun derin ve karanlık köşelerinde iblisin tahrik edici dürtülerini hissediyordu. Ürkerek bakışlarını ağır ağır yerden kaldırıp kadına çevirdi.</p>

  <p>Bacak bacak üstüne atmıştı şimdi. Ahenkli ve usturuplu bir şekilde...</p>

  <p>Tüm çekiciliğini yeniden sergilemeye başlamıştı...</p>

  <p>Göz göze geldiler. Kadın muzaffer ve başarısından emin bir tarzda gülümsüyordu. Etli ve dolgun dudakları sanki titriyor gibi geldi Doktor'a. Kendine hâkim olmasa o anda fırlayıp ihtirasla kadına sarılacak, o kahredici dudakları ağzında mas edecekti.</p>

  <p>"Bunu nasıl yapacaksınız Doktor?" diye sordu.</p>

  <p>Titreme sırası Sıtkı Başar'a gelmişti.</p>

  <p>Henüz cevabı kesin olarak o da bilmiyordu.</p>

  <p>"Kolay" diyebildi. Oysa kolay olduğundan hiç de emin değildi...</p>

  <p>"Nasıl?" diye soruyu yineledi Nazan.</p>

  <p>"Öncelikle Ankara'yı terk etmemiz lâzım. Hem de derhal. Burada daha fazla kalmanız sakıncalı. Cinayet saatinde İstanbul'da olduğunuzu kanıtlamalıyız."</p>

  <p>"Neden?"</p>

  <p>"Polisin işlenen cinayete fiili iştirakiniz ihtimalini ortadan kaldırmak için."</p>

  <p>"Ama onun ölümüne ben iştirak etmedim ki."</p>

  <p>"Kanun indinde siz de ortaksınız. Kocanızın öldürüleceğini biliyordunuz. Bu yeterli değil mi?"</p>

  <p>"Bunu sadece o sizin Teşkilat mı Dernek mi ne olduğunu tam bilmediğim kuruluşunuz biliyor."</p>

  <p>"İşin o yanını bana bırakın. Ben hallederim ama unutmayın ki cinayeti bir gazeteciye ihbar etmişsiniz. Şimdi tüm basın bu ihbar olayını eşeleyip, didikleyecek. Zor durumda kalacaksınız."</p>

  <p>"Peki, ne yapmalıyım?"</p>

  <p>"Bir çare düşüneceğim."</p>

  <p>Doktor bir an dalgınlaştı. Zihni bir çözüm aramakla meşguldü. Nazan adamı süzmeye başladı.</p>

  <p>Rahatlamıştı. Zeki, becerikli ve nüfuzlu bir adama benziyordu. Belli ki o Dernek denen kuruluştaki pozisyonu Yüksel Berke'nin mevkiinden çok daha iyi ve yükseklerdeydi. Dernek'le ilgili sakıncaları halledeceğini söylüyordu. Her halde Ankara'da yüksek mevkilerde çok tanıdığı olmalıydı. İçine güven gelmeye başlamıştı. En önemlisi adamın bütün bunları ne için yaptığını biliyordu.</p>

  <p>Başka şartlar altında karşılaşsa ondan daha da fazla hoşlanabilirdi. Kibar ve ölçülü biriydi, Rasim ve Yüksel gibi şiddetten hoşlanmadığı gün gibi aşikârdı. Acaba yatakta nasıldı? Bunu düşünür düşünmez kendine kızmaya başladı. Ben de hastayım galiba diye söylenmeye başladı. Yaşamının tehlikede olduğu şu anda bile yine seksi hayal ediyordu.</p>

  <p>"Buldum" dedi Doktor.</p>

  <p>Nazan onun zekâ fışkıran gözlerine baktı.</p>

  <p>"Kocanızın böyle bir tehditten haberdar olduğunu söylersiniz."</p>

  <p>"Kime?"</p>

  <p>"İfadenizi almaya gelen polislere tabii. Son zamanlarda kocanıza bilinmeyen kişiler tarafından tehdit telefonları geldiğini fakat müteveffa eşinizin bu telefonlara pek itibar etmediğini, hatta hiç umursamadığını söylersiniz. Kocanızın bu umursamazlığından çok endişelendiğinizi hatta son gelen bir telefonda eşinize Ankara'da bir suikast düzenlendiğini bizzat size ihbar edildiğini beyan edebilirsiniz. Buna karşın rahmetlinin hiç umursamadığını ve bu telefonları polise bile bildirmediğini ısrarla vurgularsınız."</p>

  <p>Ta uçaktaki hadiseyi, onu nasıl açıklayayım?"</p>

  <p>"Bu tehditler nedeniyle kocanızı yalnız bırakmadığınızı ama korkudan dayanamayıp uçakta karşılaştığınız bir gazeteciye basına duyurulsun diye kocanızın rızası hilâfına, bilerek ve isteyerek verdiğinizi söylersiniz." Nazan duraladı.</p>

  <p>"Pek inandırıcı gelmedi bana" diye fısıldadı.</p>

  <p>"Haklısınız, bana da pek gelmiyor ama işi öylesine karıştırmışsınız ki başka yapacak bir şey yok."</p>

  <p>Nazan başını önüne eğdi.</p>

  <p>Şimdi bir çocuk gibi masum görünüyordu.</p>

  <p>"Pekâlâ, söylediklerinizi aynen yapacağım efendim" dedi.</p>

  <p>"Efendim" kelimesini bilerek ve isteyerek kullanmıştı. Sanki o çocuksu masumiyetini takviye ve Doktor'a mutlak teslimiyetini vurgulamak istercesine...</p>

  <p>Doktor gibi yaşı geçkin erkeklerin, genç ve körpe kadınlardan çok daha fazla hoşlandıklarını iyi bilirdi. Dikkat etti. Sıtkı Başar'ın gözlerinde şimdi ihtiras pırıltılarının yanında bir de koruyucu bir baba, hami pozundaki olgun erkeğin yaklaşımları fark ediliyordu.</p>

  <p>Dudaklarını büzüp, küçük ve yaramaz bir kız gibi:</p>

  <p>"Size teşekkürlerimi nasıl ifade etsem" diye mırıldandı.</p>

  <p>Doktor, "Şimdi bunun sırası değil" dedi.</p>

  <p>İçinden gülümsedi Nazan. Sırası gelecek ve Doktor bütün yaptıklarının karşılığını bekliyecekti. Değişmez kuraldı bu. Aslında acı yazgısı bir kere daha kendini gösteriyordu. Daima bedeni üzerinde hak iddia eden bir erkek çıkıyordu karşısına... Nazan sonunda beyninde çöreklenen en zor soruyu sordu.</p>

  <p>&ldquo;Ya Rasim? Ondan nasıl kurtulacağım?" Bu suale doğrudan cevap vermek istemedi Sıtkı Başar.</p>

  <p>Nedense Cellad'ın artık bir sorun olmayacağı inancı vardı içinde.</p>

  <p>"Sizi bir süre ondan saklayacağım" diye cevap verdi.</p>

  <p>Nazan biraz şaşırmıştı.</p>

  <p>"Nerede?"</p>

  <p>"İstanbul'da. Orada kimsenin bilmediği özel bir mülküm var. Emin, rahat ve konforlu bir yerdir. Polise ifade verdikten sonra bir süre orada sakin ve huzurlu bir ortamda yaşamanızda yarar var."</p>

  <p>"Bir süre mi?"</p>

  <p>"Evet, Rasim Kara tehlikesi ortadan kalkana kadar."</p>

  <p>Anlıyordu Nazan. Doktor bir süre kendisini "kapatacaktı." Özel mülk dediği yer olasılıkla bir garsoniyerdi anlaşılan.</p>

  <p>Sıtkı Başar, kadının tedirginliğini anlamış gibi devam etti.</p>

  <p>"Modem bir çiftliktir. Aradığınız her türlü konforu bulacaksınız. Sıkılmayacağınıza, memnun kalacağınıza eminim."</p>

  <p>Başını salladı Nazan. Zaten itiraz edecek durumda değildi. "Ne zaman gideceğim?"</p>

  <p>"Hemen" dedi doktor...</p>

  <p>Büyük bir hata yaptığını biliyordu Sıtkı Başar. Aklıselimi ile içindeki iblis tam bir mücadele halindeydi.</p>

  <p>Ama Doktor bu mücadeleden iblisin galip çıkmasını istiyordu... Kar lapa lapa yağmaya başlamıştı.</p>

  <p>Camdan dışarıya bakan Sedat, hava muhalefeti nedeniyle uçakların tarifeye uygun sefer yapamamalarından hatta hiç kalkmamalarından endişe duymaya başladı.</p>

  <p>Saatine baktı, on ikiye yaklaşıyordu. Bir an evvel toparlanıp havaalanına gitseler iyi olacaktı. Şu Ankara'ya oldum olası ısınamamıştı... Şermin, Sedat ağzını açmadan:</p>

  <p>"İsterseniz yavaş yavaş hazırlanayım" dedi.</p>

  <p>"İyi olur" diyen genç adam, Şermin'in hazırlanıp, kıyafetini değiştirmesi belki de hafif bir makyaj yapması için onu yalnız bırakması gerektiğini hatırladı.</p>

  <p>"Sizi aşağıda bekleyeceğim" dedi. Usulca kapıyı açtı. Bir an göz göze geldiler. Genç kadının gözleri mutlulukla ışıldıyordu.</p>

  <p>Asansörle lobiye inerken Sedat, içindeki huzursuzluğa hiç bir anlam veremiyordu. Garip bir gerginlik vardı üzerinde. Beyni iki gündür yaşadığı karmaşık olayların etkisi altındaydı. Daha da önemlisi hemen hemen hiç yanılmadığı önsezilerinin kulağına fısıldadığı endişelerdi. Hep bir şeyler bekler gibiydi. Önündeki saatlerin, huzursuzluğunu arttıracak, onu korkulara boğacak yeni olaylara gebe olduğu endişesi benliğini kaplamıştı.</p>

  <p>Her halde pasif kalmaktan kaynaklanan suçluluk kompleksi diye söylendi kendi kendine. Katili görmüştü. Onunla konuşmuş hatta saldırısına maruz kalmıştı. Durumu hâlâ polise bildirmemesini kendisine bile izah edemiyordu. Hadiselere bulaşmamak isteği miydi bu? Öyle denemezdi. Zaten yeterince bulaşmıştı. Korku mu? Hayır, o da değildi. Asla korkak bir adam değildi Sedat. Peki, hissettiği suçluluk duygusunun sebebi neydi?</p>

  <p>Kimseye karşı sorumluluğu yoktu. Hatta polise bile. Katili bulmak onların göreviydi. O sadece sıradan bir spor muhabiriydi. Yine de İstanbul'a gidince hafta sonu yaşadığı tüm olayları tafsilatıyla bu işlere aklı eren bir gazeteci arkadaşına anlatacaktı. Birlikte durumu müzakere eder, gerekeni yaparlardı.</p>

  <p>Rahatlaması gerekirdi. Tesadüfler karşısına bir görüşte âşık olabileceği mükemmel bir kadını çıkarmıştı ve onu seviyordu.</p>

  <p>Uçakta onu ilk gördüğü andan itibaren aklı fikri Şermin'deydi. Gözü başka hiçbir şey görmüyor, sadece onu düşünüyordu. Ona duyduğu sevgi tüm benliğini kaplamıştı. Artık onsuz yapamayacağını biliyordu. İlk işi ona evlenme teklif etmek olacaktı. Bu gün, derhal genç kadın aşağıya iner inmez... Asansör kabininden çıkınca otelin geniş, bol ışıklı ve zengin ortamında gözlerini kırpıştırdı. Üniformalı polislerin, gazetecilerin ve televizyoncuların oluşturduğu o muazzam kalabalık oteli terk etmişlerdi. Koşuşturmalarından, telaşlı ve meraklı hallerinden bir şeyler öğrenmeye, haber kapmaya çalışan muhabirlere rastladıysa da sayıları epey azalmıştı. Lobi o eski, huzur verici, sıcak ve çekici atmosferine kavuşmuştu tekrar.</p>

  <p>Bir türlü rahatlayamıyordu; rahatlamak ne kelime, büsbütün daraldığını, boğucu ve ezici bir kasvetin içinde çöreklenip ruhunu cendereye aldığını duyumsuyordu.</p>

  <p>Polise gereken bilgiyi vermedikçe ruhunun bu sıkıntıdan kurtulamayacağına emindi artık. Bu bir vatandaşlık göreviydi, mutlaka yerine getirilmesi gereken bir kamu borcu. Pasif kalmasındaki sebep biraz da Şermin'di. Ondan bir an ayrı kalmak istemiyordu. Belki biraz da genç kadını bu işe bulaştırmak endişesi taşıyordu. Bir boşanmanın eşiğinde, fırtınalı dünyasında ve de bunca sıkıntının arasında Şermin'in bir de poliste ifadeler vererek yıpranmasına gönlü razı olmuyordu. Daha tanıştıkları günün ertesinde kadının başına bir sürü dert açmıştı.</p>

  <p>Sedat bu kararsız ve çelişkili düşünceler arasında oturacak bir yer ararken, yanı başında işittiği bir sesle birden irkildi.</p>

  <p>"Vay Sedat ağabey, bu ne hoş bir rastlantı." Dönüp, kendisine hitap eden adama baktı. Bir yabancıydı. Hiç tanımadığı biri...</p>

  <p>Elini uzatmış, tokalaşmak için yaklaşıyordu. Adamın yüzündeki içten gülümseme, hareketlerindeki rahatlık, yabancının kendisini iyi tanıdığını gösteriyordu.</p>

  <p>Refleks olarak o da elini uzattı. Tokalaştılar. Meslek gereği çok insanla tanışırdı Sedat. İsim ve çehreleri belleğinde iyi saklayamadığını da bilirdi. Bozuntuya vermedi, adamı, zihnini zorlayarak hatırlamaya çalıştı ama nafile, güleç yüzlü genç hiç bir çağrışım yapmıyordu. Adam bir an, gözlerinde muzip bir eda ve kuşkuyla Sedat'a baktı.</p>

  <p>"Ağabey, korkarım beni hatırlamadın galiba. Genç takımdan Yüksel Berke. Sol açık Yüksel. Tahta bacak derlerdi, unuttun mu? " Hiç hatırlamadı Sedat.</p>

  <p>Ne isim ne de lâkap bir şey ifade etmiyordu... Etmemesi de doğaldı zaten...</p>

  <p>Ayrıca nasıl bir oyuna getirildiğini de düşünemezdi...</p>

  <p>Ehh, futbol oynadığım yılların üzerinden çok zaman geçti diye düşündü. Üstelik karşısındaki adam "genç takımdan dediğine göre, aynı kadroda olmayan, birlikte idmana çıkmadığı, sıradan gençlerden biri olmalıydı. Ayrıca sivrilip, profesyonel kadroya geçmediği de kuşkusuzdu. Öyle olsa mutlaka bu oyuncuyu hatırlardı.</p>

  <p>Gülümsedi, bozuntuya vermedi. Hatırlamadım dese, ayıp olacaktı. Hafızasının yaptığı bu azizliğe biraz da hayıflandı. Hayret bu genci hiç anımsamıyordu. "Siz " yerine "Sen" diye hitap ettiğine göre epey yakınlığı olmuştu her halde... "Tahtabacak" durmadan konuşuyordu.</p>

  <p>Sedat, belki zihnimde bir çağrışım olur diye ümitlendi. O yıllardaki genç takımın kadrosunu hatırlamaya çalıştı. Aralarında gerçekten yetenekli bir kaç genç vardı. "Maşallah ağabey, hiç bozulmamışsın yahu. Turp gibisin." Bir adım geri çekildi, Sedat'ı baştan aşağıya şöyle bir süzdü.</p>

  <p>"Helâl valla, bir dirhem fazla yağın yok. Spor yapıyor musun ağabey? Pazarları filan çakıştırıyor musun? Bize baksana ne hale geldik. Maçlara bile gidemiyoruz." Sedat bozuntuya vermemek için:</p>

  <p>"Yok canım, sen de fena sayılmazsın. Çakı gibi gözüküyorsun" dedi.</p>

  <p>"Ağabey, seni az evvel yengeyle beraber gördüm ama rahatsız etmemek için yanına gelmedim. Eee, daha nasılsın bakalım. Çoluk çocuk var mı?"</p>

  <p>Sedat bir yutkundu.</p>

  <p>"Yok. Daha henüz evlenmedim."</p>

  <p>Yüksel Berke usta aktörlere taş çıkartacak bir şaşkınlıkla göz kırptı. Bilgiççe gülümsedi: "Haa anlıyorum ağabey meseleyi. Kurcalamayalım desene. Hafta sonu kaçamağı." Sedat biraz da sıkılarak zoraki gülümsedi.</p>

  <p>Konuşmayı kısa kesip hatırlayamadığı bu genci bir an evvel başından savmak istedi. Yine de bir kaç nezaket cümlesi sormalıydı. Yoksa ayıp olacaktı. "Eee, sen neler yapıyorsun? Neyle meşgulsün şimdi?" Tahtabacak yüzünü ekşitip, sesini kısarak:</p>

  <p>"Emniyet'teyim ağabey. Cinayet Masası'nda. Müdür muaviniyim. Mektebi bitirince Emniyet'e intisap ettim. Bu mevkilere kadar geldik işte. Allah hiç düşürmesin ama bir derdin olursa her zaman emrindeyim ağabey. Hiç çekinme gel. Burada biraz sözümüz geçer."</p>

  <p>Sedat dona kaldı. Ne diyeceğini bilemedi. Gözleri iri iri açıldı.</p>

  <p>"Cinayet Masası mı dedin?"</p>

  <p>"Evet, ağabey."</p>

  <p>"Yok yahu?"</p>

  <p>"Hayrola ağabey? Şaşırmış gibisin, yakıştıramadın mı bize?"</p>

  <p>"Estağfurullah" diye geveledi Sedat. "Bilakis, sevindim."</p>

  <p>Aslında şaşırmış ve aklı karışmıştı. Yanı başında üst rütbeli bir emniyet memuru vardı; üstelik eski bir takım arkadaşı...</p>

  <p>Ona güvenebilirdi. Galiba Tanrı içindeki sıkıntıdan kurtulmak için önüne istifade edebileceği güzel bir fırsat çıkarmıştı. Açılabilir, gerekirse resmi ifade de verebilirdi.</p>

  <p>Ah, bir de onu hatırlayabilseydi...</p>

  <p>Yine de ihtiyatı elden bırakmadı.</p>

  <p>"Şu anda vazifeli misin?" diye sordu.</p>

  <p>Yüksel Berke başını salladı.</p>

  <p>"Sorma ağabey, her halde işitmişsindir, bu sabah burada bir sanayici öldürüldü. Recep Solmaz... O işi tahkikle görevliyim."</p>

  <p>Sedat biraz dalgın "İşittim" dedi. "Boğulmuş galiba."</p>

  <p>"Doğru. Herifçioğlu boğma teli kullanmış. Hiç de iz bırakmamış."</p>

  <p>"Bir şey bulamadınız mı?"</p>

  <p>"Maalesef ağabey."</p>

  <p>"Tabii henüz katili de ya kalaya mad in iz?" &ldquo;Yakalayamadık. Elde ne delil var ne de görgü tanığı." Sedat'ı&nbsp; bir düşünce aldı.</p>

  <p>Açılmak için en müsait andı... Bir türlü karar veremiyordu. "Niçin öldürmüşler acaba?" diye sordu. "Henüz bilmiyoruz. Araştırıyoruz şimdilik. &ldquo;Ya karısı, onu bulabildiniz mi?"</p>

  <p>Yüksel Berke manidar bir şekilde Sedat'a baktı. "Onun ortalarda olmadığını nereden biliyorsun ağabey?" Bir an boş bulunmuştu. Ama kendisini çabuk toparladı. "Unuttun mu? Ne de olsa serde gazetecilik var."</p>

  <p>Beriki güldü. "Öyle ya, haklısın ağabey. Kadın ortalarda yok. Arıyoruz Kadının da başına bir hal gelmesinden endişeleniyoruz." Sedat sarardı.</p>

  <p>O kadından nefret ediyordu. Uçaktaki yaklaşımı tüm hayatını zehir etmişti. Yine de öldürülmüş olmasını düşünmek hoş değildi. Kekeleyerek sordu:</p>

  <p>"Bizim gazeteci arkadaşlar, hadisenin mafya hesaplaşması olduğunu düşünüyorlar, ne dersin?"</p>

  <p>Yüksel Berke bozuntuya vermedi.</p>

  <p>İçinden, itoğlu it, ağzımı arıyor galiba diye düşündü.</p>

  <p>"Olabilir" dedi. Sonra "Boş ver şimdi bu olayı. Öğle oldu, gel şenlen bir yemek yiyelim."</p>

  <p>"Üzgünüm. Çok isterdim ama imkânsız. Saat 14'deki uçakla İstanbul'a dönüyoruz."</p>

  <p>"Yapma be ağabey. Seni yıllardır görmüyorum. Özlemiştim. Bana eski günleri hatırlattın. Gel, kırma beni. Yengeyi de alırız, yemekleri nefis olan bir yer biliyorum. Boğazıma ne kadar düşkün olduğumu hatırlarsın... "</p>

  <p>Değil böyle ufak bir teferruatı, simasını bile hatırlamıyordu eski takım arkadaşının. Sıkılmaya başlamıştı Sedat. Belki başka bir zaman ve başka şartlar altında olsa bu samimi ve yürekten gelen teklifi reddetmez, hatta geçmişin tatlı anılarını yeniden tazelemek için seve seve kabul edebilirdi. Oysa şu anda ruh haleti böyle bir sohbeti kaldıramazdı. "İmkânsız. Uçağı kaçırırız" diye mırıldandı.</p>

  <p>"Yapma ağabey, forsumu unutuyorsun. Bir yandan da içinde bir emniyet mensubu ile birlikte olmanın güvencesini duymaya başlamıştı. Korkmuyordu ama yeni bir saldırıya daha uğramanın endişesini de tam olarak üzerinden attığı söylenemezdi.</p>

  <p>Birden yanı başında "Sizi fazla bekletmedim ya?" diyen Şermin'ın sesini duydu. Eski takım arkadaşı sandığı Yüksel Berke ile konuşurken genç kadının gelişini fark etmemişti Sedat.</p>

  <p>Şermin'i yanı başında görmek bir anda içindeki sıkıntıları dağıttı. Genç kadın kıyafetini değiştirmiş, yüzüne çok yakışan ölçülü bir makyaj yapmıştı. Lacivert gözleri bütün ihtişamıyla ortaya çıkmış, insanın nazarlarını alamayacağı odak haline gelmişti.</p>

  <p>Pırıl pırıl, şeffaf bir ışık gibi göz alıcıydı Şermin...</p>

  <p>Sedat, eski takım arkadaşı sandığı Yüksel Berke'yi Şermin'e tanıtmak zorunda kaldı. "Bizim genç takımdan Yüksel Bey. Nam-ı diğer Tahtabacak Yüksel."</p>

  <p>Böyle tanıtmak zorundaydı. Zira istese de, arkadaşının demin söylediği soyadını hatırlamıyordu. Berik mi. Benli mi, öyle bir şey demişti ama şu an anımsaması imkânsızdı. Sonra gülerek Şermin'e açıklama yapmak zorunda kaldı.</p>

  <p>"Tahtabacak bir futbol deyimidir. Bir ayağını diğerine kıyasen iyi kullanamayanlara denir." Şermin gülümsedi.</p>

  <p>Sedat kendine bile izah edemediği bir ürkeklikle, daha doğrusu içinden yükselen bir tedirginlikle genç kadının adını vermemişti. Lâkin Şermin elini uzatırken, karşısındaki temiz pak giyimli, insanda itimat hissi telkin eden yabancıya hiç çekinmeden adını söyledi. "Şermin Ülken."</p>

  <p>"Müşerref oldum, hanımefendi" dedi Yüksel Berke ve tam bir salon adamı nezaketiyle eğilip, genç kadının elini sıktı. Gayet ölçülü ve kibardı...</p>

  <p>Ayrıca sokulgan ve sıcak. İnsanı rahatlatan, güven veren, saygın bir tip. Kusursuz bir görünümü vardı.</p>

  <p>Sedat, Şermin'e dönüp:</p>

  <p>&ldquo;Yüksel Bey ısrar ediyor, illâki bizi yemeğe götürmek istiyor, vaktimiz olmadığını söyledim ama..." Yüksel, Sedat'ın lâfını kesti.</p>

  <p>Tapma ağabey, hanımefendi mazur görecektir, bırak şimdi şu "bey" lâfını, bunca yıllık Tahtabacak'a bey deyince yadırgıyorum. Yine eskisi gibi hitap et bana, alışığım."</p>

  <p>Gülümsedi Sedat. Şermin'e baktı. Onayını almak istercesine. Onun da yalnız kalmaktan yana olduğundan emindi. Genç kadın tam ağzını açarken Yüksel birden irkilerek Sedat'ın boynuna baktı.</p>

  <p>Kaşları çatılmış, yüzü birden ciddi bir hal almıştı. Kadının cevap vermesine engel olduğunun farkındaydı. Parmağını uzatıp Sedat'ın boynuna değdirdi.</p>

  <p>Sedat da, Şermin de irkilmişlerdi.</p>

  <p>Garip bir sessizlik oldu.</p>

  <p>Tahtabacağın yüzü asılmıştı.</p>

  <p>"Abi boynuna ne oldu?" diye sordu.</p>

  <p>Eski bir arkadaştan ziyade, polis şefi gibi sormuştu.</p>

  <p>Sedat birden cevap vermedi. Şermin'le bakıştılar. İkisine de sanki Tahtabacağın suratı daha da asılmış gibi geldi.</p>

  <p>Genç adam Şermin'e izahat vermek zorunda hissetti kendini. "Arkadaşım emniyet mensubu. Cinayet masasından..."</p>

  <p>Şermin önce sapsarı oldu, sonra kızardı. Tam bir suçlu gibi. Sonra melûl melûl Sedat'ın yüzüne baktı. Ne diyeceğini bilemedi. Sustu...</p>

  <p>Sedat "Şey..." dedi, kem küm etti. Söyleyecek bir şey bulamadı. Yüksel Berke'nin kaşları hâlâ çatıktı.</p>

  <p>"Abi bu tel izi. Hem de iyi tanıdığımız bir iz. Bana söyleyeceğin bir şey yok mu?" Sedat biraz sinirli:</p>

  <p>"Ne söylememi istiyorsun ki?" diye söylendi.</p>

  <p>"Bilmiyorum. Ama benden bir şey sakladığın muhakkak. Senin bir derdin var, sıkıntı içindesin ağabey. Benim tanıdığım, o neşeli, içten, mütevazı &ldquo;Kasap' değilsin sen." Yüksel Berke son anda, futbol oynadığı yıllarda tatlı-sert futbolundan dolayı Sedat'a &ldquo;Kasap' lâkabının takıldığını hatırlamıştı. Devam etti "Benimle bile zoraki konuşuyor gibisin." &ldquo;Yapma be Tahtabacak, polislik mesleği seni şüpheci kılmış, eski bir takım arkadaşımla zoraki konuşur muyum?"</p>

  <p>Yüksel Berke içinden, hadi oradan ahmak herif diye geçirirken bu kez de nazarlarını Sedat'ın gömleğindeki iyi temizlenmemiş kan lekelerine çevirdi. Onu iyice süzdü.</p>

  <p>"Boşuna inkâr ediyorsun ağabey. Bunlar kan izi, kolay çıkmaz, şıp diye anladım. Sen biriyle boğuşmuşsun. Hem de profesyonel biriyle..."</p>

  <p>"Bunu da nereden çıkardın şimdi?"</p>

  <p>"İnsaf yani, bu benim mesleğim, bırak da anlayayım. Seni konuşmaya zorlayamam tabii ama eski bir arkadaşına yardımcı olmanı beklerdim doğrusu. Artık hiç kuşkum yok. Öldürülen Recep Solmaz'ın boynundaki tel izleriyle senin boynundaki izler aynı. Sanki aynı kişi ikinizi de boğmaya çalışmış gibi.</p>

  <p>Bunu bakar bakmaz anladım, lâkin iki olay arasında bir bağıntı kuramıyorum. Senin maktul Recep Solmaz'la ne ilişkin olabilir ki?"</p>

  <p>Şermin'le Sedat tekrar bakıştılar.</p>

  <p>Yüksel Berke anlamlı bir şekilde başını salladı.</p>

  <p>"Ayrıca bana Nazan Solmaz hakkında sorduğun sualde biraz manidar geldi. Artık eminim, seni her hangi bir şekilde bu olayın içine sokmuşlar ama nasıl, işte onu henüz anlayamıyorum." Sedat derin bir soluk verdi.</p>

  <p>"Konuşmak" en hayırlısı olacaktı. İçindeki sıkıntıyı bastırmanın başka çaresi de yoktu zaten. Şermin'e dönüp, onun ellerini tuttu. Yanındaki Yüksel Berke'nin varlığına hiç aldırmadan: "Sevgilim" dedi. "Polise artık her şeyi anlatacağım. Belki bizim de katilin bulunmasına bir katkımız olur. İçimin rahatlaması gerekiyor. Bunu yapmamız lazım. Biz görgü tanığı sayılırız. Karşımıza Yüksel'in çıkması belki de Tanrı'nin bir lütfü. Üzgünüm, senin de başını derde soktum. Şimdi sorgular, ifadeler bir sürü dert açılacak başına." Şermin sözünü kesti. Güzel gözlerindeki parıltı kaybolmamıştı. "Hiç sorun değil. Sizle beraber oldukça her şeye katlanabilirim."</p>

  <p>Sedat minnet ve şükranla genç kadının avuçları içindeki elini sıktı. Sonra yanındaki eski takım arkadaşına döndü.</p>

  <p>"Katili gördük. Tahminin de doğru, zira aynı adam beni de boğmak istedi... Ayrıca bu mesele tahmininden de kötü. Yer yerinden oynayabilir. Hadi bakalım muavin bey, şimdi ne istersen sor, cevaplamaya hazırız."</p>

  <p>Sedat'ın omuzlarından büyük bir yük kalkmıştı. Birden içinin rahatladığını hissetti. Benliğini kaplayan suçluluk kompleksinden yavaş yavaş sıyrılıyordu artık. Ah, bir de şu Tahtabacak'ı&nbsp; hatırlayabilseydi...</p>

  <p>Yüksel Berke o zamana kadar durumu iyi idare etmişti. İki sevgili göz göze itirafta bulunmaya karar verirken o da kaçamak nazarlarla otelin giriş kapısını kolluyordu.</p>

  <p>Arkadaşı Suphi ve beraberinde getireceği yeni infaz memuru hâlâ ortalarda yoktu.</p>

  <p>Şahap Aktaroğlu'nun karısı İstanbul'a arabayla dönmekte ısrar ediyordu. Karlı ya da bulutların elektrikle yüklü olduğu havalarda uçağa binmekten nefret ederdi.</p>

  <p>Şahap Aktaroğlu için fark etmiyordu. Maiyetindekiler kocaman Mercedes 500 SEL'i harekete hazır bekletiyorlardı. Korumalarını taşıyan iki araba da onlara refakat edecekti. Aktaroğlu sinirli sinirli saatine baktı.</p>

  <p>Gelişmeler hakkında hâlâ rapor almamıştı. Bir şeylerin ters gittiğini biliyordu. Ekipler belirli çalışma disiplinini kaybetmişlerdi. Komite mensuplarına bir tür lâubalilik musallat olmuştu. En nefret ettiği şeydi bu. Karısının çatık kaşlarına aldırmadan istihkakı olan ikinci sigarasını vaktinden çok önce yaktı.</p>

  <p>Dalgın nazarlarla, elindeki müzayede katalogunu tetkike devam etti. Bir koleksiyoner olarak, yarın Çırağan Sarayı'nda ve Yıldız Silahhane'deki iki ayrı müzayedede bulunması gerekiyordu. Olmazsa birine telefonla katılacaktı. Almayı kafasına koyduğu bir tombak at alınlığı, bir de Hoca Ali Rıza'nın peyzaj yağlı boya tablosu vardı. Kesin bir tahminde bulunamazdı ama ikisine yaklaşık yedi milyar kadar ödemeyi kararlaştırdı. Gerekirse daha da fazlasını. İkisi de harikaydı. Hüseyin Yenli'nin telefonu geldiğinde aklı hâlâ yarınki müzayedede idi. Aldığı bilgi hiç hoşuna gitmedi. Recep Solmaz öldürülmüştü. Üstelik plana uygun olmayarak bir otel odasında. Katil verilen talimatı istenildiği şekilde yerine getirmemişti. İlgili bölümle bağıntı kurulamıyordu. Gazeteciden haber yoktu. Ve Fahri Somali kayıplara karışmıştı.</p>

  <p>Sigarasından derin bir nefes çekti. Arkasından da öksürmeye başladı...</p>

  <p>"Kızıl Fahri" durumdan memnundu. Gerçi, Generale, Recep Solmaz'ın ölümünü izah etmek biraz zor olacaktı ama nasıl olsa bir yolunu bulurum diye düşündü. Adamı Yüksel Berke, son telefonunda gazeteciyi bulduklarını ve şehir dışındaki metruk un fabrikasına götüreceklerini söylemişti. Orada konuşturup işini bitireceklerdi. Biraz fazlaca kan akacaktı lâkin bunun kaçınılmaz olduğunu biliyordu. Başka çözüm yoktu. Mutlu sona az kalmıştı.</p>

  <p>Ondan asla vazgeçemezdi. Asla...</p>

  <p>Hele kendisini sevip arzuladığını, bizzat ağzından işittikten sonra. Bu, Nazan'ın samimi itirafıydı. Sıkılıp utanmış hatta biraz zorlanmıştı da ama sonunda içtenlikle itiraf etmişti. Beyninde yeni ve mutlu bir yaşamın hayali şekillenmiş, dünyalar onun olmuştu... Ya sonra?</p>

  <p>Mutlaka namussuzun biri onu gammazlamıştı. Ve bunu ancak işvereni yapabilirdi. Başka kimse değil...</p>

  <p>Bir süre kendisine niye böyle bir oyun oynadıklarını düşünmeye çalıştı. Aslında istediklerini yerine getirmişti. İnfaz mahallinin ve saatinin değişmesi o kadar önemli değildi. Gerçi onlar işin tam Sanayi Odası'na girerken merdivenlerde yapılmasını planlamışlardı ama profesyonel bir tetikçi hiç bir zaman plana motamot uymak zorunda olamazdı. Deneyimi ona uygulama sırasında hareket serbestisi tanırdı. Dünyanın her tarafında böyle olurdu bu... O halde bu oyunu kendisine neden oynamışlardı?</p>

  <p>Bu soruya mantıki bir cevap bulamıyordu. Dernek kendisinden memnundu. Onlar adına yaptığı beşinci işti bu. Ve hepsi de başarıyla sonuçlanmıştı.</p>

  <p>Daha da önemlisi Nazan ile ilişkisini bilen Dernek'te sadece iki kişi vardı. Yüksel Berke ve Dr. Sıtkı Başar.</p>

  <p>Onların da polise böyle bir ihbarda bulunmalarını aklı almıyordu.</p>

  <p>Dernek çok gizli bir kuruluştu, kendi kendilerini ateşe atacak değillerdi ya? Hem bundan ne çıkarları olabilirdi?</p>

  <p>Eski suçlarından dolayı polis peşinde değildi, öyle olsa ilk tespit ettikleri anda yakasına yapışırlardı. Polisin hastahaneye baskın yapması bu gün işlediği suçla da ilgili olamazdı. Cinayeti işledikten sonra fazla oyalanmamış hemen Nazan'ın yanına dönmek için harekete geçmişti. O kısa zaman süreci içinde Polis cinayetten bile haberdar olamazdı.</p>

  <p>Çıldıracak gibiydi. Boşa koyuyor olmuyor, doluya koyuyor olmuyordu. Ama hastahane kapısı önünde polisleri gözleriyle görmüştü. Oraya bir operasyon için gelmişlerdi ve sebep kendisiydi. Bugün gibi aşikârdı.</p>

  <p>Yüksel Berke denen adamla irtibat kuramazdı. Onun hakkında hemen hemen hiç bir şey bilmiyordu. Ne bir adres, ne bir posta kutusu ne de bir telefon numarası. Ama Dr. Sıtkı Başar'ı arayabilirdi. Tehlike anında sığınması için ona burayı salıvermişlerdi. Birden irkildi.</p>

  <p>Bu tür gizli kuruluşların ne dümenler çevirdikleri hiç belli olmazdı. Yoksa bu bir tertip miydi? Olası bir ihtimalle doktoru da kendisini de harcamak istemiş olabilirlerdi. Pek aklı yatmadı ama mümkündü. Bu infaz işi için Dernek bizzat Doktor'u İstanbul'a kendisiyle temas için yollamıştı. Tedirgin ve ürkek biriydi Doktor. Ondan hiç şüphelenmemişti. Ya kendisi?</p>

  <p>Ondan da çekinmeleri için bir sebep yoktu. Bu dernek hakkında ne biliyordu ki? Hiç bir şey. Kimseyi tanımıyordu Dernek'ten. Temas kuran aracılar da gizli kimliklerle gelmiş olabilirlerdi. Onlar adına yaptığı ikinci infazda da irtibatı gene Yüksel Berke kurmuştu. Acaba bu gerçek adı mıydı? Nerede çalışırdı, kimin nesiydi, hiç bilgisi yoktu. Sadece paraya bakardı o. Parayı alır, emri yerine getirirdi. İşin gereği buydu. Ama Doktor gerçek bir doktordu. Hastahanesini görmüş, personelinin onu doktor olarak tanıdığını gözlemlemişti. Onun kişiliğinde yanılgısı yoktu. Aklı karıştı.</p>

  <p>Aslında bunları hiç umursamıyordu. Şu anda serbestti ve onu kolay kolay yakalayamazlardı. Zaten tek düşüncesi Nazan'ı&nbsp; alıp yurt dışına gitmekti. Planını değiştirmişti. Nazan Adapazarı'ndaki çiftlikte yaşayacak kadın değildi, hele geçirdiği bu evlilikten sonra daha modern ve şatafatlı bir hayata alışmış olması gerekirdi. Verona'da göl kıyısında ufak bir evi vardı. Nasıl olsa bir ayağı hep Avrupa'da sayılırdı. Şimdilik burada işler yatışıncaya kadar Nazan'la orada yaşamayı hayal ediyordu. Acaba Nazan ne durumdaydı? Polis onu yakalamış mıydı? Bu namussuz Dernek mensupları şayet sevdiği kadına bir kötülük ettiyseler, ne yapıp yapıp, hepsinin burunlarından fitil fitil getirirdi. Neden sonra elindeki bardağı kırarcasına sıktığını fark etti.</p>

  <p>Ufak, halk tipi, ucuz bir lokantada yemek yiyordu. Yemekten ziyade ne yapacağını düşünmek için girdiği sıradan bir yerdi. Etrafına şöyle bir bakındı. Masaların çoğu boştu. İnşaat işçisi kılıklı, sakalları uzamış, hırpani görünümlü bir kaç adam kuru fasulye ve pilavla karınlarını doyuruyorlardı. Yemek yiyecek hali yoktu. Önündeki tabakları hafifçe itti.</p>

  <p>Dip tarafta, lokanta sahibi olduğunu sandığı, pala bıyıklı iri göbekli bir adam, duvara tahta bir raf üzerine konmuş televizyonu kurcalamakla meşguldü. Bir türlü karar veremiyor, eski siyah beyaz televizyonda kanaldan kanala geçiyordu. Neden sonra ardına kadar sesi açılmış televizyonda spikerin bir cinayet haberini veren anonsunu işitti. Dikkat kesildi.</p>

  <p>Kulaklarını açıp dinlemeye başladı. Bulunduğu yerden görüntüleri iyi seçemiyordu. Ekranda, haber sunucusunun yandan uzayan başının kavunsu görüntüsü kaybolmuş, kalabalık bir mekân görünmeye başlamıştı. Spiker bu sabahın erken saatlerinde Hilton Oteli'nde işlenen cinayeti anlatıyordu. Az sonra cinayetin işlendiği odanın görüntüsü geldi ekrana. Kamera önce odanın içinde dolaşmış sonra yakın plandan bir çekimle, yatağın kenarında boylu boyunca uzanmış Recep Solmaz'ın cesedini göstermişti.</p>

  <p>Gayrı ihtiyari irkildi Cellad.</p>

  <p>Spiker şimdi, maktulün kısa bir özgeçmişini ve memleket ekonomisine katkılarını anlatan bilgileri veriyordu.</p>

  <p>Ufak aşçı dükkânında kimsenin haberle ilgilendiği yoktu. Müşteriler açlıklarını bastırmaya çalışıyorlar, palabıyık patron ise cesedin görüntüsünün ekranda kaybolmasından sonra ilgi ve dikkati azalmış olarak, kürdanıyla dişleri arasındaki artıkları temizlemekle meşguldü.</p>

  <p>Rasim Kara son haber olarak, görevli polis yetkililerinden birinin yaptığı resmi açıklamayı dinledi.</p>

  <p>Alışılagelmiş, sıradan bir polis beyanıydı bu. Tahkikatın derinleştirileceği ve faillerin en kısa sürede yakalanacağı yolunda...</p>

  <p>Haberde Nazan'dan hiç bahsedilmemişti.</p>

  <p>Yerinden kalktı, palabıyık patrona yaklaştı. Telefon etmek istediğini söyledi. Patronun aşçı dükkânının en iyi giyimli müşterisini geri çevirecek hâli yoktu tabii.</p>

  <p>"Buyrun" diye, önündeki ufak masanın üstünde duran telefonu işaret etti. Hatta nezaketen uzanıp Somali'de açlıktan kırılan çocuklarla ilgili yeni bir haberi geçen televizyonun sesini kıstı. Bulunduğu yer, rahat konuşmaya müsait değildi ama aldırmadı Rasim Kara. Kirli ellerle kullanılmaktan yağlı bir görünüm almış olan almacı kaldırdı. Uçakta kendisine verilen zarfın içinde yazılı hastahane telefonunun numarasına baktı sonra ağır ağır tuşlara bastı. Zilin ikinci çalışında hattın öbür ucundan bir kadın sesi yükseldi.</p>

  <p>Dr. Sıtkı Başar'la görüşmek istediğini söyledi. Kadının sesini hemen tanımıştı. Sabah, Nazan'ı getirdiğinde kendilerini içeriye almak istemeyen özel bölüm hemşiresiydi bu. "Kim arıyor?"</p>

  <p>"Bir yakını dersiniz."</p>

  <p>"Üzgünüm efendim ama kendisiyle görüşemezsiniz."</p>

  <p>"Neden?"</p>

  <p>Kadın bir an duraladı. Sanki zorlanıyormuş gibiydi. "Kendileri bir seyahate çıktılar efendim."</p>

  <p>Yalan söylüyordu hemşire. Sesindeki titremeden ve çekinerek konuşmasından anlamıştı bunu.</p>

  <p>"Ne zaman?"</p>

  <p>"Bu sabah efendim."</p>

  <p>İçine düşen şüphe şimdi daha da artmıştı. Polis, Dr. Sıtkı Başar'ı&nbsp; tutuklamış olmalıydı. Neler döndüğünü tam anlayamamıştı, ama bir tersliğin olduğu muhakkaktı. Her halde polis hemşireye baskı yapmış, tevkif olayının şimdilik gizli kalmasını sağlamıştı. Peki, Nazan'a ne olmuştu acaba?</p>

  <p>Bir an tereddüt etti. Dudaklarının ucuna gelen soruyu sormaktan çekindi. Hastahanenin telefonu polis tarafından dinleniyor olabilir miydi?</p>

  <p>Dayanamadı.</p>

  <p>"Nazan Hanım nerede? Beni ona bağlayabilir misiniz?"</p>

  <p>"Kim dediniz?"</p>

  <p>"Nazan Hanım." Hemşire diklenerek sordu:</p>

  <p>"Soyadı yok mu beyefendi? Soyadını söylesenize."</p>

  <p>Rasim Kara göz ucuyla palabıyık patrona baktı. Herif ilgisiz gibi görünüyordu ama çaktırmadan konuşmaları dinliyor gibi geldi Rasim'e. Nazan'ın soyadını veremezdi. Dükkân sahibi az önce televizyondaki haberleri dikkatle dinliyordu, soyadı adamda bir çağrışım yapabilirdi, üstelik hastahane telefonunun da dinlenip dinlenmediğinden emin olamazdı.</p>

  <p>Usulca telefonu kapattı.</p>

  <p>Durum galiba tahmininden de kötüydü...</p>

  <p>Nazan, Mercedes'in rahat koltuğuna gömüldü. Araba yavaş yavaş hastahanenin bahçesinden anayola çıktı. Rasim Kara'nın planlarını altüst edip, kaderinin çizgisini değiştiren polis otoları hâlâ ana girişin önünde duruyorlardı.</p>

  <p>Resmi araçları görünce genç kadın endişe ile bakışlarını arabayı süren Doktor'a çevirdi. Sıtkı Başar kadının endişesini sezinlemişti.</p>

  <p>"Merak etmeyin. Onların sizinle bir ilgisi yok" dedi. Nazan başını önüne eğdi.</p>

  <p>Hayatında yeni sayfa açıldığından emindi. Hep böyle olmuştu zaten. Daima yaşamını erkekler yönetmişti; ömrünün hiç bir döneminde bağımsız, kendi ayakları üzerinde durabilen, hür ve güçlü bir kadın olamamıştı. Şimdi zengin ve sınırsız bir servetin sahibiydi ama yine onlara muhtaç duruma düşmüştü. Her zamanki gibi...</p>

  <p>İçinden isyan etmek geliyordu, öfkeleniyor, içinde biriken hırs ve hiddeti boşaltmak istiyordu. Bunca yıldır daima yanlış bir şeyler yapmıştı. Her seferinde pişman olmuş bundan sonra daha akılcı davranmaya söz vermiş, mantığından ziyade hislerine bağlı kalarak yaşadığından başını bir türlü sıkıntılardan kurtaramamıştı.</p>

  <p>Zenginliği de para etmiyordu şimdi. Bir suçluydu o. Kocasının öldürülme olayına fiilen karışmış bir suçlu...</p>

  <p>Kader yine oyununu oynamıştı kendisine. Belki de başka suçlu aramaya lüzum yoktu. Suçlu kader, değişmez alınyazısıydı.</p>

  <p>Gözleri nemlendi.</p>

  <p>Şu haline bak diye söylendi içinden. Hiç tanımadığı bir erkeğin arabasında bilinmeyen bir geleceğe doğru gidiyordu. İşte gerçek bu kadar acıydı. Göz ucuyla yanında oturan adama baktı. Olgun, kültürlü ve nazikti. İçinde bulundukları anormal şartlara rağmen ağzından kırıcı, incitici kaba hiç bir laf çıkmamıştı. Biliyordu, bundan böyle kendisini o yönetecek, o sahiplenecekti. Yani yeni efendisiydi...</p>

  <p>Neden böyleyim ben diye hayıflandı.</p>

  <p>Aslında ömrünün her safhasında bir erkeğin kendisini sahiplenmesini istemişti. Böyle bir erkeğin kendisini yönlendirip, idare etmesinden yoksun kaldığı zamanlarda, hep boşlukta kaldığı duygusuna kapılmış, aczi ve çaresizliği duyumsamıştı.</p>

  <p>Ve doktor yaşamına giren her erkekten farklıydı. Bunu hissediyordu. İnce ve hassas, kadınlara nasıl yaklaşılmasını bilen biriydi. Yılışık ve sulu asla değildi. Kendisini arzuluyordu tabii, eh bu da son derece doğaldı, her zaman istenilen, arzu duyulan bir kadındı o...</p>

  <p>İşin asıl acı yanı kendi duygularıydı. Erkeklere olan zaafıydı. Bir türlü hakim olamadığı cinsel dürtü ve ihtiraslarıydı. Sekssiz yaşayamıyordu. Diğer kadınlardan farklı olduğunun bilincindeydi. Seks onun vazgeçilmez tutkusuydu, konuştuğu, görüştüğü her erkeğe hep bu zaviyeden bakar, onların yataktaki gerçek enerji ve güçlerini merak ederdi. Bu bir hastalık olmalıydı, evet bir hastalık. Nemli gözlerine karşılık dudaklarında hafif bir gülücük hasıl oldu. Doktoru merak etmeye başlamıştı. Elinde olmayarak, bacak bacak üstüne attı. Eteği yine yukarıya kaymış uzun ve gösterişli bacakları meydana çıkmıştı. Doktor'a bakmamaya gayret etti ama yanındaki adamın dikkatini yola çeviremeyip bacaklarını süzeceğinden emindi. Hislerini kontrol edemiyordu. Hiç bir zamanda edememişti zaten.</p>

  <p>Sıtkı Başar ince siyah çorapların örttüğü mevzun ve gösterişli bacaklara bakmadı. Nasıl olsa ileride buna çok vakti olacaktı. Tecrübeli adam şimdi nefsinden ziyade akıl ve mantığıyla mücadele halindeydi. Yaptığı işin anlamsızlığını ve yüklendiği riskin şiddetinin farkındaydı. Behimi hislerinin tatmini için çok şeyi tehlikeye atmıştı. Acı acı düşündü; zaten yaşamında bin bir problem ve sıkıntı vardı. Meslek hayatı tam bir hay huy içinde geçiyordu. Siyasi ihtirasları başına yeterince dert açmıştı. Ya özel hayatı, ya yalnız kendine ayırabileceği vakit ve mutluluk? O hiç yoktu işte. Yaşı altmışa gelip çatmıştı. İşlerinin dışında, son derece sıradan ve tekdüze bir ömür sürüyordu. Tatile çıkamaz, izin yapamazdı. Hep iş, iş, iş... Bunca para bunca servet, neye yarayacaktı. Belki bir yaş dönemi krizi geçiriyorum diye düşündü. Özel yaşamının tek eğlencesi cuma geceleri katıldığı briç partileriydi.</p>

  <p>Bu gidişi değiştirmeliydi.</p>

  <p>Yaşam bu kadar monoton olamazdı. Nazan ona yavaş yavaş unuttuğu erkekliğini hatırlatmıştı. Çiftliğinde geçireceği günlerin heyecanı yüreğini hoplattı. Kadının teşhir ettiği bacaklarına baktı. Gülümsedi ve gaz pedalına hızla bastı.</p>

  <p>Hüseyin Yenli, Ankara Emniyet Müdürlüğü'ndeki adamıyla yaptığı telefon konuşmasından hiç de memnun kalmamıştı. Telefonu kaparken suratı asılmış, neşesi kaçmıştı.</p>

  <p>Aldığı bilgilere sevinmesi mi yoksa üzülmesi mi gerektiğini kestiremiyordu. Şimdi başına bir de Nazan Solmaz meselesi çıkmıştı. Polisten verilen bilgilere göre maktul Ankara'ya karısıyla gelmişti ve kadın kayıptı...</p>

  <p>Cinayetin işlendiği odada kadına ait şahsi eşyalar bulunmuştu. Ama kadın sırra kadem basmıştı. Şu ana kadar kadından hiç bir bilgi alınamamıştı. Polisin yaptığı tahkikata göre kadının sabahın erken saatlerinde bir adamla oteli terk ettiği otel müstahdemi tarafından polise verilen bilgiler arasındaydı. Kadının cinayetle ilgisi olup olmadığı polis tarafından bilinmiyor fakat bu esrarengiz gaybubeti tuhaf karşılanıyordu. Hatta cinayeti işleyen kişi veya kişilerin kadının canına da kastetmiş olmaları ihtimal dahilindeydi.</p>

  <p>İnfaz projesini bildiği için Hüseyin Yenli bu bakımdan müsterihti. Cellad'ın kadını öldürmesi söz konusu değildi. Yine de içini bir tedirginlik kapladı. Sabahın köründe bu kadın nereye gitmiş olabilirdi? Üstelik sansasyon yaratacak böyle bir cinayet haberi anında bütün memlekette duyulmuş olması lâzımdı ama kadın hâlâ ortalara çıkmamıştı.</p>

  <p>Recep Solmaz'ın karısı hakkında hiç bilgisi yoktu. Zaten Recep Solmaz topluma fazla karışan, reklâmı yapılan basında kendisinden sık sık söz edilen biri değildi. Polisten aldığı bilgiye göre kadının genç ve güzel olduğu söyleniyordu. Aklına, kadına yakıştırmak istemediği başka ihtimaller geldi; ama emin olamazdı, böyle düşünmekliğim için henüz erken diye söylendi.</p>

  <p>Kadın sabahın erken saatinde kocasını otelde bırakıp acaba kimle dışarıya çıkmıştı? Yine polisten aldığı bilgiye göre sabah Recep Solmaz odasında tek başına kahvaltı etmişti. Odaya giren polis görevlileri tek kişilik kahvaltı tepsisini masanın üzerinde bulmuşlardı. Odada cinayetin işlenmesi sırasında mücadeleyi gösteren en ufak bir ipucuna rastlanmamıştı. Bu durumda biraz garibine gitti Hüseyin Yenli'nin, acaba Recep Solmaz canını kurtarmak için niye hiç mücadele etmemişti? Saçsız başını kaşıdı.</p>

  <p>Huzursuzluğu devam ediyordu. Aklına takılan soruların ardı arkası gelmiyordu. İnfaz niye planlandığı şekilde olmamıştı? Celladı böyle acele uygulamaya sevk eden şey neydi? Onun gibi deneyimli ve profesyonel bir katil planı değiştirdiğine göre ortada çok önemli bir şey olmalıydı. Ve bunu yalnız "Kızıl" denen o piç kurusu bilebilirdi. O da ortalarda yoktu.</p>

  <p>Muavini Yüksel Berke denen o itoğlu it de...</p>

  <p>İçindeki huzursuzluk karamsarlığa dönüşmeye başlamıştı. Başkan az sonra İstanbul'a hareket edecekti. Daimi ikametgâhı orasıydı. "Kızıl" denen namussuzun da... Her ikisi de Komite toplantısı için Ankara'ya gelmişlerdi. Fahri Somali'nin ayağını kaydırmak için eline geçen fırsatı galiba iyi kullanamayacaktı. Mutlaka bir şeyler yapması gerekiyordu. Başkanın gözüne girmeli, bu şansı en iyi şekilde değerlendirmeliydi. İçinden küfretti.</p>
</body>
</html>
