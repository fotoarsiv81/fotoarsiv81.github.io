<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Title page</title>
</head>

<body>
  <p>&nbsp;</p>

  <p>Hoparlörün madeni ve cızırtılı sesi, yolcu salonunun ve akustiği bozuk duvarlarında yankılar yaptı. Yer hostesinin hoparlörden yükselen bet sesi, biraz da çağrı donatımının yetersizliğinden, kulakları tırmalıyordu.</p>

  <p>Sedat İlker, okuduğu Milliyet gazetesini katlayıp, yapılan anonsu duymaya çalıştı. İyi işitememekle beraber bu çağrı, onun bineceği uçakla ilgili olmalıydı. Gazeteyi trençkotunun cebine yerleştirip, ayağa kalktı.</p>

  <p>Yolcular üç numaralı çıkış kapısının önünde toplanmaya başlamışlardı bile. Etrafına bakınarak yürüdü. Gözleri tanıdık bir sima aradı. Oldu olası uçak yolculuğunu sevmezdi; lâkin mesleği gereği sık sık buna katlanmak zorunda kalıyordu. Korkardı uçmaktan. İstatistikler en az kazanın hava yollarında olduğunu belirtmelerine rağmen, bu anlamsız korkuyu bir türlü üzerinden atmayı becerememişti. Çoğu zaman işe ekip halinde giderlerdi; o zaman yanındaki arkadaşlarla konuşur, şakalaşır hatta bazen uçağın inip kalktığını bile fark etmezdi. Her yalnız gidişinde ise, içindeki o tedirgin edici yükseklik korkusu, yiyip bitirirdi Sedat'ı. Mecbur kalmadıkça da cam önüne oturmazdı. Gazeteci olmanın verdiği avantajla, çok insan tanır, her yerde bir ahbaba rastlardı. Kapıya yaklaşırken tekrar etrafına bakındı. Hayret, tanıdık hiç bir yüz görememişti bu kez... Kadını da o esnada fark etti.</p>

  <p>Onu görmekte bu kadar geciktiği için de kendi kendine şaştı. Çünkü kadın görülmeyecek, gözden kaçacak, farkına varılmayacak biri değildi.</p>

  <p>Aklına ilk gelen ihtimal kadının yabancı olduğuydu. Türk standartlarının hayli üstünde bir boyu, çok kısa kesilmiş platine saçları vardı.</p>

  <p>Gözlerini bir süre alamadı kadının üstünden. Aprona açılan çıkış kapısına yakın duruyordu. Çevresinde erkekler bir halka oluşturmuşlardı. Çoğu, arzu ve ihtirasla kadına yiyecek gibi bakıyorlardı.</p>

  <p>Gülümsemekten kendini alamadı Sedat. Toplum içinde bir kadına doğru dürüst bakmayı bile beceremiyoruz diye hayıflandı.</p>

  <p>Ama nazarlarını da platine saçlardan alamadı...</p>

  <p>Kadını biraz daha yakından görebilmek için kapıya yaklaştı.</p>

  <p>Yalnız fiziğiyle değil, giyimiyle de dikkat çekiciydi. Sırtına yarım astragan ceket, siyah kısa bir etek, aradan görebildiği kadarıyla muntazam ve uzun bacaklarına da siyah file çorap giymişti. Boyuna göre pek de büyük görünmeyen ayaklarında yine aynı renk süet ayakkabılar vardı. Kadının büründüğü siyah renk ile saçının açıklığı tam bir tezat oluşturuyordu. Önce yalnız sanmıştı kadını.</p>

  <p>Yanındaki kısa boylu, göbekli, saçları dökük kalantor tipli adamı neden sonra fark etti. Yüzü yabancı gelmemişti ama kim olduğunu çıkaramadı. Sırtında lacivert kaşmir pardösüsü, elinde de ince, yılan derisinden yapılmış bir evrak çantası taşıyordu. Para babası bir iş adamı olduğu belliydi. Soğuk ve anlamsız yüzünün, kibirli ve dünyaları ben yarattım diyen bir ifadesi vardı.</p>

  <p>Sedat, adamın, kadına mülkiyetindeki her hangi sıradan bir eşya gibi davrandığı hissine kapıldı nedense. Aralarındaki yaş farkına bakılırsa metresi olmalı diye düşündü. Daha fazla da ilgilenmedi zaten.</p>

  <p>Kapılar açılmış, yolcular apronda bekleyen otobüse doğru koşuşturmaya başlamışlardı. Sedat, itiş kakış arasında otobüsün deri tutanaklarından birine yapışırken, biri parmağının ucuyla omzuna vurdu. Dönüp, baktı. Hürriyet gazetesinden spor muhabiri Kemal'di. Sonunda tanıdık birine rastlamanın sevinciyle gülümsedi. Kemal ilaç gibi gelmişti ona. Geveze denecek kadar çok konuşan, mevzuu dağarcığı hiç tükenmeyen, konudan konuya atlayan, şakacı, neşeli bir arkadaştı. Uçma korkusu yenilmiş sayılırdı artık. "Ne haber? Sende mi maça?" diye sordu.</p>

  <p>İkisi de spor muhabiriydi ve gece oynanacak lig maçının kritiği için gazetelerince görevlendirilmişlerdi.</p>

  <p>Uçağa binince yan yana oturdular ve koyu bir muhabbete daldılar.</p>

  <p>Spor yazarlarının iki sıra önünde, cam kenarındaki koltuklarda, genç bir çift yer almıştı. Adam otuz beş, kadın otuz yaşlarında olmalıydı.</p>

  <p>Birbirlerine ilgisiz görünüyorlardı.</p>

  <p>Adam oturur oturmaz cebinden çıkardığı kitabı okumaya dalmış, genç kadın ise boş nazarlarla uçağın kalın camından gözüken pistteki diğer uçakları seyre başlamıştı.</p>

  <p>Uzun zamandır yağışlı ve yoğun gri bulutlarla kaplı İstanbul seması, o sabah ısıtıcı olmayan fakat pırıl pırıl parlayan bir kış güneşiyle kaplıydı. Uçağın camından içeriye süzülen ışıklar, genç kadının uzun sarı saçlarına yansıyor, başında titrek ışıklar saçarak oynaşıyordu. Genç kadının profilden görünen yüzü, bir heykeltıraşın elinden çıkmış gibi muntazam hatlarla çizilmişti. Ufak ve kalkık burnu, hafif etli dudağı, yanağına gölgeler bırakan uzun kirpikleri vardı. Yüzünde hiç makyaj olmamasına rağmen canlı ve çekici görünümü, insanda nefes kesecek kadar heyecan yaratabilirdi. Ama yanındaki adamın bu heyecandan hiç nasibini almadığı halinden belliydi. Genç kadının dalgın bakışlarla dışarıyı süzerken, ince uzun ve bakımlı parmaklarıyla devamlı sol elindeki nikâh halkası ile sinirli sinirli oynadığının farkında bile değildi. Eğilmiş, devamlı burnunun üstüne düşen kalın camlı gözlüklerini yukarıya iterek, kitabını okumaya devam ediyordu.</p>

  <p>Genç kadın birden nazarlarını yanındaki adama çevirerek "Erol" dedi. Sanki uzun zamandır beynini kemiren sıkıcı bir konuyu nihayet kocasına açmak zorunluluğunu duyan biri gibi. Adam gözlerini okuduğu kitaptan ayırmadan: "Ne var?" diye sordu.</p>

  <p>Öyle ilgisizdi ki, kadının ses tonundaki titremeyi bile anlamaz gibi davranmıştı. Ya da gerçekten anlamamıştı.</p>

  <p>Sustu kadın. Sözünün devamını getiremedi. Sadece kocasına baktı üzüntüyle. Adam üstelemeyince nazarlarını çevirip, pistteki uçakları seyre devam etti. Konuşmanın hiçbir anlamı yoktu. Konuşsa da hiç bir yararı olmayacağına emindi zaten.</p>

  <p>Göz pınarlarında oluşan bir kaç damla yaşı, hissettirmeden parmaklarının ucuyla silmeye çalıştı.</p>

  <p>Kargo uçağa yükleniyordu ve kapı henüz kapanmamıştı. Otobüs, terminalden geriye kalan yolcuları getirmek için ikinci seferini yapıyordu. Bu kez otobüsün içinde daha az yolcu vardı. Dr. Sıtkı Başar hızlı adımlarla uçağın merdivenlerini çıktı. Kapıda yolcuları karşılayan güler yüzlü hosteslere soğuk bir selâm verdi. Ağarmış saçları, çenesindeki top sakalı, zayıf ve uzun boyuyla dikkat çekici bir tipti. Uçaktaki yolcuların çoğu, göz ucuyla, yaşı biraz ilerlemiş ama havasından hiç bir şey kaybetmemiş olan adamı beğeniyle süzdüler. Beyaz trençkotunu koluna almıştı. Sırtına metal düğmeli lacivert blazer mavi bir gömlek giymiş, enine çizgili bir kravat takmıştı. Ceketinin üst cebinde ne olduğu anlaşılmayan, kraliyet ya da kulüp arması gibi motifli bir amblem dikilmişti. Gözleriyle uçağın içini şöyle bir tarayıp, boş yer aradı. Sonra hostesin boş bir yer göstermek için yanına yaklaşmasına aldırmadan, arkalara doğru yürüdü ve iri yarı, şişman bir adamın yanına oturdu.</p>

  <p>Yanındaki adamı hiç tanımıyormuş gibi davrandı. Ancak onları izleyen usta bir göz, iri yarı şişman adamın, Doktor uçağa bindikten sonra rahatlayıp gevşediğini ve yüzündeki huzursuz ifadenin kaybolduğunu farkedebilirdi.</p>

  <p>Uçağın kapısı kapandı. Az sonra hostesler sayımı yapıp, pilot kabinine yollandılar. "Sigaralarınızı söndürünüz, kemerlerinizi bağlayınız" yazısının ışıkları yandı. Motorlar homurdanmaya başladılar. Türk Hava Yolları'nin TK 124 sefer sayılı İstanbul-Ankara uçağı harekete hazırdı artık.</p>

  <p>Spor yazarlarının ikisi de genç ve bekârdı. Sedat İlker hâlinden memnun, arkadaşıyla derin bir sohbete daldı ve uçağın kalkarken duyduğu heyecanı hissetmedi bile. Kemal her zamanki coşkulu haliyle, anlattıklarını biraz da abartarak konuşmayı sürdürüyordu.</p>

  <p>Kalkıştan biraz sonra Sedat'ın gözleri, koltuk aralığından, iki sıra önde oturan uzun sarı saçlı kadına takıldı. Adlandıramadığı garip bir heyecan benliğini kapladı birden. Kadının güzelliğinin ruhunda yarattığı etkiden ziyade, göz pınarlarında oluşan damlacıkları üzüntü ve çaresizlikle silişinden müteessir oldu. Yanında oturan arkadaşının anlattıklarını dinler gözükerek, dikkatini kadının üzerinde yoğunlaştırdı. Kalbi hızlı hızlı atmaya başlamıştı. Bakışlarını kadının yandan görebildiği yüzünden alamıyordu. Farklı bir güzelliği vardı. Birden aklına terminalde gördüğü o uzun boylu, yabancıya benzeyen platine saçlı kadın geldi. Gayri ihtiyari, nerede oturduğunu görebilmek için etrafına bakındı. Göremedi. Beyninde oluşan bir çağrışımla iki kadını mukayese etmek ihtiyacını duymuştu. Aslında müşterek hiç bir yanları yoktu. Kuşkusuz ikisi de çok güzel kadınlardı. Biri frenklerin "fam fatal" dedikleri cinsten, yakıcı ve yıkıcı ama kesinlikle erkek ruhunu derinliğine etkileyecek yanı olmayan, sadece cinsel arzuları çağrıştıran sıradan bir kişilik sembolü, diğeri ise insanda temiz ve ulvi duyguları coşturan, hatları bedii güzelliğin sınırlarını zorlayan, yumuşak munis ve şefkatle okşanma hissi yaratan iki ayrı tipin seçkin örnekleriydi. Neden böyle bir benzetme yaptığına kendi de şaştı.</p>

  <p>Gülümsedi genç adam. Pencere önündeki uzun sarı saçlı kadının iyice etkisinde kalmıştı galiba... "Hey, beni dinlemiyor musun? Yoksa anlattığım fıkrayı beğenmedin mi?" Sedat irkilerek arkadaşının yüzüne baktı. "Şey, affedersin" dedi. "Galiba biraz daldım."</p>

  <p>Motorların yarattığı biteviye homurtu sürüyordu. Uçak rotasına girmiş, gereken irtifayı bulmuştu. Kalkıştan on dakika sonra hostesler, önlerindeki servis arabasını iterek çay ve kek ikramına başlamışlardı.</p>

  <p>Dr. Sıtkı Başer, kimsenin kendisiyle ilgilenmediğine kanâat getirdikten sonra ceketinin iç cebinden çıkardığı kalınca bir zarfı, yanında oturan iri yarı adama uzattı. Şimdiye kadar tek kelime konuşmamışlardı.</p>

  <p>Adam zarfı çabucak aldı. Aceleyle açıp, içine bir göz attı. Bir süre zarftan çıkan fotoğrafa dikkatle baktı. Belli belirsiz homurdanırken "anladım" veya "tanıdım" dercesine başını salladı. Doktor rahatlamıştı; derin derin soludu.</p>

  <p>Hostesler çay servisi için onlara doğru yaklaşıyorlardı. İri yarı adam zarfı cebine indirirken fısıltı halinde:</p>

  <p>"Geç kaldın. Bir daha tekerrür etmesin. Ben işimde çok titizimdir" diye homurdandı. Doktor hiç sesini çıkarmadı. Yüzü korkudan sararmıştı.</p>

  <p>"Tuvalete gitmeliyim" dedi platine saçlı kadın.</p>

  <p>Kel kafalı, kısa boylu adam donuk nazarlarını üzerine çevirip, dik dik baktı.</p>

  <p>"Kendini kontrol etmeyi hiç beceremeyeceksin" diye söylendi. Biraz fırlak olan gözlerinde küçümseyen bir ifade vardı.</p>

  <p>"Ne yapayım, elimde değil."</p>

  <p>"Sık dişini, bir saat sonra otelde oluruz."</p>

  <p>"Deli misin ayol? Bir saat nasıl dayanırım?"</p>

  <p>Adam kucağındaki dosyaya eğilip:</p>

  <p>"Hadi git öyleyse" diye mırıldandı.</p>

  <p>Kadın çantasını alıp, ayağa kalktı.</p>

  <p>Uçağın dar koridorunda salınarak yürürken bütün gözler üzerine çevrildi. Beğenilerek seyredilmenin verdiği hazla, biraz da kırıtarak, uçağın kuyruk kısmındaki tuvalete doğru yürümeye başladı. Kemal arkadaşını dürtüp:</p>

  <p>"Şu gelen pilice bak yahu" dedi. "Nasıl oldu da daha evvel gözümden kaçtı, anlamadım." Sedat gülümsedi.</p>

  <p>Kadın yaklaşıyordu. Tam önlerinden geçerken gözlerini Sedat'a çevirip, manidar biçimde baktı. Dudakları belli belirsiz kıvrılmıştı, sanki tebessüm eder gibi.</p>

  <p>Sedat'ın bakışları da çok kısa bir zaman için kadının gözlerine takıldı. İrkilmiş hatta biraz da şaşırmıştı genç adam. Kadın tuvalete doğru yanlarından geçip uzaklaşınca Kemal arkadaşının kolunu tuttu.</p>

  <p>&ldquo;Yahu sen bu kadını tanıyor musun?"</p>

  <p>"Hayır" diye yanıtladı Sedat içtenlikle.</p>

  <p>"Numara yapma, baksana sana gülümsedi. Gözlerimle gördüm. Merak etme oğlum, arabana taş koymayız ama anlayalım, kimin nesi kimin fesi. Nerede tavladın?"</p>

  <p>"Vallahi tanımıyorum" diye ısrar etti Sedat.</p>

  <p>"Hadi oradan palavracı... Benden sır çıkmayacağını bilirsin. Konuş da anlayalım. Bu güzel hatun yengemiz mi olur?"</p>

  <p>"Dedim ya, tanımıyorum. İlk defa bu sabah terminalde gördüm; inan bana." Kemal sırıttı. Arkadaşına inanmamıştı.</p>

  <p>"Öyleyse hiç durma koş peşinden, baksana düpedüz sana pas verdi. Kaçırılacak bir fırsat değil. Kadın bir afet yahu..."</p>

  <p>İçinde garip bir sıkıntı hissetti genç gazeteci.</p>

  <p>Arkadaşının teşhisi doğruydu galiba. Sonra bu ihtimali aklından kovmaya çalıştı. O bir gazeteciydi, her gün gazetesinin spor sayfasında resmi çıkardı, vatandaşın suratına âşinâ olması çok doğaldı. Biraz da meşhur olmanın sonucuydu bu.</p>

  <p>Ama onun gibi bir kadın acaba futbolla ne kadar ilgilenir, gazetelerin spor sayfalarını ne ölçüde okurdu ki, kendisini resimlerinden tanımış olsun?</p>

  <p>Belki beni birine benzetmiştir diye düşündü. Lakin kadının dudaklarında belli belirsiz oluşan tebessüm, tanıdık birine verilen selâma benzemiyordu. Yoksa kadın, Kemal'ın dediği gibi, kendisine pas mı vermişti? Beyni bir süre bu suale cevap aramakla meşgul oldu.</p>

  <p>Sonra ani bir çağrışımla gözleri iki sıra ötede oturan uzun sarı saçlı kadına takıldı.</p>

  <p>Kadın ağlamıyordu artık. Yine de yüzündeki o mahzun ifade kaybolmamıştı. Sedat, kadına baktıkça ruhunda hâsıl olan duygusal titreşimlere engel olamıyordu. İçinden "Ben toy bir aşık değilim, ilk görüşte aşka da inanmam" dedi, sonra arkadaşına dönüp, sohbete devam etmek istedi.</p>

  <p>Acaba hangi konuda konuşuyorlardı, hatırlayamadı...</p>

  <p>Susmayı yeğledi. Nasıl olsa Kemal, ikisine de yetecek kadar gevezelik ederdi.</p>

  <p>Platin saçlı kadın tuvalete girince, telaşla içerden mandalı çevirip kapıyı kilitledi. Aslında tuvalet ihtiyacı yoktu.</p>

  <p>Klozetin üstüne oturup, titreyen parmaklarıyla çantasını açtı. Ufak bir bloknota acele acele bir şeyler karalamaya başladı. Yalnız kalınca yaşadığı korku tüm benliğini kaplamıştı. Başka çaresi yoktu. Bu son şansı olabilirdi...</p>

  <p>Uçağın sarsıntısından yazdıkları çok şekilsiz olmuştu. Yazdıklarını okudu, beğenmedi. Hiç bir anlamı olmayan, abuk subuk bir ifadeydi. Hele hadiselere yabancı birinin yazdıklarından bir anlam çıkarması olanaksızdı.</p>

  <p>Kâğıdı yırtıp, klozetin içine attı.</p>

  <p>Yenisini yazmaya başladı.</p>

  <p>Dışarıda biri kapıyı tıkırdatıyordu.</p>

  <p>"Lanet olsun, burada bile rahat yok" diye homurdandı ama oralı olmadı, yazmaya devam etti.</p>

  <p>Son şansını elinden geldiği kadar iyi kullanmalıydı.</p>

  <p>Tekrar tekrar okudu yazdığı notu. İnşallah bir yararı olurdu.</p>

  <p>Dışarıdaki kişi ısrarla tıkırdatıyordu kapıyı. Kadın, ufak bloknot yaprağını avucunun içinde sıkı sıkıya kavradı. İşin zor faslı şimdi başlayacaktı. Kapıyı açıp, dışarı çıktı.</p>

  <p>Kapı önünde, kucağındaki üç dört yaşındaki bir bebekle bekleyen hanım yolcu, kadına kötü kötü baktı.</p>

  <p>Platine saçlı kadın, kendini toparlamaya çalıştı; sonra koridor boyunca o ahenkli yürüyüşüyle ilerledi. Bu işi başarmalıydı.</p>

  <p>Belki de ömründe ilk kez, herkesin bakışlarının üstünde toplanmasından şikâyetçi oldu. Yapacağını kimsenin fark etmemesi lâzımdı.</p>

  <p>Özellikle de arkalarda oturan o iri yarı adamın...</p>

  <p>Uçağa girer girmez onu görmüştü. Onu iyi tanırdı. Ve de çok korkardı. Çünkü adam birinci sınıf kiralık katildi.</p>

  <p>Hem de uluslar arası...</p>

  <p>Ne yazık ki üç sene metresliğini yapmış ve elinden zor kurtulmuştu.</p>

  <p>Kadın sarsak adımlarla yürümeye devam etti. İri yarı adamın gözleri kadına çevrildi.</p>

  <p>Kökleri maziden gelen bir hırs ve ihtirasla onu takip ediyordu.</p>

  <p>Giyimi, kuşamı, saçının rengi ve biçimi değişmişti ama Nazan, hep o Nazan'dı. İblisin ortağı, kahpe Nazan.</p>

  <p>Anıları canlandı birden Onu tanıdığında körpecik bir kızdı. Ama sonraları hayatına giren en ateşli kadın olmuştu. Onunla geçirdiği üç yılın mutluluğunu hiç bir kadın verememişti bir daha. Onu bırakmamalıydım diye hayıflandı.</p>

  <p>Çok yalvarıp yakarmıştı kız, "zengin birini buldum, evleneceğim" diye. O da kabul etmişti.</p>

  <p>En adi orospu bile olsa, her kadın önünde sonunda evlenmeyi hayal ederdi. O ise evlenip, bir aile hayatı kuramazdı. İşi buna elvermiyordu. Evlenmeyi düşünse mutlaka Nazan'ı&nbsp; karı olarak alırdı. Hatta bu düşüncesi bu gün için bile geçerliydi.</p>

  <p>Ama o yalnız yaşamaya mahkûm bir adamdı. Onun mesleği evliliğe, çoluk çocuğa karışmaya gelmezdi.</p>

  <p>Kadının arkasından bakakaldı.</p>

  <p>Acaba kendisini görmüş müydü? Kim bilir belki de... Görse bile görmezliğe geleceğinden emindi. Nazan katı ve hissiz bir kızdı. Sevmeyi asla bilmezdi. Dini, imanı paraydı. Sadece paraya tapardı o... Bir yılan gibi kıvrak vücudunu, bembeyaz tenini anımsadı. Yataktaki cevvaliyeti, hareketliliği, çıldırtırdı adamı. Doymak bilmezdi. Hele bir çıkarı ve menfaati oldu mu, seviştiği erkeği arzunun doruklarında dolaştırmayı çok iyi becerirdi...</p>

  <p>Onu öldüresiye dövdüğü geceyi hatırladı. Bir arkadaşının koynundan çekip çıkarmıştı. Bu da Nazan'ın sonu olmuştu zaten. O gece çırılçıplak kapının önüne koyuvermişti...</p>

  <p>Biraz daha kilo almış, daha bir olgun hâle gelmişti kadın. Şimdi, gençlik yıllarına göre çok daha çekiciydi.</p>

  <p>İri yarı adam içini çekti.</p>

  <p>Düşündükçe ateş basıyordu. Bir ay sonra yalvararak kapısına gelen Nazan'ı&nbsp; affetmiş, onu bağışlamıştı. Merhametinden değildi bu. Sadece teninin yakıcı sıcaklığına, derisine, etine duyduğu hasrettendi...</p>

  <p>Sonra olaylar birbirini kovalamış, iş için İtalya'ya gitmişti. Nazan'dan uzak kaldığı iki ay içinde, orada bir İtalyan kadınla tanışmış, hayatına yeni bir renk ve hareket gelmişti. O zaman zarfında Nazan'ın uslu durmadığından da emindi ama fazla üstüne düşmemişti, hayatındaki yeni İtalyan kadın tüm ihtiyaçlarına cevap veriyordu. Dönüşte kadını Türkiye'ye beraberinde getirmişti. Nazan'ın ise hiç bir itirazı olmamıştı buna. Bazen ikisiyle birlikte yatağa girdiği bile olmuştu. Sonraları Nazan, zengin birisini bulduğunu söyleyerek evlenmek istediğini bildirmiş, o da rıza göstermişti. Şimdi hata ettiğini anlıyordu adam.</p>

  <p>Birden deli gibi onu arzuladığını fark etti... Tıpkı iyi cins bir şarap gibi, geçen yıllar onu daha da mükemmelleştirmişti...</p>

  <p>Platine saçlı kadın tam spor muhabirlerinin önünden geçerken tökezlendi. Sedat yerinden fırlayıp tutmasa, düşecekti.</p>

  <p>Kadın tam bir hanımefendi edasıyla teşekkür etti. Genç adam yere düşen çantayı alıp, kadına teslim ederken Nazan'ın dudaklarında ölçülü bir tebessüm belirdi.</p>

  <p>O ana kadar her şey olağandı. Basit bir ayak sürçmesi. Hareketli bir vasıtanın içinde, herkesin başına gelebilecek sıradan bir kaza.</p>

  <p>Ama Sedat, çantayı kadına teslim ederken Nazan'ın sıcak ve yumuşak teninin eline normalden fazla değdiğini ve uzun parmaklarının ustalıkla kıvrılarak avucuna bir kağıt sıkıştırdığını hayretle fark etti.</p>

  <p>Gerçekten şaşırmıştı. Bozuntuya vermedi. Ama kadının bu davranışı hoşuna gitmemişti. Kadının ikinci kere teşekkür etmesine, bir kaşını kaldırarak soğuk bir şekilde mukabele etti. Kadınların bu tür yakınlık göstermelerinden hazzetmezdi, hele evli bir kadının muhtemel bir randevu talebinden. Yanılmamıştı, kadın giyim kuşamından, boyalı frapan saçlarından da belli olduğu gibi hafif ve hoppa bir yaratıktı.</p>

  <p>Yerine otururken, avucundaki kâğıdı, kimseye çaktırmadan, ceketinin yan cebine soktu. İçinden de "İnşallah Kemal görmemiştir" diye dua etti. Yoksa arkadaşı "Ben sana demedim mi?" diye yeniden lâf atmaya başlayacaktı.</p>

  <p>Yerine oturunca yan gözle Kemal'e baktı. Sırıtıyordu arkadaşı...</p>

  <p>Uçak, Esenboğa hava alanına tam zamanında indi. Ankara'da İstanbul'un aksine, insana kasvet veren, kapalı ve sıkıcı bir hava vardı. Yağış olmamakla beraber, kuzeydoğudan yaklaşan koyu gri, kesif bulutlar göğü kaplamıştı. Yağmur yaklaşıyordu.</p>

  <p>Sedat, uçağın merdivenlerinden inerken dondurucu rüzgâr iliklerine kadar işledi. Üzerindeki trençkot ince gelmişti; keşke daha kalın bir şey giyseydim diye hayıflandı. Kemal'le beraber şehre taksi yerine, Hava Yolları'nın otobüsüyle gitmeyi tercih ettiler.</p>

  <p>Sedat, otobüste uzun sarı saçlı kadını tekrar gördü. Bir daha rastlamayacağını sandığı kadının yüzüne son kez bakmak geldi içinden. Öyle ya, nasıl olsa onu bir daha görmesi mümkün olmayacaktı. Koyu lacivert gözleri şahaneydi. İnsan yüzüne bakınca irkiliyor, afallıyor ve nazarlarını bu muhteşem gözlerden alamıyordu. Şahane olan yalnız gözleri değildi ki, hafif kalkık burnu, sihirli gibi parıldayan gergin cildi ve en önemlisi tüm çehresini kaplayan asil ifadesiydi. Otobüsün dar koridorunda karşı karşıya gelmişlerdi.</p>

  <p>Onu bu kadar yakından ve cepheden ilk defa görüyordu. Etki altında kalarak adeta yerinde sallandı. Kadın lacivert, gözlerini sabit bir noktaya dikmiş, çevresiyle ilgisiz, donuk ve hareketsizdi. İnce kaşlarından biri, doğal bir görünümle hafif yukarı kalkmıştı. Suratındaki bezgin ve yorgun ifadeye ayrı bir özellik katıyordu. Gazetecinin hayranlık dolu, beğeniyle üstüne çevrilmiş bakışlarının farkında bile değildi.</p>

  <p>Kemal arkadan itelemese, Sedat belki bir süre daha şaşkın şaşkın genç kadını seyre devam edecekti. Mıhlanıp kaldığı yerden kımıldarken, yan gözle de kadının arkasındaki kalın gözlüklü adama baktı. Kocası olmalıydı.</p>

  <p>Uçaktayken adama pek dikkat etmemişti. Sünepe, gösterişsiz bir adamdı. Kısa boyu, kıvırcık saçları, ileri derecede miyop olduğunu gösteren kalın camlı gözlükleriyle hiç de sevimli gelmedi Sedat'a. Genç gazeteci bir an, içinde oluşan duygulardan utandı. Kadınla fazla ilgilenmişti. Emindi; yüzünde oluşan hayranlığın yarattığı şaşkınlığı kim görse rahatlıkla anlardı.</p>

  <p>Neyse ki adam çevresiyle çok ilgisizdi. Ceplerini karıştırıyordu ve Sedat'a bakmamıştı bile. Başka bir yere oturmalıydılar fakat Sedat elinde olmadan, sanki manyetik bir çekim alanına girmişçesine, geri dönerek tam arkalarındaki koltuğa oturdu.</p>

  <p>İlk defa Kemal'ın varlığından sıkılmıştı. Her düş gücü kuvvetli insan gibi zengin ve parlak muhayyilesiyle, etkisi altında kaldığı kadının arkasına otururken, bu kısa sürecek yolculuk sırasında onun varlığının ruhunda yarattığı fırtınayı doyasıya yaşamak, hayal gücünü tam kapasite ile çalıştırmak istiyordu.</p>

  <p>Alt tarafı şehrin merkezine kadar sürecek kısa bir otobüs yolculuğuydu bu. Sonra her şey bitecek, yollar ayrılacak ve bu güzel kadını bir daha asla göremeyecekti.</p>

  <p>Tuhaf bir uçak yolculuğu yapmıştı. Aynı dakikalar içinde kimsenin ilgilenip, güzelliğini fark edemediği bir kadının etkisinde kalmış, buna karşın, tüm erkek yolcuların yaklaşmak için yanıp tutuştuğu bir âfet, görüşüp randevulaşmak için eline bir kağıt parçası sıkıştırmıştı. Evet, şu yaşam denilen şey çok tuhaftı.</p>

  <p>İlgi duyduğu kadın onun varlığından bile haberdar değildi. Oysa buluşmak için eline pusula sıkıştıran platine saçlı kadın, onu hiç mi hiç ilgilendirmiyordu. Acaba kadın pusulaya ne yazmıştı?</p>

  <p>Umursamadı. Hatta bir an cebinden çıkarıp okumadan atmayı düşündü, sonra vazgeçti. Kemal durumu anlarsa, yine tatsız tatsız konuşmaya başlardı...</p>

  <p>Dr. Sıtkı Başar kendi adını taşıyan özel hastanesine geldiğinde saat on ikiyi geçiyordu. Son model 200 E Mercedes'ini yalnız kendisine ayırdığı, görkemli bahçedeki geniş alana park etti. Bu alana başka araba bırakılamazdı.</p>

  <p>Doktor yorgunluktan gözlerini ovuşturdu. Bir süre arabadan çıkmadan oturduğu koltukta düşüncelere daldı.</p>

  <p>İki gün önce gittiği İstanbul'dan ancak bu sabah dönme imkânını bulmuştu. Yorgun ve sinirliydi. Doğruca evine gitmeyi, dinlenmeyi isterdi ama hastahanenin başında bulunmak, olmadığı zaman zarfındaki gelişmeleri öğrenip, ilgililerden rapor almak zorundaydı.</p>

  <p>Sıtkı Başar Hastahanesi, başkentin en mükemmel ve en modern tıbbi cihazlarıyla teçhiz edilmiş yegâne özel sağlık merkeziydi. Her türlü teknik beceriyi gerektiren ameliyatların yapıldığı, teşhis ve tedavinin en başarılı uygulandığı hastahane olmak sıfatını taşıyordu. Şöhreti bütün memleket düzeyine yayılmıştı. Bu şöhret uzun yıllar süren meşakkatli bir uğraşın sonucuydu. Doktor oturduğu yerde esnedi, sonra kapıyı açıp ağır ağır arka taraftaki servis girişine doğru yürüdü. Hastahane binasının arka tarafında idari bölümler vardı. Ana girişten, idari bölümlere gidişi sağlayan geniş bir koridorun mevcudiyetine rağmen, Doktor, daha ziyade hasta yakınlarının kullandığı bu koridoru tercih etmez, kendisine ayırdığı özel bölüme çoğunlukla arka bahçeden geçerdi.</p>

  <p>Yine öyle yaptı. Çok acele etmesi gereken bir telefon vardı. Bahçede karşılaştığı hastahane personelinin saygı ve çekinerek verdikleri selamları soğuk tebessümlerle geçiştirerek üç bölümden oluşan özel dairesine girdi.</p>

  <p>Sekreter kız heyecanla ayağa fırladı. Onu bu saatte karşısında görmeyi beklemediğinden yüzü kızardı. Kendisine çeki düzen verip, "hoş geldiniz" anlamında bir şeyler fısıldadı. Sonra bir suçlu gibi, patronunun olmadığı üç gün zarfında topladığı notları ince bir klasörün içine yerleştirerek arkasından odaya daldı.</p>

  <p>Sekreter beş yıldır doktorun yanında çalışıyordu. Huyunu suyunu gayet iyi öğrenmişti. Patronun gergin ve yorgun olduğu yüzünden belliydi. Normal zamanlarda gayet kibar ve nazik olan doktorun sinirlendiği zamanlarda da çok kırıcı ve küstah olduğunu tecrübeleriyle öğrenmişti.</p>

  <p>Kız daha ağzını açmadan, "Hepsi beklesin, yalnız kalmak istiyorum" diyen sesini işitti. Geriye dönüp kapıyı kapatırken, "Bana şimdilik hiç bir telefonu bağlama" diyen otoriter sesi geniş odada yankılar yarattı.</p>

  <p>"Eyvah" dedi kız içinden. "Bu gün çekeceğim var."</p>

  <p>Doktor odasında yalnız kalınca pencerenin kenarına gidip, ince tüllerin ardından görünen bahçenin yeşilliklerini seyre daldı. Bir süre düşünceli ve hareketsiz kaldı. Kanlanmış gözlerindeki yorgun ve bezgin ifadeden, sıkılmışlığı, çaresizliği açıkça okunuyordu. Alışılmış kişiliğine ters düşen bir kararsızlıkla masası üzerindeki özel telefonuna yürüdü.</p>

  <p>Almacı kaldırmadan evvel bir kaç saniye tereddüt etti. Yapabileceği başka bir şey yoktu. Yavaş yavaş parmağını tuşlara dokundurdu. Numara hemen düşmüş, karşı tarafın zili çalmaya başlamıştı. Üçüncü zilden sonra telefon açıldı.</p>

  <p>Boğuk bir erkek sesi, "Alo" dedi. Doktor sesi tanımıştı. Belli belirsiz bir titreme vücuduna yayıldı.</p>

  <p>Hemen cevap veremedi. Heyecanını yenmeye çalışıp, genzini temizledi.</p>

  <p>Sonra fısıltı halinde, "Ben Posta'yım" dedi.</p>

  <p>"Posta" onun kod adıydı. Ama bu ada hiç ısınamamıştı...</p>

  <p>Telefondaki boğuk ses:</p>

  <p>"Hat temiz mi?" diye sordu. Doktor:</p>

  <p>"Evet, evet. Bu benim özel hattım" diye cevapladı.</p>

  <p>"Konuş Posta, ben Şahin'im."</p>

  <p>Doktor bir an duraladı.</p>

  <p>"Beklenen kişi bu sabah İstanbul'dan geldi, efendim."</p>

  <p>"İyi. Rezervasyon yapılan otele yerleşti mi? "</p>

  <p>"Şu anda orda olması lâzım efendim."</p>

  <p>"Ya para? Ücretinin yarısı ödendi mi? "</p>

  <p>"Evet, ödendi."</p>

  <p>"Başka bir isteği oldu mu?"</p>

  <p>Doktor Sıtkı Başar yutkundu.</p>

  <p>"Hayır, olmadı efendim."</p>

  <p>"Güzel... Öyleyse her seyyarın planlandığı gibi yapılacak."</p>

  <p>Bir an sessizlik oldu. Telefonun öbür ucundaki tok ses:</p>

  <p>"Bu gün, istediği emaneti ona siz götüreceksiniz, anlaşıldı mı?" dedi.</p>

  <p>Doktor'un kaşları çatıldı, yüzü gerildi.</p>

  <p>"Ama bu çok mahzurlu" diye itiraz edecek oldu. Sesi inler gibi çıkmıştı. "Ben bu şehirde çok tanınan bir kişiyim. Her an tanıdık biri tarafından görülebilirim. Bu çok tehlikeli değil mi? Bu riski göze alamayız. Acaba benim yerime tanınmayan bir adamımızı gönderemez miyiz?"</p>

  <p>"Komite böyle karar verdi. Emaneti siz götüreceksiniz Posta." Doktor başını önüne eğdi.</p>

  <p>Yapılacak bir şey yoktu. Komite öyle karar verdiyse, mutlaka öyle yapılmalıydı. Çaresiz bir ifadeyle: "Emredersiniz" dedi. Karşı taraf telefonu kapattı.</p>

  <p>Hemen hemen Doktor'un hastahaneye girdiği saatlerde, iri yarı şişman adam da Ankara Hilton Oteli'nin resepsiyonuna doğru yürüyordu.</p>

  <p>Hantal görünümüne rağmen yere sıkı basan, atik ve güçlü biriydi. Çok ender içki içmesine rağmen yanakları karaciğerinden rahatsız biri gibi kıpkızıldı. Cilt sathına yakın kılcal damarları, haritadaki nehirler gibi yüzünü kaplamıştı.</p>

  <p>Yaşını kestirmek mümkün olmuyordu. Sırtında ceketle palto karışımı siyah meşinden yapılmış bir mont, ayağında altı lastik botlar vardı.</p>

  <p>Serj pantolonunun dizleri ütüsüzlükten buruşmuştu. Görünümüyle otelin lüks havasına hiç uyum sağlamıyordu.</p>

  <p>Resepsiyon memuru yeni gelen misafirine, biraz da beğenmediğini ihsas eden ses tonuyla, "Evet?" dedi.</p>

  <p>Adam, memurun kendisini küçümsediğini hemen sezinlemişti. Ama derin iş tecrübesi bu gibi ahvalde nasıl davranılması gerektiğini iyi bilmesi için yeterliydi.</p>

  <p>En ufak bir kızgınlık emaresi göstermeden:</p>

  <p>"Adıma bir rezervasyon yapılmıştı" dedi.</p>

  <p>Sanki memur bir yanlışlık yapıldığına emincesine:</p>

  <p>"Adınız?" diye sordu.</p>

  <p>"Cemil Tunalı."</p>

  <p>İri yarı adamın, üstlendiği bu işteki adı Cemil Tunalıydı.</p>

  <p>Katıldığı çoğu operasyonlardaki adını kendisi seçmezdi. Bunu genellikle "Komite" seçerdi. Onun da pek itirazı olmazdı.</p>

  <p>Son işindeki adını hatırlamaya çalıştı. Birden toparlayamadı. Şimdiye kadar o kadar çok isim kullanmıştı ki. Bir Belçikalı adıydı galiba, yok yok Belçikalı değil, İtalyan ismiydi: Marcello Ragazzi. Öyle olmalıydı zira son cinayetini bir İtalyan kimliği altında işlemişti.</p>

  <p>Onun için her milletten insanın kılığına girmek çok kolaydı. Yedi yabancı dili ana dili Türkçe kadar rahat konuşurdu. Hem de her memleketin en makbul şivesiyle.</p>

  <p>Resepsiyon memuru önündeki rezervasyon fişine eğilmişti. Adamın ismine rastlamayacağına adı gibi emindi. Bazı müşteriler sanki evvelden rezervasyon yaptırmışlar gibi otel idarelerini müşkül duruma sokmaya bayılırlardı. Rahat, bu adam da "aynı numarayı çekiyor" diye düşündü.</p>

  <p>Biraz sonra adamın yüzünün alacağı şekli ve çıkaracağı şamatayı düşünüp zevklendi. Bu adamı geri çevirmek çok hoşuna gidecekti.</p>

  <p>Ama gözleri hayretle açıldı.</p>

  <p>Rezervasyon fişinde adamın adı yazılıydı. Cemil Tunalı... Fişin sağındaki haneye baktı. Yer ayırımı şahsen yapılmamıştı. Bir anonim şirketin yetkilisi telefonla yapmıştı rezervasyonu. Bozulmuştu memur ama bunu hissettirmemeye çalışarak, yüzüne astığı sahte bir gülücükle, hüviyet tespiti için gereken matbu formu adama doğru uzattı.</p>

  <p>İri yarı adam, içinden gülümseyerek formun gereken yerlerini doldurup imzayı attı. Rezervasyon memuru tipini beğenmediği adamı sanki son bir kez daha taciz etmek istercesine, forma bakıp sordu: "Burada belirtilmemiş" dedi. "Kredi kartıyla mı ödeme yapacaksınız yoksa nakit mi?" Adamın tepesi atmaya başlıyordu. Bankonun üzerinden eğilip, yüzünü iyice memurun suratına yaklaştırıp, tıslar gibi: "Nakit" dedi.</p>

  <p>Birden gözlerinin ifadesi değişmiş, kızıla çalan yanakları sapsarı kesilmişti. Memur korkuyla bir adım geri attı. Sonra aceleyle ayırtılan odanın anahtarını bankodan alıp, zile bastı. Koşar adım gelen Bell Boy'a "Beyefendi'ye odasına kadar refakat et, lütfen" dedi.</p>

  <p>Adamın birden değişen tavrından ödü kopmuştu. Burası saygın bir oteldi, rezalete mahal verilemezdi. Adam asansöre binip, kapılar kapanıncaya kadar arkasından gözleriyle takip etti.</p>

  <p>Uzun sarı saçlı kadın itiraz etti:</p>

  <p>"Boşuna konuşuyoruz Erol. Artık bunların hiç bir anlamı yok. Koptuk, tükendik, ikimiz de ayrı dünyalarda yaşıyoruz. Ne yapsak faydasız."</p>

  <p>Erol Ülken, kayan gözlüğünü burnunun üstüne itti.</p>

  <p>"Ne istiyorsun, seni hiç anlamıyorum. Paran, pulun, servetin her şeyin var. Neyin eksik? Bir kadın daha ne ister? Gönlüne göre yaşamıyor musun? Senin neyine karışıyorum? Ama sen bir türlü mutlu olmuyorsun."</p>

  <p>"Beni anlamadığın doğru," dedi kadın hıçkırarak. "Ben sadece sevgi ve alâka bekliyorum, yani her kadının istediği en tabii hakkı. Bunu bana verebiliyor musun?"</p>

  <p>"Saçmalıyorsun Şermin. Beş yıllık evliyiz..." Kadın, kocasının sözünü kesip, bağırdı.</p>

  <p>"Hayır altı. Daha kaç yıllık evli olduğumuzu bile bilmiyorsun."</p>

  <p>"Uzatma, ha beş ha altı; bir yıl fark eder mi? Bu süre içinde sana hiç ihanet ettim mi? Kötü bir lâf söyledim mi? Dövüp, aldattım mı?"</p>

  <p>"Bir de bunları mı yapacaktın yani?" Adam sustu. Öfkeyle karısına baktı.</p>

  <p>Burnundan soluyordu. Daha yapacak tonla işi vardı. Çok yoğun geçecek bu iş gezisine karısını da getirdiğine pişman olmuştu.</p>

  <p>"Neticeye gel" dedi. "Ne istiyorsun?"</p>

  <p>Şermin tek kelimeyle cevap verdi.</p>

  <p>"Boşanmak."</p>

  <p>Erol Ülken irkildi.</p>

  <p>Karısı bu kelimeyi ilk kez ağzına alıyordu. Şermin'i iyi tanırdı. O uysal ve masum görünen kişiliğinin altında çelik gibi güçlü bir irade yatardı. Eğer bir karar aldıysa, onu bu kararından caydırmak çok zor olacaktı...</p>

  <p>Bu konuda hemen bir karara varamazdı. Hele şu sırada...</p>

  <p>Yerinden kalktı, otel odasını arşınlamaya başladı. Sinirden titriyordu. Karısının teklifini düşünmesi lâzımdı.</p>

  <p>Ondan boşanmak acaba sahip olduğu mevkii sarsar mıydı? Bu yere bin bir müşkülâtla gelmişti ve sahip olduğu her şeye kayınpederinin sayesinde erişmişti. Fakat o yoktu artık, öleli bir buçuk yıl olmuştu.</p>

  <p>Güçlüydü ve ayaklarının üstünde sağlam ve yıkılmaz bir şekilde durmayı beceriyordu...</p>

  <p>"Acaba onu hiç sevdim mi?" diye düşündü bir an... Buna olumlu cevap veremezdi. Şermin onun için bir atlama tahtası olmuştu. Başarıya giden yolda sadece bir basamak.</p>

  <p>Bilakis, evliliği içinde ondan nefret ettiği çok an olmuştu. Kibirli, gururlu ve kendini beğenmiş bir kadındı Şermin. Onu her zaman küçük görmüş, sosyal yetersizliğini hep yüzüne vurmuştu. Şimdi de karşısına geçmiş, sevgi ve alâka beklediğini söylüyordu. Galiba onu hiç sevmemişti.</p>

  <p>Evet, ilk tanıştığı günden beri hep müstakbel kayınpederinin erişilmez serveti peşinde koşmuştu. Onu çeken paraydı, karısının güzelliği değil...</p>

  <p>Aptal bir kadındı Şermin; hayatın özünü insanlar arasındaki sıcak sevgi bağlarında arayan, mutluluk için aşk ve fedakârlık bekleyen romantik bir budala. Dünyaya, yaşadığı ortama çok farklı bir perspektiften bakan zavallının teki... Onu hiç bir zaman anlayamayacaktı.</p>

  <p>Evet, artık boşanmasında bir mahzur yoktu ama Şermin çok kötü bir zamanlama yapmıştı. "Nasıl istersen" diye fısıldadı.</p>

  <p>Şermin oturduğu koltuktan kalktı. Yüreğinde bir şeylerin ezildiğini, hislerinin rencide olup, gururunun kırıldığını duyumsuyordu.</p>

  <p>Bavulunu açacak zaman bile olmamıştı. Yatağın üzerine attığı pardösüsünü alıp, giydi. "Ben İstanbul'a dönüyorum" dedi. "Teferruatı orada görüşürüz..."</p>

  <p>Hâlâ kocasından onu geri döndürecek bir davranış, kucaklayıp vaz geçirtecek bir jest umuyordu. Erol Ülken yerinden bile kımıldamadı. Arkasını dönüp, pencereden, hızla akan trafiği seyre daldı. Bu evlilik bitmişti.</p>

  <p>Şermin kapıyı kapatırken hislerini tahlilden bile acizdi. Ama yıllar süren bir kâbusun sona erdiğini ruhunun derinliklerinde hissediyordu.</p>

  <p>Caddeye çıktığında yüzünü yalayan Ankara'nin ayazı, yalnızlık ve çaresizliğini bütün acılığıyla genç kadına tattırdı...</p>

  <p>Nazan kaderin bu garip tecellisine isyan ediyordu. İnanılır gibi değildi. "Kurban"ı zaten biliyordu ama "Cellât'ın " o " olması, olacak şey değildi. Bunu, bu sabah uçakta anlamıştı... Biri kocası, diğeri üç yıl metreslik ettiği eski sevgilisiydi... Emindi artık. Kocasını o öldürecekti.</p>

  <p>Bütün vücudunu titreme aldı. Yapacağı pek bir şey yoktu. Kaçma ihtimali de...</p>

  <p>Ona hiç güvenemezdi. Hayatta tanıdığı en gaddar, en vahşi, en insafsız insandı o. Hatta insan bile denemezdi. Yırtıcı bir hayvandan hiç farkı yoktu. Affetmez ve bağışlanmazdı. Gerçi "evlenme iznini" o vermişti ama buna şimdi pişman olduğuna yüzde yüz emindi.</p>

  <p>Bir süre izini kaybettirmiş, evlenerek değişik ve farklı bir muhite girmişti. Kocası gerçekten güçlü bir adamdı, bütün varlığına rağmen sakin bir hayat sürer, sosyeteye girmekten nefret ederdi.</p>

  <p>Ama evlilik, kendisine göre bir müessese değildi. Kocasının sağladığı tüm maddi olanaklara rağmen bıkmıştı ondan. Artık zengindi ve Recep'in öldürülmesinden sonra büyük bir mirasa konacaktı.</p>

  <p>Tabii kocasının "cellâdı" ona da bir kurşun sıkmazsa...</p>

  <p>Acaba yapar mıydı?</p>

  <p>Buna bir türlü emin olamıyordu.</p>

  <p>Kendisinden bıkmasa zaten onu salıvermez, evliliğine izin vermezdi. Bıkmıştı muhakkak. Evet, bıkmıştı.</p>

  <p>Profesyonel tetikçi Rasim'in nasıl çalıştığını iyi bilirdi. Mesleğinde çok ustaydı. Bunca yıldır ele geçmemiş tam bir usta. Bütün dünyada Interpol tarafından kırmızı listeyle aranan biriydi. İnterpol bile hakkında çok az şey bilirdi. Korkudan kalın dudaklarını ısırdı.</p>

  <p>Rasim -şimdiki adı her neyse- eyleme geçmeden evvel, öldüreceği kişiyi çok iyi etüt eder, yaşamını, özel hayatını, işini didik didik inceler, tetiği çekmeden evvel en uygun ortamı seçerdi. Kurbanın karısı olarak, kendisini tespit etmemesi düşünülecek şey değildi. Ve Rasim, asla arkasında şahit bırakmazdı. Titremesi daha da arttı...</p>

  <p>Ya geçmiş yıllar? Onu zevkin doruklarında uçurduğu günlerin hiç mi hatırı olmayacaktı? Buna güvenemezdi. Onun tanıdığı Rasim, hatır için kendini tehlikeye atmazdı. Asla atmazdı. Ölümün korkutucu ürpertisini tekrar tekrar içinde hissetti. Uçakta onu gördüğü andan beri eli ayağı titriyordu.</p>

  <p>Kaldıkları Ankara Hilton Oteli'nin lüks süitindeki geniş salonda oturup çalışan kocasına baktı. Altmışa yakın, kısa boylu, dazlak, sevimsiz bir adamdı. Tam bir seks tutkunuydu. Günün her saatinde sevişmeye hazırdı. İlerlemiş yaşına rağmen bir boğa kadar güçlü ve azgındı da. Ama bunun böyle olması normaldi, yoksa peşinden koşturup, tenine esir edip, evliliğe sürüklemesinin başka yolu olabilir miydi? Önceleri aynı evde beraber yaşadıkları cadaloz görümcesi, bu evliliğin gerçekleşmemesi için elinden geleni yapmış lâkin muvaffak olamamıştı. Haset dolu, hırslı, evde kalmış bir kız kuruşuydu görümcesi ve mülti milyarder Recep Solmaz kız kardeşinin sözünden çıkmayan, ona körü körüne itaat eden bir zavallıydı. Ne ise o günler geride kalmıştı artık; uzun bir mücadeleden sonra yeni geline yenik düşen kadın, kardeşinin Maçka'daki bir dairesine taşınarak yanlarından ayrılmıştı. Recep yine de ayda bir kere onu ziyarete gider, her türlü ihtiyaçlarını karşılardı.</p>

  <p>Şu erkekler ne tuhaf yaratıklardı. Tüm dünyaları para ve seks üzerine kuruluydu. Acaba bu iki kavramın dışında tutkuları olan erkekler de var mıydı? Varsa bile o öyle birini tanımamıştı. Kocasına tekrar baktı. Evet, onun bir tutkusu daha vardı: Siyaset.</p>

  <p>Tüm yaşamını para, seks ve siyasete adamıştı. Zaten sonunu da bu tutkuları getirecekti. Kocasını Ankara'da öldüreceklerdi. Bunu biliyordu, üstelik böyle olmasını istiyordu da. İşin kötüsü, bu öldürme plânına dahil olmuş, dolaylı da olsa plâna iştirak etmişti.</p>

  <p>Kocasına düşman olan kişilerin onu niçin öldüreceklerini bile bilmiyordu. Onun için önemli de değildi. Hayatından çıkıp gitmesi, tiksindirici patlak gözlerinden kurtulması yeterliydi. Yatağın dışında Nazan'ı&nbsp; hep hor görüp aşağılamıştı. Gerçek bir orospu olduğunu ikide bir yüzüne karşı haykırır dururdu. Sadece yatakta, evet yalnız yatakta onun kulu kölesi olur, ruhunu sekse satmış bir esir gibi üstünde çırpınır dururdu.</p>

  <p>Sevişmek Nazan'ın en iyi bildiği ve en başarı ile uyguladığı tek şeydi. O da bunu çok iyi kullanabileceği bir silah olarak geliştirmeyi başarıyla becermişti. Kollarının arasına düşen hiç bir erkek, kendisine esir olmadan kurtulamazdı. Recep'ten iğreniyordu artık.</p>

  <p>Ama ona çok şey borçluydu. Özellikle de temin ettiği istikbalini.</p>

  <p>İçindeki "Cellât Rasim" korkusu olmasa, belki de kocasına son bir fırsat tanır, göçeceği öbür dünyaya, tatmin olmuş, arzuları bastırılmış bir erkek olarak gitmesini sağlayabilirdi. Ama korkuyordu, hatta ödü patlıyordu.</p>

  <p>Tanrıya inanan biriydi, uçakta eski sevgilisini gördüğü andan beri beynini kefaret korkusu kaplamıştı. Tanrı galiba onu cezalandıracaktı...</p>

  <p>Böyle tesadüf olamazdı. Olsa olsa kaderin ilahi bir tecellisiydi. Olaylar, karşısına tekrar o canavarı çıkarmıştı, hem de hayatının tam dönüm noktasında. Kader böyle istiyordu galiba. Sonra aklına gelen bir düşünce, içine biraz su serpti. Bu kadar kuşkulanması yersizdi, bu bir tesadüf olamaz mıydı? Kim bilir, Rasim belki de bambaşka bir nedenle o uçakta bulunuyordu? Ankara'da işi olamaz mıydı? Kocasının öldürülmesi planıyla Rasim arasında hemen bir bağıntı kurması yanlıştı. Evet, bu bir rastlantıydı ve yok yere vehme kapılıyor, mutlu olması gereken saatleri cehennem azabına dönüştürüyordu.</p>

  <p>Kocası, Ankara Sanayi Odası'nda yapacağı konuşmanın metni üzerinde son tashihleri yapıyordu. Sırtı ona dönüktü. Usulca yaklaştı.</p>

  <p>Ona bir vefa borcu vardı. Ve şimdi kendini daha rahatlamış hissediyordu.</p>

  <p>Önce jartiyerlerini çözüp çoraplarını çıkardı, sonra kısacık eteğini yukarı çekerek, parmaklarını siyah bikini külotunun incecik kenarlarına takıp bir çırpıda ayaklarına düşürdü. Çıkardığı eşyalarını avuçlayıp, koltuğun kenarına sıkıştırdı.</p>

  <p>Bir erkeği tahrike gelince son derece marifet sahibi biriydi. Canı istedi mi Recep'i her seferinde çıldırtacak seks oyunlarına başvurur, büyük bir hünerle adamı çıldırtırdı da. Bu kez de aklına yeni bir numara geldi. Bir filmde görmüştü, sinemalarda haftalarca oynayan Sharon Stone'un bir filminde. Başrol oyuncusunun kendisini sorgulamaya çeken polislere uyguladığı nefes kesen bir mizansen. Kadın bacaklarını aralayıp, çıplak cinsel uzvunu polislere teşhir ediyordu. Bu numaraya çıldırabilirdi Recep. Hem o, Sharon Stone'dan daha seksi, daha baştan çıkarıcı bir kadındı.</p>

  <p>Eh, bu kadarcık bir mükâfatı da Recep hak etmişti doğrusu...</p>

  <p>Yaklaşıp kocasının kel kafasındaki tek tük saçları karıştırdı. Recep'ın buna çok sinirlendiğini bilirdi. Adam elindeki altın dolmakalemi masanın üzerine bırakıp, karısının bu tatsız şakası için kızgın gözlerini üzerine çevirip:</p>

  <p>"Sana bin defa bunu yapma demedim mi?" diye gürledi. Öfkesi her zaman burnunun ucunda olurdu zaten.</p>

  <p>Nazan, kırılıp gücenmiş gibi salına salına ve kalçalarını her zamankinden fazla kıvırarak, adamın tam karşısındaki koltuğa oturdu.</p>

  <p>Yüzünü, azardan alınmış bir bebek gibi büzerek bekledi. Sonra daracık etekliğini çatlatırcasına iki yana gererek bacaklarını araladı, kocasının somurtuk yüzüne baktı.</p>

  <p>Recep Solmaz'ın yüzündeki ifade yavaş yavaş değişmeye başlamıştı. Belli belirsiz dudakları kıvrıldı, burun delikleri ihtirasla titremeye başladı. Bunun bir davet olduğunu anlamıştı nihayet. Çok nadir olurdu bu.</p>

  <p>Kadın içinden "Yaşlı ahmak, nihayet durumu kavradı" diye söylendi. Gözlerinin içine baktı. Hayır, Recep hâlâ kendisine sunduğu özel görüntüyü fark etmemişti. Kocasının bakışları uzun ve muntazam bacaklarıyla, koyu kırmızı ojeli, bakımlı ayaklarında dolaşıyordu.</p>

  <p>Her erkek gibi kocasının da fetişizme varan bazı çarpık tutkuları vardı. Sevişmeye girmeden önce dakikalarca ayak parmaklarını yalayıp emer, Nazan da bundan garip bir ruhsal tatmine erişirdi. Gün boyu, yerli yersiz küçümsemelerine, tarizlerine maruz kalan kadın, kocasının ayaklarına kapanıp, yerlerde diz çöküp eğilmesinden zevk alırdı. Hatta bir ayağını elleri arasına alıp parmaklarını yalarken diğer ayağını kel kafasına bastırıp ezmesine bile ses çıkarmazdı. Recep ayağa kalktı.</p>

  <p>Nihayet karısının etekleri arasından görünen çıplaklığı fark edebilmişti. Hazırlayacağı konuşma metni bir anda beyninden uçup gitti. İhtirasla karısına yaklaştı.</p>

  <p>Bunun, karısıyla yapacağı son sevişme olduğunu aklının köşesinden bile geçiremezdi... Adam, koltuğun önünde diz çöktü.</p>

  <p>Nazan, ruhunda cinsel heyecanla hiç ilişkisi olmayan garip bir tatmin hissine kapıldı; son taksitini ödeyerek borçtan kurtulan bir kimsenin rahatlık ve huzuru gibi.</p>

  <p>Kocasının gözleri çıplak uzvunda, elleri eteklerinin içindeydi artık. Ayaklarını toplayıp, adamın sarkan göbeğine dayadı. Uzun boylu kadındı Nazan; kocası bir horoz gibi boynunu uzatarak hedeflediği noktaya varmaya çalışıyordu.</p>

  <p>Ona yardım ederek, oturduğu koltukta biraz kaykıldı. Nihayet kocasının buz gibi soğuk gelen ıslak ağzını teninde hissetti. Gözlerini kapadı. İçindeki tiksinmeyi önlemeye çalışarak biraz daha koltukta kaydı. Kel kafası, dar eteğinin altında görünmez olmuştu. Birden uçakta yaptığı hatayı hatırlayarak vücudu gerildi... Bu kez şiddetle titremeye başladı. Her şeyi berbat etmişti.</p>

  <p>Kafasızlığına, düşüncesizliğine, Rasim'i görünce uğradığı paniğe lanet etti. Uçaktaki gazetecinin eline sıkıştırdığı notu hatırladı. O not her şeyi berbat edecekti...</p>

  <p>Rasim'in uçakta bulunması aksi bir tesadüfse, kocasının öldürülme plânı mahvolacaktı. Yaptığı hatanın vahametini o anda kavradı.</p>

  <p>Recep'ın göbeğine dayadığı ayaklarını var gücüyle itti. Yaşlı adam paldır küldür halının üzerine devrildi. Şaşkınlıkla karısına baka kaldı.</p>

  <p>Nazan "Şimdi olmaz" diyerek oturduğu koltuktan fırladı...</p>

  <p>O gazeteciyi derhal bulmalıydı...</p>

  <p>Şermin'in uzun sarı saçları, sert rüzgârla uçuşuyordu. Genç kadın elindeki ufak bavuluyla bir süre caddede ne yapacağını bilemeyerek yürüdü. Erol'a karşı hiç bir şey hissetmediğine emindi artık. Yine de altı yıllık evliliğinin bu şekilde sonuçlanmasından üzgündü. Kendini yalnız ve çaresiz hissediyordu.</p>

  <p>Anası daha ilkokuldayken ölmüştü, babası ise bir buçuk yıl evvel. Her şeye rağmen kocası hayattaki tek desteğiydi. İtiraf etmeliydi, kocasını hiç sevmemişti, bu biraz da babasının isteğiyle yapılmış izdivaçtı. Babasının sözünden çıkmayacak kadar muti ve ona bağlı bir evlâttı. Babası bu evliliği uygun görünce, geleceği için hayırlı olduğuna oda inanmıştı.</p>

  <p>Bu altı yıl içinde ne beklemişti Erol'dan; sadece sevgi, yakınlık ve şefkat değil mi? Buna karşın ne vermişti kocası ona? Koca bir "hiç".</p>

  <p>Aklı çok karışıktı. Ne yapacağını kestiremiyordu. Ama en zor adımı atmıştı, bunun dönüşü olmazdı. Boşanması yaşamını etkilemeyecekti. Varlıklı bir kadındı, tahsilliydi de üstelik. Gerekirse, babasının kurduğu müesseseleri zor da olsa yürütebilirdi.</p>

  <p>Yağmurun hafif hafif yağmaya başladığını gördü. İstanbul'a dönmek için hemen uçakta bir yer ayırtmalıydı. Bir taksi çevirip, şoföre "En yakın Hava Yolları'nin bilet satan acentesine çek" diye mırıldandı.</p>

  <p>Acentede onu bir sürpriz bekliyordu. Uçaklardaki ilk boş yer, ancak yarınki 14 seferindeydi. Satış memuru, meydanda beklerse belki iade edilen bir bilet bulabileceğini söylüyordu.</p>

  <p>Bu yıkık ve perişan haliyle, saatlerce terminalde bekliyemezdi. Çaresiz bu geceyi Ankara'da geçirecekti. Bileti satın aldı. Sonra ne yapacağını düşündü. Kocasının kaldığı otele dönemezdi. Satış bürosundan çıkarak kalabalığın arasına karıştı. Şehirdeki bu uzun ve yalnız geceyi Hilton Oteli'nde geçirmeye karar verdi.</p>

  <p>Erol nasıl olsa onu aramazdı.</p>

  <p>Çevirdiği ilk taksiye atladı. Kaderin kendisine nasıl bir oyun oynayacağını bilemezdi...</p>

  <p>Sedat İlker, Görüş Gazetesi'nin Ankara'daki bürosuna neşe içinde girdi. Faksların, bilgisayarların tıkırtıları, koşuşan genç muhabirlerin telâşları kısacası alışık olduğu çalışma ortamı genç adamı rahatlattı.</p>

  <p>Anakara'lı meslektaşları hemen etrafını sarıverdiler. Önce koyu bir sohbet başladı sonra servisin işi icabı, konu futbola çevrildi. Sedat uzun yıllar Fenerbahçe profesyonel futbol takımında top koşturmuştu. Beş kere milli olmuş bir defans oyuncusuydu. Sol ayağına çok hâkim, kıvrak, tekniği yerinde, klâs bir futbolcuydu. Daha da oynayabilirdi ama geçirdiği menüsküs ameliyatından sonra uzun süre futboldan uzak kalmış, bu arada yarım kalan üniversite tahsilini tamamlayınca bir daha yeşil sahalara dönmemişti. Yine de futboldan tam kopmamış, futbol münekkidi olarak günlük gazetelerde yazmaya başlamıştı. Yazıları geniş sporsever kitleler tarafından tutulunca, bu işte karar kılmıştı. Şimdi gazetesinin çok sevilen ve okunan, yazıları tiryakilik yaratan bir elemanı olmuştu. Futbol bilgisine, eğitimi ve Allah vergisi olan güzel konuşma yeteneği de ilâve olunca özel televizyonlar da peşine düşmüş, her hafta ekranda boy gösteren ve aranan biri haline gelmişti.</p>

  <p>Serviste çayların biri gidip biri geliyordu. Gece maçı akşam yedide başlayıp dokuza doğru bitecekti. Sedat mutadı üzere, maçtan sonra büroya gelip yazısını yazar, İstanbul'a fakslar son uçakla da evine dönerdi. Dönüş bileti gazete tarafından ayarlanmıştı.</p>

  <p>Önüne konan demli çayla yeni bir sigara tellendirmek için çakmağını aradı, bulamadı. Çakmak en fazla kaybettiği eşyaların başında gelirdi. Ceplerini karıştırdı. Ceketinin yan cebinde katlanmış ufak bir kâğıt parçası eline geldi. Önce, ne olduğunu hatırlamadı, çıkarıp baktı.</p>

  <p>Ufak bloknot parçasını görünce, uçaktaki platine saçlı kadın aklına geldi. Biraz suratını buruşturarak kâğıdı açtı.</p>

  <p>Buluşma teklifi olmalıydı. Aklına başka şey gelmiyordu. Anlamsız bir randevu yöntemi. Satırlara bir göz attı. Okudukça yüzünün hatları geriliyordu. "Aman Allahım" diye fısıldadı. Bu bir buluşma teklifi değildi. Hızla yazıyı bir kere daha okudu. Okuduklarına inanamıyordu.</p>

  <p>Bu bir cinayet ihbarıydı. Kadın hayatının tehlikede olduğunu yazmıştı. Uçaktaki birinin kendisini ve kocasını öldüreceğini söylüyordu. Dona kaldı... Bu bir şaka mıydı?</p>

  <p>Her halde değildi. Böyle şaka olmazdı. Ne idi bu pusula? İmdat çağrısı mı? Öyleyse kadın niye bunu eline sıkıştırmıştı? Neden kaptan pilota başvurmamıştı? Uçakta her şeye müdahale edecek tek yetki sahibi pilottu. Bir tehlike varsa telsizle meydandan yardım ister, hava alanına polis çağırabilirdi... Kadın bu yolu hiç düşünmemişti bile. Kendisine bile pusulayı güç belâ verdiğine göre, görülmekten korkuyor olmalıydı. Kim bilir, belki de uçaktaki katil, kadının yardım arandığından şüphelenirse o dakika harekete geçebilirdi. Acaba kadın bundan mı korkmuştu? Sedat etrafına bakındı.</p>

  <p>Neyse çevresindeki arkadaşları bir şey anlamamışlardı. Yerinden kalktı, herkesin gelişi güzel konuştuğu bir ortamda rahat düşünemiyordu. Keyfi kaçmış olarak boş bir odaya girdi. Bir masaya çöküp, bloknot parçasını önüne yaydı. Düşünmeye başladı. Samimi bir yardım çağrısı olamazdı bu. Hiç inandırıcı değildi...</p>

  <p>Endişelenmesine yer yoktu. Düpedüz kadının numarasıydı. Buluşmak için tertiplenmiş, erkeği merakta bırakacak, hayır diyemeyeceği bir düzmece. Daha değişik, heyecan verici bir davet tarzı. Meşhur bir adamdı kendisi, eh oldukça da yakışıklıydı. Hafiften gülümsedi bile, gururu okşanmıştı. Şu kadınlar çok garip yaratıklardı, erkeklere yaklaşabilmek için ne yollar deniyorlardı. "Vay canına, pes yahu" diye söylendi.</p>

  <p>Kâğıdı buruşturup köşedeki çöp sepetine atacağı anda, notun altına okunaksız tarzda yazılmış kadının adına gözü takıldı. Nazan Solmaz...</p>

  <p>Şimdi hatırlamıştı platine saçlı kadının yanındaki kısa boylu, kel kafalı adamı. Tabii ya, meşhur sanayici Recep Solmaz'dı o. Siması yabancı gelmemiş ama o anda kim olduğunu çıkaramamıştı. Demek kadın onun karısıydı. Aynı soyadını kullanıyorlardı.</p>

  <p>"Yazık" diye geçirdi içinden, öylesine maruf, tanınmış, mevki sahibi birine yakıştıramamıştı kadını. Beğendiği her kişinin eline pusula sıkıştıracak kadar basit ve aşağılık bir kadın. Tipinden belliydi zaten. Siyahlara bürünmüş kıyafetini, platine saçlarını gözünün önüne getirdi. Buram buram seks kokuyordu kadın. Gariptir, kâğıdı çöp sepetine atmadı.</p>

  <p>Katlayıp cebine koydu. İnanmamıştı bu yardım çağrısına. Meşhur Recep Solmaz'ı&nbsp; kim öldürmek isteyebilirdi ki?</p>

  <p>Ama beyninin bir köşesinde hâlâ bir soru işareti vardı. Karnını doyurmak için odadan çıktı. Çok acıkmıştı...</p>

  <p>Spor servisinden üç arkadaşı, Sedat'ı&nbsp; iyi bir öğle yemeği için dışarıya çıkardılar. Onların çıkışından beş dakika sonra gazetenin santral memuresi, Sedat'ı&nbsp; arayan hanımı genç yazara bağlayabilmek için beklemeye aldı. Bütün servisleri aradı, nihayet yemeğe çıktığını öğrenerek, telefondaki kadına bildirdi.</p>

  <p>Kadının huzursuz ve telâşlı bir hâli vardı. Santrale ısrarla nerede bulabileceğini sordu. Santral operatörü iki saat sonra tekrar aramasını söyledi. Nazan ismini vermeden telefonu kapattı. İki saat sonra tekrar arayacaktı...</p>

  <p>Dr. Sıtkı Başar ağrıyan şakaklarını sıktı.</p>

  <p>Çağırdığı sekreterinden aspirin istedi. İlaç yutmazsa baş ağrısının geçmeyeceğini biliyordu; bu kahrolası iş bitmeden rahatlayamıyacağını da.</p>

  <p>Saatine baktı. Öğle vaktiydi. Bir an önce üstüne düşen görevi yerine getirse daha iyi olacaktı. Nasıl olsa çalışamıyordu.</p>

  <p>Sekreteri o yokken arayanların adlarını, görüşmek isteyenlerin listesini, imzalanacak belgeleri masanın üstüne yığmıştı. Hiç birine bakmadan önündeki dosyayı itti. Başı ağrıdan çatlıyordu.</p>

  <p>Trençkotunu sırtına geçirip bahçeye, arabasını park ettiği yere gitti. Mercedes az sonra hastahaneyi terk ediyordu.</p>

  <p>Yağmur hızını arttırmıştı. Doktor trafiğin içine dalınca, düşünceleri üç yıl evveline takıldı. O tarihe kadar her şey yolunda gitmişti. Başarılı ve mutlu bir yaşamı vardı. Uzun ve meşakkatli geçen meslek hayatında zirveye ulaşmış, özel hastahane sahibi olmuştu. Çok iyi kazanıyordu. İki evlât sahibiydi. Oğlu, tıbbiyeyi bitirmiş, ihtisasını tamamlamış, başarılı bir bevliye mütehassısı olarak hasta hanesinde çalışmaya başlamıştı bile. Kızı ise Amerika'da, özel bir üniversitede mastırını tamamlamak üzereydi. Gerek mensup olduğu topluma gerekse ailesine karşı görevlerini yerine getirmiş örnek bir vatandaştı. Tek tutkusu siyasetti.</p>

  <p>1983 ile 1988 yılları arasında Ankara'dan milletvekili seçilmiş, bakanlığa oynamış ama bakan olamamıştı.</p>

  <p>Zaten her şey de ondan sonra başlamıştı.</p>

  <p>İçini bir ürperti kapladı. Kurtulmak istiyordu bu durumdan. Hayatının tüm gidişatı değişmiş, bir daha asla çıkamayacağı derin ve dipsiz bir çukura düştüğünü anlamıştı. Hiç bir çıkış yolu yoktu.</p>

  <p>Artık onların elinde basit ve kıymetsiz bir piyondan farksızdı.</p>

  <p>Düşündükçe başındaki ağrı artıyordu, gaza basarak bir an evvel ulaşmak istediği yere doğru arabayı sürdü.</p>

  <p>Matbaa, kartvizit, ufak el ilanları ve benzeri şeylerin basıldığı ufak bir dükkândı. İçerde, uzun boylu, çatık kaşlı adamdan başka kimse yoktu. Masanın arkasında oturan adam, onu görünce ayağa kalktı. Göz göze geldiler. Adam hiç lâf etmeden, arkadaki baskı makinelerini örten bir perdeyi aralayarak, kayboldu.</p>

  <p>Döndüğünde, orta boy, enli bir çanta taşıyordu elinde. Çantayı bir şey sormadan Doktor'a uzattı. İnsanı delip geçen nazarları Doktor'a çevrilmişti. Sanki başkaları tarafından seyrediliyormuş gibi etrafına bakındı, sonra titreyen elini çantaya uzatıp, kavradı. Oldukça ağırdı çanta.</p>

  <p>Doktor onun içinde, parçalara ayrılmış dürbünlü bir tüfek olduğunu biliyordu. Suikastta kullanılacak, uzun menzilli ve etkili bir silâh. Çatık kaşlı adamın yüzüne baktı. Adam gayet sakin, işinin başına dönmüş, ufak bir masanın üzerinde duran kartvizitlerle meşgul olmaya başlamıştı. Bir süre ne yapacağını kestiremeden öylece durdu, sonra geri dönüp hızlı adımlarla dükkânı terketti. Tek kelime konuşmamışlardı...</p>

  <p>Dr. Sıtkı Başar, Hilton Oteli'nin resepsiyonuna "Cemil Tunalı'nin kaldığı oda numarasını öğrenmek için yaklaşırken, Şermin Ülken bavulunu taşıyan bellboy'la asansöre doğru yürüyordu. Lobide oturan bir kaç erkek müşteri, genç kadının saf ve duru güzelliğini hayranlıkla seyre başladılar. Spot ışıklarının parlaklığı, kadının uzun sarı saçlarında kırılıp hareleniyor, zarif ve ahenkli yürüyüşü, kendine özgü bir hava yaratıyordu.</p>

  <p>Şermin odaya girince, pardösüsünü çıkarıp, kendini yatağa attı. Gri mavi gözlerini tavana dikip düşünmeye daldı. Zor fakat isabetli bir karar verdiğine emindi artık. Bu evlilik bitmişti.</p>

  <p>Aldığı kararın kendisini rahatlatması gerekirken, yine gözlerinin yaşardığını, ağlamaya başladığını fark etti. Gözyaşlarını tutmakta fayda görmedi, ağlarsa açılacağını biliyordu.</p>

  <p>Ve bir süre hıçkıra hıçkıra ağladı. Sonra rahatlayarak derin bir uykuya daldı...</p>

  <p>Dr. Sıtkı Başar, otelin dahili telefonundan, öğrendiği numarayı aradı. "Cellât'ın sesini hemen tanımıştı. Aralarında kısa bir konuşma geçti. Telefonu kapatan Doktor lobide gözlerden uzak bir masa aradı. Tropik süs bitkilerinin yer aldığı tenha bir bölümü münasip görüp oturdu. Kuşkulu nazarlarla etrafına bakmıyordu. Teslimat sırasında tanıdık biri tarafından görülmek en büyük korkusuydu. Neyse, şimdilik çevresinde tanıdık bir simaya rastlamamıştı.</p>

  <p>Bu tür işleri pek anlamazdı, lâkin aklına takılan noktaya bir türlü cevap bulamıyordu. Cemil Tunalı yahut "Komite"ce bilinen adıyla Cellât profesyonel bir katildi. Böyle kişilerin kendi silahlarıyla çalışmaları normal değil miydi? Cellât acaba ne sebeple, suikastte kullanılacak silahın Komite tarafından teminini şart koşmuştu? Bir anlam veremedi... Yere, ayağının ucuna bıraktığı çantaya ürkerek baktı.</p>

  <p>Bir an evvel teslimatı yapıp, ortadan kaybolmak istiyordu. Sinirli sinirli parmaklarını çıtlattı. "Kendine gel" diye telkinde bulundu. Kimse otel lobisinde ne için bulunduğunu bilemezdi, hatta akıllarının köşesinden bile geçiremezlerdi. Ama o, kendisine reva görülen bu basit ve sıradan işi, bir türlü gururuna yediremiyordu. Karar mevkiinde olması gereken bir teorisyen, bir fikir adamıydı; oysa eylem gerçekleştirecek bir katile silah taşımak gibi anlamsız bir görev verilmişti kendisine. Adamı birden karşısında görünce şaşırdı.</p>

  <p>Tanıdık biri olup olmadığını anlamak için dört göz etrafı tararken, adamın birden karşısında belirivermesi şaşkınlıktan öte, korkuttu da Doktor'u.</p>

  <p>Cemil Tunalı yahut gerçek adıyla Rasim, koltuğa çöküverdi.</p>

  <p>Doktor'daki tedirginliği hemen sezinlemişti. Sırıtarak:</p>

  <p>"Korkuyor musun?" diye sordu.</p>

  <p>Sıtkı Başar başını salladı. Korkmuyor, sadece çekiniyordu.</p>

  <p>"Emaneti getirdim" dedi.</p>

  <p>"Gördüm."</p>

  <p>Adam keskin bakışlarını Doktor'a çevirmişti. Yüzünde alaycı bir hava vardı. "Başka bir sorun kaldı mı?"</p>

  <p>"Hayır" dedi iri yarı adam.</p>

  <p>Doktor çantayı yere bırakıp, ayağa kalktı. Başıyla belli belirsiz bir selâm vererek, hızlı adımlarla lobiyi geçti, kendini dışarıya attı. Sanki her an birinin omzuna dokunup, "Tutuklusunuz" diyeceği endişesi içindeydi.</p>

  <p>Rasim bir süre daha rahat ve geniş koltukta oturdu. Kimse kendisiyle ilgilenmiyordu. Buna emin olduktan sonra uzanıp, yerdeki çantayı aldı, ağır adımlarla asansöre yürüdü.</p>

  <p>Odasına girince ilk işi, meşin ceketinin cebinden eldivenlerini çıkarmak oldu. Cerrahların ameliyat esnasında kullandıkları cinsten, şeffaf, ince eldivenlerdi bunlar. İtinayla ellerine geçirdi. Parmaklarını içinde oynatıp, iyice ellerine oturmasını sağladı. Çantayı açtı. Usta hareketlerle silahın parçalarını çıkarıp, monte etti. Tüfeği elinde tarttı, perdeyi aralayıp, dürbünü gözüne dayadı. Rastgele karşıdaki bir yapının penceresine çevirdi. Mükemmel görüntü veriyordu dürbün. Sırıtarak silahı okşadı sonra tekrar parçalara ayırıp söktü, itinayla çantaya yerleştirdi, eldivenlerini çıkardı. Artık tetiği çekecek saate kadar yapacağı bir şey yoktu. Yatağa uzanıp, eski metresini düşünmeye başladı...</p>

  <p>Nazan, iki saat sonra Görüş gazetesinin bürosunu tekrar aradı. Sedat İlker dönmemişti henüz. Genç gazeteciye ulaşamıyordu bir türlü. İçini kaplayan korkuyla her yirmi dakikada bir, aramaya devam etti.</p>

  <p>Santraldaki memure bu aramalardan sıkılmaya başlamıştı artık; kadından kendisine ulaşabileceği bir telefon numarası istedi. Sedat Bey gelir gelmez onu aratacaktı.</p>

  <p>Ama Nazan numara vermedi. Bunun sakıncalı olabileceğini düşünüyordu. Onu kendisi bulmalıydı...</p>

  <p>Şermin uyandığında saat dörde geliyordu. Gözlerini açınca önce nerede olduğunu toparlayamadı, şaşkın şaşkın etrafına bakındı. Bir otel odasında tek başınaydı.</p>

  <p>Yaşadığı dramın acı gerçeği aklına geldi. Biraz üşümüştü. Yataktan kalktı. Banyoya geçip, aynada solgun yüzüne baktı.</p>

  <p>Artık önünde, uzun ve yalnız geçecek, mücadelelerle dolu, çetin bir ömür vardı. Yılmadan savaşmalıydı.</p>

  <p>Ruhundaki kargaşayı çözmeye çalıştı. Hayır, üzgün değildi. "Neyim eksik?" diye düşündü. Bilakis eksiği değil, fazlası vardı. Parası, babasından intikal eden ve iyi irat getiren kurulu bir iş düzeni mevcuttu. Sıhhati yerindeydi.</p>

  <p>Aynaya akseden görüntüsüne baktı. Ayrıca güzel ve çekici bir kadındı. Ürkecek hiç bir şeyi yoktu. Erol mu? Onu düşünmek bile istemedi. O defteri gerçekten kapattığına inanıyordu artık. Birden ne kadar aç olduğunu hissetti. Hayra alâmetti bu. Sabahtan beri bir şey yememişti. Odaya geçip, bavulunu açtı. Sırtına yeni bir kazak giydi, buruşmuş eteğini değiştirdi. Çantasından makyaj malzemelerini çıkarıp, kendine biraz çeki düzen verdi. Gözlerinin güzelliğini daha da ortaya çıkaran far kullandı, dudaklarına biraz ruj sürdü. Tekrar baktı aynaya, morali yerine geldi. Çekici bir kadın olmuştu, aşağıya inip, karnını doyurabilirdi artık.</p>

  <p>Şu andan itibaren yeni bir hayata başlıyordu. Aldığı karar fırtınalarla çalkalanan ruhunda dinginlik yaratmıştı. Gözü parmağındaki evlilik halkasına ilişti. Bundan böyle onu taşımasının bir anlamı da yoktu. Parmağından çıkarıp, çantasının içine attı...</p>

  <p>Sedat İlker arkadaşlarıyla yediği öğle yemeğinden sonra onlardan ayrıldı. Gazetede yapacağı işi yoktu ve maç saatine kadar boştu. Hem önündeki boş saatleri değerlendirmek hem de epeydir göremediği, TRT'de çalışan halasının oğlunu ziyaret için Genel Müdürlük binasına yollandı. Aksi bir tesadüf, halaoğlu, geçici bir görevle Ankara dışına gitmişti. Keyfi kaçtı. Bir müddet caddelerde avare avare dolaştı. Pek çok İstanbul çocuğu gibi Ankara'yı pek sevmezdi. Üstelik yağan yağmur şiddetini daha da arttırıyordu.</p>

  <p>Oturup vakit geçireceği bir yer aradı. Aklına Hilton Oteli geldi. Lobide oturup çay içebilir, belki tanıdık bir simaya rastlardı. Bir taksiye atladı.</p>

  <p>Barlara hiç yönelmedi bile, eski bir sporcu olduğu için içkiyle başı pek hoş değildi, mecbur kalmadıkça alkol kullanmazdı. Otelin çay salonuna geçti. Günlerden cumartesi olduğundan, salon her zamankinden daha da kalabalıktı. Sıcak, canlı ve çekici bir atmosferi vardı. Yeşil süs bitkileri, sarı ışık veren aydınlatması ve derinden yayılan müziği ile huzur verici, nefis bir ortamdı. Sedat trençkotunu vestiyere bırakıp, zar zor bir masa buldu kendine. Karnı toktu, gelen garsondan sadece çay istedi.</p>

  <p>Etrafına bir göz attı, lobi doluydu. Zar zor bir masa buldu. Maç saatine kadar burada oturmaktan başka çaresi yoktu.</p>

  <p>Uzun sarı saçlarını tarayıp, makyajını tazelemiş Şermin'i salona girer girmez ilk fark eden Sedat oldu. Kalbinin duracak gibi gümbürdediğini hissetti. Bu kadını bir daha göreceğini hiç ummamıştı...</p>

  <p>Kelimelerle izah edemediği bir heyecan dalga dalga benliğini kaplamaya başladı. Buna benzer bir heyecanı, ilk defa yıllar önce ortaokulun son sınıfındayken yaşamıştı. Genç kadın kalabalığı görünce şaşaladı.</p>

  <p>Oturacağı boş bir masa aradı, bulamadı. Salonun ortasına doğru ilerleyip bakındı. Sedat'ın masasına iyice yaklaşmıştı.</p>

  <p>Genç adam bir an karar veremedi. Daha doğrusu, yapacağı davranışın doğru olup olmadığını kestiremedi. O evli bir kadındı. Yapacağı davetin sadece bir nezaket çağrısı, yer ariyan bir kadına yardımdan öte olduğunu biliyordu.</p>

  <p>Dayanamadı, tam yanından geçerken ayağa kalktı. Sesine elinden geldiği kadar nazik ve saygılı bir ifade vermeye özen göstererek, "Hanımefendi, benim masamda üç boş koltuk var. Oturacak yer bulamadığınızı gördüm, az sonra çayımı bitirip kalkacağım. Arzu ederseniz, buraya oturabilirsiniz" dedi.</p>

  <p>Şermin iri lâcivert gözlerini Sedat'a çevirdi.</p>

  <p>Kısa bir an, onu süzdü. Karar vermekte zorlanır bir hâli vardı.</p>

  <p>Sedat'ın yüreği hopladı. Teklifini geri çevirmesinden endişelendi.</p>

  <p>Şermin kısa bir tereddütten sonra:</p>

  <p>"Sizi rahatsız etmiş olmaz mıyım?" diye sordu.</p>

  <p>Sesini ilk kez duyuyordu. Kadife kadar yumuşak ve kulağa okşayıcı geliyordu. "Estağfurullah" dedi Sedat.</p>

  <p>Bir an gerçek bir centilmen gibi, genç kadının oturmasına yardım etmeyi düşündü sonra bunu mübalağalı bulup, o oturuncaya kadar ayakta beklemeyi tercih etti.</p>

  <p>Şermin koltuğa oturunca son kez gözlerini Sedat'a çevirip, "Teşekkür ederim, çok naziksiniz" diye fısıldadı. Sedat ancak "Rica ederim" diyebildi. Genç adam adeta çarpılmış gibiydi. İkisi de göz göze gelmemeye çalışıyorlardı ama Sedat, tüm vücudunu kaplayan rahatlatıcı bir huzurun, çocuksu bir telâşın etkisinden kurtulamıyordu. Az sonra içinden "Kendine gel, böyle paniğe kapılmanın anlamı yok. Bu sadece beklenmeyen bir karşılaşma, güzel bir sürpriz işte, hepsi o kadar diye" söylenmeye başladı.</p>

  <p>Ne umabilirdi ki? Onun evli bir kadın olduğunu biliyordu. Ama mutsuz bir kadındı o. Bunu uçakta anlamıştı. Bir an, gözlerinde biriken yaşları parmağının ucuyla silişini, nişan yüzüğüyle sinirli sinirli oynayışını hatırladı. Nazarları genç kadının bakımlı ve muntazam ellerine kaydı. Hayret, o halka yoktu artık yerinde...</p>

  <p>İster istemez bakışlarını kadının yüzüne çevirdi. Bir an göz göze geldiler. İkisi de utanmış gibi hemen nazarlarını kaçırdılar.</p>

  <p>Sedat ne düşüneceğini bilemedi. Daha uçakta, bu güzel kadının, sünepe tipli kocasıyla bir ihtilâfı olduğuna hükmetmişti zaten. Ve kadın nişan yüzüğünü parmağından çıkarmıştı artık. Birden içini bir sevgi seli kapladı. Kendisinin bile bir anlam veremediği garip bir coşku. Tekrar genç kadına baktı. Adını bile bilmediği kadın, göz göze gelmemek için nazarlarını hep başka yana çeviriyordu. Onu rahatsız etmemek endişesiyle o da hemen bakışlarını kaçırdı. Önündeki çay fincanından ufak bir yudum aldı.</p>

  <p>Az sonra gelen garsona Şermin, bir kişilik çay ve yanında yiyecek bir şeyler sipariş etmişti. Demek beklediği birisi yoktu.</p>

  <p>Artık, kolay kolay kalkamazdı masadan Sedat Bu tesadüfün kendisine mutlu bir gelecek hazırladığı inancına kapıldı birden. Konuşkan, girgin bir insan olmasına rağmen ağzını açıp, söyleyecek tek kelime bulamıyordu. Sanki genç kadını ürkütüp, bu sihirli havayı bozmaktan korkarcasına...</p>

  <p>Şermin çayını içmeye, kanepesinden ufak yudumlar ısırarak, iştahla yemeye başlamıştı. Uzun sarı saçları pırıl pırıl parlıyordu. "Aman Allahım, ne mükemmel bir yaratık" diye düşündü Sedat. Tanrı onu kusursuz yaratmıştı. Belli etmemeye çalışarak süzüyordu genç kadını. Harika görünümü, göze hoş gelen fiziki yapısı vardı ama en önemlisi hareketlerindeki uyum ve ahenkti. Dikkatini çekti; kadında yine de bir durgunluk, bunu tam dışarıya vurmamakla beraber, ruhunda esip, sükûnet bulmuş fırtınanın iz bırakmış yıkıntılarını sezebiliyordu. Dayanamadı. "Hanımefendi" dedi. "Hiç, Rudyard Kipling'in şiirlerini okudunuz mu?"</p>

  <p>Tanımadığı bir adamın damdan düşer gibi şiirden bahsetmesi şaşırtmıştı Şermin'i. Garip garip karşısındaki yabancıya baktı. Kısaca "Hayır" dedi.</p>

  <p>"Müsaade ederseniz, size bir dörtlük okumak istiyorum." Şermin'in şaşkınlığı artıyordu.</p>

  <p>Acaba yaklaşmak için fırsat kollayan, sırnaşığın teki miydi bu adam? Dikkatle Sedat'ın yüzüne baktı. Hiç de sulu ve çapkın bir adama benzemiyordu. Hareketleri kibar ve ölçülü, davranışları nâzikti. Bakışları da öyle... Hiç sesini çıkarmadı.</p>

  <p>Bunu, bir tür onay telâkki eden Sedat şiiri okumaya başladı.</p>

  <p>"Sararan çimenlerin yeşilliğini, Solan çiçeklerin tazeliğini, Hiç bir şey geri getiremez artık. Ama hayat yine de yaşamaya değer."</p>

  <p>Mısraları ilk defa işitiyordu Şermin. Lâcivert gözleri buğulandı, kelimeleri beyninde tartmaya başladı.</p>

  <p>Karşısındaki yabancı, ruhunu okuyor gibiydi.</p>

  <p>Sedat'ı&nbsp; bir kez daha baştan aşağıya süzdü. İnce kaşlarının ucu hafifçe çatılmıştı. Kimdi bu adam? Kendisine bu mısraları okuma lüzumunu neden duymuştu? Sanki yaşadığı fırtınaları sezip anlamış da, önceden biliyormuş gibi...</p>

  <p>Suratı tanıdık geliyordu. Yine de tam olarak çıkaramadı... Sırtını oturduğu koltuğa yaslayıp: "Bana bu şiiri neden okudunuz?" diye sordu. Sedat yutkunarak:</p>

  <p>"İnanın, nedenini ben de bilmiyorum. İçimden geldi işte" diye fısıldadı. Aslında şair yanı yoktu; fazla duygu yüklü, romantik biri olduğu da söylenemezdi. Ama nedense, karşısındaki güzel ve içli kadının, sabahtan beri gördüğü hüzün ve üzüntü dolu tavırları, aklına bu mısraları çağrıştırmıştı. İlâve etti: "Affedersiniz, galiba saygısızlık ettim. Bağışlayın." Cevap vermedi genç kadın.</p>

  <p>Çayını içip, önündekilerini yemeğe devam etti. Sıkıcı bir sessizlik oldu. Sedat yaptığına pişman, huzursuzca yerinde kıpırdadı. Öyle ya, tanımadığı bir kadına, durup dururken şiir okunur muydu? Düpedüz patavatsızlıktı bu yaptığı...</p>

  <p>"Hayır, siz bu mısraları bilerek, isteyerek okudunuz. İçinde bulunduğum ruh haletini tam teşhis edercesine. Beni tanıyor musunuz?" Sedat sevinçten çıldıracak gibiydi.</p>

  <p>Kadın, kadife gibi yumuşak sesiyle konuşmaya devam etmişti. Sinirlilik belirtisi göstermiyordu. Bu cümlesine söyleyecek bin bir lâf bulabilirdi. Rahatlayarak gülümsedi.</p>

  <p>"Sizi tanımıyorum, inanın bana. İlk kez bu sabah uçakta gördüm. Sizin iki sıra arkanızdaydım."</p>

  <p>"Öyle mi?"</p>

  <p>"Bir daha asla karşılaşacağımızı da sanmıyordum."</p>

  <p>Şermin karşısındaki adamın yüzüne dik dik baktı. Bir daha karşılaşmayı neden aklından geçirmişti ki acaba?</p>

  <p>"Soruma tam cevap vermediniz. Bana niye bu şiiri okudunuz?" Sedat yutkundu.</p>

  <p>Kaçamak cevap vermenin gereği yoktu.</p>

  <p>"Beni bağışlayın hanımefendi" dedi. "Sizi gördükten sonra kapıldığım duyguları ifadeye kalkarsam, saygısızlık yapmaktan, sizi üzüp rahatsız etmekten korkuyorum."</p>

  <p>Şermin'ın kaşları hâlâ çatıktı. Biraz da meraklanmaya başlamıştı.</p>

  <p>"Devam edin, lütfen" dedi.</p>

  <p>Sesi biraz daha tok, biraz da âmirane çıkmıştı.</p>

  <p>Sedat önüne bakarak konuştu.</p>

  <p>"Uçakta sizi ağlarken gördüm. Gözyaşlarınızı kuruladığınıza, içinizdeki derin elemi zorlukla bastırdığınıza şahit oldum. Profilden görebildiğim yüzünüz, güneş ışıklarıyla parıldayan saçlarınız, ufak ve kalkık burnunuzla şimdiye kadar rastladığım en güzel kadın portresini çiziyordunuz. İçim, bu kadar güzel bir kadının ıstırap çekip, ağlamasını kaldırmadı. Utanarak itiraf edeyim ki, yol boyu arkadan sizi seyrettim. Üzüntülerinizin kaynağını bilmemekle beraber tahmin edebiliyorum. Bu bir aile sorunu olmalıydı. Nitekim artık parmağınızda halka taşımadığınızı görüyorum." Şermin karşısındaki yabancının ağzından çıkan kelimeleri tartarak, heyecanla dinliyordu. Pek kestiremedi; adam şahit olduğu manzara karşısındaki üzüntüsünü mü dile getiriyordu yoksa ilânı aşk mı ediyordu, anlayamadı.</p>

  <p>Etkilendiği güzelliğini anlatırken seçtiği kelimeleri düşündü. Ancak âşık olan bir adam bu kelimeleri kullanırdı.</p>

  <p>Çatık kaşlarla adamı süzmeye devam etti. Hiç de fırsatları değerlendirmeye çalışan bir çapkına benzemiyordu. Yüzündeki duygulu ve mahcup ifade, samimi kişiliği hakkındaki yeterli kanıttı. Kocası Erol'u düşündü. Kendisine her zaman ilgisiz, altı yıl boyunca ağzından kadın gururunu okşayan tek kelime çıkmamış kocasını. Ne kadar derin farklılıklar vardı aralarında... Elinde olmayarak gülümsedi.</p>

  <p>Gülümsemenin kendisine çok yakıştığını, gözlerinden nasıl ışık ve renk fışkırdığını bilirdi. Kendi de şaştı bu haline. Aylardır ilk defa içtenlikle gülüyordu. "Çok dikkatli bir insansınız" diye mırıldandı. Sedat, mahcup bir eda ile başını önüne eğdi.</p>

  <p>"Bu benim dikkatim değil, sizin sahip olduğunuz aşırı ve çarpıcı güzelliğinizin sonucu. Yerimde hangi erkek olsa etkilenecekti. Benim tek şansım, o anda arkanızda oturmuş olmaklığımdı."</p>

  <p>"Mübalağa ediyorsunuz. Yine de iltifatınız için teşekkür ederim." İkisi de sustular.</p>

  <p>Şermin düşünmeye başladı. Neler oluyordu kendisine? Bir kaç saat evvel boşanmaya karar vermiş, yitirdiği yılların üzüntüsüyle kıvranan biriyken, şimdi oturmuş hiç tanımadığı biriyle sohbet ediyor, üstelik adamın sözlerinden gururlanıp, keyif duyuyordu. Utanca benzer bir his kapladı içini. Sonra birden, şiirin son mısrasını hatırladı. "Ama hayat, yine de yaşamaya değer." Doğruydu, evet, hayat yaşamaya değerdi.</p>

  <p>Işıl ışıl parıldayan gözlerini yabancıya dikti.</p>

  <p>Merakla baktı.</p>

  <p>"Kimsiniz siz?" diye sordu.</p>

  <p>Bu soruda adamın adı, sanı, mesleği gibi bilinmeyenlerden ziyade, genç kadının ruhunda bu ani değişikliğe yol açan, sihirli niteliğini öğrenmek ihtiyacı yatıyordu. Sedat gülümsedi.</p>

  <p>"Sadece Rudyard Kipling'ın şiirindeki felsefeye inanmış biri" diye yanıtladı. Şermin'ın gözleri ışıl ısıldı.</p>

  <p>Sedat'a bu kadarı bile yeterliydi. Menevişli gözlere daha fazla bakmak gücünü bulamadı, başını önüne eğdi. Sonra tane tane, kelimeleri itina ile seçerek konuşmaya başladı. "Adım Sedat İlker. Eskiden profesyonel olarak futbol oynadım. Şimdi Görüş gazetesinin spor muhabiriyim. Gazetelerin spor sayfalarına göz atıyor ya da televizyondaki spor programlarını izliyorsanız beni tanıyor olabilirsiniz. Otuz dokuz yaşında ve bekârım, yeterli düzeyde gelirim var, ilk bakışta aşka inanırım ve sizi seviyorum."</p>

  <p>Şermin'ın gözleri iri iri açıldı ve kendini tutamayarak kahkahayı bastı...</p>

  <p>Ankara semaları yavaş yavaş kararırken önce yağmur durdu, ardından kuru bir ayaz şehri kapladı. Dondurucu soğuk insanın iliklerine kadar işliyordu. Tek tük atıştıran kar taneleri artarak hızlandı. Sokakların kuytu köşeleri, fazla kullanılmayan yollar, binaların çatıları kısa sürede beyaz bir örtüyle kaplandı. Karanlık iyice çöktüğünde kar yağışı tipiye dönüşmüştü.</p>

  <p>Taksi, Tunalı Hilmi Caddesi'ne açılan sokaklardan birinin içine girince, uzun boylu, gaga burunlu, şahin bakışlı müşteri, şoföre "Dur" dedi.</p>

  <p>Taksiden inen adam, araba uzaklaşınca dondurucu soğuk altında sokak boyunca yürüdü. Çevreden gençler kendisiyle hiç ilgilenmemesine rağmen, sanki görülmekten çekinen bir hava içinde, apartmanların karanlık gölgelerini seçerek sokağın nihayetine kadar ilerledi.</p>

  <p>Önünde durduğu bina, dört katlı bir işhanıydı. Griye boyanmış iç karartıcı bir cephesi vardı. En üst kat hariç tüm ışıkları sönüktü. Camlı kapının ziline dokundu. Aynı anda karanlıkların içinden bir adam beliriverdi, hemen kapıyı açıp, gaga burunlu adamı hürmetle selamlayarak içeriye aldı. Binada asansör yoktu. Adam, ışıkların yandığı dördüncü kata merdivenlerden çıkmak zorunda kaldı. Binanın yabancısı olmadığı belliydi. Dördüncü kata gelince, kapılardan birini vurmadan açıp, içeriye girdi. Burası iyi aydınlatılmış fakat zevksiz tefriş edilmiş, sıradan bir çalışma mekânıydı. Cam önüne yerleştirilmiş kocaman ceviz kaplama masanın arkasında oturan, şişman, takım elbiseli adam, misafirini görünce saygıyla yerinden fırladı. "Hoş geldiniz" diye kısık sesle mırıldandı.</p>

  <p>Adam sadece başını sallamakla yetindi. Odanın fazla sıcak olmasına rağmen sırtındaki paltoyu çıkarmadan, masanın yanındaki koltuklardan birine çöktü. Cebinden bir Pall Mall paketi çıkardı, sigarayı yakmak için şişman adamın uzattığı çakmağa aldırmadan, sigarasını kendi çakmağı ile yaktı. Bacak bacak üstüne atıp, ciğerlerine çektiği dumanı burnundan bıraktı. Gergin olduğu pek belliydi. Şişman adam desenli papyon kravatını düzeltip takım elbisesinin yeleğini çekiştirdi. Susmayı yeğledi. Bürokratik tecrübesine güvendi, misafiri nasıl olsa konuşacaktı... Nezaketle:</p>

  <p>"Hava çok soğuk, sıcak bir şey içer misiniz?" diye sormakla yetindi. "Sıcak içeceği boş ver şimdi, viskin var mı?"</p>

  <p>Adam, masasının gözünü aralayıp bir şişe viski ile yayvan bir bardak çıkardı, iki parmak içkiyi bardağa boşaltıp misafirinin önüne sürdü.</p>

  <p>Gaga burunlu adam ne buz istedi ne de su. Sek viskiyi bir dikişte yuvarladı. Sonra kendisi aynı miktarda içkiyi tekrar koyup arkasına yaslandı. Biraz daha rahatlamış gibiydi.</p>

  <p>Kısık ve boğuk sesiyle:</p>

  <p>"İnfaz yarın akşam tamamlanacak" dedi.</p>

  <p>Papyon kravatlı adam hiç bir tepki göstermedi. Tombul parmaklı ellerini göbeğinin önünde birleştirip beklemeye devam etti.</p>

  <p>"Haberin var mıydı?"</p>

  <p>"Evet, generalim" dedi yalnızca.</p>

  <p>"Allah kahretsin" diye söylendi gaga burunlu adam sonra elindeki bardağı dikip, masanın üzerine koydu.</p>

  <p>"Nereye varacak bu işin sonu? İdam mangasına döndük. Her ay birini ortadan kaldırıyoruz. Geceleri uyuyamıyorum vallahi... "</p>

  <p>Göbekli müsteşar hiç sesini çıkarmadı. Generalin içini dökmek için daha çok konuşacağını biliyordu.</p>

  <p>Dikkatle dinliyor göründü.</p>

  <p>"Kesin olan bir şey var," diye General devam etti. "Bu adam mutlaka bir yerlerde iz bırakmıştır. İnsan ne kadar özenle saklamaya çalışsa da kesinlikle bir iz bırakır. Bütün iş bunlardan bir kaçını saptayabilmektir. Beni anlıyorsun değil mi? Bunun ne anlama geldiğini de!"</p>

  <p>"Evet Generalim."</p>

  <p>"Yine itiraz şerhi koydum ama dinleyen kim?" General viski şişesine uzandı.</p>

  <p>Müsteşar sıkılmaya başlamıştı. Bozuntuya vermeden:</p>

  <p>"Ne çare ki fazla seçeneğimiz yok," diye mırıldandı. Konuşmaya istekli görünürse, adamın demir atacağını, saatlerce oturup konuşacağını biliyordu.</p>

  <p>General üçüncü kadehi yudumlarken yan gözle şişman müsteşara baktı. İçinden "Şişko, yağcı, bok çuvalı" diye geçirdi. Onun ne malın gözü olduğunu bilirdi. Karşısında el pençe durup, hürmet gösterisi yapıyordu, fırsatını bulunca da kuşkusuz, arkadan gammazlayan, fitnecinin tekiydi. "İşin uzun mu?" diye sordu.</p>

  <p>Müsteşar bu sorunun arkasından gelecek teklifi tahmin edebiliyordu. "Eyvah" diye düşündü. Kesinlikle "Golden Clup"a gitmeyi önerecekti; son gidişlerindeki çıkan rezaleti hatırladı, keyfi kaçtı. Suratını asıp "Üzgünüm Generalim ama birini bekliyorum" dedi. "Kimi?"</p>

  <p>"Raşit Uzunova'yı."</p>

  <p>Müsteşar'ın aklına gelen en iyi isim oydu.</p>

  <p>General hiç hoşlanmazdı Raşit'ten. Hatta aynı mecliste bulunmaktan bile nefret ederdi. &ldquo;Yok yahu..." diye mırıldandı. "O pezevengin İstanbul'da olduğunu sanıyordum, ne zaman dönmüş?"</p>

  <p>"Bu gün" dedi. Müsteşar ama dönüp dönmediği hakkında en ufak bir bilgisi yoktu aslında. "Desene, yine gecemi bok etti. Oysa seninle Golden Clup'a gidip, felekten bir gece çalmayı düşlemiştim."</p>

  <p>Eseflenmiş gibi yüzünü ekşitti Müsteşar.</p>

  <p>Elini dizine vurup ayağa kalktı General. Gidiyordu. Burada yapacağı bir şey kalmamıştı.</p>

  <p>Bu gece onu başından rahat savmanın zevkiyle, oda kapısına kadar selametledi Müsteşar. Tam kapı ağzında General, birden hatırlamış gibi geri döndü.</p>

  <p>"Yahu az kaldı unutuyordum Mustafa" dedi. "Sana bir haberim var, henüz duymamışsındır..."</p>

  <p>"Ne imiş o Generalim?"</p>

  <p>"Şu senin Mülkiye'li arkadaşın Ruhi var ya, hani "aksak" namıyla tanılan..."</p>

  <p>"Evet?"</p>

  <p>"Onu benim emrime verdiler..."</p>

  <p>Müsteşar Mustafa'nin kızaran yüzünü görünce General sırıttı. Başka bir şey demeden usulca kapıyı kapadı.</p>

  <p>Odada yalnız kalan Müsteşar kıpkırmızı kesilmişti...</p>

  <p>"İt oğlu it. Sana boşuna piç Ömer dememişler" diye söylendi. Ne zaman gelse, arkasından bir felaketi de beraberinde getirirdi.</p>

  <p>Masasına oturdu, kara kara düşünmeye başladı. Kötü bir haberdi bu...</p>

  <p>Aynı dakikalarda, şehrin seçkin semtlerinden birindeki apartmanın pahalı mobilyalarla döşenmiş salonunda yaşları ilerlemiş üç adam, kendi aralarında hararetli bir konuşmaya dalmışlardı.</p>

  <p>Ak saçlı olan ev sahibi, sinirli sinirli söylendi:</p>

  <p>"İleri gitti bu herif. Artık birinin buna dur demesi lazım."</p>

  <p>Elindeki puroyu tüttüren tıknaz adam:</p>

  <p>"Haklısınız efendim, her konuda müşkülat çıkarıyor. Bendenizin pek çok kez uyarmama rağmen oralı bile olmadı. Bu gidişle Komite'nin başına dert olacağa benziyor." dedi.</p>

  <p>"Oldu bile" diye terslendi ev sahibi. "Canıma tak dedi artık, her karara itiraz, itiraz itiraz. Yetti yahu."</p>

  <p>Tıknaz adam genzini temizleyip:</p>

  <p>"Uygun görürseniz onu plase edelim" diye mırıldandı. "Plase mi?"</p>

  <p>"Evet efendim, şayet uygun bulursanız."</p>

  <p>Plase etmek, Komite üyelerinin kullandığı özel bir deyimdi. O şahsı pasif hale getirerek, işten uzaklaştırmak anlamında.</p>

  <p>Ev sahibi başını salladı.</p>

  <p>"Olmaz, başaramayız. Hinoğlu hinin tekidir o, bu numarayı yemez, üstelik başımıza daha beter dert olur. Başka bir formül düşünmeliyiz."</p>

  <p>Konuşmaları oturduğu yerden sessizce dinleyen kızıl saçlı, gözlüklü adam "Biraz daha sabrederseniz emekliliğini sağlayabilirim" diye lâfa karıştı. Ev sahibi başını salladı:</p>

  <p>"Bu daha da tehlikeli. Emekliliğine vakit var. Bizden olduğunu anlarsa nasıl bir durum takınır, tahmin edemeyiz. Kaş yapalım derken göz çıkarmayalım."</p>

  <p>"Ama" dedi kızıl saçlı adam "Her hangi bir şekilde onu devreden çıkarmalıyız. Gün geçtikçe can sıkıcı olmaya başladı. Sizin düşündüğünüz başka bir formül var mı?"</p>

  <p>Ak saçlı adam soruyu cevaplamadan bir süre dalgın bakışlarla arkadaşlarını süzdü. Sonra ağır ağır: "Evet, var" dedi.</p>

  <p>İki adam merakla ev sahibine baktılar.</p>

  <p>Ak saçlı adamın yüz hatları gerginleşmiş, çok sinirlendiği zaman oluşan sol yanağındaki tik belirginleşmişti.</p>

  <p>"Komitenin asli üyelerini acele toplantıya çağıracağım. Bu konuda bir karar verme zamanı geldi artık."</p>

  <p>Kızıl saçlı kekeleyerek sordu: "Nasıl bir karar?"</p>

  <p>"İnfaz, beyler infaz."</p>

  <p>İki adam da dona kaldı. Duyduklarına inanamamış gibi birbirlerine baktılar. Sapsarı kesilmişlerdi. Kızıl saçlı olanı:</p>

  <p>"Ama Beyefendi, bu mümkün mü?" diye geveledi. "O bizden biri, nasıl böyle bir karar alabiliriz?" Ev sahibi kararlı gözlerini kızıl saçlı adama dikti.</p>

  <p>"Devletin yüksek menfaatleri bunu gerektiriyor" dedi. Sesi buz gibi soğuk çıkmıştı. "Hepimiz bu yola baş koymuş insanlarız. Bu teşkilâta girerken, gerekirse vatan ve millet için her şeyi yapacağımıza, şan, şeref, şöhret ve para düşünmeden kanımızın son damlasına kadar vuruşacağımıza yemin ettik. Hatırlayın efendiler, kutsal yemini ettiğiniz o günü hatırlayın..."</p>

  <p>"Fakat, efendim... "</p>

  <p>"Bunun, fakati makati yok. Benim oyum infazdan yanadır." Kızıl saçlı adam sustu.</p>

  <p>Ev sahibinin "Başkan" sıfatıyla Komite'de ne kadar etkili olduğunu biliyordu. Aklına koyduğu kararı çıkaracağına emindi. Gözleri karşısında oturan tıknaz arkadaşına takıldı. Tedirgin görünüyordu. O da itiraza yeltendi:</p>

  <p>"Başkanım, bu kötü bir emsal teşkil etmez mi? Komite'den isteğiniz doğrultusunda bir karar çıkarsa, diğer arkadaşlar bundan böyle alınacak kararlara muhalefet etmekten çekineceklerdir. Muhalefet olmayınca, Komite'nin gücünden çok, kişilerin iradesine bağlanmayacak mıyız? Bunun doğuracağı tehlikeli sonuçları tasavvur bile etmek istemiyorum..."</p>

  <p>"Ne yani? Şimdiki gidişattan memnun musunuz? Komitenin basit bir karar almak için yaptığı bunca toplantıları onaylıyor musunuz? Muhalefetin çalışmalarımızı kösteklemekten başka ne yararı var? Söyleyin efendiler, bu hoşunuza gidiyor mu?" Tıknaz adam purosunu ağzından çıkardı.</p>

  <p>"Hayır Başkanım, durumdan biz de şikayetçiyiz" diye geveledi. "Yalnız, muhalefet eden bir arkadaşımızı, sırf bu nedenle infaza sürükleyemeyiz. Bu, inandığımız prensiplere ters düşer, öyle değil mi?"</p>

  <p>Destek istercesine kızıl saçlı adama baktı. Kızıl saçlının sesi çıkmadı. Başkan kararlı gözüküyordu.</p>

  <p>"Teşkilatın ve Komite'nin geleceği için bu adamın ortadan kaldırılmasının gerektiğine inanıyorum. Başka yolu yok. İnanıyorum ki o yaşadığı sürece Komite'ye yarardan çok zarar verecektir. Buna müsaade edemem." Misafirler sustu.</p>

  <p>General Ömer'in ölüm kararı verilmiş sayılırdı.</p>

  <p>Nazan her yarım saatte bir Görüş Gazetesi'ni arıyor, ama bir türlü Sedat İlker'le temas kuramıyordu. Ne yapacağını bilememenin şaşkınlığı içindeydi.</p>

  <p>Aklına bin bir ihtimal geliyordu. Rasim konusunda da aklı çok karışmıştı, artık hiç bir şeyden emin değildi. Ama her hâl ve kârda gazetecinin eline sıkıştırdığı pusuladan pişmanlık duyuyordu. Pusulayı mutlaka geri alması ya da sırf gazeteciden bir randevu koparmak için böyle bir yola başvurduğuna onu ikna etmesi gerekiyordu. Zor olacaktı bu iş...</p>

  <p>Aralık kapıdan kocasına bir göz attı. Recep hâlâ yarınki yapacağı konuşmanın metnini gözden geçirmekle meşguldü. Öğleden sonra yaşadıkları o sahneden sonra kocası surat asmış, konuşmaz olmuştu. Allah'tan Sanayi Odasında yapacağı konuşma, tüm dikkat ve vaktini alıyordu. İşine dalmıştı.</p>

  <p>Duymayacağına kanaat getirdi...</p>

  <p>Tekrar telefonun başına oturdu. Bu kez korkuyordu. Recep onun telefonlarıyla ilgilenmezdi, çünkü yerli yersiz pek çok kimseyi arardı, kuaförünü, firvo'sunun veterinerini, arkadaşlarını, manikürcüsünü... Ama bu kez farklıydı...</p>

  <p>Kocasının katilinin kim olduğunu soracaktı... Yapabilirdi bunu. Öğrenebilirdi. Hem de rahatlıkla...</p>

  <p>Yine de çekiniyordu. Acaba bu da bir hata mıydı? İkinci bir tedbirsizlik etmek istemiyordu... Gazeteciye yaptığı gibi...</p>

  <p>Kuşkuyla kapı aralığından tekrar kocasına baktı. Sırtı dönük, bir şeyler karalamaya devam ediyordu. Karar veremiyordu bir türlü... "İhtiyar domuz" diye söylendi içinden. Boşuna değil, "Sen güzelliğin kadar zekâ sahibi de olsan toplum için büyük tehlike teşkil ederdin" diye söylenir, küçümserdi onu. Haklıydı galiba... Önemli anlarda bir türlü isabetli kararlar veremiyordu...</p>

  <p>Küçük pembe dilini dudaklarında dolaştırdı. Şaşkın ve kararsız telefonun başında mıhlanıp kaldı. Ne mahzuru olabilirdi ki?</p>

  <p>Kocasını öldüreceğini söyleyen adam yakında belki de kocası olacaktı. Henüz evlenme teklif etmemişti ama deli gibi âşıktı kendisine...</p>

  <p>Çılgına çevirmişti adamı, kulu kölesi yapmıştı. Her vesile ile Ankara'daki işini bırakıp İstanbul'a koşuyor, yatağa girebilmek için can atıyordu. Onunla tanıştığı şu iki aylık süre içinde en az on beş defa yatmıştı.</p>

  <p>Adamı anımsamak yüreğini hoplattı.</p>

  <p>Seviyordu onu. Çok erkek tanımıştı hayatında ama böylesi ilk defa başına geliyordu. Genç, diri ve güçlüydü. Zengin bir adam olmadığını biliyordu ama bu önemli değildi artık. Recep'ten kalacak olan servet ikisine de yeterdi. Kendini onun kollarındaymış gibi hissetti, vücudu ürperdi... Sonra karışan aklını toparlamaya çalıştı... Sahi, hep "Kocanı vuracağız" diyordu. Kimdi onlar?</p>

  <p>Bunu ilk sorduğunda "Biz onun ticari rakibiyiz" diye cevaplamıştı. Bir başka seferinde "Bu memleketin hayrı için onun ortadan kalkması gerek" demişti. Ne anlama geliyordu bu? Hiç düşünmemişti.</p>

  <p>Bu memleketin ekonomisini bozan biri miydi kocası? Sanmam diye düşündü, zaten sebep onun için önemli de değildi. Netice mühimdi. Recep'ten kurtulmak tek isteğiydi...</p>

  <p>Ve o gün gelmişti... Yirmi dört saat sonra Recep tamamıyla hayatından çıkıp gidecekti. Muazzam bir servet ve huzur içinde geçecek bir geleceği hediye ederek...</p>

  <p>Ya sevgilisi? Ya âşığı olduğu Yüksel Berke ne olacaktı? Onu ne kadar az tanıdığını anımsadı. Hakkında hemen hemen bir şey bilmiyordu. Ankara'da memurum demişti, büyük bir Holding'in satış müdürü... Çalıştığı Holding'in adını bile hatırlamıyordu. Acaba Yüksel söylemiş miydi? Belki de söylememişti; yoksa sormamış mıydı? Emin değildi, sormamış da olabilirdi. Zaten Yüksel, o sormazsa bir şey anlatmazdı ki... İçini karamsarlık bastı.</p>

  <p>Sonra bir sigara yakıp düşünmeye başladı. "Ne aptalım ben" diye söylendi. Yüksel Berke'ye çocuklar gibi inanmıştı. Adam hayatına birden girmiş, ikinci buluşmalarında kendini yatakta bulmuştu. Daha o gün kocasını öldürmekten bahsetmiş, Nazan da bunun şaka olduğunu sanmıştı. Daha sonraki buluşmalarında adam ciddi ciddi bu konuya eğilmiş, onu konuşturmuş, Recep'in özel hayatı ve günlük yaşamı hakkında her türlü bilgiyi ağzından almıştı...</p>

  <p>Önceleri umursamamıştı Nazan. Nasıl olsa Recep'i Yüksel öldürecek değildi ya... Ama kendisini çok sevse bile, ölümden bu kadar rahat bahsetmesi, kocasının katline bu kadar istekli gözükmesi normal miydi?</p>

  <p>İçini bir titreme kapladı...</p>

  <p>Bunları düşünmekte geç kalmadım mı diye homurdandı. Yine hata yapmıştı, üstelik bu cinayetin bir an evvel işlenmesi için istekli görünmüş, duygularına yenik düşmüştü...</p>

  <p>Bazı gerçekleri geç kavramış, kötü bir oyuna gelmişti. Yüksel bir maşa gibi kullanmıştı kendisini. Gerçi bu neyi değiştirirdi?</p>

  <p>Kocasını sevmiyor ve ondan kurtulmak istiyordu. Bu Yüksel veya bir başkası olmuş, farkeder miydi? Oturduğu yerde, omuzlarını silkti. Kendisine yasal bir sorumluluk gelmezdi bu cinayet işinden. Ne ticarete ne de siyasete aklı ermeyen alelade bir kadındı o. Kocasının ölümüyle arasında hiç bir bağıntı kurulamazdı; velev ki rakip bir firmanın yetkili bir memuruyla arasında cinsel bir ilişki olduğu ispatlansa bile... Kararsızlığı devam ediyordu...</p>

  <p>Sonunda alıcıyı kaldırıp, dışarıya açılan direkt hattan münhal sinyalini aldı, yavaş yavaş tuşlara dokundu.</p>

  <p>Bu numarayı ona Yüksel vermiş ama mecbur kalmadıkça aramamasını tembih etmişti. Numara düştü, zil çalmaya başladı Bu numaranın bir iş yerine ait olduğunu biliyordu. Günlerden cumartesi olduğunu ve aradığı yerde kimseyi bulamayacağını neden sonra hatırladı. Tam hayıflanmaya başladığı anda telefon açıldı. Tok bir erkek sesi "Alo" dedi.</p>

  <p>Sevinmişti; demek şirket hafta sonları da çalışıyordu. "Yüksel Bey'le görüşmek istiyorum" dedi. &ldquo;Yüksel Berke". "Kim arıyor?"</p>

  <p>İsmini vermek istemedi, bir an duraladı... "Bir yakınıyım" diye fısıldadı.</p>

  <p>Kısa bir bekleyişten sonra sevgilisinin sesi hattın öbür ucundan geldi. "Buyrun."</p>

  <p>"Merhaba Yüksel."</p>

  <p>"Nazan?"</p>

  <p>"Evet, benim."</p>

  <p>Adam biraz şaşırmış gibiydi.</p>

  <p>"Hayrola, ne var?"</p>

  <p>Hiç de sevdiğinin sesini duymuş olan bir kimsenin şaşkınlığına benzemiyordu bu ses. Sanki işittiğine memnun olmamış gibi...</p>

  <p>"Sana bir sürpriz yaptım. Ben de buradayım, Ankara'da yani. Seni çok özledim..." Hattın öbür ucundan bir süre ses gelmedi. Sevgilisi şaşırmıştı. Nazan:</p>

  <p>"Alo... Yüksel? Beni duyuyor musun?" diye mırıldandı. "Deli misin sen? Niye geldin buraya?"</p>

  <p>"Dedim ya, özledim seni."</p>

  <p>"Allah Allah, tam zamanını bulmuşsun. Şeyi... Bilmiyor musun?"</p>

  <p>"Biliyorum, biliyorum merak etme. Toplantılara onunla beraber gitmeyeceğim. Endişelenecek bir şey yok."</p>

  <p>"Hem sana mecbur kalmadıkça bu hattı aramamanı söylemiştim."</p>

  <p>"Ama çok önemli bir şey oldu."</p>

  <p>"Önemli bir şey mi? Nedir o ? "</p>

  <p>"Nasıl anlatsam bilmem ki? Telefonda olmaz. Buradan rahat konuşamıyorum. Oteldeyim şimdi, Recep de öbür odada... Buluşabilir miyiz hemen?"</p>

  <p>Yine kısa bir sessizlik oldu.</p>

  <p>"Neyle ilgili? Kısaca anlatamaz mısın?"</p>

  <p>"Yapacağınız işle" diye mırıldandı Nazan.</p>

  <p>Telaşa kapılmış gibi hissetti sevgilisini. Adam:</p>

  <p>"Pekâlâ, ben hemen geliyorum. On beş dakikaya kadar otelin kapısı önünde ol. Arabayla gelip, seni otelin önünden alacağım."</p>

  <p>"Hangi otelde olduğumu daha söylemedim.</p>

  <p>"Lüzum yok, biliyorum" deyip telefonu kapadı sevgilisi. İçini belirgin bir korku kapladı.</p>

  <p>Cinayet vakti yaklaştıkça tedirginliği artıyordu. Aralıktan kocasına baktı. Hiç bir şeyden habersiz notlarıyla meşguldü.</p>

  <p>Dertsiz başını derde sokmuştu. Ne anlamsız bir işe yöneldiğini şimdi daha iyi anlıyordu... "Ne aptal insanım ben" diye homurdandı.</p>

  <p>"Cellât" üçüncü kadehten sonra, oda servisiyle istettitiği Smirnoff şişesine dalgın gözlerle baktı. Yaşlanıyordu galiba. Onun gibi bir erkek, geçmiş yılların muhasebesine dalıp, hayatın anlamsızlığını düşünmeye başladığı anda bu mesleği terk etmeliydi. Bu, tehlike çanlarının çalmaya başladığının ifadesiydi. Var olmasının, hayata bağlanmasının hiçbir nedenini bulamıyordu artık, salt yaşama güdüsünden gayrı. Bütün bir ömür kaçıp kovalama ile geçmişti. Yeteri kadar servet yapmıştı. Belirli yatırımları vardı ve bunlar bundan böyle hiç çalışmasa da hayatının sonuna kadar yetecek maddi gücü sağlamaya yeterliydi.</p>

  <p>Aslen Adapazarılı bir çiftçi ailesinin çocuğuydu. Anası kendinden beş yaş küçük erkek kardeşini doğururken ölmüştü. Babası tekrar evlenmiş, yeni karısı kısır çıkmıştı. Analığı iyi bir insandı, onu kendi çocuğu gibi benimseyip büyütmüş, elinden geldiğince bakmıştı. Ama o, köy hayatından, çiftçilikten nefret ederek büyümüştü. Silahlarla yakınlığı çiftlikte başlamıştı. Hiç sevip anlaşamadığı babası iyi silah kullanırdı. İlk hocası o olmuş, mükemmel silah kullanmayı da ondan öğrenmişti. Ortaokulun son sınıfında Adapazarı'ndan kaçmış, bir daha da dönmemişti. Sonraki yıllarda Almanya'ya işçi olarak gitmiş ve profesyonel olarak adam öldürmeye orada başlamıştı. Almanya bu sahada ona okul olmuştu. Daha sonraları Fransa ve İngiltere'ye geçmiş oralarda da aynı işi yapmıştı. Asıl ününü ise Hollanda'da kazanmıştı. Artık bütün Avrupa'da tanınan kiralık bir katildi. İnterpolün arananlar listesine bile girmişti. İşinde son derece becerikli, zeki ve kirli çevrelerin aranan kişisi olmuştu. Hâlâ pek çok uluslararası illegal örgütler hesabına yüksek ücretlerle iş yapıyordu. Küçük kadehine biraz daha sek votka koydu. Çok nadir içerdi.</p>

  <p>Kendi kendini emekliye ayırma fikri beyninde şekillenmeye başlamıştı. Bunca yılın yorgunluğunu yeni yeni hissediyormuş gibiydi. Küt ve kalın parmaklarını açıp, ilk defa görüyorcasına seyre başladı. Sayısını hatırlayamadığı kadar çok tetik çekmişti bu parmaklar. Sıkılmış, yorulmuş, bıkmıştı bu işten...</p>

  <p>Gözünde çocukluğunu geçirdiği Adapazarı'ndaki çiftlik şekillendi. Alabildiğine uzanan yeşil tarlaları, sarı sarı fışkıran buğday başakları, kuzuların melemeleri, ineklerin böğürtüleriyle dolu o kır hayatı... Hayret, bir zamanlar nefret ettiği o yerleri, şimdi hasretle, sükûna ereceği ortam olarak hayal ediyordu.</p>

  <p>Neler düşünüyorum ben diye kaşlarını çattı.</p>

  <p>Hep o fettan kaltağın yüzündendi. İçinin derinliklerinden bir türlü söküp atamadığı, unuttuğunu sandığı o orospu yüzünden. Ona duyduğu kahredici ihtiras alevleniyordu.</p>

  <p>Derin bir soluk aldı.</p>

  <p>Onu yeniden elde etmeliydi...</p>

  <p>Yüksel Berke'nin Ford'u tam Nazan'ın önünde durdu.</p>

  <p>Sırtındaki yarım astragan cekete rağmen beklemekten üşümüştü kadın. Dikkat çekici fiziğiyle beklemekten sıkılmıştı da. Çevredekiler, otele giren çıkanlar hep kendisini süzüyorlardı. Lâf atanlar, pahalı arabalarıyla önünde durup, çıkmayı teklif edenlerin haddi hesabı yoktu.</p>

  <p>Bu nedenle biraz da somurtarak bindi arabaya. Ama Yüksel'in gülen yüzünü, inci gibi dişlerini görünce kızgınlığı çabuk dağıldı. Çok tatlı bir gençti Yüksel. Çok da çapkın. İstanbul'da daha yanına ilk yaklaştığı gün ona kesilmişti.</p>

  <p>"Çok beklettin beni" diye sitem etti.</p>

  <p>Adam pek oralı olmayarak:</p>

  <p>"Ne yapayım, trafik işte..." diye geçiştirdi.</p>

  <p>Nazan baygın ve arzu dolu gözlerle genç adamı süzüyordu. Teninin temasını özlemişti, uzanıp direksiyonu tutan elini yakaladı. İhtirasla yüzüne bakarken:</p>

  <p>"Çok vaktim yok, sadece iki saat. Seni istiyorum. Beni hemen, sahip olacağın bir yere götür," diye inledi.</p>

  <p>Adam omuzlarını silkip:</p>

  <p>"Saçmalama" dedi. "Benim o kadar bile vaktim yok. Bunu sonra düşünürüz. Şimdi sen, şu telefonda bahsettiğin konuya gel. Neymiş o mesele?" Nazan yutkundu.</p>

  <p>Emindi artık. Yüksel sadece onu emellerine âlet olarak kullanmıştı. Baştan çıkarmış, istediği bilgileri birer birer ağzından almıştı.</p>

  <p>Bu asla seven bir adamın davranışı olamazdı...</p>

  <p>Demincek otelde duyduğu korku daha da arttı...</p>

  <p>&ldquo;Yüksel" dedi kekeleyerek. "Bu yapacağınız işten dolayı benim başıma bir hâl gelmez, değil mi?" Genç adam yanındaki kadına belli etmemekle beraber heyecandan titriyordu. Bu kadına, olacakları anlatmakla zaten meslek hayatının en büyük hatasını işlemişti. Üstleri bunu duysa asla affetmezlerdi. Neyse ki Nazan boş ve kafasız kadının tekiydi. Onun görevi sadece bilgi toplamaktı. Kadınla ilişki kurmuş, özel hayatlarına sızmıştı ama olaylar onun tahmininden de hızlı ve kolay gelişmiş, kadın kısa bir süre sonra kendisine sırılsıklam âşık olmuştu. Allah için güzel kadındı Nazan, onu bu derece istismar etmek istememişti ama cinselliğinin etkisinde kalıp ikinci buluşmalarında yatağa girmişlerdi. Başından savması pek kolay olmayacaktı...</p>

  <p>"Neler saçmalıyorsun sen kuzum? Bunun şenlen veya benlen ne alâkası var? Memleketin ekonomisini yürütenlerin sorunu bu. Bizi hiç ilgilendirmez."</p>

  <p>"Asıl saçmalayan sensin. Öldürülecek olan kişi benim kocam... Anlıyor musun, benim kocam diyorum sana... Ve ben bunu biliyorum. Üstelik buna engel olmak için de hiç bir çaba sarf etmiyorum. Hâlâ bizi ilgilendirmez diyorsun... "</p>

  <p>Genç kadının sesi boğuk ve öfkeli çıkmaya başlamıştı.</p>

  <p>Yüksel Berke bir yandan arabayı sürerken bir yandan da hızla kadını rahatlatacak kelimeleri arıyordu beyninde. Gerçekten de kadın için bir tehlike yoktu. Onun kılına bile dokunulmayacaktı. Acaba onu nasıl ikna edebilirdi?</p>

  <p>Önce kadını rahatlatması gerekirdi, gülümsemeye çalıştı.</p>

  <p>"Boşuna evhamlanma" dedi. "Sana hiç bir şey olmayacak, kılına bile zarar gelmeyecek."</p>

  <p>Dönüp bir eliyle kadının kısacık platine saçlarını okşamaya başladı. "Sevgilim" diye fısıldadı. "Sana nasıl bir zarar gelebilir ki? Kim senin kötülüğünü isteyebilir? Sen sıradan bir ev kadınısın. Tek şanssızlığın Recep Solmaz'ın karısı olman, hepsi bu..."</p>

  <p>Nazan nihayet beynini kemiren soruyu sordu:</p>

  <p>"Onu kim vuracak?"</p>

  <p>&ldquo;Yapma Nazan, kocandan nefret ettiğini biliyorum, bunun ne önemi var? Ha Ali olmuş ha Veli, senin için farkeder mi? Hem o kişinin adını bilmemen senin için daha iyi. Anlıyorum şu anda vicdanında bir rahatsızlık var, yine de üzülüyorsun, boş ver aldırma, inan böylesi daha iyi olacak. Hem serbest kalacaksın, bundan böyle karışanın görüşenin olmayacak, beni hâlâ istiyorsan birleşeceğiz... Bu yetmez mi? "</p>

  <p>Kadını yumuşatacağını sanıyordu.</p>

  <p>Ama Nazan'ın söylediği cümleyi duyunca az kalsın şaşkınlıktan önündeki arabaya vuracaktı. Gözleri fal taşı gibi açıldı...</p>

  <p>"Onu Rasim vuracak, değil mi? Rasim Kara... Ben biliyorum." Yüksel Berke'yi bir titreme aldı.</p>

  <p>Kulaklarına inanamıyordu. Komite'nin görevlendirdiği bir kaç kişinin haricinde bu ismi bilen kimse yoktu.</p>

  <p>Telaşla arabayı, bulduğu ilk münasip yere çekip, durdurdu. Heyecandan yüzünün hatları gerilmiş, yüzü sapsarı kesilmişti.</p>

  <p>"Bunu nereden biliyorsun?" diye sordu.</p>

  <p>Nazan korkuyla.</p>

  <p>"Onu uçakta gördüm" diye yanıtladı. "Ankara'ya onunla aynı uçakta geldik."</p>

  <p>"Sorumun cevabı bu değil. Onu nereden tanıyorsun?" Genç kadın bir an bocaladı.</p>

  <p>Bu soruyu yanıtlamakta hiç bir mahzur görmüyordu artık. Yanındaki adamın kendisini gerçekten sevdiğine inansa, geçmişinin bu karanlık ve çirkin yanını açıklamaktan utanacaktı. Fısıltı halinde:</p>

  <p>"Ona üç yıl metreslik ettim," dedi.</p>

  <p>Yüksel Berke şaşkın şaşkın kadının yüzüne baka kaldı. Şaşkınlığı, kadının ünlü kiralık katile metreslik etmesinden değil, bu inanılmaz aksi tesadüfün ortaya çıkmasındandı. Bir an ne diyeceğini bilemedi. İşler karışıyordu.</p>

  <p>Bu durumu âmirlerine nasıl nakledebilirdi? Suikast plânının kadın tarafından önceden bilindiğini Komite mensuplarına asla açıklayamazdı... Endişeyle kadının yüzüne baktı. "Korkmakta haklıyım, değil mi?" dedi Nazan.</p>

  <p>Genç adam beyninde durumun muhakemesini yapıyordu. Hemen yanıtlamadı Nazan'ı . Kuşkusuz, kadının katili tanıması şanssızlıktı ama Cellât profesyonel biriydi, işi ile geçmişte yaşadığı gönül macerasını karıştırmazdı. Bundan etkilenmeyecek kadar işinin ehli biriydi o. Acımasız kişiliği, çalışma yöntemindeki ustalığı önceden biliniyordu. Komite ile yaptığı ilk iş değildi bu. Endişelenmesine gerek yoktu. Adam, bunca yıllık mesleğini ve şöhretini sosyetik bir fahişe için riske sokmazdı.</p>

  <p>Yine de kuşkularını tam yenemiyordu.</p>

  <p>"Endişelenme" dedi Nazan'a önce, sonra sesindeki heyecanı saklamaya çalışarak, "Onu ne zamandan beri tanırsın?" diye sordu.</p>

  <p>"Tam hatırlayamıyorum. Uzun yıllar oldu."</p>

  <p>"Evlendikten sonra da onunla ilişkin oldu mu?"</p>

  <p>"Hayır, asla... Ondan hep çekinmişimdir..."</p>

  <p>&ldquo;Ya kocan? Onu tanır mı? Geçmişini kocana anlatmış mıydın?"</p>

  <p>"Yoo hayır, bunu anlatamazdım."</p>

  <p>"Peki, onunla yaşarken profesyonel bir katil olduğunu biliyor muydun?" Nazan yutkundu.</p>

  <p>"Evet, biliyordum... Ara sıra üç dört günlük veya bir haftalık iş gezilerine çıkardı. Bana yaptığı işlerden hiç bahsetmezdi. Bazen hayatında başka bir kadın var diye kıskanırdım. Bir gece sıkıştırdım, seni terk edeceğim diye üstüne vardım; çok sarhoştu, bana her şeyi anlatmıştı.."</p>

  <p>"Peki, tepkin ne oldu?"</p>

  <p>"Hiç... O zamanlar çok gençtim. Çocuk denecek kadar toy ve saf... Bana iyi bakıyor, bir dediğimi iki etmiyordu.</p>

  <p>Arzuladığım her şeyi bana veriyordu. Kazandığı paranın kaynağı beni hiç ilgilendirmemişti. Düşünmemiştim bile... "</p>

  <p>"Öyleyse, onu niye terk ettin?"</p>

  <p>Nazan bir an geçmişin karanlıklarına uzandı. Acı anılarıyla titredi, yüreğinde yer etmiş korkular depreşti.</p>

  <p>"Çok hoyrattı" diye mırıldandı. "Nasıl yani?"</p>

  <p>"Beni delicesine sevmesine rağmen hep eziyet ederdi. Anlaşana canım, bunu sana nasıl anlatabilirim? Bezdirmişti beni... Yataktaki her şeyi ondan öğrendim, canım yana yana... Hep istemediğim şeyleri yaptırırdı bana... "</p>

  <p>"Karşı koyamaz mıydın?"</p>

  <p>"Çok güçlüydü... Bir süre sonra ondan nefret etmeye başladım ama kaçamazdım. Hem gençtim hem de sığınacak kimsem yoktu..."</p>

  <p>"Tamam tamam anlıyorum, daha fazla izahata lüzum yok" dedi Yüksel... Kuşkularını tam olarak yenemiyordu.</p>

  <p>Adam profesyoneldi ama Nazan da tam bir kadın... Onu koynuna alan bir erkeğin kolay kolay unutamayacağı biri. Bunu şahsi tecrübesiyle biliyordu...</p>

  <p>Yine de endişelenecek fazla bir şey olmadığı kanısına vardı. Cellâdın Nazan'ı&nbsp; görüp eski arzuları alevlenirse, tetiği daha rahat ve kolaylıkla çekebileceğini düşündü. Öyle ya, kocası ortadan kalkarsa eski sevgilisine yeniden yaklaşması için engel kalmayacaktı. Kadının endişesi ise hiç önemli değildi. Polise gidemez, kocasına bu durumu açıklayamazdı. Biraz rahatladı.</p>

  <p>Uzanıp kadının yanağına bir öpücük kondurdu. "Telaşlanma" dedi. "Her şey yoluna girecek."</p>

  <p>"Nasıl yani?"</p>

  <p>"Senin için tehlike teşkil edecek hiç bir şey olmayacak."</p>

  <p>"Ya Rasim?"</p>

  <p>Yüksel bilgiççe sırıttı.</p>

  <p>"Böyle tipleri iyi bilirim. Bir kadın uğruna mesleklerini tehlikeye atmazlar. Sen onun için kapanmış bir deftersin artık. Bir daha dönüp o sayfaları karıştırmaz."</p>

  <p>"Sen, Rasim'i tanımazsın. Bir zamanlar deli gibi tutkundu bana. Seni ömrüm boyu seveceğim derdi, aradan geçen yıllar belki eski heyecanlarını tazelemiştir, peşimden koşturabilir. Anlıyor musun?"</p>

  <p>"Dedim ya, sen hiç merak etme. Gerekirse biz onun da icabına bakarız..."</p>

  <p>"Yani onu da vurur musunuz?" Yüksel, genç kadının yüzüne baktı.</p>

  <p>Umduğundan da aptaldı bu kadın... Galiba onu yatıştırmak için böyle bir yalan kıvırabilirdi... "Tabii, niye olmasın? Bizi veya seni rahatsız etmeye kalkarsa onu da temizleriz..." Nazan arkasına yaslandı.</p>

  <p>Biraz rahatlamış gibiydi. Sevgilisi yumuşak hareketlerle, usul usul kısa saçlarını okşuyordu. Recep gibi, şimdi Rasim'ın de ortadan kalkması için neler feda etmezdi ki? Rasim'ın korkusu bir kâbus gibi üstüne çökmüştü... Sonra düşündükçe aklı karışmaya başladı.</p>

  <p>Yüksel neler diyordu? Nasıl yapabilirdi bunları? Beğenmediği, menfaatlerine ters düşen herkesi öldürtebilecek güçte biri miydi? Mafya bile bu işleri bu kadar rahat kıvıramazdı... Kimin nesiydi bu Yüksel? Kuşkuyla adamın yüzüne baktı...</p>

  <p>Adam aklından geçen düşüncelerden habersiz gülerek kendisini seyrediyordu. Gayet rahat görünüyordu sanki havadan sudan bahseden biri gibi...</p>

  <p>İçinden "Hayatım boyunca hep yanlış şeyler yaptım, kafasız, dangalağın tekiyim" diye geçirdi. Şu evliliği kaç kadına nasip olabilirdi? Para içinde yüzüyordu. İstediği her şeye sahipti. Kürkler, mücevherler, adına tescil edilmiş gayrimenkuller, beklenen muazzam bir miras ve çevresinde dolaşan genç erkekler... Daha ne bekleyebilirdi ki hayattan? Varsın kocası nefret ettiği, yaşlı adamın teki olsun. Kendisine az şey mi temin etmişti? Bir an evvel ondan kurtulmak istemesinin anlamı mı vardı? Pek çok kadın onun hayatına gıpta ediyordu. O ise ne idiğü belirsiz bir gence takılmış, kocasını öldürmeye kalkışmıştı. Delilikti bu, düpedüz delilik...</p>

  <p>Bazen kendinden de nefret ediyordu. "Benim ruhum kokuşmuş, galiba sürdüğüm bu rahat hayat batıyor bana" diye düşündü. Tutamadı kendini, ağlamaya başladı.</p>

  <p>"Yapma Nazan, niye ağlıyorsun? Topla kendini" diyen sevgilisinin tatlı ve yumuşak sesini duydu. Adam hâlâ saçlarını okşuyordu. Yüksel'e inanması belki de hayatının en büyük hatası olmuştu. Birden ondan da tiksindiğini hissetti. Bütün erkekler aynıydı. Hepsi kendi emelleri için onu kullanıyorlardı...</p>

  <p>Şu yanında oturan adama nasıl inanıp onu sevmiş, tatlı sözlerine kanmıştı. Hâlbuki onun gayesi aşk, sevgi, kendisine erişmek değildi; bilmediği, henüz anlamadığı bir amacın peşindeydi, bir maşa bir âlet gibi kullanıyordu kendisini...</p>

  <p>Gözyaşları arasında "Sen beni sevmiyorsun" diye fısıldadı.</p>

  <p>"Nazan... Bu ne biçim söz? Hiç seni sevmez olur muyum? "</p>

  <p>"Boşuna numara yapma, anladım artık. Sen benim değil kocamın peşindesin..."</p>

  <p>Yüksel Berke bir an irkildi.</p>

  <p>Kadın bazı gerçekleri sezinlemeye başlamıştı galiba. Arabanın camından etrafa bakındı. Silecekler çalışmadığından lâpa lapa yağan kar ön camı kaplamıştı. İçersinin görülmediğinden emin olunca Nazan'a sarıldı. Onu şefkatle öpüp, okşamaya başladı. Nazan'ı&nbsp; tanırdı, bu tür aşk oyunlarına dayanamaz hemen gevşerdi. Dudakları kadının boynunu, kulak memelerini buldu. Az sonra elleri de kadının tahrik olabileceği hassas yerlerinde dolaşmaya başladı.</p>

  <p>Yine de çekiniyordu. Burası onun şehriydi. Her an tanıdık biri tarafından görülebilirdi. Yan gözle karın örtemediği kelebek camına baktı. Yağış nedeniyle hava erken kararmıştı ama meraklı gözler tarafından yakalanma tehlikesi vardı. Daha da kötüsü bu gün cumartesiydi ve karısının küçük oğlunu alıp alış verişe çıkma olasılığı mevcuttu...</p>

  <p>Neden sonra Nazan'ın okşamalarından hiç etkilenmediğini kavradı.</p>

  <p>Taş gibi hareketsiz ve soğuk duruyordu kadın. Ellerini üzerinden çekti, sürücü koltuğuna yaslandı. Bir süre konuşmadan öylece oturdular.</p>

  <p>Yüksel bu zamana kadar yürüttüğü taktiğini değiştiremezdi. Yavaş yavaş, kadının bir problem olmaya başladığını fark ediyordu. Şimdilik aklına başka çare de gelmiyordu.</p>

  <p>Onu yumuşatıp, ikna etmeliydi. "Nazan, inan bana, seni seviyorum" dedi.</p>

  <p>Kadının alaycı bir eda ile dudaklarını kıvırdığını gördü. İnanmadığı belliydi.</p>

  <p>"Boş ver" dedi. "Hiç kendini yorma. Bu benim hatam.</p>

  <p>Zaten bu tür hataları hep yaparım. Ne yapalım, her şey olacağına varır."</p>

  <p>Ne diyeceğini bilemedi Yüksel.</p>

  <p>Belki böylesi daha iyi olacaktı. Sustu...</p>

  <p>Kadın arabanın kapısını açtı. Tam ayağını karla kaplı kaldırıma atarken "Haa, aklıma gelmişken bir şey daha söyleyeyim" dedi. "İşlenecek cinayeti bilen biri daha var."</p>

  <p>Şermin odasına döndüğünde adlandıramadığı garip bir hazzın, ruhunda titreşimler yaratan sevinçli bir telaşın heyecanı içindeydi.</p>

  <p>İçine düştüğü bu durumu yorumlamak bile istemiyordu. Olamazdı böyle bir şey. Yine de odasına girer girmez aynanın karşısına geçmiş, kendini ilk kez yabancı biriymiş gibi incelemeye başlamıştı. Gerçekten, gazetecinin söylediği gibi, o denli etkileyici bir güzelliğe sahip miydi? Aynadaki aksine baktı. Gözlerinin çok güzel ve çarpıcı olduğunu biliyordu. Uzun sarı saçları da bakımlıyken, yüzüne değişik ve masum bir ifade veriyordu. Eli gayri ihtiyari tuvaletin üzerindeki fırçasına gitti. Ağır ağır saçlarını fırçalamaya başladı. Mutlu ve mütebessim bir çehreyle. Sonra kendi kendine söylendi "Ben de ne kadar sevgiye açmışım" diye. Gazetecinin değişik bir tarzda ettiği "İlan-ı Aşk" ile adeta kendinden geçmişti.</p>

  <p>Aşağıda olanları hatırladıkça, utanıyordu. Daha resmen evli sayılırdı. Oysa genç adam "Sizi seviyorum" deyince, dayanamamış kahkahayı basmıştı. Daha da kötüsü bu yaklaşım hoşuna gitmiş, adama hiç bir tepki göstermemişti.</p>

  <p>Ah ne olur, Erol da biraz hisli, yumuşak, sokulgan, kadın ruhundan anlayan biri olsaydı. Geçmişini şöyle bir düşündü, kocası bir kez bile kendisine böyle güzel sözler söyleyip yaklaşmamıştı. Kaba, görgüsüz, kadın ruhunun inceliklerini hiç bilmeyen biriydi. Altı yıllık evliliğinin nasıl boşa gitmiş kayıp bir hayat olduğunu şimdi daha iyi anlıyordu. İçinde tomurcuklanan heyecan, utanma duygusuna galebe çaldı.</p>

  <p>"İyi ki Sedat Bey'in teklifini kabul ettim" dedi. Gazeteci ona bu akşam birlikte yemek yemeyi teklif etmişti. Çok içten biriydi ama gösterdiği yakınlığı asla belirli nezaket kurallarının dışına taşırmıyordu. Olaylara yaklaşımı, yaptığı espriler ve kısacık zaman süreci içinde ifadeye çalıştığı hayata bakış açısı tek kelime ile mükemmeldi.</p>

  <p>Yemekte de çok güzel vakit geçireceğine daha şimdiden emindi Şermin. İçini tatlı, ılık ılık bir duygu kapladı.</p>

  <p>Acaba aşk denen şey bu muydu?</p>

  <p>Eğer bu ise, bu hissin mükemmel bir şey olduğunu kabul etmek zorundaydı. Yerinden fırladı, telaşla bavulunu açıp, elbiselerini askıya astı, sonra her birine alıcı gözüyle baktı. Hiç birini beğenmedi. Çoğu kazak ve etekti, bir de twit kalın tayyör almıştı yanına. "Olmaz" dedi, bunlardan hiç biri lüks bir otelin restoranında akşam yemeği için uygun giysiler değildi. Saatine baktı, altıya geliyordu, hemen çıkarsa sırtına uygun bir kıyafet alabilirdi. Nasılsa maddi sorunu yoktu, hatta alacağı giysiye uygun bir çift pabuçla çanta da seçmesi gerekiyordu.</p>

  <p>İçi karararak elbiselerine baktı. Hepsi yeni fakat demode şeylerdi. Yıllardır birine güzel görünmek ihtiyacını duymamıştı ki. Pardösüsünü giyip, çantasını kaptı. Sedat Bey'le dokuzda lobide buluşacaklardı. Kendine ayırabileceği dolu dolu üç saati vardı daha...</p>

  <p>Fenerbahçe'nin baskısı, attığı ikinci golden sonra daha da artmıştı. Kesif kar yağışı altında oynanan müsabaka, hava şartlarının ağırlığına rağmen, tam bir lig maçının kıran kırana mücadelesi içinde geçiyordu.</p>

  <p>Heyecanın dorukta olduğu zevkli bir maçtı ama Sedat bir an evvel bitmesini dört göz bekliyordu. Aklı dokuzda buluşacağı genç kadındaydı.</p>

  <p>Maçın tüm kritiğini bile, ikinci yarıyı beklemeden devre arasında kaleme almış, üstün körü bir yazı hazırlayarak fakslaması için gazetenin Ankara bürosunda çalışan arkadaşlarından birinin eline sıkıştırmıştı. Meslek yaşamında bu kadar baştan savma bir yazıyı kaleme aldığını hatırlamıyordu ama pek umurunda da değildi.</p>

  <p>Half-time'da gazeteden biri yanına yaklaşıp, "Ağabey, adını vermeyen bir hanım bürodan telefonla devamlı seni arıyormuş, belki önemlidir diye sana söylememi istediler" dedi. Sedat kim olduğunu tahmin etmişti.</p>

  <p>Bir an keyfi kaçar gibi oldu... Cebindeki, kargacık burgacık yazılmış notu hatırladı. O bir spor yazarıydı ama ne de olsa gazetecilik damarlarına işlemişti. İçindeki kuşku tekrar kımıldanır gibi oldu. Sonra omuz silkti. Bu bir numaraydı, hem de pis bir numara. Bütün öğleden sonra, kendisini arayacak kadar vakti varsa, neden polise başvurmuyordu ki? "Tamam, tamam biliyorum. Boş ver" diye başından savdı haberi getiren genç gazeteciye. Delikanlıda bir gönül işi olduğunu sezinlemişti, göz kırparak uzaklaştı...</p>

  <p>Maç bitince doğru otele koşacaktı. Gazeteye telefon edip, bu akşamki son uçakta ayırtılan yerini, yarınki 14 uçağıyla değiştirmelerini isteyecekti...</p>

  <p>Yüksel Berke, hoyratça Nazan'ın kolunu kavradı. "Ne dedin, ne dedin? Cinayetin işleneceğini bilen biri daha mı var dedin?"</p>

  <p>Nazan başını önüne eğip, "Evet" dedi.</p>

  <p>Gözlerinden ateş fışkırıyordu Yüksel'in. Deliye dönmüştü. Kadını sıkıca tutup arabadan inmesine mâni oldu. Kapıyı hızla çekip:</p>

  <p>"Ulan kaltak, ne bok yediğinin farkında mısın?" diye bağırdı... Nazan yaşlı gözlerini adama çevirdi.</p>

  <p>Sahte sevgilisi nihayet gerçek kimliğiyle ortaya çıkıyordu... Demek hakiki Yüksel Berke bu idi... Hoyrat ve zorba...</p>

  <p>"Çabuk cevap ver. Kime söyledin bunu?.. "</p>

  <p>Korkudan yutkundu Nazan. Hatta birden, uçaktaki gazetecinin adını bile hatırlayamadı... Nutku tutulmuştu adeta...</p>

  <p>"Konuş ulan orospu, yoksa şimdi öldürürüm seni" diye kükredi yanındaki yabancı. Evet, onu artık bir yabancı gibi görüyordu. Hem de söylediğini, yapacağına inandırmış biri gibi...</p>

  <p>Acıtırcasına kolunu sıkıyordu adam. Hafifçe inledi. Zar zor:</p>

  <p>"Adı Sedat... Soyadını hatırlayamıyorum şimdi..."</p>

  <p>"Sedat mı? Kimin nesi bu herif?"</p>

  <p>"Gazeteci" diyebildi. "Görüş gazetesinde yazar."</p>

  <p>"Hem de bir gazeteci ha? Allah kahretsin seni, orospunun dölü."</p>

  <p>Bu kadar aşağılanmak Nazan'ı&nbsp; çıldırtacaktı.</p>

  <p>"Bırak kolumu yoksa şimdi avaz avaz bağıracağım" diye haykırdı.</p>

  <p>Yüksel biraz kendini toparlamıştı. Parmaklarını gevşetti ama kadının kolunu bırakmadı.</p>

  <p>Ne yapacağını şaşırmıştı. Çaresizlik içinde etrafa bakındı. Mahvolmuştu. Bir gazeteci Komite'nin eyleminden haberdardı artık. Herif çoktan bu haberin peşine düşmüş olmalıydı.</p>

  <p>"Konuş ulan kaltak" dedi. "Tüm yediğin herzeleri birer birer anlat, yoksa hiç gözünün yaşına bakmadan boğarım seni."</p>

  <p>Korkudan titriyordu Nazan.</p>

  <p>Adamın hiç şakaya gelir yanı yoktu. Söylediğine bin pişmandı şimdi. Rasim'den sonra bir de başına Yüksel çıkmıştı. Adamın kan çanağına dönmüş gözlerine baktı. Tanıdığı Rasim'den hiç farkı yoktu. Hepsi katildi bunların...</p>

  <p>"Uçakta Rasim'i görünce çok korkmuştum. Ne yapacağımı bilemiyordum, ölüm korkusu içimi kaplamıştı."</p>

  <p>"Ulan geri zekâlı karı, bekleyemedin mi? Her halde herif, kocanı uçakta öldürmeyecekti, bu kadarını bile akıl edemiyor musun?"</p>

  <p>"Bilmiyorum, bilmiyorum" diye feryat etti Nazan. "O an hiç bir şey düşünecek halde değildim. Tam bir panik halindeydim."</p>

  <p>"Eee, ne yaptın peki?"</p>

  <p>Nazan bir an sustu. Sonunda doğruyu söyledi.</p>

  <p>"Kocamla benim öldürüleceğimize dair bir notu adamın eline sıkıştırdım" dedi. İşittiklerine inanamıyordu Yüksel.</p>

  <p>"Böyle ahmaklık olmaz. Yalan söylüyorsun sen. Doğruyu konuş" diye gürledi. "Vallahi billahi doğru söylüyorum. Aynen böyle oldu. Notu eline sıkıştırdım." &ldquo;Yalan bu söylediklerin. O notu yazarken kocan görmedi mi?"</p>

  <p>Nazan fısıltı halinde "Tuvalette yazdım" diyebildi...</p>

  <p>Genç adam da en az Nazan kadar korkuya kapılmıştı. "Benim de sonum geldi" diye düşündü içinden. Komite kadınla olan bağlantısını kısmen biliyordu. Hadise ortaya çıkınca asla affetmezlerdi onu...</p>

  <p>Başı önüne düştü, düşünmeye başladı... İçgüdüsel olarak önce kendi için bir çıkış yolu bulması gerektiğine inanıyordu. Kadını susturması kolaydı, onun için bir çare bulabilirdi nasıl olsa, hatta gerekirse sonsuza kadar susturabilirdi...</p>

  <p>Ya gazeteci? Ona nasıl mâni olabilirdi? Daha kimliğini bile tam saptayamamıştı... Sinirlerine hâkim olmaya çalıştı, sesini kontrol edip: "Bana biraz o gazeteciden bahset" dedi. Nazan hâlâ hıçkırıyordu.</p>

  <p>"Ne bileyim ben, gazeteci işte... Resimlerini sık sık görüyordum... Görüş'te galiba..."</p>

  <p>"Ne demiştin adını?"</p>

  <p>"Sedat... Sedat Ülker."</p>

  <p>"Sedat İlker olmasın?"</p>

  <p>"Evet, evet Sedat İlker. Oydu adı..."</p>

  <p>"Aptal, o spor muhabiridir."</p>

  <p>"Ne fark eder, gazeteci değil mi? Televizyona da çıkıyor bazen."</p>

  <p>&ldquo;Yanılıyor olmayasın? Senin spor sahifelerini okuyacağını hiç tahmin etmiyorum da..."</p>

  <p>"Yanılmıyorum, o idi işte. Yakışıklı bir genç."</p>

  <p>"Pekâlâ, öyle olsun."</p>

  <p>Kadının söylediği doğru olabilirdi. Bu gece Fenerbahçe'nin Ankaragücü ile maçı vardı. Nazan'ın uçakta temas kurduğu kişinin Sedat İlker olması kuvvetle muhtemeldi. Senelerce sarı lacivertli forma altında top koşturduğunu hatırladı. Şimdi de gazetecilik yapıyordu. Her halde bu geceki maçı takibe gelmişti.</p>

  <p>Saatine baktı. Maçın şu sıralarda başlamış olması lâzımdı. Adamı bulmalıyım diye düşündü. Sonra bunun anlamsızlığını fark etti. Bulsa bile ne diyecekti ona? Bunun bir şaka olduğunu mu? En iyisi suikastı ertelemekti...</p>

  <p>Fakat bunu da teklif edemezdi. Komite gerekçe soracaktı kendisine. Ne söyleyebilirdi ki? Düpedüz kendini ateşe atmak olurdu bu...</p>

  <p>Nefretle kadına baktı. Mahvetmişti her şeyi...</p>

  <p>Ne yapacağım diye kıvranırken, aklına "General" geldi. Komite'nin en muhalif üyesi. Hiç hoşlanmazdı ondan.</p>

  <p>Ama kabul etmeli ki Komite'nin en nüfuzlu adamıydı...</p>

  <p>Lobiye inen asansörün kapısı açılıp Şermin bütün zarafetiyle belirince, Sedat'ın bakışları şık ve pahalı elbiselere bürünmüş kadının üzerinde odaklanıp kaldı.</p>

  <p>Bir genç kız kadar saf ve masum görünüyordu. Hele Sedat'ı&nbsp; kendisini bekler görünce dudaklarında oluşan içten gülümseme, genç adamın bir azize ile karşılaşmış gibi duyguya kapılmasına yol açtı. Donmuşçasına Şermin'i süzdü. Etrafına bakınamıyordu ama emindi ki lobideki tüm cemaat, kendisi gibi, aynı takdir ve beğeni ile onu seyretmekteydi. Şermin'ın ne kadar ölçülü, ahenkli ve zarif bir yürüyüşe sahip olduğunu da o anda fark etti. Ayağındaki yüksek topuklu iskarpinlerle yumuşak ve alımlı bir şekilde yaklaşıyordu.</p>

  <p>Sedat, asansör kapısının karşısına çevirdiği koltuktan fırladı. Heyecandan konuşacak hâli kalmamıştı. Yüreği genç ve toy bir âşık gibi çarpıyordu.</p>

  <p>"Merhaba" dedi Şermin. "Saat tam dokuz, sizi bekletmedim ya?" Yüzü sevinçle aydınlandı Sedat'ı n.</p>

  <p>&ldquo;Yoo, ne münasebet" diye geveledi. "Zaten ben de az önce gelebildim, keşke daha bol vaktim olsaydı da sizi sabırsızlıkla beklemenin zevkine doya doya varabilseydim."</p>

  <p>Lacivert gözlerini Sedat'a çevirip gülümsedi genç kadın, yapılan komplimanın inceliğini anladığını belirtmek istercesine.</p>

  <p>Birlikte asansöre doğru yürüdüler.</p>

  <p>Otelin yemek salonu, şehrin seçkin insanlarının toplandığı ve daha çok siyasi misyon temsilcileriyle Başkent'e gelen yabancı iş adamlarının devam ettiği nezih ve görkemli bir yerdi. Sedat daha maça gitmeden evvel iki kişilik bir masa ayırtmıştı.</p>

  <p>Metrdotel, tek ayaklı geniş tabla üzerindeki rezervasyon defterinde Sedat'ın ismini bulunca, hemen yanına koşan garsonla onları ayrılan masaya gönderdi.</p>

  <p>Şermin hayatından memnundu. Yanındaki erkek tam bir "Salon adamı" gibi ölçülü ve nazik davranıyordu. Asansöre binerken belli belirsiz hafiflikte yardım için dirseğinden tutmuş, kalabalık salonda da masalarına yürürken, bir kez, yön vermek için parmak uçlarıyla sırtına dokunmuştu. Sedat Bey'in yumuşak, içli ve hassas bir konuşma tarzı vardı. Şimdiye kadar ağzından, yersiz, itici ya da uygunsuz hiç bir kelime çıkmamıştı. Bilâkis seçtiği kelimeler yaralı benliğini okşayan, rahatlatan ve kadın gururunu yücelten sözlerdi. Böyle bir ortamda nasıl davranılacağını gayet iyi biliyordu. Masalarına gelen babacan tavırlı, beyaz önlüklü şarap uzmanı ile konuşma tarzı, şarabın tad ve kalitesini kontrol için kadehe konulan içkiyi dil ve damağında tadımlamasındaki becerisi, sosyal yönlerinin ne kadar yeterli olduğunun kanıtıydı. Onu Erol'la mukayese etmeyi hiç istemiyordu ama elinde olmadan bunu yaptığının farkındaydı.</p>

  <p>Şermin, Sedat'ın tavsiye ettiği etin lezzetini pek beğendi. Genç adam yemek seçiminde de ustaydı, Continental mutfağın tüm özelliklerini biliyordu. Yarı loş salonda, masaların üzerindeki titrek alevle yanan mumların sağladığı romantik ortam, şarabın iksir gibi gelen uyarıcı tadı ve Sedat'ın etkileyici konuşması adeta başını döndürmüştü Şermin'in.</p>

  <p>Genç adam ise bakışlarını o harika gözlerden ayıramıyordu. Yemeğin ilerleyen dakikalarından birinde "Biliyor musunuz" dedi. "Hayatımın hiç bir döneminde sizin gibi etkileyici bir kadınla karşılaşmadım."</p>

  <p>Konuşmaların bu ana kadar geçen kısmı havadan sudandı. Ama genç adamın son cümlesinden sonra Şermin'i tatlı bir ürperti aldı. Yanakları birden al al oldu. Sedat Bey sonunda iltifata başlamıştı. Her kadın gibi, güzelliğinin karşı cins tarafından beğenilip dile getirilmesi gururunu okşuyordu. Üstelik karşısındaki adam bunu gayet ölçülü, inandırıcı ve samimi bir şekilde ifade etmeyi çok iyi beceriyordu. Yalnız alışık değildi Şermin buna, biraz da utanarak içinde dalgalanan hazzı gizlemeye çalıştı.</p>

  <p>"Sedat Bey, biraz abartmıyor musunuz?"</p>

  <p>"Kesinlikle hayır. İsterseniz sahip olduğunuz baş döndürücü güzelliğinizi, içimdeki en samimi duygularımı anlatmaya çalışayım. Bana izin verir misiniz?"</p>

  <p>İzin ne kelime, Şermin neredeyse "anlat lütfen, incinen gururumun tatmine, bastırılan heyecanlarımın yeniden alevlenmeye ihtiyacı var" diyecekti. Tabii diyemedi...</p>

  <p>Karşısındaki adamın, kendisini bu kadar aşk ve sevgiye muhtaç biri olarak tanımasını istemiyordu. Ayrıca bu, kadınlık vakarıyla bağdaşmazdı... O hâlâ evli biriydi.</p>

  <p>Utanarak önüne baktı. Bir süre sustu. Sonra fısıltı halinde:</p>

  <p>"Çok ince ve duygulu bir insansınız. Ayrıca nişlerinizi, bir kadının en hoşuna gidecek tarzda ifade etmeyi de çok iyi biliyorsunuz. Ama utanıyorum, beni anlayın lütfen, henüz evli bir kadın sayılırım ve yemek davetinizi kabul ederken çok zorlandım, suç işleyen biri gibi" diyebildi. Yüzündeki kızarıklık daha da arttı.</p>

  <p>Sedat bakışlarını genç kadının harika gözlerinden ayırmadan:</p>

  <p>"Affedersiniz" dedi. "Sizi incitmeyi hiç istememiştim. Galiba heyecana kapılıp, ruhunuzda esen fırtınayı anlayamadım, kabalık ettim."</p>

  <p>Şermin, Sedat'a minnetle baktı.</p>

  <p>Dudaklarında belli belirsiz bir gülümseme oluştu.</p>

  <p>&ldquo;Teşekkür ederim. Çok anlayışlısınız. Asıl saygısız davranan sanırım benim. İtiraf edeyim ki iltifatlarınızdan bir kadın olarak ziyadesiyle etkilendim... "</p>

  <p>Sedat genç kadının sözünü kesti.</p>

  <p>"Bunlar iltifat değildi... Sizi seviyorum."</p>

  <p>Şermin başını önüne eğdi, içtenlikle fısıldadı:</p>

  <p>"Size inanıyorum."</p>

  <p>Çocuk gibi utanmıştı. Bu cevabıyla kendisinin de karşısındaki erkeğe ilgisiz olmadığını üstü kapalı olarak ifade ettiğini düşündü. Sedat uzanıp kadının elini tuttu.</p>

  <p>Genç kadın birden bütün benliğini kor gibi yakıcı bir duygunun kapladığını duyumsadı. Yıllardır ilk defa tenine bir yabancı eli değiyordu. Yüreğinin gümbürtüsünün genç adam tarafından duyulmasından korktu.</p>

  <p>Elini çekmesi gerektiğini biliyordu. Çekemedi ama... Gülümsedi bile.</p>

  <p>Sedat da "Teşekkür ederim, beni mutlu ettiniz" diyebildi.</p>

  <p>Belki, avucu içinde kavradığı genç kadının elini bırakmayacaktı da lâkin gördüğü manzara bir anda bütün keyfini kaçırdı.</p>

  <p>Az ilerdeki masada oturan platine saçlı kadın dikkatle onu süzüyordu...</p>

  <p>Yüksel Berke "Komite" sekretaryasında görevliydi. Uçan kuştan haberi olan, uyanık ve açık göz biriydi.</p>

  <p>Bu gizli kuruluş içinde çabuk sivrilmiş ve sekreter yardımcılığına kadar yükselmişti. Başarısındaki gerçek sır, sahip olduğu karar ve inisiyatif yeteneği, hadiseleri doğru ve isabetli analizleri, Devlet'ın idari hiyerarşisindeki önemli yeri ve kuşkusuz sahip olduğu siyasi ideolojisi bakımından sergilediği tavizsiz tutumuydu. Ama şimdi yaptığı hatayı anlıyordu. Bu olay başını yiyebilirdi.</p>

  <p>Kara kara düşünüyordu. "Generali" aramaktan vazgeçmişti. Ne yapacağını da kestiremiyordu. Korku iyiden iyiye içini kemirmeye başlamıştı bile...</p>

  <p>Generale gitmek vakit kaybıydı. Ona meseleyi açsa bile nasıl davranacağını bilemezdi. Muhalif ve sivri bir adamdı, açılırsa, bunu bir koz gibi kullanıp, büsbütün üstüne varabilirdi. Hem âmirleri kendilerini bırakıp ona başvurmasına ne derlerdi sonra. Bunu yapamazdı. Acele bir karar vermesi gerektiğini de biliyordu.</p>

  <p>İhtimalleri aklında sıralamaya başladı. Bu şartlar altında üstlerine de gidemezdi; zorlukla temin ettiği itibarı bozularak, ayağını teşkilattan kaydırmasalar da olay siciline kara bir leke olarak işlenecekti. Geriye tek çare kalıyordu.</p>

  <p>O gazeteciyi bizzat bulmak ve işi kaynağında çözümlemek...</p>

  <p>Bu çözümün ne olabileceğini şimdilik tayin edemezdi ama bunun akla gelebilecek her yol olduğunu tecrübeleriyle bilirdi... Evet, makul olan tek şey gazeteciyi bir an evvel zararsız hale getirmekti. Gazeteciyi bulmak zor olmayacaktı.</p>

  <p>Gerekirse forsunu ve sahip olduğu tüm imkânlarını kullanabilirdi.</p>

  <p>Saatine baktı. Tam dokuzdu. Bir kaç telefon etmesi gerekiyordu. Önündeki soğumuş hamburger tabağını itti, yerinden kalktı, ufak sandviççi dükkânının arkasındaki telefon mahalline gitti. "Telefonunuzu kullanmak istiyorum" dedi. Sesi biraz boğuk ve sinirli çıkmıştı. Dükkân oldukça tenhaydı. Kasanın başındaki adam, müşterilerin yerli yersiz telefon kullanmalarını istemediğinden önce kaşlarını çatıp, "kusura bakmayın" diyecekti ama Yüksel'in gözlerindeki kesin kararlı havayı görünce, sesini çıkaramayıp, başını salladı.</p>

  <p>Bir iki kısa konuşma yaptı, Komite'den çok güvendiği bir arkadaşını olayı özetlemeden yardıma çağırdı. Görüş gazetesinin Ankara bürosunu arayıp Sedat İlker'i nerede bulabileceğini sordu, çok âcil ve hayati bir mesele olduğunu da eklemeyi unutmadı. Santral memuru kısa bir süre onu bekletti sonra spor servisine bağladı. Servistekilerin kesin bilgileri yoktu; soruşturalım dediler. Yüksel Berke, heyecanla beklemeye başladı. Kulağına uğultu halinde daktilo ve bilgisayarların tıkırtıları yansıyordu, nihayet, biri "Bu akşam İstanbul'a dönmeyeceğini, yarın 14 uçağında yer ayırtıldığını, şayet yarın sabah ararsa buraya uğramasının muhtemel olduğunu" söyledi. Yarın geç olabilirdi...</p>

  <p>Yüksel "Onu bu akşam bulmalıyım, çok önemli bir konudur" diye ısrar etti. Telefondaki ses "Bir dakika lütfen" diye onu beklemeye aldı. "Yahu Sedat'ın nerede olduğunu içinizde bilen var mı?" diye soran sesini işitebiliyordu. Servisteki uğultular devam etti. Adam, "Bu akşam biriyle yemeğe çıkacakmış ama nereye gittiğini maalesef bilmiyoruz" dedi. Yüksel telefonu kapadı.</p>

  <p>Korktuğu başına geliyordu. Herif her halde, öğrendiği bilgiyi ihbar için resmi sıfatlı biriyle bu akşam yemekte konuşacaktı. Gazetecilerin her zaman tanıdıkları bir kodaman olurdu; hele Sedat İlker gibi eski ve meşhur bir sporcu olursa...</p>

  <p>Olasılıkla gazeteci, cinayet ihbarını yapmadan önce, Recep Solmaz'ın kişiliğini araştırıyor da olabilirdi...</p>

  <p>Birden tüyleri diken diken oldu; sakın bizzat Recep Solmaz'la görüşüyor olmasın diye düşündü. Ölümünden bir gün önce hedefin ucundaki adamla yapacağı bir röportajın gazetecilik açısından değeri ölçülemezdi. Gazeteciler böyle sansasyona bayılırlardı... Geç kaldım diye hayıflandı.</p>

  <p>Olay basına intikal etmiş sayılırdı. Herifçioğlu eline geçirdiği bu bilgiyi mutlaka şu veya bu şekilde değerlendirecekti tabii. Bilgiyi çok güvenilir bir kaynaktan elde etmişti. Bizzat öldürülecek adamın karısından. Bundan iyi kaynak mı olurdu?..</p>

  <p>"Pis kaltak" diye homurdandı. Korku belâsına bir çuval incirin içine etmişti. Sonra aklına gelen başka bir ihtimalle irkildi. Sakın gazeteci önce Nazan'la görüşmeyi düşünmüş olmasındı? Bu daha akla yakındı; ne de olsa ihbarı kadın yapmıştı. Kim olursa olsun, polise gitmeden önce bu bilgiyi incelemek, doğruluk derecesini tahkik etmek isterdi. Kendini gazetecinin yerine koydu. Olayı incelemeden polise gitmek, aslı yoksa, komik duruma düşmesine yol açabilirdi. Evet, önce mutlaka kadına erişmek istemiş olmalıydı. Acaba bütün tembihlerine rağmen, o orospu yine de gazeteciyle görüşmeyi kabul etmiş olabilir miydi? Emin olamıyordu.</p>

  <p>Bunu araştırmalıydı. Her halde Nazan, herifle kaldıkları otelde görüşemezdi; bu kadarına cüret etmesi safdillik olurdu. Buluştularsa başka bir yere gitmiş olmaları lâzımdı. İki saat içinde de, şehirdeki bütün lokantaları aramak adeta imkânsızdı.</p>

  <p>Son olarak evine telefon edip, karısına bu gece gelemeyeceğini söyledi. İşi gereği karısı alışıktı buna. Kadıncağız hiç bir şey sormadı.</p>

  <p>Sandviççiye fazla bir para ödeyip, adamın şaşkın bakışları altında, tipiden üstü karla kaplanmış arabasına doğru yürüdü.</p>

  <p>Önünde soğuk ve uzun bir gece uzanıyordu...</p>

  <p>Cellât, Smirnoff şişesini kaldırdı... Adeta olmadığı halde çok içmişti. Kendi kendine şaşıyordu. İçinde adlandırmadığı bir eziklik, pişmanlık, nedamet duygusu gibi tuhaf bir his vardı.</p>

  <p>Bıkmıştı, her şeyden bıkmıştı... Bir köşeye çekilip rahat ve asude bir hayat istiyordu artık. Tabii bütün bu duyguların ruhuna o çılgın kadını yeniden görmesiyle doluştuğunun da farkındaydı.</p>

  <p>İçi ürperdi...</p>

  <p>Nazan'ın aşağıda olması gerekiyordu. Kendisine verilen bilgide "hedef" bu otelde olduğuna göre, karısı da yanında olmalıydı.</p>

  <p>Birden onu yeniden görmek, dokunmak, okşamak, konuşmak ihtiyacıyla kavrulduğunu duyumsadı. Ona olan arzuları depreşiyordu.</p>

  <p>Eli telefona gitti... Sonra insiyaki olarak elini çekti; bu profesyonelliği ile bağdaşmayacak kadar acemice bir davranış olacaktı, böyle bir hata yapamazdı...</p>

  <p>Yerinden kalktı, kararsızca odanın içinde dolaşmaya başladı, ne yapacağını kestiremiyordu.. Bu kararsızlığında içkinin de rolü vardı; alışık olmadığı alkol kanını alevlendirmiş, anlamsız ve tedbirsiz davranışlara sürüklemeye başlamıştı kendisini. "Lanet olsun" diye söylendi.</p>

  <p>Sonra balıkçı kazağının üzerine ceketini giyip, odadan çıktı. Saat dokuz buçuğa geliyordu, aşağıya yemek salonuna inecekti. Yemek bahaneydi, oda servisiyle odasına bir şeyler istetip karnını doyurmasının daha tedbirli bir yol olduğunu biliyordu ama bu saatte Nazan'ın yemek salonunda olması kuvvetle muhtemeldi.</p>

  <p>Kendine bile itiraf etmemekle beraber asıl amacının onu yeniden görebilmek olduğunun bilincindeydi...</p>

  <p>"Sana kaç kere etrafla bu kadar ilgilenme, ayıp oluyor, demedim mi?" diye homurdandı Recep Solmaz...</p>

  <p>Nazan istemiye istemiye bakışlarını ilerdeki masadan ayırdı. Gazeteci, nihayet restaurant'daki varlığını fark edebilmiş hatta şaşırıp, bozulmuştu da biraz. Yüzünde beliren hoşnutsuz ifadeden anlamıştı bunu.</p>

  <p>Ağzındaki lokmayı çiğnemeye çalıştı, kocasına zoraki gülümsedi de...</p>

  <p>Recep'in patlak gözlü yüzüne baktı. Ne kadar temiz pak giyinirse giyinsin, ne kadar toplum kurallarına uymaya çalışırsa çalışsın, hâl ve tavrındaki genel görüntü, kalıbının içinde sırıtan doğulu bir adam olduğunu saklamaya yetmiyordu.</p>

  <p>Geğirdi Recep. Midesi rahatsız olduğundan sık sık yaptığı bir alışkanlıktı bu. Hiç çekinmeden her ortamda yapardı bunu... Nazan tiksintiyle kocasına baktı.</p>

  <p>Kara gözlerindeki nefret duygusunu elinden geldiğince saklamaya çalıştı. Ne oluşa olsun ona bir şey belli etmemeye çalışmalıydı. Önce nazarlarını önüne eğdi sonra yeniden ilerdeki masaya kaçamak bir göz attı. Gazeteci Sedat kendisine bakmıyordu artık ama adamın da huzursuz olduğunu sezinlemişti. Acaba eline sıkıştırdığı pusulaya tepkisi ne olmuştu?</p>

  <p>Kendisini aramaya çalışmamış hatta müteaddit kereler ettiği telefonları bile cevapsız bırakmıştı. Yoksa pusuladaki habere inanmamış mıydı? Buna ihtimal veremiyordu. Spor muhabiri bile olsa, yine de bir gazeteciydi o. Hiç olmazsa haberi, ilgilenecek arkadaşlarına yetiştirirdi. Öyleyse niye bu kadar ilgisiz kalmıştı?</p>

  <p>Kocasının bir şeyler mırıldandığını işitti. "Pardon, ne dedin?" diye sordu. Patlak gözler üzerine çevrilmişti. "Tatlı olarak ne yiyeceksin diye sordum."</p>

  <p>"Sen ne yersen" diye geçiştirdi.</p>

  <p>Recep Solmaz mönüye el atınca, Nazan çaktırmadan etrafına yeniden bir göz attı. Yüreği yerinden çıkacak gibi çarpmaya başladı. Salonun loşluğuna rağmen girişteki tek kişilik masada onu görmüştü... Rasim de salondaydı. Ve gözleri yiyecek gibi ona çevrilmişti...</p>

  <p>Bu bakışları iyi bilirdi genç kadın. İhtiras dolu, arzuyla, tutuşan, kahredici nazarlar. Seneler evvelinin korkusu içine sindi. Sanki bakışlarıyla onu soyuyordu. Nazan çırılçıplak kalmış gibi elleriyle göğsünü kapadı. Ter içinde kalmıştı...</p>

  <p>Geçmiş yılların korkusu bir kâbus gibi üstüne çöktü yeniden. Rasim'den kurtuluş olmazdı. O her istediğini elde eden biriydi... İçine doğmuş gibi biliyordu.</p>

  <p>Rasim şimdi yeniden onu istiyordu. Gülümseyerek verdiği hafif baş selâmından anladı bunu... Hemen başını çevirdi. Allah'tan Recep'ın sırtı dönüktü...</p>

  <p>"Ne oldu Sedat Bey? Sanki birden neşeniz kaçtı?"</p>

  <p>Şermin'in bu sualini birden cevaplayamadı Sedat. Ona ne söyleyebilirdi ki? Kekeleyip, inkârla yetindi.</p>

  <p>"Yok, hiç bir şey yok" diyebildi.</p>

  <p>Üstelememekle beraber, genç adamdaki huzursuzluğu fark etmişti Şermin. Her hangi bir yorum yapmak istemedi, bu konuda kendini haklı da görmedi zaten. Daha bu gün tanıştığı adamın neye birden durgunlaştığını ısrarla soramazdı ya...</p>

  <p>Sadece Sedat'ı&nbsp; dikkatle süzmekle yetindi. Genç adamın arada sırada kendine belli etmemeye çalışarak yan taraftaki bir masaya kaçamak nazarlar attığını sezinledi. Orda Sedat'ı&nbsp; rahatsız eden bir şey vardı...</p>

  <p>Omzuna dökülen uzun saçlarını sallıyormuş gibi yapıp Sedat'ın ilgilendiği masaya baktı. Birden her şeyi anladı...</p>

  <p>Dikkat çekici, platine saçlı bir kadına bakıyordu adam. Onu görünce sarsıldığı pek belli olmuştu. Belli ki bu kadının, hayatının bir bölümünde izler bırakan bir yanı olmuştu.</p>

  <p>İçini birden kaplayan sıkıntıya kendi de şaştı. Dört be§ saat evvel tanıştığı bir adama, ruhunun gösterdiği bu tepkiye bir anlam veremiyordu. Kıskançlık mıydı bu? Hayır, asla... Belki incinen kadın gururu ya da tam ilgi duyabileceğini sandığı bir erkeğin geçmişinden çıkan olumsuzluk. "Erkek" gerçeği buydu işte...</p>

  <p>Asla güvenilemeyecek, asla inanılamayacak bir rabıta...</p>

  <p>Erol aklına geldi birden; her halde onun da hayatında bilmediği kadınlar olmuştu, mutlaka olmuştu. Görüp hissetmemişti ama şimdi var olduğuna daha iyi inanıyordu. Durgunlaşıverdi... Elinde olmadan... Susup, önüne baktı.</p>

  <p>Sedat da kadındaki ani değişikliği hemen sezinledi. O muhteşem gözlere bakıp, içlerindeki teessürün nedenlerini anlamak istedi.</p>

  <p>"Asıl size birden ne oldu?" diye sordu.</p>

  <p>Gülümsemekle yetindi Şermin.</p>

  <p>"Hiç bir şey" dedi. Anladığını asla söyleyemezdi...</p>

  <p>"Biliyorum" dedi Sedat. "Köşede oturan kadından etkilendiğimi sandınız, değil mi?" Şermin başını çevirip kadına bile bakmadan:</p>

  <p>"Beni ilgilendirmez. Hayatınızdaki insanlara karışacak değilim ya" diye mırıldandı. Ama gayret de etse, sesindeki belli belirsiz sinirli bir tınlamaya mâni olamamıştı.</p>

  <p>Telaşa kapılmıştı genç adam. Böylesine pespaye bir kadın için Şermin gibi hassas ve ince ruhlu bir kadının üzülmesine tahammül edemezdi; ayrıca merakına engel olamayıp kadına bakması, masasındaki kadın için kendisine yakışmayan kaba ve çirkin bir jestti. Durumu izah etmesi gerekiyordu. Ama nasıl anlatacaktı?</p>

  <p>Bir an tereddüt etti. Zayıf bir ihtimal bile olsa, eline sıkıştırılan pusuladaki mesajın doğruluğunun derecesini düşündü. Hiç de inandırıcı değildi. Kaş yaparken göz çıkarmayım diye düşündü. Nihayet: "İnanın bana, o kadını hiç tanımıyorum" dedi. "Beni inandırmak zorunda değilsiniz, Sedat Bey."</p>

  <p>"Hayır, sizi ikna etmek zorundayım. Size saygım var ve sizi seviyorum. O kadınla aklınıza gelen türde bir ilişkim olduğunu düşünmenizi de istemiyorum." Şermin kaşlarını çatarak biran Sedat'a baktı.</p>

  <p>Genç adam söze nereden başlayacağını bilemiyordu. Nihayet tane tane konuşmaya başladı. "Her şey bu sabah uçakta başladı" dedi. "Önceleri her zaman yaptığımız sıradan bir yolculuk gibi başlamıştı, oysa hayatımın gidişatını değiştirecek, beni böylesine mutlu edecek bir dizi olayın arifesinde olduğumu bilemezdim. Uçakta sizi gördüm. Şimdiye kadar rastladığım en güzel, en kibar ve içli..."</p>

  <p>Şermin sözünü kesti:</p>

  <p>"Sedat Bey, lütfen bu konuya değinmeyin"</p>

  <p>"Hayır, anlatmalıyım."</p>

  <p>"Bana kompliman yapmanızı istemiyorum."</p>

  <p>"Görüyor musunuz, sinirlendiniz. Sebep de şu ileride oturan platine saçlı kadın." &ldquo;Yanılıyorsunuz. Sizin hayatınızdaki kadınlar beni neden ilgilendirsin ki? Zaten buna ne hakkım ne de sıfatım var."</p>

  <p>"Belki sıfatınız yok ama sizi sevdiğimi söylediğim andan itibaren hakkınız olduğuna samimiyetle inanıyorum."</p>

  <p>"Lütfen... Bazı şeyleri abartmıyor musunuz? Biz, bu gün tesadüfen tanışmış iki yabancı değil miyiz henüz?"</p>

  <p>"Hayır, artık değiliz... Sizi sevdiğimi söyleyecek kadar yakınlık duyuyorsam, yabancı olduğumuzu nasıl iddia edebilirsiniz? Ben aşkı temiz ve ulvi bir duygu olarak görürüm. Yoksa beni çapkın ve geçici heyecanlar peşinde koşan şarlatanın teki olarak mı kabul ettiniz?"</p>

  <p>"Bakın, tekrar rica ediyorum, duygularınız hakkında bana açılmak ve bunları ifade etmek içi henüz zaman çok erken. Söylediğim gibi daha birbirimizi bile doğru dürüst tanımıyoruz. Lütfen bana histerinizden bahsetmeyin..."</p>

  <p>"Demek bana inanmıyor, beni ciddiye almıyorsunuz." Sedat başını önüne eğdi.</p>

  <p>Kırılmıştı. Bakışlarını önündeki tabaktan ayırmadan ekledi: "Bunu öğrendiğime çok üzüldüm."</p>

  <p>Genç adam gerçekten üzgündü. Öğleden sonra lobideki karşılaşmalarından beri dünyası değişmiş, içindeki coşku tüm benliğini sarmış, aşkın romantik sarhoşluğu bütün ruhuna sinmişti. Olağandışı bir şeydi bu.</p>

  <p>Aşk denen duygunun böylesine güçlü ve etkili olabileceğini tasavvur dahi etmemişti. İlk kez başına geliyordu. Abartılmış bir hayal olduğunu sanırdı hep. Oysa şimdi canlı canlı yaşıyordu. Yemeğin sihri kaybolmuş gibiydi. Sustu... Ne diyeceğini bilemedi...</p>

  <p>Şermin, karşısındaki genç adamın üzüntüsünün samimi olduğunu hemen anlayıverdi. O da şu anda duygularını tahlilde zorluk çekiyordu.</p>

  <p>"Kendine gel" diye içinden söylendi. "Neler oluyor sana? İtiraf et... Düpedüz kıskandığını kabul etmelisin. Onuruna yed iremiyorsun değil mi? Oysa kıskandın; düpedüz kıskandın." Yüzünün kıpkırmızı olduğunu sezinliyordu.</p>

  <p>Utandı... Allah'tan, sarsılan genç adam, üzüntüden yüzüne bakamıyordu... Baksa gerçek duygularını hemen anlayacaktı...</p>

  <p>"Aman Allahım, bu ne biçim duygu? Daha kocamı terkettiğim gün karşıma çıkan ilk erkeğe âşık mı oluyorum yoksa?" diye içinden söylenmeye devam etti... İnanamıyordu olanlara.</p>

  <p>Genç adam sarsılmış olan ruh dünyasına bomba gibi düşmüş, anlayış, sevecenlik ve duygusallığı ile içinde fırtınalar yaratmıştı. Henüz ona âşık olduğu söylenemezdi kuşkusuz, ama hoşlanıyordu, hem de çok hoşlanıyordu...</p>

  <p>Ona karşı sert ve anlayışsız davrandığını hissetti... Gönlünü almalıydı...</p>

  <p>Nasıl başlasam diye düşünürken, Sedat'ın sesini duydu. Genç adam hâlâ başını kaldırmamış, yüzünü önüne eğik, konuşmaya devam ediyordu.</p>

  <p>"Her şey bu sabah uçakta başladı. O kadın ve yanında oturan kocası da aynı uçaktaydı. Onu ilk defa görüyordum."</p>

  <p>Şermin yine dayanamadı:</p>

  <p>"Ondan da mı çok etkilendiniz?" diye alaycı bir şekilde sordu. Sedat isyan edercesine karşılık verdi. "Hayır, kesinlikle hayır. Beni hiç cezbetmedi."</p>

  <p>"Ama gördüğüm kadarıyla kadıncağız gözlerini sizden hiç ayırmıyor, yiyecek gibi buraya bakıyor, benden de hiç hoşlanmamış bir hâli var."</p>

  <p>Sedat afallayarak Şermin'in gözlerinin içine baktı.</p>

  <p>Nihayet Şermin'in demincek ki tepkisini anlamıştı...</p>

  <p>Kıskançlık gösterisiydi bu. Tatlı bir hazzın yavaş yavaş içini kapladığını duyumsadı. Ancak seven insan kıskanırdı...</p>

  <p>Ona her şeyi açıklamalıydı... Dürüstçe...</p>

  <p>"Bakın, Şermin Hanım" dedi. "Bu kadın benim elime, uçakta bir pusula sıkıştırdı. Önce okumadım bile, davranışı çok basit geldi bana. Hatta pusulayı okumadan yırtıp atmak istedim."</p>

  <p>"Ama atmadınız?"</p>

  <p>"Evet, uçakta atamadım. Buruşturup cebime tıktım."</p>

  <p>"Sonra müsait bir zamanda açıp okudunuz ve bu cazip hanımdan gelen daveti yedeğe aldınız. Çünkü tesadüfler karşınıza beni çıkarmıştı." Şermin sinirli sinirli gülümsedi.</p>

  <p>"Bu durum karşısında gururlanmalıyım galiba; anlaşılan beni ona tercih ettiniz ve yemeğe çıkma teklifini önçelikle bana yaptınız. Yoksa onunla randevunuz yarın mı? Haa tabii, dönüşte İstanbul'da deniz kenarında, baş başa bir öğle yemeği de olabilir bu... "</p>

  <p>Sedat aslında genç kadının bu kıskançlık dolu sözlerinden zevk almıştı ama sakin sakin hâlâ cebinde duran buruşuk pusulayı çıkarıp Şermin'ın önüne doğru uzattı. Bunu yaparken de, platine saçlı kadının görmemesi için ufak notu avucunun içinde sıkı sıkıya örtmüştü. Mutluydu Sedat.</p>

  <p>Artık onun da kendisini sevdiğinden emindi. Demek yıldırım aşk denen şey buydu... Genç kadın başını salladı.</p>

  <p>"Bunu okumamın hiçbir anlamı yok. Gereği de yok zaten. Sizin özel yaşamınıza nasıl karışabilirim? Ayrıca nerede ve ne zaman o cazip hanımla buluşacağınız beni hiç ilgilendirmiyor. Anladınız mı? "</p>

  <p>"Okuyun lütfen" diyen Sedat'ın sesi ilk defa biraz sert çıkmıştı...</p>

  <p>Şermin şaşırarak önce Sedat'ın yüzüne baktı. Onun ses tonunu hiç böyle sert işitmemişti... "Dedim ya, beni hiç ilgilendirmiyor."</p>

  <p>"Artık ilgilendiriyor, okuyun lütfen."</p>

  <p>Şermin sanki istemiyormuş gibi sahte bir zorakilikle kâğıda eğildi.</p>

  <p>Bir solukta okudu.</p>

  <p>Yüzü birden sapsarı kesildi...</p>

  <p>İri iri açılmış güzel gözlerini Sedat'a çevirdi.</p>

  <p>"Aman Allahım, Recep Solmaz ha?" diyebildi.</p>

  <p>Sedat şaşkınlıkla:</p>

  <p>"Tanıyor musunuz?" diye sordu.</p>

  <p>Genç kadın yutkunarak:</p>

  <p>"Kocamın iş ortaklarından biridir" diye fısıldadı.</p>

  <p>Yüksel Berke, arabasını otelin kapalı garajına park ederken, arkadaşına "Sen barlara bak. Ben de restauranta" dedi.</p>

  <p>Arkadaşı arabanın kapısını açıp fırladı. İşinin ehli, güçlü kuvvetli bir gençti. Ağzı sıkı, güvenilir biri. Garajdan yukarıya çıkan asansör girişine geldiğinde aynalardaki aksine bir göz attı. Soğuktan yüzü gözü kızarmış, boyunbağı sarkmış, görünümü sevimsiz bir hâl almıştı. Ayna karşısında, kendine biraz çeki düzen verdi. Kravatını sıkıştırdı, ceketini çekiştirdi, dağınık saçlarını elleriyle yatıştırmaya çalıştı.</p>

  <p>Restaurant çok kalabalıktı.</p>

  <p>Metrdotel üzüntüyle boş masa olmadığını, biraz beklerse ilk boşalan masayı kendisine tahsis edebileceğini söyledi.</p>

  <p>Yüksel Berke loş salonu gözleriyle şöyle bir taradı. Platine saçlı sevgilisi mum ışığında bile hemen fark ediliyordu. Yanındaki adam kocasıydı ve masada başkası yoktu. Buna sevindi. Demek gazeteci onlarla beraber değildi... Kadın korkmuş ve sözünü dinlemişti.</p>

  <p>Acaba Sedat İlker denen o gazeteci neredeydi? Onu nerede bulabilirdi? Vaktin dar, zamanının kısıtlı olduğunu biliyordu. Kaybedecek bir dakikası bile olmadığına emindi... Yanında dikili duran Metrdotel, nazik bir şekilde lâfını yineledi, adını rezervasyon defterine yazdırırsa, kendisini hemen çağıracaklardı.</p>

  <p>Burada durmasının anlamı yoktu artık. Kadına son bir kere baktı ve göz göze geldiler. Kadın onu görmüştü. Kocasının sırtı dönüktü, bundan cesaret alarak, başıyla selâm verdi. Kadının mukabele etmesini beklemiyordu fakat Nazan'dan acayip bir baş hareketi gelince irkildi. Kadın selamdan ziyade sanki başıyla bir yeri işaret ediyormuş gibi davranmıştı. O tarafa baktı ve Sedat'la Şermin'i gördü. "Anladım" dercesine kadına gülümsedi. Şu Nazan yaman kadındı doğrusu...</p>

  <p>Aynı anda hemen yanından gelen bir sesle irkildi. Biri &ldquo;Yüksel Bey" diye sesleniyordu.</p>

  <p>Merakla başını çevirip, sesin geldiği yana baktı.</p>

  <p>"Cellât'tı.</p>

  <p>Adam tek kişilik bir masada yemek yiyordu. Onu arzuluyordu Rasim Kara...</p>

  <p>Birlikte yaşadığı günler film şeridi gibi gözünün önünden geçiyordu. Tanıştığı ilk andan, gitmesine izin verdiği son güne kadar... Ne tuhaftı; bu sabah onu görünceye kadar hep unuttuğunu, hayalinden çıkardığını, yaşanıp bitmiş bir macera olduğunu sanmıştı. Oysa geçmişin canlı ve iç gıcıklayıcı anıları bütün tazeliğiyle beynindeydi şimdi... Nazan onun olmalıydı yeniden...</p>

  <p>Bu kez duruma farklı bakıyordu. Geçmişin muhasebesini yapmış, Nazan'ın hayatındaki yerinin bilincine varmış, onu asla anılarından söküp atamayacağını idrak etmişti.</p>

  <p>Evlenmek istiyordu onunla. İşi bırakma zamanı gelmişti artık. Babasından kalma çiftliğine çekilerek, ona nikâh kıyacaktı.</p>

  <p>Acaba Nazan evlenmeyi ister miydi?</p>

  <p>Niye istemesindi ki? Bir zamanlar önünde eğilir, ellerine sarılır, "Sen benim velinimetimsin" derdi. Şimdi daha akıllanmış, olgunlaşmış olması lâzımdı. Eh, kocası kadar zengin sayılmazdı ama onun bir istediğini iki etmeyecek kadar da varlıklıydı. Zaten bütün bir ömür biriktirdiği serveti kime kalacaktı ki? Ayrıca onun gibi azgın bir kadını tatmin edecek kadar da güçlüydü hâlâ...</p>

  <p>Acaba Nazan değişip, uslanmış mıydı? Ne çirkef bir ruha sahip olduğunu iyi bilirdi. Mayası bozuktu karının. Nankör ve doyumsuzdu. Eski yılları hatırladı; hiç bir şeyle gözü doymazdı, daima daha fazlasını isterdi. Biraz da aç gözlülüğü bezdirmişti onu. Ama iş cinselliğe gelince akan sular dururdu. Yataktaki hareketliliğini, verdiği doyumsuz tadı hiç unutamıyordu. Hiç bir kadın onun yeteneklerine erişemezdi.</p>

  <p>Zaten bütün bunları düşünmesinin tek sebebi cinselliği değil miydi?</p>

  <p>Gözlerini onun masasından ayıramıyordu. Kendisini fark edince ürkmüş, çekinmişti Nazan. Hatta korkmuştu da. İçinden "şu kaderin garip cilvesine bak" diye söylendi. Sevgilisinin kocasını ortadan kaldırmak işi kendisine verilmişti. İşi alıncaya kadar Recep Solmaz'ın Nazan'ın karısı olduğunu bilmiyordu. Adam sosyeteye giren, dedikodulara karışan, basına flaş haber olan biri değildi. Yoksa bu evlilikten Rasim'in de mutlaka haberi olurdu.</p>

  <p>Kısacık, platine saçlar çok yakışmıştı Nazan'a; ama o hatırladığı eski uzun saçlı hâlini daha çok beğenirdi. Uzun saç kadının asaletiydi. Oğlan çocuğu gibi kısa saçlı kadınlardan hoşlanmazdı... İrkildi birden.</p>

  <p>Yoksa ona mı öyle gelmişti? Nazan, sık sık kaçamak nazarlarla köşedeki masada oturan adama mı bakıyordu? Dikkat kesildi, izlemeye çalıştı. Evet, yanılmıyordu, o masada oturan yakışıklı genç adamla ilgileniyordu eski sevgilisi... "Şıllık" diye söylendi.</p>

  <p>Huylu huyundan vazgeçer miydi hiç? Mutlaka kocasını da aldatıyordu. Zaten kocası olacak o herifle öyle uyumsuz, birbirlerine yakışmayan bir çift görünümü oluşturuyorlardı ki, Rasim, Nazan'ın adamı aldatmasını kaçınılmaz bir son gibi kabul etti. Neredeyse hak verecekti kadına... Gülümsedi; belli ki Nazan hiç değişmemişti. Hep bilip tanıdığı eski kadındı o... Sonra merakla Nazan'ın ilgilendiği adama baktı. Tanımıyordu. Hiç görmüşlüğü yoktu. Bu da normaldi zaten, Rasim gazetelerin spor sahifelerini okumaz, hele futboldan hiç hoşlanmazdı. Yine de içinde o yabancıya karşı bilinçaltı bir nefretin doğmasını engelleyemedi. Nazan'la kocası yemek salonunu terk edinceye kadar bekleyecekti.</p>

  <p>Eski sevgilisinin uzun boyunu, endamını, salınarak yürüyüşünü görmek istiyordu. Bu sadece bir özlem değil, benliğini kavuran cinsel iştahtı. Salonun hemen girişinin yanındaki bir masada oturuyordu; çıkarlarken nasıl olsa önünden geçmeleri gerekecekti. Varlığını ona hissettirerek doya doya seyredebilirdi Nazan'ı ...</p>

  <p>Şöyle bir yanına baktı. Hemen yanı başında bir karaltı hisseder gibi olmuştu. Şaşırdı. Başucunda beliren adamı tanımıştı. J.K.D. denilen teşkilatın mensubuydu. Yani bu son işindeki "işvereni" diyebilirdi ona...</p>

  <p>Tam seslenecekti ki durakladı bir an. Yoksa kendisini mi arıyordu? Hayır, adamın kendisini filan aradığı yoktu.</p>

  <p>Dehşetle fark etti. Nazan'a gülümsüyordu. Hatta belli belirsiz başıyla selâm bile vermişti.</p>

  <p>Kanının başına sıçradığını hissetti birden. Neler oluyordu? Nazan bu herifi nereden tanıyabilirdi ki?</p>

  <p>Yoksa aralarında gizli bir anlaşma mı vardı? Buna ihtimal bile vermek istemedi. J.K.D. mensubu birinin öldürtecekleri adamın karısıyla ilişkisi düşünülemezdi...</p>

  <p>Yoksa, evet yoksa Nazan da bu işin içinde miydi?</p>

  <p>İyice aklı karışmıştı.</p>

  <p>Dayanamadı, "Yüksel Bey" diye seslendi...</p>

  <p>Heyecan ve korkudan titriyordu Nazan. Ne yapacağını, nasıl davranacağını şaşırmıştı. Gördüklerine inanamıyordu. Bir masada katil ve onu tutan sevgilisi, diğer masada eline tutuşturduğu pusula ile operasyonu tehlikeye sokacağından korkulan ve kendisine kötü kötü bakan gazeteci, tam karşısında ise saatleri sayılı, nefret ettiği kocası oturuyordu... Genç kadın sıkıntıdan boğulacak gibi hissetti kendini.</p>

  <p>Artık ne yapacağını, nasıl düşüneceğini bilemiyordu. Tek istediği bir an evvel buradan uzaklaşmak, uzaklara, ta uzaklara gidip bu badireden kendini sıyırmak arzusuydu. Zordu, çok zordu bu.</p>

  <p>İşlerin iyice karıştığını, içinden çıkılmaz bir labirentte sıkıştığını biliyordu. Bazı şeyleri kendi mahvetmişti ama aksi tesadüflerin de rolü inkâr edilmezdi.</p>

  <p>Yüksel haklıydı. Her şey gazetecide düğümleniyordu. Acaba gazetecinin eline sıkıştırdığı pusulaya tepkisi ne olmuştu? Galiba pek ciddiye almamıştı. Öyle olsa polise başvurur, polis de böyle bir ihbarı çoktan değerlendirir, kocasını arardı.</p>

  <p>Ama her şey cinayetten sonra karışacaktı. Adam o zaman pusuladaki ihbarın gerçek ve ciddiyetini anlayacak, peşine düşecekti. Tabii polise de başvuracak, öldürülen adamın karısının cinayetten evvel bu işten haberdar olduğunu söyleyecekti.</p>

  <p>Acaba Yüksel, eski sevgilisine neler anlatıyordu? Gazeteciyi de öldürmesini mi? Korkudan titredi. Rasim, bu ekstra işin neden çıktığını sorarsa. Yüksel ne diyecekti? Bir yerlerde okumuştu, profesyonel katiller hiç bir zaman sebep sormazlarmış ama ya Rasim sorarsa, ya Yüksel katile senden korktuğu için polise gitmek üzere eline bir not sıkıştırdığını söylerse, o zaman ne yapacaktı. Tepesi atan Rasim'ın neler yapmaya kadir olduğunu bilirdi. Kızgınlıktan gözü dönmüş Rasim'i, birden karşısına çıkıvermiş gibi hayal etti. Lime lime ederdi kendisini, hem de hiç acımadan... Tanrı'ya dua etti, inşallah Yüksel böyle bir boşboğazlık etmezdi...</p>

  <p>Sonra biraz rahatlar gibi oldu. Söylemezdi tabii, Yüksel'in işine gelmezdi çünkü. Nedenlerini tam çıkaramıyordu ama Yüksel'in kendisiyle kurduğu ilişkinin âmirleri tarafından duyulması endişesi onu rahatsız etmiş, korkutmuştu. Bu ilişkiyi her halde katile de açıklayamazdı... Kocasına dönüp:</p>

  <p>"Hadi artık odamıza çıkalım, sıkıldım buradan" dedi. Recep Solmaz kaşlarını çatıp, karısına dik dik baktı.</p>

  <p>"Fesübanallah" diye başını salladı. "Sen ne biçim kadınsın yahu? Yukarıda başımın etini yedin, odaya yemek getirtme aşağıya restorana gidelim diye, şimdi de sıkıldım odaya çıkalım diyorsun.</p>

  <p>İpinle kuyuya bile inilmiyor yahu. Bırak beni, şurada rahat rahat yemeğimi yiyeyim, hem ben yemek üstüne bir tek brandy atmak istiyorum."</p>

  <p>"Eyvah" dedi içinden Nazan. Recep'in yine tersliği tutmuştu...</p>

  <p>Somurtup sustu.</p>

  <p>Yüreği ağzına geliyordu. Sanki her an salondaki üç adamdan birinin kalkıp masalarına geleceği gibi bir his vardı içinde...</p>

  <p>Elinde değildi, korkuyordu işte...</p>

  <p>Recep:</p>

  <p>"Nen var senin? Yüzün sapsarı" diye sordu. "Hiç bir şeyim yok, sıkıldım sadece" diye yanıtladı. Adam omuzlarını silkip "Çık istersen yukarıya, birazdan ben de gelirim" dedi. Tek başına asla masadan kalkamazdı.</p>

  <p>Bunu düşünmek bile istemedi. Yüzde yüz emindi; şayet salonu yalnız terk ederse ya Rasim ya da Yüksel onu lobide veya asansörde yakalayacaklardı. Rasim'i karşısında görmeyi bile düşünmek dizlerinin bağının çözülmesi için yeterliydi. "Niye brandy'i odada içmiyorsun?" diye sordu.</p>

  <p>Aklına birden parlak bir fikir gelmişti. Hoşuna gitmese bile son derece etkili olduğuna emindi.</p>

  <p>Recep saf saf "Odada mı?" diye sordu.</p>

  <p>Nazan tek gözünü kırpıp, manidar bir şekilde gülümsedi.</p>

  <p>"Hani öğleyin yarım kalan bir şey vardı. Bıraktığımız yerden devam etmek istemez misin?" Recep Solmaz'ın patlak gözleri birden canlandı. Yüzünü mutlu bir gülümseme aldı. Karısının yukarıya çıkmaktaki ısrarını anlamıştı.</p>

  <p>Aceleyle "Hadi kalkalım" dedi. Adisyonu imzalamak için garsona işaret etti...</p>

  <p>Sedat merakla sordu: "Kocamın ortağı mı dediniz?"</p>

  <p>"Evet, öyle... Yanılmıyorsam eşim ondan bir kaç kere bahsetmişti. Birlikte yürüttükleri bir işleri olduğunu biliyorum."</p>

  <p>"Ne tür bir iş bu?"</p>

  <p>"Galiba İtalya'dan ithal edilen bir tür sanayi boyası. Ben pek anlamam. Babam hayattayken yurt dışından böyle bir boya getirttiğini hatırlıyorum. Bu konuda faaliyette bulunan bir şirket kurmuştu. Onun vefatından sonra işleri yürüten eşim, o şirketin durumunun kötü olduğundan bahsetmiş ve bir finansör aramıştı. Sanırım o sıralarda Recep Solmaz'la tanışıp ortak oldular."</p>

  <p>"Sonra?"</p>

  <p>"Sonrasını bilmiyorum. Galiba şirket hâlâ faaliyette."</p>

  <p>"Yani ortaklık devam ediyor?"</p>

  <p>"Öyle olmalı. Yalnız... "</p>

  <p>"Evet?"</p>

  <p>"Erol'un, yani eşimin, bu ortağı hakkında o sıralar bazı endişeleri vardı... "</p>

  <p>"Ne gibi endişeler?"</p>

  <p>"Şey... pek emin değilim. Sizi yanlış yönlendirmek istemem."</p>

  <p>"Olsun, siz yine de söyleyin."</p>

  <p>"Galiba onun karanlık geçmişinden çekiniyordu."</p>

  <p>"Karanlık geçmişi mi? Ne gibi?"</p>

  <p>Şermin yutkundu.</p>

  <p>O günleri iyi hatırlamıyordu. Kimsenin aleyhinde yanlış bir beyanda bulunmak istemezdi. Sıkılarak yanıtladı:</p>

  <p>"Bu zat galiba eskiden bir kaçakçıymış." Sedat'ın tedirginliği daha da artıyordu. "Emin misiniz?" dedi. Şermin başını iki yana salladı.</p>

  <p>"Bilmiyorum. Aklımda öyle bir şeyler kalmış. Recep Solmaz adını işitince aklıma ilk gelen şey bu oldu."</p>

  <p>"Ne tür bir kaçakçılık yaptığını biliyor musunuz?"</p>

  <p>&ldquo;Yanılmıyorsam uyuşturucu işi. Çünkü o zamanlar eşim epey tereddüt etmiş, bu adamla ortaklığa girmekten çekinmişti."</p>

  <p>"Anlıyorum" dedi Sedat. Bir an susup, dalgınlaştı.</p>

  <p>İş şimdi daha da karışıyordu. Kadının eline tutuşturduğu pusulayı endişe ile düşündü. Yemek salonunda bile, kendisine çekinerek bakan çaresiz gözlerini hatırladı. Kadındaki korku devam ediyordu.</p>

  <p>Sedat'ın aklına bir husus takılmıştı.</p>

  <p>"Bu ortaklığın hâlâ devam ettiğine emin misiniz?"</p>

  <p>"Bilmiyorum ama öyle olması lâzım. Neden sordunuz?"</p>

  <p>"Dikkatimi çekti de, uçaktaki yolculuk sırasında iki ortak bir kere bile selamlaşmadılar, bir merhaba bile demediler. Garip değil mi?" Şermin omuzlarını silkti.</p>

  <p>"Belki de birbirlerini görmediler. Erol çok dalgındır. Ayrıca etrafı ile hiç ilgilenmez, yol boyunca elindeki kitabı okuyup durdu." Sedat manidar bir şekilde gülümsedi: "İlgisizliğini ben de fark ettim."</p>

  <p>Genç kadın utanarak başını önüne eğdi. Demincek platine saçlı kadın için Sedat'a yaptığı haksız sitemden dolayı kızardı.</p>

  <p>Sonra toparlanıp, sordu:</p>

  <p>"Şimdi ne yapacaksınız?"</p>

  <p>Aslında Sedat da bu sualin cevabını arıyordu.</p>

  <p>Henüz nasıl davranacağı hakkında bir fikri yoktu. Adam hakkında Şermin'den öğrendikleri hoşuna gitmemişti. Gerçekten bir kaçakçıysa canına yöneltilmiş bir suikast teşebbüsü olabilirdi. Bu tür olayları o da sık sık duyuyor, gazetelerden okuyordu. Rekabet yüzünden kaçakçılar arasında olan iç hesaplaşma filan gibi şeyler...</p>

  <p>Su testisi suyolunda kırılırdı. Bir an "beni ilgilendirmez" diye düşündü. Ama vicdanı rahatsızdı, ne de olsa işin içinde bir hayat söz konusuydu, bigane kalamazdı... Bir şeyler yapmalıydı... "Her halde elimdeki pusulayı polise teslim etmeliyim. Onlar gerekeni yaparlar... Aklıma başka bir şey gelmiyor. Ben bir spor muhabiriyim, gazeteciliğin haber yönünden anlamam fakat bizim gazeteden bir arkadaşa bu olayı nakletsem galiba iyi olacak. Bakarsınız yarın bomba gibi bir haber çıkar." Şermin suskun önüne bakıyordu.</p>

  <p>&ldquo;Ya siz ne düşünüyorsunuz? Daha iyi bir fikriniz var mı?" diye sordu Sedat... "Hayır" dedi genç kadın. "Ama garip bir durum var ortada, size öyle gelmiyor mu?"</p>

  <p>"Nasıl yani?"</p>

  <p>"Birincisi, hiç de tehlikede olan bir çifte benzemiyorlar. Umumi bir yerde keyifle yemek yiyorlar. Hâllerinden böyle bir tehdit altında oldukları hiç sezilmiyor. Canına kastedilecek bir adam bundan haberdarsa bu kadar rahat davranır mı? Recep Solmaz'ın çok zengin ve nüfuzlu bir adam olması gerekir ama etrafında tek bir koruma bile yok. Onun gibi birinin korumasız dolaşacağına ihtimal veremem. Hem sonra Recep Solmaz'ın eşinin size yaklaşıp, elinize bir pusula sıkıştırması, biraz garip değil mi? Velev ki hayatı tehlikede bile olsa insan tanımadığı bir yabancıdan böyle yardım ister mi? Tehlikenin ne zaman farkına vardılar, uçakta mı? O zaman da pilota başvurmak daha akıl kârı olmaz mı? Bu işte bir tuhaflık var, bana hiç de mantıki gelmiyor..."</p>

  <p>"Haklısınız" dedi Sedat. Sonra biraz sıkılarak "Zaten ben de elime sıkıştırılan notun başka bir gaye ile verildiğini düşünmüş, hiç oralı olmamıştım" diye fısıldadı. Şermin güldü.</p>

  <p>"Evet, bu tahmininiz daha isabetli. Bence de ortada böyle bir tehlike yok. Anlaşılan bu cazibeli hanım size yaklaşabilmek için değişik bir yol denemiş. Şimdi sizi yiyecek gibi bakışlarının anlamını daha iyi anlıyorum."</p>

  <p>Yine de tam tatmin olmamıştı genç adam.</p>

  <p>Platine saçlı kadının korku dolu bakışlarını hatırladı yeniden. Yan gözle masalarına baktı. Kalkmaya hazırlanıyorlardı.</p>

  <p>Yüksel Berke, "Cellat"ı görünce dona kaldı. İçinden "Şu aksiliğe bak" diye söylendi. Olmayacak zamanda, olmayacak bir karşılaşmaydı bu... Sırıtarak zoraki bir selâm verdi. Rasim, oturması için eliyle masasındaki boş iskemleyi işaret ediyordu. Yüksel "Teşekkür ederim, yemek yiyecek değilim. Birini arıyordum" diye fısıldadı.</p>

  <p>Cellat'ın bakışları buz gibiydi. Soğuk ve boş. Ama gözlerinde öyle bir ifade vardı ki Yüksel fazla uzatmadan boş iskemleye ilişti.</p>

  <p>Rasim Kara gibi bir adamla böyle umumi bir yerde görülmek hiç işine gelmiyordu. Nazan'ın anlattıklarını hatırlayınca korkuyla ürperdi. Bu tiplerin nasıl davranacağı hiç belli olmazdı. Acaba adam, eski metresiyle selamlaşmasını görmüş müydü? İnşallah görmemiştir diye dua etti içinden... Cellat:</p>

  <p>"Bir kadeh içki içer misin?" diye sordu.</p>

  <p>Yüksel'in hiç böyle bir niyeti yoktu, itiraz edecek gibi oldu, adamın yüzüne bakınca vazgeçti.</p>

  <p>"Pekâlâ" diye mırıldandı. "Siz ne içiyorsunuz?"</p>

  <p>Masaya baktı, içki yoktu.</p>

  <p>"Sen beni boş ver... Viski?"</p>

  <p>"Lütfen... Buzlu... "</p>

  <p>Rasim, yaklaşan garsona "Duble Scotch" dedi. "Buzlu" olsun.</p>

  <p>Gelen dubleyi yarıladığında Yüksel kendini biraz daha rahatlamış gibi hissetti. Sert içki boğazını kavurmuştu. Ne yapacağını, nasıl bir tutum takınacağını henüz kestiremiyordu. Şimdilik katile bir açıklamada bulunamazdı... Cellat birden:</p>

  <p>"Aradığına rastladın mı?" diye sordu. Yüksel boş bulunmuştu.</p>

  <p>"Aradığıma mı?" diye anlamsız bir şekilde yüzüne baktı.</p>

  <p>"Demin birini aramak için geldiğini söylemiştin ya..."</p>

  <p>"Haa evet, buldum."</p>

  <p>&ldquo;Yoksa Hedefin mi peşindesin?"</p>

  <p>Bu iyi bir yanıt olabilirdi...</p>

  <p>"Evet" dercesine başını salladı.</p>

  <p>Cellâdın yüzünde, insanın içine korku salan soğuk bir gülümseme şekillendi. Dik dik Yüksel'in gözlerinin içine baktı. "Niye onun peşindesin?" Yüksel omuzlarını silkti.</p>

  <p>"Görevim... Bütün gün yaptıkları hakkında üstlerime rapor vermeliyim. Sıradan, günlük, rutin işler anlayacağınız..."</p>

  <p>"Öyle mi?"</p>

  <p>Soru sanki biraz manidardı. Ya da işkillendiği için Yüksel öyle sanmıştı. "Kim bu Recep'in yanındaki karı?" İşler çatallaşıyordu.</p>

  <p>Cellât aklınca ağzını arıyordu. Böyle bir soru sorması için bir şeylerden kuşkulanmış olması gerekirdi.</p>

  <p>"Karısı... "</p>

  <p>"Sıkı bir karıya benziyor."</p>

  <p>"Evet, havalı bir kadın."</p>

  <p>"Beğendin, değil mi?"</p>

  <p>"Hoş bir kadın ama ben işimle zevklerimi karıştırmam. Ya siz?" Cellât dik dik yüzüne baktı sonra gülümsedi.</p>

  <p>Ama cevap vermedi...</p>

  <p>Yüksel Berke bardakta kalan viskiyi içip bitirdi. Bir an evvel kalkıp uzaklaşmak istiyordu. Yerinde doğruldu.</p>

  <p>"Dur bakalım biraz." Cellâdın sesi emreder gibiydi.</p>

  <p>Yüksel hiç de korkak biri değildi ama adamın ses tonu iskemleye mıhlanıp kalmasına yetti...</p>

  <p>Bütün bedenini titreme almıştı.</p>

  <p>Artık adamın açacağı konuyu biliyordu...</p>

  <p>"Bu kadını nereden tanıyorsun?" dedi.</p>

  <p>Yüksel bir an ne diyeceğini bilemedi.</p>

  <p>Kekeleyerek "Hedefin karısı işte. Onu tanımam normal değil mi? Hedefin özel yaşamı hakkında bilgi toplamak benim görevim" diye fısıldadı. "Boş ver şimdi bunları... Onunla yattın mı?" Zor sualdi.</p>

  <p>Evet derse Cellât'ın nasıl bir tepki göstereceğini bilemiyordu, hayır derse de onu inandıramayacağını anlamıştı. Belli ki demin Nazan'la selamlaşıp, işaretleşmesini görmüştü adam... Doğruyu söylemeyi yeğledi. "Evet, yattım" diye fısıldadı.</p>

  <p>Katil, gülerek başını salladı. Tepkisi bundan ibaret kalmıştı...</p>

  <p>Yüksel Berke biraz rahatlar gibi oldu. Anlaşılan mazide kalan anılar artık Cellâdı etkilemiyordu.</p>

  <p>"Nasıldı?"</p>

  <p>"Ne nasıldı?"</p>

  <p>&ldquo;Yani yatakta nasıldı, onu sordum."</p>

  <p>Yanılıyor muyum acaba diye düşündü Yüksel. Böyle bir soruyu sorması yakışık alır mıydı? Üstelik birbirlerini çok az tanıyan iki insandılar. Biraz şaşkın adama baktı.</p>

  <p>Cellâdın gözleri yüzüne çevrilmişti.</p>

  <p>Israrla cevap bekliyordu.</p>

  <p>"İyi idi" diyebildi, nihayet.</p>

  <p>Kızardı, önüne baktı.</p>

  <p>Cellât aldığı cevaptan memnun olmamışçasına sordu. "İyi miydi yoksa çok mu iyi idi?"</p>

  <p>Yüksel içinden "bu herif rahat hasta" diye düşündü. Normal insan bir yabancıya bunları sormazdı... Her halde kadına olan eski arzuları depreşiyordu. Belki de bir seks bunalımının başlangıcıydı. Ne cevap vereceğini düşünürken Rasim hırladı: "Söylesene ulan... Sana bir soru sordum."</p>

  <p>İş çığırından çıkmıştı. Artık karşısındaki adamın normal olmadığını kabul etmek zorundaydı...</p>

  <p>Galiba hemen şimdi burada mesele çıkaracaktı.</p>

  <p>"Biraz ayıp olmuyor mu? Hoş sual değil bunlar" diyebildi.</p>

  <p>Cellât hırladı:</p>

  <p>"Namuslu erkek dümenlerine yatıp, tereslik etmenin anlamı yok. Sen soruma cevap ver. Yatakta harikaydı, değil mi?"</p>

  <p>Yüksel Berke'nin beyninde birden bir şimşek çaktı... Aklına iyi bir fikir gelmişti. Tutarsa pek çok sorunu bir çırpıda halledebilirdi. Denemeye karar verdi... Biraz rol yapması gerekiyordu. Bunu da becerebilirdi. Daha doğrusu becermesi lâzımdı...</p>

  <p>Yeniden oturduğu iskemleye yaslandı, yüzüne çökük bir ifade vermeye çalışarak: "Gerçeği öğrenmek istiyor musunuz?" dedi. Cellat başını salladı "Şey..." dedi. "Nasıl söylesem, bilemiyorum... Ben... ben onu beceremedim. Anlıyorsunuz, değil mi? Benim için fazla ateşli biriydi... "</p>

  <p>Rasim Kara gözlerini kısıp bir süre Yüksel'in yüzüne baktı. "Beceremedin mi?"</p>

  <p>Yüksel başını önüne eğip, utanmış gibi sustu... Cevap vermedi...</p>

  <p>Adam bir kahkaha attı. Sinirli sinirli gülmeye başladı.</p>

  <p>Yüksel sanki kendisine gülmesinin ayıp bir davranış olduğunu ima etmek istercesine suratına baktı.</p>

  <p>Hatta biraz kaşlarını çattı Cellât iri pençesini, onun omzuna vurup:</p>

  <p>"Alınma arkadaş, sana gülmüyorum" dedi. "Hem kendine dert etme, onunla başa çıkabilmek her erkeğin harcı değildir." Yüksel rolüne devam etti:</p>

  <p>"Anlaşılan onu iyi tanıyorsunuz. Belli ki sizin de koynunuza girmiş. Yoksa siz de benim gibi..." Yüksel, kasden cümlesini yarıda kesip bekledi. Rasim Kara:</p>

  <p>&ldquo;Yok, düşündüğün gibi değil, o uzun süre benim metresim oldu. Onunla çok hoş vakitler geçirdim... Uzun zaman evvel."</p>

  <p>"Ne diyorsunuz siz? İnanamıyorum. Olacak şey değil... Benimle dalga geçmiyorsunuz, değil mi?"</p>

  <p>"Kat'iyyen... "</p>

  <p>"Ama o... şeyin karısı... Yani..."</p>

  <p>"Öldüreceğim adamın. Onu mu demek istiyorsun?"</p>

  <p>"Evet... Bunu daha önce biliyor muydunuz?"</p>

  <p>Rasim "adam sende" dercesine bir baş işareti yaptı.</p>

  <p>"Unutma, ben bir profesyonelim. Benim için bunun hiç önemi yok."</p>

  <p>"Peki bunu ne zaman öğrendiniz? Yani Hedefin karısı olduğunu?"</p>

  <p>"Bu sabah uçakta onları beraber görünce."</p>

  <p>İşler iyi gidiyordu.</p>

  <p>Yüksel Berke içinden sinsice gülümsedi. Oyuna devam edebilirdi... "Şimdi anlıyorum" dedi bilgiççe. "Neyi anlıyorsun?"</p>

  <p>Yüksel sanki söylemeye çekiniyormuş gibi: "Onu hâlâ sevip, arzuladığınızı" diye fısıldadı.</p>

  <p>Rasim Kara'nın birden kaşları çatıldı. Dik dik karşısındaki genç adama baktı. Yüzünün hatları gerilmişti. Sertçe söylendi:</p>

  <p>"Bunu da nereden çıkardın şimdi?"</p>

  <p>Yüksel soruyu cevaplamadan, yerinde rahatlayıp:</p>

  <p>"Şimdi bir viskinizi daha içebilirim" dedi.</p>

  <p>Konunun açılmasından Cellâdın memnun olduğunu hemen sezinlemişti. Kanayan bir yaraya parmak bastığını anladı.</p>

  <p>Rasim yaklaşan garsona, boşalan viski bardağını işaret etti. Sonra dönüp Yüksel'in konuşmasını bekledi.</p>

  <p>"Evet evet, şimdi daha iyi anlıyorum... Nazan hanım tatminsiz bir kadın. Recep Solmaz gibi paralı ama iktidarsız bir koca ve benim gibi genç ama yetersiz bir âşık... Bunu itiraf ettiğim için sizden utanıyorum, lâkin gerçek bu. Şimdi düşündükçe hakikatleri daha iyi kavrıyorum..."</p>

  <p>"Neler zırvalıyorsun sen? Hangi hakikati?"</p>

  <p>Yüksel sinsi sinsi gülümsedi.</p>

  <p>Cellât zokayı yutmak üzereydi...</p>

  <p>"Kısa süren beraberliğimiz sırasında, bana hep bahsettiği mazisindeki o muhteşem erkeği... Demek o sizdiniz..."</p>

  <p>Rasim Kara merakla karşısındakinin yüzüne baktı. Her şeyi bilmek istiyordu. Bu sabah ruhunun uğradığı zelzeleden sonra Nazan'la ilgili ne varsa bilip öğrenmeliydi. "Sana benden mi bahsetti?"</p>

  <p>"İsminizi vermedi. Ama benim hayatıma gerçek erkek olarak sadece bir kişi girdi ve onu asla unutamadım, dedi."</p>

  <p>Garson tam zamanında masaya viskiyi getirmişti. Yüksel buzlu Scothc'u yudumlarken göz ucuyla ünlü kiralık katile baktı.</p>

  <p>Cellât, mağrur ve mesut gülümsüyordu. Yüzünde saf ve anlatılanlara inanmış toy bir gencin mutluluğu vardı. "Başka ne dedi?"</p>

  <p>"Çok sert ve hoyrattı ama sapına kadar erkekti dedi... O andaki durumumu anlarsınız, bir kadın karşısında aciz ve başarısızdım. İçimde eziklik hissediyordum. Aslına bakarsanız onun mutluluk anılarını işitmek de istemiyordum." Yüksel Berke bir an sustu. Sonra şaşkın gibi:</p>

  <p>"Şu işe bakın... Demek onun hayatının erkeği sizsiniz. Talihsiz kadınmış doğrusu, şimdi de onun karşısına kocasının katili olarak çıkıyorsunuz." Tekrar adamın yüzüne baktı.</p>

  <p>"İsterseniz âmirlerimle görüşüp bu operasyonu durdurayım. Münasip bir bahane bulup, vazgeçtiğinizi söyleyebilirim."</p>

  <p>"Saçmalama. Öyle şey olmaz. Ben bir profesyonelim. Benim hayatımda duyguların yeri yoktur. Bunca yıllık mesleğime gölge düşürmek istemem." Yüksel yutkunur gibi yaptı.</p>

  <p>"Nedenini bilmiyorum ama Nazan hanım sizden hem korkuyor hem de aklından çıkaramıyor. Bana sorarsanız o hâlâ size âşık."</p>

  <p>Cellâdın bu cümleden etkileneceğini tahmin ediyordu.</p>

  <p>Nitekim adamın gözlerinde ilk defa ılık parıltılar gördü. Geçmişindeki tatlı hatıralara dönmüş gibiydi. Ağzından dökülen kelimeleri zor duydu. "Evet, onu unutamadım." Yüksel için tam zamanıydı.</p>

  <p>"Onunla tekrar birlikte yaşamayı düşünüyor musunuz? Yani... şeyden sonra... Kocasının ölümünden..."</p>

  <p>Adam cüssesinden umulmayan yumuşak bir ses tonuyla konuştu: "Neden olmasın? Düşünebilirim elbet... Tabii o da isterse."</p>

  <p>"Onun da isteyeceğine eminim."</p>

  <p>Yüksel birden Cellâdın irkildiğini hissetti. Adam dikleşmiş, daldığı o hayal âleminden sıyrılmış, yüzüne yine eskisi gibi sert ve küçümseyici edasıyla bakmaya başlamıştı.</p>

  <p>"Sen buna nasıl emin olabilirsin?" diye sordu.</p>

  <p>Genç adam biraz fazla ileri gittiğini sezinlemişti.</p>

  <p>"Duygusal bir adamın içgüdüleri yani" diye fısıldadı.</p>

  <p>"Anlamadım?"</p>

  <p>"Bakın Rasim Bey, yatakta belki pek iyi değilim ama kadın ruhunu, kadın hassasiyetini çok iyi anlarım. Beni kadının cinselliğinden ziyade, duygu dolu ruh dünyası çeker. Ben hep platonik aşklardan yana oldum. Nazan hanıma da öyle yaklaştım. Ama olmadı. Birbirimizle anlaşamadık. Benim verdiğimi o almadı, onun istediğini ben veremedim. O benden çok daha normal. Hem sevgiyi hem de seksi aynı anda istiyor. Normali de bu zaten, öyle değil mi? "</p>

  <p>Yüksel'in birbiri ardına sıraladığı anlamsız cümlelerden pek bir mana çıkaramamıştı Rasim. Garip garip genç adama baktı. Aklı karışmıştı. Hatta bir an onun homoseksüel olmasından bile şüphelendi.</p>

  <p>&ldquo;Yani o hâlâ tanıdığı ilk gerçek erkeğin etkisinde. Sizi arıyor, sizi özlüyor."</p>

  <p>"Yaa" diyebildi Rasim Kara sadece...</p>

  <p>"Onu seviyorsanız, bu kez bırakmayın, mutlu edin Nazan hanımı. Bu onun hakkı..." Her şey mükemmel gidiyordu.</p>

  <p>Yüksel bardaktaki kalan son viskiyi yudumladı. Cellad başarılı bir katil ise de şehvet denen illete tutulmuş bir geri zekâlıydı. Yüksel adamın saflığına şaşırmıştı. Artık aklındaki sinsi oyunun en can alıcı bölümüne girebilirdi. "Ama ciddi bir sorun var ortada" dedi.</p>

  <p>Cellad'ın kendisini toparlaması biraz zaman almıştı. Kaşlarını çatıp Yüksel'e baktı. "Neymiş o sorun?"</p>

  <p>"Buraya geldiğimde kendisini arayıp, uzaktan işaretleştiğimizi görmediniz mi?"</p>

  <p>"Evet gördüm."</p>

  <p>"Korkarım aramızda hâlâ bir şeyler olduğunu sanmışsınızdır?"</p>

  <p>"Evet, öyle düşündüm." Yüksel sırıttı.</p>

  <p>"O defter çoktan kapandı. Nazan hanım kapattı."</p>

  <p>"Eee?"</p>

  <p>"Ama hayatı tehlikede. Ben de onun için buradayım. Yani bir tür koruma görevi bu."</p>

  <p>&ldquo;Yahu neler zırvalıyorsun sen? Nazan'ın hayatı neden tehlikede olsun ki? Sorun onun kocası. Ben onu temizliyeceğim..."</p>

  <p>Tanılıyorsunuz Rasim Bey, durum biraz karıştı. Bu sizi ilgilendirmez tabii, aslında Komite'nin sorunu ama..."</p>

  <p>"Eee, ama ne?"</p>

  <p>Rasim Kara'nın sesi yine gittikçe tizleşmeye başlamıştı. Nazan'ın hayatının tehlikede olduğunu işitmek adamı tedirgin etmişti.</p>

  <p>Yüksel'in sahte kararsızlığını görünce bağırdı.</p>

  <p>"Konuşsana ulan, ne anlatmak istiyorsun?"</p>

  <p>"Vallahi bunu size söylemem doğru mu bilmiyorum ama... "</p>

  <p>"Beni sinirlendirmeden çıkar şu baklayı ağzından, bak tepem atmaya başlıyor, hadi..." Yüksel etrafına bakınıp, sanki birinin duymasından ürküyormuş gibi: "Recep Solmaz'ı&nbsp; öldürmek isteyen birileri daha var" dedi. "Birileri mi? Kimmiş onlar?"</p>

  <p>"Karşı eroin mafyası. Komite üyelerinin bazılarına bu konuda bilgiler gelmiş." Cellad yavaş yavaş daldığı hayal âleminden uzaklaşmaya başlamıştı. Ufak kara gözlerinde kuşkular oluştu. Sesini kısıp:</p>

  <p>"Öyleyse benlen niye anlaştınız? Bir taşla iki kuş vururdunuz, hem Hedefi başkalarına temizletmiş olurdunuz, hem de bana bir servet ödemekten kurtulurdunuz." Yüksel başını salladı.</p>

  <p>"Çok doğru ama heriflerin ne zaman harekete geçeceklerini bilmiyoruz. Recep Solmaz'ın ise bu hafta içinde Suriye bağlantılı yeni operasyona başlayacağını haber aldık. Komite buna müsaade etmeyecek, yani senin anlıyacağın onun yarın öldürülmesi lâzım."</p>

  <p>Cellad dalgın dalgın başını kaşıdı.</p>

  <p>Yüksel yeterli etkiyi yaptığını anlamıştı. Fısıldayarak:</p>

  <p>"Recep'in rakiplerinin ne zaman harekete geçeceklerini, nasıl bir plan hazırladıklarını bilemeyiz.</p>

  <p>Elde ettiğimiz istihbaratlar çok yüzeysel, bir karambolda Nazan hanımın da güme gitmesini istemem.</p>

  <p>Zaten bu koruma görevini biraz da Komite'nin bilgisi dışında yürütüyorum."</p>

  <p>"Nazan'ın bu olaydan haberi var mı? "</p>

  <p>"Evet, ben söyledim."</p>

  <p>Rasim Kara sustu, düşüncelere daldı.</p>

  <p>Bir süre hiç ağzını açmadı.</p>

  <p>Yüksel Berke, adamın nasıl davranacağını hâlâ tam olarak kestiremiyordu. Ona yardımcı olmalıydı.</p>

  <p>"Şu kolonun yanındaki masada oturan adamı görüyor musunuz? Hani genç bir hanımla yemek yiyen balıksırtı ceketli adamı."</p>

  <p>Cellad başını çevirip gösterilen masaya baktı.</p>

  <p>"Evet" dedi.</p>

  <p>"Ondan şüpheleniyoruz. Devamlı Nazan hanımın peşinde. Kendini gazeteci diye tanıtıyor ama yeraltı dünyasıyla olan ilişkisini saptadık. Bana kalsa bir an durmam temizlerim ama Komite henüz onaylamıyor."</p>

  <p>"Komite'nin canı cehenneme. Bu herifin Nazan'a bir kötülük edeceğine emin misin?" Yüksel gülümsedi.</p>

  <p>"Meslek tecrübemi hafife alıyorsunuz galiba" dedi.</p>

  <p>Rasim Kara dişlerini gıcırdatıyordu.</p>

  <p>Cevap vermedi. Pis pis genç adamın yüzüne baktı.</p>

  <p>"Söyle o zaman sizin boktan Komite'ye, bu kez onlara birde cabadan iş yapacağım, para almadan, bedava... Bu iyiliğimi unutmasınlar." Yüksel Berke başını önüne eğdi. İş tamamlanmış, postunu kurtarmıştı.</p>

  <p>Artık hiç bir şey Sedat İlker'i Cellad'ın elinden kurtaramazdı.</p>

  <p>Geceyi uzatmak, sevdiği kadınla biraz daha beraber olabilmek için Sedat, müzikli bir yere gidip dans etmeyi teklif etti. Şermin için de harika fikirdi bu. Hoşuna giden bu yakışıklı adamın kolları arasında dans etmek, vücuduna dolanmış güçlü kollarını bedeninde hissetmek zevkli bir duygu olacaktı.</p>

  <p>Sımsıcak bir ortamda, yarı karanlık pistte, kulağa hoş gelen bir müzikle slow yaptıklarını hayal etti. İri çatılı göğsüne başını dayayıp, emin ve güçlü ellerde, kulaklarına yaklaştırdığı dudaklarından fısıltı halinde yükselen sevgi sözcüklerini duyar gibi oldu. Yemeğin devamı böyle olmalıydı.</p>

  <p>Az kaldı genç adamın teklifine "Evet" diyecekti. Kendini zor tuttu. Sonra? Sonra ne olacaktı? Belki de Sedat Bey geceyi de beraber geçirmeyi teklif edecekti... Edemez miydi? Edebilirdi pekâla... İşin kötüsü bu teklifi de geri çevireceğinden kuşku duymasıydı. Kendinden utandı. Kıpkırmızı kesildi. Neler oluyordu böyle?</p>

  <p>Kendini hafif bir kadın gibi hissetti, suçluluk duygusuna kapıldı. "Teşekkür ederim ama çok yorgunum" diye mırıldandı.</p>

  <p>Sedat anlayışlı davranmıştı. Hiç ısrar etmedi. Hatta yemek davetini kabul ettiği için ayrıca teşekkür etti. Tam bir centilmen gibi.</p>

  <p>İstanbul'a aynı uçakta döneceklerdi. Yarın havaalanında buluşmak üzere sözleştiler. Sedat, genç kadını asansörün kapısına kadar geçirdi, incelikle elini öptü.</p>

  <p>Asansörün kapısı kapanıp Şermin odasına doğru yükselirken, yalnız kalmanın burukluğunu içinde hissetmeye başladı Sedat. Elinden oyuncağı alınmış bir çocuk gibiydi. Ağır ağır otelin çıkışına doğru yürüdü.</p>

  <p>"Gazeteci bey, biraz durur musun?"</p>

  <p>Sedat irkildi. Her halde kendisine sesleniyorlardı. Durup, arkasına döndü. Uzun boylu, iri yarı, kaba hatlı bir adamdı seslenen.</p>

  <p>Adamın yaklaşmasını bekledi. İyice yaklaştı adam. Sarımsakla karışık, yoğun alkol kokusu burnuna çarptı. Belli ki sarhoştu.</p>

  <p>"Bana mı seslendiniz?" diye sordu Sedat.</p>

  <p>Tanımıyordu adamı...</p>

  <p>İçgüdüsel olarak bir şeylerin ters gittiğini sezinler gibi oldu. Adamın yaklaşışı hiç de dostane gelmiyordu gözüne... "Ne istiyorsunuz?" diye sordu.</p>

  <p>Adam neredeyse burnunun dibine kadar yaklaşmıştı. Sedat'tan en az bir karış daha uzundu.</p>

  <p>Bakışı korkutucuydu. Saklamaya gerek görmediği nefret parıltıları vardı ufak kara gözlerinde.</p>

  <p>Islık gibi çıkan sesiyle:</p>

  <p>"Seninle biraz görüşmeliyiz" dedi.</p>

  <p>"Ne hakkında?"</p>

  <p>Adam birden cevap vermedi. Sanki iri fiziğiyle gözdağı veriyordu. "Ne hakkında olacak? Nazan Solmaz tabii..."</p>

  <p>Önce şaşırdı Sedat. Yoksa kadın görüşebilmek için şimdi de peşinden adam mı gönderiyordu? Sonra bu kadar ileri gidemeyeceğini düşündü.</p>

  <p>"Sen de kimsin?" diye söylendi. Yavaş yavaş kafası atmaya başlıyordu. Adamın tarzı hiç hoşuna gitmemişti.</p>

  <p>Neden sonra uyandı.</p>

  <p>Beyninin bir köşesine attığı, bir türlü ihtimal veremediği kuşku, galiba gerçekleşiyordu. Kadının eline sıkıştırdığı notu değerlendirmede hata etmişti... Solmaz çifti gerçekten tehlikede idi...</p>

  <p>Karşısındaki iri yarı yarma "Beni boş ver şimdi, otelin garajında seni bekleyen biri var" dedi. Sedat yine de tereddüt etti. Onu kim bekleyebilirdi ki? Nazan Solmaz'la kocasının az önce yemek salonundan çıkıp, odalarına çekildiklerini görmüştü. Kendisini çağıran kadın olamazdı. Meraka düştü Karşısındaki adama bu kez kuşkuyla baktı. Fedai tipli biriydi. İri vücudu, kaba konuşması, sanki her an şiddete başvuracakmış gibi görünen haliyle tekin biri olmadığı belliydi. Yine de adamın karanlık tipi onu fazla ırgalamadı, kendisi de gücü kuvveti yerinde, sağlam ve dayanıklı biriydi. Ne de olsa eski bir sporcuydu.</p>

  <p>İçindeki merakı yenemiyordu. "Kimmiş o beni bekleyen?" diye sordu.</p>

  <p>"Uzattın ama" diye homurdandı Rasim Kara. "Otelin ortalık yerinde rezalet çıkarmak mı istiyorsun? Bana göre hava hoş, istersen seni karga tulumba da götürebilirim..."</p>

  <p>Adamın nefret dolu kara gözlerine bakınca, bunu deneyeceğinden emin oldu Sedat. Patırtı gürültü hiç önemli değildi; istese pekala karşı koyabilirdi ama, garajda kendini bekleyen kişiyi o da merak ediyordu.</p>

  <p>"Peki, gidelim bakalım" dedi...</p>

  <p>Garaja inen asansöre bindiler. Kabinde bir de yaşlı çift vardı. Kadın meraklı gözlerle iri yarı Rasim Kara'ya kaçamak bir nazar attı. Adeta adamın cüssesinden ürkmüştü. Başını çevirip, yaşlı kocasının koluna girdi. Kapılar açıldığında yaşlarından umulmayan bir hızla uzaklaşıp arabalarına yürüdüler. Garajın, yer yer sızan motor yağlarıyla kirlenip lekelenmiş beton zemininde yürürlerken, Cellad, iri pençeleriyle Sedat'ı&nbsp; sanki kaçacakmış gibi kolundan yakaladı.</p>

  <p>Sedat'ı&nbsp; huzursuzluk kapladı. Yürümeye devam ettiler. Adamın parmakları bir cendere gibi kolunu sıkıyordu. Yine de kendisini bekleyen adamı görünceye kadar, Sedat kolundaki cendereden kurtulmaya çalışmadı.</p>

  <p>Garaj arabalarla dolu olmasına rağmen etrafta kimseler görünmüyordu. Epey uzakta, solgun sarı ışıkların altında arabaları park etmekle görevli bir personeli hayal meyal fark edebildi. İçindeki huzursuzluk artıyordu.</p>

  <p>Birden paniğe kapılırmış gibi hissetti kendini. Burada adam vursalar kimsenin ruhu duymazdı. Akustiği güçlü basık tavanlara baktı; çığlık bile atsa, aynı anda çalınan tiz bir klakson sesi her şeyi boğar, örterdi. Genç adam:</p>

  <p>"Etrafta kimseyi görmüyorum" diye mırıldandı.</p>

  <p>"Göreceksin. Seni bekleyen kişi, köşede duvarın dibindeki Mercedes'in içinde." Sedat gösterilen yere baktı. Duvarın dibinde Mercedes yoktu...</p>

  <p>Yanındaki tanımadığı adam yalan söylüyordu ve belli ki garajda bekleyen biri de mevcut değildi. Birden herifin kolunu tutan bileğine yapıştı ve &lsquo;yeter bu komedi, derdin neyse söyle artık" diye gürledi.</p>

  <p>Cellad cevap vereceğine, birden boş olan eliyle Sedat'ın mide boşluğuna müthiş bir yumruk savurdu. İri yarı yabancının ne denli güçlü olduğunu o anda anladı Sedat. Nefesi kesilmiş, ağzından sadece inler gibi bir soluk çıkmıştı. Darbenin şiddetinden iki büklüm olurken, ense köküne balyoz gibi bir yumruk daha indi. Gözleri karardı, kendinden geçer gibi oldu. Bayılacak gibiydi, etrafında her şey dönüyor, hareketlerini kontrol edemiyordu. Parketmiş iki arabanın arkasındaki soğuk beton zeminin üstüne düştüğünü anladı. Hissettiği son şey, adamın, arkasına geçip madeni bir teli boynuna dolayıp hızla sıktığıydı...</p>

  <p>Nazan banyodan çıkıp bornozuna sarılırken, kapı aralığından salondaki kocasına bir göz attı. Recep, ayakta Brandy'sini yudumlamakla meşguldü. Adamın şekilsiz görünümüne tiksintiyle baktı. Kısa boyu, kel kafası, çatlayacak gibi şişmiş göbeğiyle geğirip duruyordu. Az sonra koynuna girmek düşüncesi midesini bulandırdı.</p>

  <p>Yaptığı sıcak duş bile sinirlerini yatıştırma m işti. Restaurant'dan çıkarken Rasim ile Yüksel'in üzerlerine çevrilmiş nazarlarını hatırladıkça hâlâ titremesine engel olamıyordu. Yiyecek gibi bakmışlardı kendisine. Hele eski sevgilisinin bakışları. Yüreğine kadar işlemişti. O soğuk kara gözleri ömrü boyunca unutması olanaksızdı.</p>

  <p>Acaba Yüksel ne numaralar çeviriyordu? Akşamüstü kendisini otele bırakırken "benden haber alıncaya kadar kimseyle görüşme" diye sıkı sıkı tembihte bulunmuştu. O da görüşmemişti işte... Ama meraktan çatlıyordu. Hele üç erkeği aynı anda yemek salonunda görünce... Nutku tutulmuştu. Allah'tan Recep bir şey sezinlememişti. İçinden "bir de akıllı geçinir" diye söylendi. Oysa kaynayan cadı kazanının farkında bile değildi.</p>

  <p>"Hadi tatlım seni bekliyorum, çok oyalandın ama..." diyen sesini işitti kocasının. Bu korkunç oyuna dahil olduğu için üzülüyordu ama elinde değildi. Dayanamıyordu bu adama. "Şimdi geliyorum" diye seslenirken aralıktan tekrar baktı.</p>

  <p>Soyunmuştu Recep. Üstünde desenli, bol paçalı Arjantin külotundan başka bir şey yoktu. Kılları ağarmış göğsünü kaşıyor, şişmanlıktan sarkmış memesini oğuşturuyordu.</p>

  <p>Adamın küt parmaklı ellerini vücudunda dolaşırmış gibi duyumsadı, elinde olmayarak titredi, midesi kabardı hatta bir an kusacağını sanıp, lavaboya eğildi. Ama kusmadı. Sadece ağzına dolan acı bir suyu tükürmekle yetindi. Onunla geçireceği son geceydi bu. Biraz daha tahammül etmeliydi. Kapıyı açıp dışarı çıktı, ağır ağır yatak odasına doğru yürüdü...</p>

  <p>Recep kuştüyü yastıklardan birini sırtına dayayıp yatağa uzanmıştı. Brandy kadehi elindeydi. Fırlak gözlerindeki tutuşmuş şehvet aleviyle bornoza bürünmüş karısını seyrediyordu. Aynı anda çalan telefonun ziliyle sıçradı Nazan... Bu saatte kim arayabilirdi ki?</p>

  <p>Yüksel olamazdı. Beklediği haberi vermek için odalarına telefon edebileceğine ihtimal vermiyordu. Yine de Recep'ten evvel davrandı. Yatağın başucundaki komodinin üstünde duran telefona atıldı. Zaten Recep'ın telefona pek aldırdığı yoktu. O daha ziyade, Nazan'ın telaşla reseptörü kaldırmak için koşarken önü açılan bornozdan görünen çıplak vücuduyla ilgiliydi. Nazan telaşla "Alo" dedi. Yüksel'in aşina olduğu sesini hemen tanımıştı.</p>

  <p>"Senin açtığın iyi oldu. Kısa keseceğim. Artık rahat olabilirsin, az evvel gazetecinin işi hâl oldu. Eski sevgilin onu sonsuza dek susturdu. Her şey yolunda. Yarın seni tekrar arayacağım." Nazan neredeyse sevinçten çığlık atacaktı.</p>

  <p>Üzerinden büyük bir yük kalkmış gibi hissediyordu. Yaptığı korkunç gaf nihayet halledilmişti. Recep'in anlamaması için bir iki kere daha "Alo, alo" diye seslendi, sonra alıcıyı yerine koydu. "Cevap gelmiyor, her halde yanlış odaya bağladılar" diye söylendi.</p>

  <p>Dünya umurunda değildi Recep'in. Hâlâ ihtirasla karısının bornozdan fırlayan iri ve dolgun memelerine bakıyordu. Sevinmişti Nazan...</p>

  <p>Sonra aklına gelen soruyla irkildi. Rasim acaba gazeteciyi neden öldürmüştü? Onun için ekstra bir iş miydi? Yüksel bu iş için de para mı önermişti yoksa? İnşallah Rasim'e nottan bahsetmemiştir diye geçirdi aklından. Ama böyle bir densizlik yapmazdı Yüksel. Hinoğlu hinin tekiydi... Her şeye boş verdi birden.</p>

  <p>Yarın onun günü olacaktı. Kalbinin sevinçten deli gibi attığını hissetti. Artık kocasına bile katlanabilirdi bu gece...</p>

  <p>Üstünden bornozu çıkarıp, artistik bir eda ile ayaklarının dibine bıraktı. Recep'ın aptallaşan yüzüne baktı.</p>

  <p>Kocası titremeye başlamıştı bile. Usulca yorganı açıp yatağa girdi.</p>

  <p>Cellad'la birlikte çıkmışlardı yemek salonundan. Yüksel'in numarası iyi tutmuş, ihtirasla tutuşan eski sevgili, metresini kurtarmak için her şeyi göze almaya hazır olduğunu ispatlamıştı.</p>

  <p>Adamın zaafına çok şaşırmıştı Yüksel. Bu, sadece kadının vücuduna duyduğu bir özlem, onunla seks yapma ihtiyacı değildi. İnanması zordu ama Cellad'ın Nazan'ı&nbsp; gerçek anlamda sevdiğini anlamıştı. O tıynetteki bir kadını hâlâ sevip arzulamasını aklı almıyordu.</p>

  <p>"Ne yapacaksın şimdi?" diye sordu.</p>

  <p>"Kolay, bir icabına bakarım."</p>

  <p>"Nasıl?"</p>

  <p>"Nasılı var mı yahu? Öldüreceğim dürzüyü... "</p>

  <p>"Anladım da nerede, ne zaman?"</p>

  <p>"Şimdi, burada."</p>

  <p>"Çıldırdın mı sen? Hiç otelin içinde, uluorta adam öldürülür mü?"</p>

  <p>"Sen orasına karışma. O benim işim. İşimi senden öğrenecek değilim ya? " Cellad doğru söylüyordu. Bu onun uzmanlığıydı.</p>

  <p>"Sen bilirsin" demekle yetindi. Ama merakını yenemiyordu. Dayanamadı, sordu, "Benim bir yardımım dokunabilir mi?"</p>

  <p>Rasim Kara'nın gözleri buz gibi parlıyordu.</p>

  <p>"Ben işimi daima tek başıma hallederim. Şimdi toz ol yanımdan." Yüksel Berke, başını sallayarak Cellad'ın yanından uzaklaştı.</p>

  <p>Oteli terk ediyormuş gibi davranarak, lobiye inip kuytu bir köşeye mevzilendi. Bulunduğu yer etrafı kontrol etmek için gayet uygundu. Saat ilerlediğinden lobideki kalabalık da azalmıştı. Az sonra otelin barlarında gazeteciyi arayan arkadaşını gördü. Eliyle yanına gelmesini işaret etti. Verdiği izahatı dinlemedi bile, nasılsa meseleyi çözümlemişti. Beklemeye başladılar. Önce Cellad göründü.</p>

  <p>Adam gayet sakin merdivenleri inip lobide oyalanmaya başlamıştı. Profesyonelliğin ne anlama geldiğini daha iyi anlıyordu şimdi. Cellad, sanki yaklaşan yılbaşı için eşine, çocuğuna yeni yıl hediyesi seçmeye çalışan sevecen ilgili bir baba gibi, hediyelik eşyalar satan dükkânların önünde dikkatle vitrinleri inceliyordu. Merdivenlerden ağır ağır ağır inerek lobiye gelen Sedat İlker ve yanındaki genç hanımla hiç ilgili değilmişçesine...</p>

  <p>Yüksel ne olacağını kestiremediğinden heyecanlanmıştı. Gazeteci ise başına gelecek felâketten tamamen habersizdi.</p>

  <p>Genç çift asansörlerin önünde durup konuşmaya başladılar. Kabin kapısı açılınca gazetecinin nezaketle kadının elini öpüp asansöre bindirdiğini gördü. Anlaşılan kadın otel müşterisiydi. Gerekirse kim olduğunu da rahatlıkla öğrenebilirdi.</p>

  <p>Gözleriyle Sedat İlker'i takip etmeye devam etti. Çıkış kapısına doğru yüzünde mutluluk dolu bir ifadeyle yürüyordu. Cellad'ın arkasından hızlı hızlı yaklaşmasını seyretti. Durdurup bir şeyler anlatmaya başlamıştı. Ne yazık ki konuşulanları duyması olanaksızdı. Gazetecinin şaşkın nazarlarla Cellad'ı&nbsp; süzdüğünü gördü. Bir süre sonra asansöre doğru yürümüşlerdi.</p>

  <p>Yüksel'in aklı karıştı. "Bu herif gazeteciyi nerede temizleyecek acaba?" diye düşündü. "İnşallah kendi odasında temizlemez" diye endişelendi. Herifin gözünü, onun gibi bir profesyonele yakışmayacak kadar hırs bürümüştü. Sanki kadına olan ruhuna sinmiş belirsiz hıncını, gazeteciden alacakmış gibi bir his vardı içinde.</p>

  <p>Kabinin kapısı kapanınca, arkadaşının kolundan çekerek asansörün önüne koştular. Üstteki ışıklı göstergeden asansörün gittiği yönü takip ediyorlardı. Asansör garaj B'ye gidip durmuştu. Göstergede "münhal" ışığı yanıyordu.</p>

  <p>Yüksel birden durumu kavradı. Cellad, gazetecinin işini garajda bitirecekti. Garaj bu saatte nispeten tenha olurdu. Başka izahı yoktu. İkisi de İstanbul'dan geldiklerine göre arabaları yoktu. Arabası olmayan insanların garajda ne işi olabilirdi ki? Rasim Kara kararlıydı. "Herifin işini hemen burada, otelde bitiricem dememiş miydi?" Keyifle sırıttı.</p>

  <p>Kabini çağırma düğmesine basarken, arkadaşına durumu kısaca izah edip, aşağıya inmesini istedi. Olayı uzaktan izlemesini, asla yanlarına yaklaşmamasını ve katile görünmemesini tembih etti. Arkadaşı Suphi uyanık bir gençti. Durumu kavramıştı. "Tamam" deyip kabine girdi. Az sonra garajdaydı. Etrafına bakındı. Zemin ve kolonlar hep çıkışı gösteren oklarla işaretlenmişti. Park ücretinin tahsil edildiği kulübe ile önündeki bariyerden epey uzaktaydı. Solgun bir ışığın yandığı kulübeye baktı. Nöbetçi memur gazete veya mecmua gibi bir şey okuyordu. Yalnızdı. Suphi etrafına bakındı. Garaj personelinden kimse görünmüyordu ortalarda. Sağ tarafta yaşlı bir çift arabalarına binmekle meşguldüler. Onları hemen tanıdı. Az evvel Cellad ve gazeteciyle beraber aynı asansörle aşağıya inmişlerdi. Asıl aradığını göremedi. Garaj geniş ve oldukça loştu. Nihayet baktığı istikametin tamamen aksi tarafında Cellad'ı&nbsp; uzun boyundan fark etti. Biraz eğilerek, duran arabaları kendine siper edip hızlı hızlı o yöne doğru koşmaya başladı. Lastik tabanlı botları beton zemin üzerinde hiç ses çıkarmıyordu. Enikonu yaklaşmıştı ki, birden iki adamın itişmeye başladığını gördü. Yerinde mıhlanıp kaldı. Çömeldi. Bulunduğu yerden şimdi olanları gayet rahat seyredebiliyordu. Zaten her şey çok hızlı cereyan etti. Katilin birbiri ardına iki kuvvetli yumruk attığını gördü. Genç gazeteci yarı baygın yere serilmişti. Cellad cebinden bir boğma teli çıkarıp arkasına geçmişti. Teli boğazına geçirip hırsla sıkmaya başlamıştı bile. Bundan sonrası yarım dakika bile sürmezdi. Görebildiği kadarıyla genç gazetecide en ufak bir hareket yoktu.</p>

  <p>Katile görünmemek için usulca çömeldiği yerde geri döndü. Bir kaç arabanın arasından emekleyerek geçti. Olay yerinden epey uzaklaştığına kanaat getirdikten sonra ayağa kalkıp, hızlı adımlarla asansöre yürüdü.</p>

  <p>Yüksel'i bulup, infazın yerine getirildiğini bildirebilirdi artık...</p>

  <p>Yüksel Berke lobideki yerine çekilmiş, heyecanla Suphi'nin dönmesini bekliyordu. Kısa bir süre sonra arkadaşının asansörden çıktığını görünce merakla irkildi. "Ameliye" umduğundan da çabuk bitmişti galiba.</p>

  <p>"Ne oldu?" diye sordu telâşla. "Karar infaz edildi."</p>

  <p>"Bu kadar çabuk mu?"</p>

  <p>"Evet, çabuk ve ustaca."</p>

  <p>"Nasıl bitirdi işi?"</p>

  <p>Suphi etrafına bakındı. Kendilerini işitecek kimse olmadığını görünce "Boğma teliyle" dedi. Yüksel zevkle sırıttı.</p>

  <p>Paçayı kurtarmıştı artık. Hatta Nazan da. Şimdi rahatlıkla sonucu kadına bildirebilirdi. Onun ne kadar tedirgin ve kuşku içinde olduğunu biliyordu. Bundan sonrası onun bileceği işti. Rasim Kara'nın kolay kolay onu rahat bırakmayacağına da emindi.</p>

  <p>Bir an Nazan'a nasıl ulaşabileceğini düşündü. Telefonla aramaktan başka çaresi yoktu. Yerinden kalkıp, dahili telefonların başına gitti. Santraldan Recep Solmaz'ın odasını bağlamasını rica etti. İçinden de inşallah Nazan açar diye dua ediyordu. Gerçekten de karşısına Nazan çıktı. Kısa kesip, gazetecinin işinin tamamlandığını bildirdi. Kadının yaşadığı sevinci görüyor gibiydi. Gülerek telefonu kapadı.</p>

  <p>Artık Nazan'la işi bitmişti. Nefis bir parçaydı ama Rasim Kara gibi biri hayattayken, bir daha onu görüp aramanın akıl kârı bir iş olmadığını çok iyi anlamıştı...</p>

  <p>Suphi'ye teşekkür edip onu gönderdi. Kendini müthiş yorgun hissediyordu. Bir an önce evine gidip yatmayı düşledi. Az sonra garajda gazetecinin cesedi bulununca tam bir panik yaşanacaktı. Ne de olsa maktul tanınan meşhur biriydi. Onun Fenerbahçe'de top oynadığı yılları hatırladı. Gerçekten iyi bir defans oyuncusuydu. Onu hiç unutmayacaktı...</p>

  <p>Arabasına doğru gitmeye hazırlanırken, birden aklına gelen şey ile yerinde mıhlanıp kaldı.</p>

  <p>Yaptığı hatayı o anda fark etmişti.</p>

  <p>Tüyleri diken diken oldu. Her şey boşa gitmişti...</p>

  <p>Nazan'ın suikast ihbarını bildirdiği not hâlâ cesedin üzerinde olmalıydı. Polis cesede el koyunca suikast ortaya çıkacaktı...</p>

  <p>Ve pusulayı cesedin cebinden almak için artık vakit çok geçti...</p>

  <p>Kızıl saçlı adam tül perdeyi çekerek dışarı baktı. Kar yağışı bütün şiddetiyle devam ediyordu. Başkanla müzakereleri çok uzun sürmüştü ve daha da biteceğe benzemiyordu. Ev sahibine dönerek: "Başkanım bana müsaade edin eve döneyim. Kar yağışı artıyor, hava berbat, ben de çok yorgunum" dedi.</p>

  <p>Purosunu tablaya bastıran tıknaz adam da bu isteği sevinçle karşıladı. O da bir an evvel bu sıkıcı toplantıdan ayrılmak istiyordu.</p>

  <p>Bu akşam birlikte yenen yemek, her zamankinden daha da soğuk ve sinirli geçmişti. İki konuk da Başkan'ın önerisinden tedirgin olmuşlardı. "Daha erken" dedi Başkan. Yüzünde sinsi bir ifade vardı.</p>

  <p>Gülümseyerek konuklarına baktı. "Size nefis bir Courvosier ikram edeceğim. Yediklerinizi sindirmeye yardımcı olur."</p>

  <p>Konuklar birbirlerine baktı. İkisi de içki içmeye niyetli değildiler ama sesleri çıkmadı.</p>

  <p>Başkan ayağa kalkarak içkilerin muhafaza edildiği dolaptan kristal sürahiyi çıkardı. Balon kadehlere konyak koydu.</p>

  <p>Salonu tam bir sessizlik kaplamıştı. Şöminede yanan kalın kütüğün çatırtısı, salondaki ürkütücü sessizliği bozmaya yetmiyordu.</p>

  <p>Başkan konyak kadehlerini konuklarına uzattı. Cin gibi gözleri üzerlerindeydi. Kadehinden ufak bir yudum aldı.</p>

  <p>"Arkadaşlar" dedi. "Baharda emekli olacağım." Bu haberi ilk defa açıklıyordu.</p>

  <p>Tepkilerini ölçmek için ayrı ayrı yüzlerine baktı. İkisi de şaşırmıştı. Dudaklara uzanan kadehler boşlukta kaldı. Hayretle Başkan'a baktılar. Bu beklemedikleri bir haberdi. Başkan keyifle arkadaşlarını süzdü. İlk toparlanan kızıl saçlı oldu.</p>

  <p>"Nasıl olur Başkanım?" diye mırıldandı. "Böyle bir karar alma gereğini neden duydunuz?" Şaşırmış ve üzülmüş gibi davranıyordu. Oysa yüzde yüz sevindiğine emindi Başkan... Tıknaz olanı ise:</p>

  <p>"Henüz erken değil mi? Zamanı iyi ayarladığınıza emin misiniz?" diye geveledi...</p>

  <p>Ak saçlı ev sahibi "düzenbaz, soytarılar" dedi içinden. Bu haberi alınca mutluluktan şaşkına döndüklerini biliyordu. Başkanlıkta ikisinin de gözü vardı. Adı gibi emindi buna.</p>

  <p>"Artık yoruldum. Bu iş beni çok yıprattı. Her şeyi bırakıp Datça'daki evime çekileceğim. Torunumu da yanıma alıp, ömrümün geri kalan kısmını her türlü sorumluluktan uzak, sade ve başımı dinleyerek geçirmek istiyorum. Yaptığım bunca hizmet yeter artık. Ayrıca bu görevi daha da iyi yürüteceğine inandığım arkadaşların yolunu kapatmak niyetinde değilim."</p>

  <p>Konuklar önce ne diyeceklerini bilemediler. Yerlerinde kıpırdandılar. Yorum yapmadan Başkan'a bakıyorlardı.</p>

  <p>Başkanlık demek Komite'ye egemenlik demekti. Tıknaz olanı yutkundu. Konuşmaya başladığında sesi titriyordu.</p>

  <p>"Başkanım, size ihtiyacımız var. Komiteyi bu güçlü hale siz getirdiniz. Verdiğiniz bunca emeklerin tam karşılığını toplayacakken bizi bırakmanızın nedenini anlayamıyorum."</p>

  <p>"Dedim ya, çok yoruldum. Benden bu kadar." Tıknaz adam ısrar etmedi. Kızıl saçlı da susuyordu...</p>

  <p>Başkan, karşısındaki adamların derin bir hayal âlemine daldıklarının farkındaydı. Komite devlet içinde devlet demekti ve şimdi her ikisi de beyinlerinde önlerine çıkan bu bulunmaz kısmeti elde etmenin sinsi hesaplarını yapmaya başlamışlardı.</p>

  <p>Ev sahibi içinden gülümsedi. İkisine de bu şansı asla vermeyecekti...</p>

  <p>&ldquo;Yakında Komite'yi toplayıp bir açıklama yapacağım" dedi.</p>

  <p>Başkan'ın ağzının içine bakıyorlardı.</p>

  <p>Kızıl saçlı olanı:</p>

  <p>"Bu önemli bir karar efendim. Acaba Komite bu isteğinizi nasıl karşılar?" diye sordu. Başkan gülümsedi.</p>

  <p>"Memnun bile olurlar. Biliyorsunuz, Komite'de bana karşı olanlar da var. Sevinecekler de çıkacaktır."</p>

  <p>İkisi birden:</p>

  <p>"Haklısınız efendim" diye tasdik ettiler. Başkan taktiğini iyi uyguluyordu.</p>

  <p>"Mesela General Ömer... Onun makamımda gözü olduğunu biliyorum. Komite Başkanlığı'nin onun gibi birisinin eline geçmesi teşkilâtın geleceği için bir şanssızlıktır. Onun teşkilatın gayelerine ters düşen biri olduğunu hepimiz biliyoruz. Bu emekli generalin teşkilata nasıl alınmış olduğunu hep merak ederim. Hatta aramıza sızdırılmış bir ajan olduğunu bile düşünmüşümdür." Tıknaz adam yeni bir puro yaktı. Gitmeyi çoktan unutmuştu...</p>

  <p>Kızıl saçlı olanı ise yavaş yavaş kuşkulanmaya başlamıştı. Generalin lâfının yeniden açılması anlamlıydı. "İhtiyar Tilki" yeniden bu konuya neden dönmüştü acaba? Yemekten önce onun "infazından" bahsederken şimdi de "adaylığından" söz ediyordu...</p>

  <p>Sinirli sinirli gözlerini kırpıştırdı. "İhtiyar Tilki"nin aklındaki gerçek düşünceyi kavramak için dikkat kesildi. Galiba onları son kez sınıyordu. Tıknaz adam, Kızıl Saçlıdan atik davrandı. "Teşhisleriniz çok yerinde Başkan'ı m. İsabet buyurdunuz, inanın, onun teşkilât'a nasıl alındığını ben de hep merak etmişimdir."</p>

  <p>Başkan bu kez onay için Kızıl Saçlıya baktı. Nasıl olsa o da bu hükme katılacaktı. Eli mahkûmdu... "Haklısınız, çok haklısınız" dedi Kızıl Saçlı. Şimdi ikisi de Generalin öldürülmesi fikrini Komite'nin sağlıklı çalışmasından çok, baharda açılacak Başkanlık makamı için desteklemeye başladıklarından emindi.</p>

  <p>Ak saçlı adam tiksindi. Emekliye ayrılmak gibi bir fikri hiç yoktu ama başına bir hal gelir ya da Komite'nin başkanlığından uzaklaştırılmak zorunda kalırsa, teşkilatın bu adamlar elinde ne hale düşeceğini acı acı düşündü.</p>

  <p>Tıknaz adam yeni yaktığı purosundan derin bir nefes çekti. Sesini yumuşatarak "Galiba haklısınız Başkanım; eğer doğru yandaysanız, cinayet her zaman ahlâki bir olay olabilir. Hatta bir değer taşıyabilir" dedi. Sonra Kızıl Saçlıya kaçamak bir nazar attı. O da boş durmadı. "Evet işin felsefi özü bu" diye mırıldandı. Hizaya gelmişlerdi.</p>

  <p>Başkan ilk yapılacak Komite toplantısında sunacağı teklife iki oy kazandığını anladı. Koltuğuna rahatça yerleşti. Avuçlarının içinde ısıttığı konyaktan bir yudum daha aldı.</p>

  <p>"Biliyorsunuz" dedi. "Uzun yıllar önce yapılandık ama gayesi ve projeleri yasadışı bir kuruluş olarak aktivitemiz az ve de güçsüzdük. Gelişerek memleketin yönetiminde etkili olmaya başladık. Bugün artık istediğimiz her doğrultuda karar alabilecek ve bu kararları uygulayabilecek düzeydeyiz. Kuvvetli ve dinamiğiz. Askeri kanadımız gereği halinde her türlü müdahaleyi yapabilecek düzeye gelmiştir. Emir komuta zinciri iyi kurulmuştur. Lâkin sivil kanadımız, her zaman olduğu gibi, iç huzursuzlukların, anlamsız ihtirasların, makam ve ikbal çekişmelerinin sancılarını çekiyor. Yeni bir yapılanmaya ihtiyacımız var. Önemli noktalarda görev yapan bazı mensuplarımızın tasfiyesi, yerlerine bize yürekten inanmış, genç, çalışkan ve bağlılığı ispatlanmış arkadaşların atanması gerekiyor. Aranızdan ayrılmadan önce bunu mutlaka gerçekleştirmek istiyorum. İktidarımızı ancak böyle koruyabiliriz."</p>

  <p>Konukların heyecandan nefesleri kesilmişti.</p>

  <p>Anlaşılan Teşkilatta esaslı bir tasfiye olacaktı. Tıknaz adam daha rahattı ama Kızıl Saçlı enikonu tedirgindi. Dayanamadı.</p>

  <p>"Sayın Başkanım" diye lâfa karıştı. "Sözünüzü kestiğim için üzgünüm ama aklıma General'in şu malum itirazı geldi."</p>

  <p>Ak saçlı adam yüzünü buruşturdu.</p>

  <p>"Kiralık katil tutma meselesi mi?"</p>

  <p>"Evet efendim."</p>

  <p>"Boş ver ona. Her şeye itiraz eder zaten. Hangi karara muhalefet şerhi koymamıştır ki? Onun asker mantığı böyle incelikleri kavramaya yetmez. O cephe arkasının karanlık işlerini değil ancak sıcak savaşın gereğini uygulamak için vardır."</p>

  <p>Kızıl saçlı yutkundu. Aklına gelen soruyu sorup sormamakla kararsız kaldı. Sonra vazgeçti, "Haklısınız" demekle yetindi. Salonu yeniden sessizlik kapladı.</p>

  <p>Üçü de düşüncelere dalmışlardı ve dışarıda kar yığışı bütün hızıyla devam ediyordu...</p>

  <p>Cellad, tele son bir kere daha asılıp büktü... Gazetecinin dili dışarı fırlamış, gözbebekleri alabildiğine büyümüştü. Yanağına pelte gibi sarkan titrek dilini, yüzünün aldığı morluğu alaca karanlıkta bile görebiliyordu. Deminden beri inilti halinde boğazından yükselen hırıltılar kesilmiş, soluk almaz olmuştu. Vücudunda tik gibi oluşan titremeler de kalmamıştı artık. Gazeteci ölmüştü...</p>

  <p>Yaklaşan arabanın güçlü sarı farlarını hissetmese, içindeki nefretle teli sıkmaya devam edecekti. Ama araba koca garajda sanki başka yer yokmuş gibi hızla bulunduğu yere doğru yaklaşıyordu. Cellad, gazeteciye son bir kere daha baktı. Teli boynundan çekti. Teli aceleye cebine sokarken, genç adamın boğazının yırtılan derisinden ellerine bulaşan kanı, temizlemek için yere sürdü. Ayağa kalkmadan, emekleyerek, arabaların arkasından hızla uzaklaşmaya başladı. Elinden geldiği kadar çabuk hareket etmeye çalışıyordu. Asansörlerin hizasına gelince doğrulup olay yerindeki hareketlere baktı. Arabadan inenler galiba cesedi fark etmemişlerdi.</p>

  <p>Bulunduğu yere kadar bir kadının kahkahası aksediyordu. Muhtemelen sarhoştular. Bu daha da iyi idi. Cesedi bir süre bulamazlardı. Elindeki kanı hatırladı. Garaja yeni girenler asansör kabinine erişmeden, odasına çıkmalıydı. Kan sürülmemiş parmaklarından biri ile çağırma düğmesine bastı. Etrafta kan izi bırakmak istemiyordu. Çağrı düğmelerine bulaşacak kan lekesi polis tahkikat için geldiğinde katilin asansörle yukarı çıktığını çağrıştırabilirdi. Hatta otel müşterilerinin kayıtlarının tahkikini de... Kabin aşağıya geliyordu.</p>

  <p>İçinde garaja inen müşteri olabilirdi. Dikkati çekmemek için kan bulaşmış ellerini pantolonunun ceplerine soktu. Yanılmamıştı. Kabinden arabalarını almaya gelen iki müşteri ile, üniformalı bir otel müstahdemi indi. Rasim Kara yüzü hatırda kalmasın diye başını önüne eğdi. Kimse de bakmadı zaten. İnenler hızla uzaklaştılar. Asansörün kapısı yukarıya çıkmak için kapanırken Cellad, garajın uzak bir yerinden atılan çığlığı işitti. Birileri gazetecinin cesedini bulmuştu...</p>

  <p>Sedat İlker'in hareketsiz vücudunu ilk gören olay yerine yaklaşan arabadan inen çift olmuştu. Otel müşterisiydiler. Odalarına çıkarken arabada unuttukları paketi almak için erkek tekrar arabanın başına dönerken, onu bekleyen genç kadın yerde yatan adamı görmüştü.</p>

  <p>Önce irkilerek yerde yatan adama bakmıştı. Ölüden ziyade fazla alkolden sızmış bir sarhoş sanmıştı. Biraz da çekinerek kocasının yanına gitti, gördüğü manzarayı ona anlattı. Paketini alıp, arabasını kilitleyen adam dönüşte yerde hareketsiz yatan vücuda baktı. Hiç kımıldamıyordu. Bedeninde en ufak bir hareket yoktu. Önce "adam sende" dedi, böyle olaylara hiç karışmak istemezdi, zaten karısı da çekiştirip duruyordu. Fakat içindeki merakı yenemedi, bir iki adım attı, beton üzerine serilmiş vücuda yaklaştı.</p>

  <p>Sarhoş sandı, "hey ahbap" diye seslendi sonra ayağının ucuyla omzunu dürttü. Hiç bir reaksiyon alamayınca "Yahu bu adam galiba ölü" diye mırıldandı. Bu kadarı bile kadının bir çığlık atmasına yetti. Kadının çığlığını, az evvel garaja inen iki adamla otel görevlisi de duymuşlardı. Hep beraber oraya doğru koşuştular. Başkalarının da yaklaştığını gören adam, Sedat İlker'ın hareketsiz yatan vücuduna doğru eğildi. Gelenlerden biri hemen Sedat'ı&nbsp; kucakladı, loş ışık altında bile "Aaaa, bu futbolcu Sedat" diye bağırdı. Eski bir şöhreti hemen tanımıştı. Kadın korkuyla bir iki adım geri çekilmiş ama merakını bastıramamıştı. "Ölü mü? Ölü mü?" diye soruyordu. Sedat'ı&nbsp; tanıyan adam üstüne eğilip kalbini dinledi sonra "Hayır, yaşıyor" diye bağırdı. Genç gazetecinin vücudunda hafif hayat emareleri sezer gibi olmuştu. Yüzündeki morluklar azalmış, cildi normal rengine dönmüştü. Sonra hırıltılı hırıltılı nefes almaya başladı, arkasından da öksürmeye. Göz kapaklarını açmaya çalıştı. Şuursuz nazarlarla etrafına bakındı. Çevresindekiler ona yardım etmeye çalışırlarken ne olduğunu soruyorlardı. Cevap verecek hali yoktu. Oturtup, sırtını park etmiş arabalardan birine dayadılar. Onu ilk bulan çiftin "geçmiş olsun" deyip uzaklaştığını hayal meyal gördü. Kısa süren baygınlık sonucu olanları hatırlamakta sıkıntı çekiyordu. Karşısındaki yabancılara şaşkınlıkla baktı. Biri, kendisini tanıyor olmalıydı ki, ismiyle hitap ettiğini fark etti. Sonra zihnindeki bulanıklığın açıldığını, gözlerindeki perdenin aralandığını hissetmeye başladı. Kendine gelir gibi olmuştu. Kolundan tuttular, güçlükle ayağa kaldırdılar. Şimdi biraz daha iyi idi. Olanları tüm çıplaklığıyla hatırlamaya başlamıştı. Saldırgan kendisini gafil avlamış ve bayıltmıştı; daha da kötüsü öldürmeye teşebbüs etmişti. Mutlak bir ölümden döndüğünü yavaş yavaş idrak etmeye başlamıştı... Düşünme yeteneği hızla geri geliyordu.</p>

  <p>İlk aklına gelen şey polise gitmek oldu. Sonra bundan vazgeçti. Olayı biraz daha salim bir kafayla enine boyuna düşünmeliydi. Kendisine yardım edenler merakla ne olduğunu soruyorlardı. Akla yakın bir cevap vermesi gerekiyordu. Zihnini zorladı, konuşmakta müthiş zorluk çekiyor, sesi çıkmıyordu. Nihayet, "Epilepsi nöbeti" diyebildi.</p>

  <p>Adamlar "Ya, vah vah, geçmiş olsun" diyerek yardım etmenin huzuruyla uzaklaşmaya başladılar. Otel mensubu üniformalı genç "size bir yardımım dokunabilir mi?" diye sordu. Uyanık bir gence benziyordu. Uydurduğu yalana pek inanmamış gibi Sedat'ın tel izleriyle berelenmiş yaralı boynuna bakıyordu.</p>

  <p>Sedat elini boynuna attı; eline kan bulaştı. Yara hafif hafif kanıyor ve boynu çok acıyordu. Olayı hatırladıkça içindeki ürperti de artıyordu. Birden dehşetle irkildi. Aklına Şermin gelmişti. Tüylerinin diken diken olduğunu hissetti. Acaba o lanet herif, Şermin'in de bu işe bulaştığını düşünmüş müydü? Öyleyse genç kadının hayatını da yok yere tehlikeye atmış olacaktı. Koşmaya çalıştı ama değil koşacak, yürüyecek bile hâli yoktu. Yanındaki müstahdemin koluna girdi. Şermin'i mutlaka görmeli, kıza tehlikeyi bildirmeliydi. İnşallah geç kalmamışımdır diye düşündü. Birlikte yedikleri yemekte kızın oda numarasını öğrenmişti. Müstahdem onu asansöre kadar koluna girerek götürdü.</p>

  <p>Yüksel Berke, "Bu riski göze almalıyım" diye düşündü. Gazeteciyi bertaraf etmişti ama tehlike hâlâ devam ediyordu. Pusula cesedin cebinde bulunmamalıydı. Bulunursa her şey mahvolacak, olaylar eskisinden de beter şekilde alevlenip, tehlikeye girecekti.</p>

  <p>"Sakin ol oğlum" diye kendi kendine telkinde bulunmaya başladı. Cellada, uyguladığı plan gereği, ona pusuladan bahsedemezdi. Nazan'ın ondan şiddetle korkup, nefret ettiğini söyleseydi kuşkusuz Cellad gazeteciyi öldürmeye kalkışmazdı. Yalanı, Nazan'ın sevgisi üstüne bina edilmişti. Bu bakımdan kendisini suçlaması yersizdi. Yapacağını yapmış, gazeteciyi ortadan kaldırmıştı. Şimdi tek sorun kimseye görünmeden cesedin üzerinden o notu alabilmekti.</p>

  <p>Tabii pusula hâlâ cesedin üzerindeyse... Bu olasılığı aklından savmaya çalıştı. Not polisin eline gitmiş olsa durum farklı olurdu. Polis işi ciddiye alır, soruşturma yapar, koruma için bir takım tedbirler ittihaz ederdi. Böyle şeyler sezinlememişti...</p>

  <p>Tek sorun kimseye görünmeden garaja inmek ve cesedin üstünü aramaktı. Başka çare de yoktu... Kararını verdi garaja inmek üzere asansörlere yürüdü. Yaptığı işin tehlikesini biliyordu ama başka çözüm de göremiyordu...</p>

  <p>Garajda hiç kimsecikler yoktu. Sevindi. Cesedin üstünü ararken kimse tarafından görülmeyecekti... Garaja şöyle bir göz attı. Acaba herif nerede kıvrılıp kalmıştı. Hızlı adımlarla dolaşmaya başladı. Araba aralarına dikkatle bakıyordu. Bütün kuytu köşeleri aradı, cesedi bulamadı. Bu kez geri çıkıştaki para tahsil edilen kulübenin olduğu tarafa yöneldi. İçini hafiften bir endişe almaya başlamıştı. Nöbetçi memurun olduğu tarafta pek dolaşmak istemiyordu. Bir an memurla göz göze geldiler. Adam arabasını arayan bir müşteri sanıp, bakışlarını okuduğu mecmuaya çevirdi. Orayı da kolaçan etti. Yerde yatan birini bulamadı. Tedirginliği artmaya başlamıştı. Ceset kuş olup uçamazdı ya? Korkuyla etrafına bakındı. Koşar adım yeniden ilk baktığı yöne gitti. Daha dikkatle araştırmaya başladı. Yoktu... Ceset ortadan kaybolmuştu... İnanılır gibi değildi.</p>

  <p>Afalladı, ne düşüneceğini şaşırdı... Böyle şey olamazdı...</p>

  <p>Arkadaşı Suphi gazetecinin boğulduğunu, işin tamamlandığını gözleriyle görmüştü. Asla yalan söylemezdi...</p>

  <p>Ceset birileri tarafından bulunsa, polise ihbar edilecek, emniyet birimleri, adli tabip hatta savcı gelmeden yerinden kaldırılamayacaktı... O halde?</p>

  <p>Akla tek bir sonuç geliyordu. Gazeteci ölmemişti...</p>
</body>
</html>
