<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>İşe önce Celladı bulmakla başlamalıydı. Meselenin anahtarı ondaydı. Onunla yüz be yüz görüşebilirse çok şey öğreneceğine emindi.</p>

  <p>Bu tür temasları Kızıl'ın adamı Yüksel Berke kurardı. Ona ihtiyacı vardı. Kızıl ortalarda görünmediğine göre belki de neticeden emin çoktan İstanbul'a dönmüş olabilirdi ama Yüksel denen teres Ankara'lıydı. Onu elde ederse pek çok sorun çözülebilirdi. Evet, işe öyle başlamalıydı...</p>

  <p>"Hadi ağabey gidelim" dedi Yüksel. &lsquo;yemek yerken bu meseleyi konuşuruz. Bana bildiğin her şeyi anlat. Telaşlanmana da hiç gerek yok, söz veriyorum, sizi uçağınıza yetiştireceğim." Rahatlamıştı Sedat. Dün akşamdan beri beynine musallat olan sorumluluk duygusundan nihayet kurtulabilecekti. Şermin'ın elinden tutup otelden çıktılar. Bir daha otele dönmemek için genç kadın önce gidip hesabını kapattı. Tahtabacağın bir baş işareti üzerine, Sedat'ın nereden çıktığını göremediği iki sivil yanlarına yaklaştı. İçlerinden biri nezaketle yaklaşıp Şermin'ın bavulunu aldı. Sedat bu iki gencin Yüksel'in maiyetinde çalışan polisler olduğunu sanmıştı.</p>

  <p>İki sevgili huzur ve güven içinde dışarıda bekleyen otomobile bindiler. Memurlardan biri direksiyona geçerken, diğeri öne oturdu. Yüksel ise konuklarıyla beraber arkaya geçmişti. Araba hareket etti. Bir süre kimse konuşmadı, sessizce yol aldılar.</p>

  <p>Sedat bu sessizliği daha ziyade eski takım arkadaşının olaylarla kendisi arasında bir türlü akla yakın bir bağ kuramamasına veriyordu. Eh, haklı da sayılırdı. Beklenmedik bir karşılaşma ve beklenmedik iki görgü tanığı. Onun için tam bir sürprizdi bu. Belki de şu anda arkadaşının nasıl bir ifade vereceğini düşünüyordu. Sedat'ın bile zihni çok karışıktı...</p>

  <p>Nitekim yanında oturan Şermin hafifçe kolunu dürtmese, düşüncelerinden sıyrılamayacaktı. Başını çevirip, gülerek sevgilisine baktı. Genç kadının kaşları çatılmış, rengi uçmuştu. Ürkmüş bir tarzda gözleriyle dışarıyı işaret etti. Sedat pek bir şey anlamadan etrafa baktı. O zaman biraz uyanır gibi oldu. Araba aşırı bir hızla şehir merkezini terk ediyordu. Etraftaki binaların şekli değişmiş, daha çok gecekonduların yer aldığı, bakımsız varoşlara doğru gidiyorlardı. Biraz irkildi. Yüksel'e döndü.</p>

  <p>"Senin bu lokanta da amma uzakmış" dedi.</p>

  <p>Adamdan hiç ses çıkmamıştı.</p>

  <p>Hatta yüzünü çevirip bakmamıştı bile.</p>

  <p>"Yahu, Tahtabacak nereye gidiyoruz?" diye sordu.</p>

  <p>Şermin'in koluna yaptığı tazyik artmıştı. Tekrar sordu:</p>

  <p>"Yüksel Bey nerede bu bahsettiğiniz lokanta?"</p>

  <p>"Kes sesini ve otur oturduğun yerde"</p>

  <p>Adamın ağzından çıkan tek cümle buydu. Sedat o zaman bir oyuna geldiğini anladı. Dehşetle irkildi. Dondurucu bir korku rüzgârının tüm benliğini kavradığını hissetti. Bunlar polis değildi. Kesinlikle değildi...</p>

  <p>Şimdi Yüksel'i de neden hatırlayamadığını gayet iyi anlamıştı; çünkü böyle bir arkadaşı hiç olmamıştı. Karşılaştıkları andan beri zihnini zorlamış, Tahtabacak lâkaplı bir arkadaşı anımsamaya çalışmış, bulamamış ve bunu hafızasının kendisine yaptığı bir azizlik sanmıştı...</p>

  <p>İçindeki ilk ürperti şimdi yerini kızgınlığa terk ediyordu. Ne aptalca davranmıştı.</p>

  <p>Herkes tarafından tanındığı inancının kendisine oynadığı oyun, şöhret ve namlı biri olmanın sarhoşluğuydu bu. Nasıl da safça inanmıştı şu kendini eski takım arkadaşı Yüksel diye tanıtan adama.</p>

  <p>Kanının beynine sıçradığını hissetti. Sonra:</p>

  <p>"Hey, kimsiniz siz?" diye bağırdı.</p>

  <p>Kızgınlıktan sesi arabanın içinde çın çın ötmüştü.</p>

  <p>Şoför mahallinin yanındaki koltukta oturan adam, ağır ağır omzunu döndürdü ve elinde birden peydah olan tabancayı tam Sedat'ın alnına dayadı. Yüksek kalibreli, Belçika yapısı bir Browning'di bu.</p>

  <p>Şermin'in ağzından kısa tiz bir çığlık yükseldi. Sedat kımıldayamamıştı. Genç kadının koluna batan uzun tırnakları ne kadar korktuğunu belli ediyordu. Sustu...</p>

  <p>Bir süre tam bir sükûnet içinde yol aldılar. Kimse konuşmuyordu. Artık şehrin varoşlarından da çıkmışlardı. Kıraç, ağaçsız, ücra bir yolda ilerliyorlardı. Ana şoseyi çoktan terketmişlerdi. Bir müddet sonra stabilize, nispeten dar bir yola saptılar. Sedat Ankara'yı iyi bilmezdi; bu nedenle ne tarafa gittikleri hakkında bir kanaat sahibi olamadı. Galiba şehrin güneyine doğru kayıyorlardı. Büyük bir yarı geçtikten sonra birden karşılarına metruk bir fabrika binası çıktı. Yapının eski, boş ve ürperti veren karanlık bir görünümü vardı. Kar, şehir dışında daha etkili olmuş her taraf beyaz bir tabaka ile örtülmüştü. Buna rağmen Sedat, buranın terkedilmiş eski bir çimento fabrikası olduğunu anladı.</p>

  <p>Birden eli ayağı çözülür gibi oldu.</p>

  <p>Adamların niyeti apaçıktı. Buraya kendilerini öldürmek için getirmişlerdi. Can kaygısı, karşılaştığı bu açmaz karşısında çözüm bulmaya yöneltti Sedat'ı . Ama ne yapabilirdi? Karşısında güçlü kuvvetli üç adam vardı ve de silahlıydılar.</p>

  <p>Sedat kendi canından ziyade yanındaki sevgilisini düşündü. Onun ne günahı vardı? Tamamen masum ve her şeyden habersizdi. Şanssızlığı dün gece kendisiyle tanışmasıydı. Duruma isyan edeceği geldi. Olamazdı böyle aksilik. Tam aşkı ve mutluluğu yakaladığını sandığı anda bir hiç uğruna öldürüleceklerdi. Hem de pisipisine. Aklı mantığı almıyordu olanları. Mutlaka bir şeyler yapması gerekliydi ama ne? Bu üç adamla başa çıkamazdı hem de ellerinde silah varken... Araba tam fabrikanın önünde durdu.</p>

  <p>Önce arabayı kullanan adam dışarıya çıktı. Yüksel'in bir baş işaretiyle metruk binaya doğru koştu, kuyu gibi derin ve karanlık gözüken dar dehlizden içeriye dalıp gözden kayboldu. Diğerleri arabadan inmemişlerdi. Browning'ın namlusu hâlâ Sedat'a çevrikti. Şermin, sevgilisinin koluna sıkı sıkıya sarılmış, titriyordu. Tabancayı görünce ağzından çıkan tiz çığlıktan sonra tek kelime etmemişti.</p>

  <p>Az sonra fabrikaya dalan adam tekrar karanlık kapı ağzında göründü. Eliyle "gelin" dercesine bir işaret yaptı.</p>

  <p>Yüksel Berke "İnin arabadan" diye gürledi. Sesi otoriter ve emrediciydi. Otelde tanıdıkları adam sanki tamamen değişmiş, şimdi karşılarında hiddet ve nefret kusan biri haline gelmişti. Önce Şermin, ardından da Sedat çıktı arabadan. Önde oturan tabancalı adam hızla yerinden fırlayıp silahın namlusunu yine onlara tevcih etti. Arabadan en son Yüksel Berke çıktı. Ağır ağır ve kendinden emin adımlarla fabrikaya doğru yürümeye başladı. Silahlı adam namluyu hareket ettirerek sevgililere yürümelerini ihtar etti.</p>

  <p>Sert ve dondurucu rüzgâr boş arazide çılgınca esiyordu.</p>

  <p>Sedat, Şermin'i kolundan tuttu. Genç kadın titremesine rağmen metanetini kaybetmemişti. Yavaş fakat vakur adımlarla fabrikaya doğru yürüdü. Sedat onun paniğe kapılmayan, sakin ve itidalli haline hayret etti. Şermin umduğundan da metin bir kadındı. Bu, içindeki isyan dürtüsünü daha da kamçıladı. Her ne olursa olsun, hiç olmazsa onu kurtarmalıydı. Bir şeyler yapması gerekiyordu. Çaresizlik düşünme yeteneğini körletmişti adeta. Ümitsizce iki yanına bakındı. Tam bir boşluk ve sessizlik vardı etrafta. İn cin top oynuyordu. Değil kurşun sesi, kıtır kıtır adam kesseler kimse duymazdı burada.</p>

  <p>Dipsiz kuyu gibi gözüken, dar ve karanlık dehlizden içeriye girdiler. Aslında o karanlık girişten sonra içerisi hiç de umduğu kadar karanlık çıkmadı. Yüksek tuğla duvarlı, metruk binanın çatısı yer yer yıkılmış, içi boşaltılmış, etrafı terkedilmişliğin kahredici sessizliği kaplamıştı. Harabenin içi müthiş soğuktu. Dışarıdan bile fazla soğuk. Yıkık duvarlardan, camları kırılmış yüksek pencerelerden içeriye dolan sert rüzgâr anaforlar yapıyor, devamlı rüzgâr uğultusu akisler yaratıyordu. Sedat ürpertiyle etrafına bakındı.</p>

  <p>Geniş platform hemen hemen boş sayılırdı. Kıyıda köşede bir kaç paslanmış varil, teneke artıkları, yıllar öncesinden kaldığı belli yırtık ambalaj kâğıdı yığınları ve bol miktarda senelerin silemediği çimento tozları vardı. İçerisi tam bir pislik yuvasıydı. Burası adam öldürmek için ideal bir yerdi.</p>

  <p>İçindeki karamsarlık daha da artıyordu. Hiç ümit yoktu. Bir süre geniş, yer yer çatlamış beton platform üzerinde yürüdüler. Nihayet "durun" dedi Yüksel. Sesi binanın içinde yankılanmıştı.</p>

  <p>İki adam arkalarında kaldı. Yüksel Berke mütebessim bir çehreyle karşısına dikildi. Yüzünde alaycı ve aşağılayıcı bir ifade vardı.</p>

  <p>"Oyun bitti Sedat bey" diye mırıldandı.</p>

  <p>Gerçekten de bitmişti.</p>

  <p>Sedat da buna inandı. Yapabileceği hiç bir şey yoktu. Ama kurşunu yemeden önce şu mendebur herifin yüzüne okkalı bir yumruk indirmeyi çok isterdi. Umarım, bu kadarcık bir fırsat elime geçer diye söylendi içinden. Bekleyecekti...</p>

  <p>Yüksel Berke bir iki adım yaklaştı. Gözleri parlıyordu. Bu oyunu tezgâhlarken kullandığı sahte gevezeliği hiç kalmamıştı. "Ver bakalım şu notu" dedi. "Not mu? Ne notu?"</p>

  <p>"Şaklabanlığı bırak... Numara yapmağa da kalkma. Ver şu notu."</p>

  <p>"Hangi nottan bahsediyorsunuz?"</p>

  <p>"Hangisinden olacak? Uçakta Nazan Solmaz'ın eline sıkıştırdığı nottan tabii... " Sedat gerçekten şaşırmıştı.</p>

  <p>Bu adamın o kâğıt pusulayı bilmesi imkânsızdı. Şermin hariç uçakta geçen bu olayı kimseye anlatmamıştı. Üstelik kadın, bu işi öylesine ustalıkla becermişti ki, yanındaki gazeteci arkadaşı Kemal bile görmemişti.</p>

  <p>O halde geriye tek bir ihtimal kalıyordu. Karşısındaki adam bu bilgiyi gerçek kaynağından, yani bizzat kadından almıştı. Nedenini, nasılını bilmiyordu ama öyle olması gerekiyordu. Hem şimdi, Nazan Solmaz'ın odasına telefon ettiği zaman kadının kendisini neden tanımazlığa geldiğini daha iyi anlıyordu...</p>

  <p>Nazan Solmaz, bu cinayet komplosunun içindeydi...</p>

  <p>Yine de aklına ters gelen, anlayamadığı bir nokta vardı; kadın bu komplonun içindeyse, uçakta o notu neden eline sıkıştırmıştı? Böylece her şeyi berbat etmiş olmuyor muydu?</p>

  <p>Daha fazlasını düşünecek vakti yoktu. Yüksel denen herif başına dikilmişti. Artık Sedat, o notun bir suç delili olduğuna emindi. Şöyle veya böyle, kadının işlenecek cinayetten haberi olduğunun kesin kanıtıydı bu.</p>

  <p>"Uzatma, çıkar şu kâğıdı" diye gürledi adam.</p>

  <p>Sedat biraz vakit kazanmaya çalıştı. Çaresizdi ama bir türlü olanları hazmedemiyor, bir çıkış yolu bulmayı umuyordu.&nbsp;</p>

  <p>"Bu kadar önemli miydi bu kâğıt parçası? Bilseydim, yırtıp atmazdım."</p>

  <p>"Numara yapma. Şimdi bana kâğıdı attığını mı söylemek istiyorsun?"</p>

  <p>"Hatıra diye saklayacak değildim ya. Zaten kargacık burgacık yazılmış, ne olduğu anlaşılmayan acayip bir nottu."</p>

  <p>"Şimdi üstünü aratacağım. Ya ceplerinden çıkarsa?"</p>

  <p>"Ara" dedi Sedat. Kollarını iki yana açıp, kımıldamadan durdu.</p>

  <p>Yüksel Berke bir an duraksadı.</p>

  <p>Doğru mu söylüyorsun acaba? Gerçekten eline sıkıştırılan pusulayı önemsemeyip, fırlatıp atmış mıydı?</p>

  <p>"Niye attın kâğıdı? Niye içinde yazılanları önemsemedin?"</p>

  <p>"Şey..." dedi. "Nazan hanımla olan münasebetlerini bilmiyorum, belki bu lafıma bozulabilirsin ama o kadın benim tipim değil, anlıyor musun?"</p>

  <p>"Ne demek oluyor bu? Kadın yazdığı notta hayatım tehlikede, bana yardım edin diyor, sense o benim tipim değil diyorsun." Sedat güçlükle sırıttı.</p>

  <p>"Bak bu konuda haklısın işte. Ben o notu pek ciddiye almadım; bir tür davet zannettim. Anlarsın ya, bana biraz hafifmeşrep gibi geldi de... "</p>

  <p>"Peki, nottan kimseye bahsettin mi? "</p>

  <p>Sedat şimdi de alınmış gibi kaşlarını çattı.</p>

  <p>"Biraz ayıp olmaz mıydı? Erkekliğe sığar mı?"</p>

  <p>Yüksel Berke ilk kez tereddüt etti.</p>

  <p>Adamın kimseye bir açıklama yapmadığını zaten otelde Şermin'le konuşurlarken işitmişti. Onları öldürmeye lüzum var mıydı acaba? Bir hiç uğruna elini kana bulamak istemiyordu. Ne yazık ki öyle emir almıştı ve emir emirdi... "Arayın şunun üstünü" diye söylendi.</p>

  <p>Arkadaki silahsız adam Sedat'ın yanına geldi. Önce trençkotunun ceplerini karıştırdı. Sonra sertçe düğmelerini çözüp, ceketine bakmaya başladı. Cüzdanını çıkardı. Didik didik aradı. Cüzdanda notu bulamadı. "Nasıl olsa artık sana lâzım olmayacak" diye sırıtarak cüzdanı, fabrikanın çimento tozuyla kaplı zeminine fırlattı.</p>

  <p>Buruşturulmuş pusula Sedat'ın ceketinin yan cebindeydi.</p>

  <p>Adam yan cebine el atınca yalanı ortaya çıkacaktı. Üstünü arayan kişi, kendinden emin ve Sedat'ın karşı koyamayacağına inanmış, tedbirsiz bir şekilde kâğıdı aramaya devam ediyordu. Adam, tam Yüksel'le Sedat'ın arasındaydı.</p>

  <p>Onu hızla Yüksel'in üzerine itebilirse, ikisi birden boş bulunup devrilebilirlerdi. Belki o şaşkınlıktan istifade edip, hızla dönerek arkadaki silahlı adama çullanabilirdi. Başarma ihtimali zayıftı.</p>

  <p>Pek parlak bir fikir olmadığını da biliyordu ama başka şansı yoktu.</p>

  <p>Belki bu fırsat bile bir daha eline geçmeyebilirdi. Acele etmeliydi, fazla zamanı yoktu. Arkadaki adamın silahını eline geçirebilirse, gerisi kolaydı. Arkadaki durumu anlamak için, başını biraz yana çevirip göz ucuyla silahlı adama baktı.</p>

  <p>Adam silahın namlusunu sırtına tevcih etmişti. Şermin bir iki metre ötede şaşkın ve hareketsiz, öylece bekliyordu.</p>

  <p>Yapacağı hamle çok tehlikeliydi. Arkasındaki adam tecrübeli ve soğukkanlıysa, milim şaşmadan sırtından rahatlıkla kurşunlayabilirdi.</p>

  <p>Çok seri davranması gerekiyordu. Fazla düşünmeye de mahal yoktu. Her şey bir iki saniye içinde belli olacaktı.</p>

  <p>O da öyle yaptı...</p>

  <p>Üstünü arayan adam tam elini notun bulunduğu cebine sokarken olanca gücüyle itti.</p>

  <p>Adam boş bulunmuştu. Tökezlenerek Yüksel'in üzerine doğru gitti ve çarptı. İkisi birden yere yuvarlandılar. Sedat hiç oyalanmadan şimşek gibi geri dönerek arkadaki silahlı adama saldırmaya hazırlandı. O ana kadar her şey düşündüğü gibi gitmişti, zamanlaması mükemmeldi.</p>

  <p>Ama arkasındaki adamın gerçek bir profesyonel olduğunu da o zaman anladı. Hem de acı acı, yüreği sızlayarak, korkudan ödü koparak.</p>

  <p>Adam silahını ateşlememiş fakat çok seri bir hamle ile Şermin'i saçlarından kavradığı gibi önüne çekmişti. Genç kadının uzun sarı saçları şimdi adamın bileklerine dolanmış vaziyetteydi ve Şermin'in yüzü duyduğu acıdan gerilmişti. Ağzından kesik iniltiler çıkıyordu. Daha da kötüsü Browning'ın namlusunu genç kadının tam şakağına dayamıştı. Geç kaldığını anladı Sedat...</p>

  <p>Başarılı olamamıştı. Bir hamle yaptığı anda herifin hiç tereddüt etmeden tetiğe asılacağını biliyordu. Omuzları düştü. Yenilgiyi kabul etti... Hareketsiz kaldı...</p>

  <p>İlk toparlanan Yüksel Berke oldu. Düştüğü yerden kalkıp, üstüne bulaşan çimento tozlarını silkeledi. Sedat'ın hareketsiz kaldığını görünce sanki onlarla ilgilenmiyormuş gibi üstünü başını temizlemeye devam etti. İtilip yere yuvarlanan ise hırsla Sedat'ın üstüne yürürken Yüksel Berke kolundan tutup durdurdu.</p>

  <p>Genç adamın aklı fikri, acı ile kıvranan sevgilisindeydi. Haydut kılıklı herif hâlâ eline doladığı uzun saçları, hoyratça çekmeye, Şermin'ın başını geriye doğru kanırtmaya devam ediyordu. Kız ağlamaya başlamıştı...</p>

  <p>"Tamam, yeter... Durdurun şu herifi... Her istediğinizi yapacağım" diye bağırdı Sedat. Gözlerini Yüksel'e çevirmiş, yalvarır gibi bakıyordu... Adam bir süre oralı olmadı.</p>

  <p>Sedat tekrar "Lütfen" diye inledi. Süngüsü düşmüş tabla teslim olmuş bir hali vardı.</p>

  <p>Neden sonra Yüksel Berke, silahlı adama başıyla bir işaret yaptı. Herif Şermin'ın saçlarını bıraktı.</p>

  <p>Genç kadın başını iki elinin arasına aldı. Saç dipleri köklerinden kopmuşçasına sızlıyordu. Istırap içinde yere çömeldi. Kadını bırakmasına rağmen silah hâlâ üstüne yönelikti.</p>

  <p>Çaresizliğine içinden küfredip duruyordu Sedat. Şimdi durum daha da kötüleşmişti. Artık hiç bir kurtuluş yolu kalmamıştı. Ölüm kaçınılmazdı, bari acı çekmesek diye düşünmeye başladı.</p>

  <p>Elini cebine atıp pusulayı çıkardı. Buruşmuş kağıdı Yüksel Berke'ye doğru uzattı. Uzattığı el bir süre boşlukta kaldı. Yüksel hâlâ üstüne bulaşan çimento tozlarını silkelemeye devam ediyordu. Neden sonra, eski önemsiz bir şeyi isteksizce alıyormuş gibi uzanıp, notu parmaklarının arasından çekti.</p>

  <p>Açıp, okudu. Kayıtsız bir hâli vardı.</p>

  <p>Kâğıdı ağır ağır katlayıp çıkardığı cüzdanının içine soktu.</p>

  <p>Sedat ise boş boş yüzüne bakıyordu. Tam o anda, beklenmeyen bir çabuklukla, çok sert bir yumruğu Sedat'a doğru savurdu. Yumruk yerini bulmuş, genç adamın sol elmacık kemiğine isabet etmişti. Sedat yere yığıldı. Başı dönüyor, gözleri kararıyordu. Darbe öylesine sertti ki, bayılmamak için gayret gösterdi, direndi.</p>

  <p>Attığı yumruğun şiddetinden, elinin sızlayan kemiklerini ovuşturmaya başlayan Yüksel Berke homurdandı:</p>

  <p>"Hadi gidelim Suphi" dedi. Sonra silahlı adama dönüp "İkisinin de işini bitir" diye ilave etti. Yüksel Berke ve arkadaşı Suphi arabaya doğru gittiler ve fabrikanın karanlık dehlizinde gözden kayboldular. Kar yağışı yeniden artmış, dondurucu soğuk etrafı kasıp kavurmaya başlamıştı. Suphi arabayı çalıştırdı. Motordan homurtulu sesler yükseldi.</p>

  <p>Az sonra işittikleri iki silah sesi, fabrikanın boşluklarında yankılar yaptı. Görev yerine getirilmişti...</p>

  <p>"Yüksel Berke'den hâlâ detaylı bilgi gelmemişti. İstanbul'a dönüşümü galiba yarına ertelemek zorunda kalacağım diye düşündü Fahri Somali. Gelişen olaylar karşısında Generalle bir kere daha görüşmesinde fayda vardı. Onun desteğini almak zorunda olduğunu biliyordu. Emekli bir asker olmasına karşın ordudaki her türlü kıpırdanmaları ve hoşnutsuzlukları gayet isabetli bir şekilde istihbar eden ve bunu Komiteye rapor eden bir elemandı. Orduyla aralarındaki en güvenilir bağdı. Ayrıca bu sabahki görüşmenin hemen akabinde, verdiği garantiye rağmen Recep Solmaz'ın öldürülmesini izah etmek zorundaydı. Daha işin başında General'ın güvenini sarsmak istemiyordu.</p>

  <p>Beyninde çöreklenen ve cevap bekleyen bir soru daha vardı. Acaba Cellad niye kendisine verilen plâna uygun davranmamıştı? Recep Solmaz'ı&nbsp; niye Sanayi Odası girişinde değil de, kaldığı otelde öldürmüştü? Bunun makul bir izahı olmalıydı. Cellad işinin ehli bir adamdı; bundan evvelki görevlerinde hiç bir aksama olmamıştı. Aklına Yüksel Berke'nin yaptığı açıklamalar geldi. Acaba eski metresinin operasyonun aksamasında bir rolü olmuş muydu? Kadının ortalarda olmaması manidardı.</p>

  <p>Cellad'la irtibat kurmak biraz zordu, iş teklifleri daima üstü örtülü olarak Komite'ce bilinen bir posta kutusuna gönderilir, prensip olarak Cellad'dan okey alınırsa, Cellad'ın kendileriyle temas kurması beklenilirdi. Komite emniyet mülahazasıyla her işte ayrı bir kişiyi görevlendirir ve o kişi Komite'nin isteklerini ve operasyonun detaylarını Cellad'a şifahen bildirirdi. Ödemeler ise yarısı peşin yarısı da işin hitamında adamın İtalya'da gösterdiği bir bankaya dolar üzerinden yine JKD üyelerinden birinin sahip olduğu özel banka kanalıyla gönderilirdi. Çoğu halde hedefin kimliği son ana kadar kendisine bildirilmez, hatta bazan Cellad öldürdüğü kişinin gerçek kimliğini ertesi gün gazetelerden öğrenirdi. Fahri Somali, Cellad'ın çalışma yöntemlerinden her zaman memnun kalmıştı. Geride hiç bir iz bırakmayan, başarılı bir çalışma tarzı vardı. Mesleğini yalnız Türkiye'de değil Avrupa'nın muhtelif yerlerinde başarıyla icra etmiş profesyonel biriydi; yani iş ile duygusallığı karıştıracağına ihtimal vermiyordu. Plânı farklı yerde ve farklı tarzda uygulamasının belki de şu an bilemeyeceği başka sebepleri olabilirdi. İnşallah ondan vazgeçmekliğimi gerektirecek bir neden yoktur diye geçirdi içinden. Çünkü ona yeniden ihtiyacı vardı. Hem de çok acele. Bu kez irtibatı bizzat kendisi kurarak, görüşmeye kendisi gidecekti. Zira hedef bu kez çok büyüktü. Düşüncelere öylesine dalmıştı ki, telefonun çalan ziliyle yerinden hopladı. Almacı kaldırdı. Arayan Yüksel Berke idi...</p>

  <p>Rasim Kara aşçı dükkânında bir süre daha oturdu. Planı altüst olmuştu. İçinde yenilmez bir öfke ve hiddet vardı. Dün geceden beri kurduğu hayaller boşa gitmişti.</p>

  <p>En kötüsü eski metresine verdiği sözü yerine getirememenin sıkıntısıydı. Acaba Nazan şimdi ne düşünecekti. Ona söz vermiş, hayatını yeni baştan kurarak, mutluluk ve huzur getireceğini vaad etmişti.</p>

  <p>"Lanet olsun" diye homurdandı içinden.</p>

  <p>Fena halde kıstırılmış hissediyordu kendini. Sevgilisine karşı yalancı durumuna düşmüştü. Gerçekleri öğrenince Nazan acaba ona inanacak mıydı? İnanması lâzımdı. Onu aldatmamış, almak için hastahaneye dönmüş ama içeriye girme olanağını bulamamıştı.</p>

  <p>Acaba Nazan'ın durumu ne idi? Tevkif edilmiş miydi? Doktor hakkında telefondaki hemşire yalan söylüyordu; adamın böyle kritik saatlerde, her şeyi yüzüstü bırakıp yolculuğa çıkması düşünülemezdi. Aklına hastahanede bıraktığı bavullar geldi.</p>

  <p>Biri kendisinin ufak valiziydi. Diğeri Nazan'ın oteli terkederken rastgele toplayıp tıktığı eşyalarının bavuluydu. Bazı eşyalarının otelde kaldığını ondan işitmişti. Ama en önemlisi infaz için kullanılmak üzere verilen silah çantasıydı.</p>

  <p>Polis onları bulmuş muydu? Yoksa Doktor akıllılık edip onları bir yere saklamayı becermiş miydi? Bavullar hiç önemli değildi ama silah ele geçirildiyse problem olabilirdi. Cellad kara kara düşünmeye başladı.</p>

  <p>Şimdilik Ankara'da kalmasının bir anlamı yoktu. Nasıl olsa olanları ve hadiselerin gelişmesini basından da televizyonlardan da izleyebilirdi. Sonunda İstanbul'a dönmeye karar verdi. Evine gidecekti...</p>

  <p>Metruk fabrikanın, çimento tozlarıyla kaplı geniş platformunda, rüzgâr uğuldayarak esiyordu. Sedat düştüğü yerden kalkmaya yeltendi, beceremedi.</p>

  <p>Elmacık kemiği müthiş sızlıyordu. Parmağının ucuyla dokundu canı yandı. Kırık veya çatlak olmalıydı. Göz ucuyla Şermin'e baktı. Genç kadın sanki biraz daha rahatlamış gibiydi ama hâlâ iki eliyle başını tutmaya devam ediyordu. Canının acısının tam geçmediği belliydi. Sonra nazarlarını yavaşça başucunda dikilen eli silahlı adama çevirdi. Hemen hemen aynı boydaydılar. O da kendisi gibi iri yapılı biriydi. Sırtında kalın siyah bir mont, başında yine aynı renkte kasket vardı. Adamın yüzündeki mütebessim ifadeyi görünce dona kaldı. Yumruğu yiyince sersemlemesine rağmen, Yüksel Berke'nin fabrikayı terkederken verdiği "ikisini de temizle" emrini duymuştu. Aldığı emri yerine getirmekten ayrıca zevk duyacak, sadist bir gülümseme yayılmıştı adamın yüzüne.</p>

  <p>Silahın emniyetinin açılmasından çıkan madeni sesi duydu... İliklerine kadar ürperdi...</p>

  <p>Bundan sonrası birkaç saniye alırdı sadece. Boş alanda yankılar yapan bir patlama, keskin ve acı bir inilti ve arkasından gelen mutlak boşluk. Hepsi o kadar. Ölüme bu kadar yakındılar işte... Zorlukla yerinde doğruldu. Dizleri titriyor ve ağır bedenini taşımakta zorluk çekiyordu. Vücudu külçe gibiydi. Ruhunun derinliklerinde bir yerde başına gelen bu acı gerçeği kabul edememenin verdiği müthiş bir isyan ve baş kaldırma sezinliyordu ama adaleleri ve beyni hâlâ bu isyana uygun refleks ve hareketleri gösterecek düzeyde değildi. Hiç zamanı kalmamıştı artık.</p>

  <p>Adam sırıtarak gözlerinin içine bakıyordu. Yüzündeki memnuniyet ve haz daha da artmıştı. Bu nazarlar tamamen hasta bir insanın bakışları olmalıydı. Başka anlamı olamazdı. "Korkuyor musun?" diye sordu adam.</p>

  <p>Sanki bir yılanın avına saldırmadan bakışlarıyla onu dondurup, felç etmesi gibi bir durumdu bu. Böylesine manasız bir soru olamazdı. Ama Sedat adamın bu soruyu sorarken aldığı hazzı, içindeki hasta ruhun bir tezahürü olduğunu anlamakta gecikmedi.</p>

  <p>"Evet" diye inledi.</p>

  <p>Beyninde bir ümit parıltıları oluştu. Acaba sadist adamın bu duygularını kamçılarsa, eline kurtuluş için bir fırsat geçebilir miydi?</p>

  <p>Zayıf bir olasılıktı ama yine de denemeye değerdi.</p>

  <p>"Evet, çok korkuyorum" diye tekrarladı.</p>

  <p>Silahlı adam daha fazla sırıttı. Mest olmuş bir hali vardı.</p>

  <p>"Önce hanginizi vurayım?" diye sordu.</p>

  <p>Sedat tereddüt etmeden:</p>

  <p>"Onu vur" diye bağırdı. Şermin'ın yüzüne bile bakmak istemiyordu. Yine de aklının bir köşesinden, şimdi kim bilir benim hakkımda neler düşünecek diye geçirmekten kendini alamadı. Niyeti adamı biraz daha konuşturmak, biraz daha oyalamak ve bir anlık gafletini yakalayabilmekti. Kim bilir, kurşunu yiyip, yere cansız olarak düşmedikçe hâlâ bir kurtuluş ümidi olabilirdi. Adam namlunun ucunu Şermin'e çevirdi. Ama gözleri dikkatle Sedat'ın üzerinde odaklanmıştı. Hiç bir hareketini kaçırmıyordu.</p>

  <p>"Amma da ödlekmişsin be..." dedi. "İnsan erkekliğinden utanır; kalıbına kıyafetine bakan da seni bir bok sanır."</p>

  <p>Sonra bakışlarını kendilerini dikkatle dinleyen Şermin'e çevirdi.</p>

  <p>"Görüyor musun sevgilini?" dedi. "Bak, paçası sıkışınca nasıl da önce onu öldür diye yalvarıyor." Sedat göz ucuyla Şermin'e baktı. İçi birden rahatladı. Hatta sevindi bile. Genç kadının bu numarayı anladığını yüzündeki ifadeden kavradı. Şermin'ın şaşmış, kırılmış ya da öfkelenmiş bir hâli hiç yoktu. Şermin konuşmaya başlayınca, onun da bu oyuna iştirak ettiğini sezinlemekte gecikmedi. "Haklısın. Korkağın biriymiş. Bak nasıl da titriyor. Onun böyle olduğunu hiç bilmezdim. Sen ilk kurşunu ona sık." Adam zevkten kıkırdadı.</p>

  <p>"İsterseniz yazı tura atalım. Ne dersiniz? Kaybeden önce ölür."</p>

  <p>"Olur" dedi Sedat. Şermin de başını salladı. O zaman adam birden irkildi.</p>

  <p>Yüzündeki gülümseme kayboldu. Bir an ikisinin de yüzlerine dikkatle baktı. Kendisiyle dalga geçip geçmedikleri konusunda şüpheye düştü. Kurbanları yalvarıp yakarmayı bırakmışlar, ciddi ciddi yazı tura oyunundan bahsetmeye başlamışlardı.</p>

  <p>"Ulan benlen dalga mı geçiyorsunuz?" diye kükredi. "Tabii ya, ne sanmıştın pis katil?" Şermin'ın bu cevabı adamı çileden çıkarmıştı. Hışımla genç kadına döndü. Kanlı gözlerinden şimşekler fışkırı yordu. Sert bir tokat indirebilmek için kolunu biraz geriye aldı. Bu arada Sedat'a yönelik sağ elindeki silâhın namlusu biraz hedeften kaydı. En müsait andı.</p>

  <p>Sedat bir daha böyle bir fırsat yakalayamayacağını sezinledi. Adamın Şermin'e bir anlık dönüşü, kontrolden çıkmasına yetmişti. Fazla düşünmeden, gerilmiş yayın boşalması gibi adamın üzerine atıldı. İkisi birden yere yuvarlandılar. Sedat, adamın silah tutan bileğini kavrayarak kırarcasına büktü. Silah adamın elinden fırladı.</p>

  <p>Genç adam, içindeki birikmiş şiddet ve nefretten ziyade can kaygısı ile birbiri ardına yumruklarını indirmeye başladı. Öylesine hırsla vuruyordu ki, az sonra altındaki adamın yüzünün kan çanağına döndüğünü fark etti. Yine de hızını alamadı, parmak kemikleri sızlayıncaya kadar yumruklamaya devam etti. Adam çoktan bayılmıştı.</p>

  <p>Şermin neden sonra koşup, adamın elinden düşen silahı aldı. Artık onlar da silahlıydılar. Gülerek elindeki silahı gösterdi Sedat'a.</p>

  <p>Sedat yerde hareketsiz yatan adamın böğrüne doğru ayağının ucuyla sert bir tekme salladı. Adamdan hiç bir tepki gelmedi. Kalıp gibi serilip yapışmıştı yere. Nihayet adamlardan birini saf dışı etmişlerdi. Bir an soluklanıp, nefesini kontrol etmeye çalıştı. Göğsü körük gibi inip kalkıyordu. Sonra silahı Şermin'ın elinden aldı. Düşünmeye başladı...</p>

  <p>Dışarıda silahlı olup olmadıklarını bilmediği iki kişi daha vardı.</p>

  <p>Hata yapmaya gelmezdi. Tehlikenin hâlâ tam olarak geçmediğinin bilincindeydi. Beyni hızla bir kurtuluş yolu arıyordu.</p>

  <p>Birden aklına gelen düşünceyle sırıttı. Dışarıdakilere bir oyun oynayacaktı. Fazla vakti yoktu. Gecikirse, dışarıdaki adamlar arkadaşlarının niye arabaya dönmediğini merak edip, geri gelebilirlerdi.</p>

  <p>Elindeki silahı fabrikanın boş duvarlarına çevirip iki kez tetiğe asıldı. Kurşun sesi fabrikanın boş ve rüzgârlı ortamında yankılar yarattı.</p>

  <p>Şermin hiçbir şey anlamadan şaşkın şaşkın sevgilisine baktı.</p>

  <p>Hınzırca gülümsüyordu Sedat. Dışarıdaki haydutlar silah sesleri üzerine infazın yerine getirildiğini düşünüyor olmalıydılar şimdi. Onları gafil avlayabilirse, kurtulmuş sayılırlardı. Hiç duraksamadan, yerde baygın yatan adamın üzerine eğilip, önce başındaki kasketi sonra da sırtındaki montu çıkardı.</p>

  <p>Şermin sesini çıkarmadan hayretle onu süzüyordu.</p>

  <p>Sedat adamın üzerinden çıkardıklarını aceleyle kendi üstüne giydi. Hemen hemen aynı yapıda oldukları için mont tıpı tıpına uydu. Sonra da kasketi başına geçirip, iyice kaşlarının üzerine kadar çekti.</p>

  <p>Genç kadın sevgilisinin ne yapmak istediğini anlamıştı artık. Korkmasına rağmen ağzını açıp tek kelime etmedi. Zaten Sedat'ın cesaretinden asla şüphe etmemişti. Sedat onu kolundan kavradı, "Sakın telâşlanma ve beni burada bekle. Dışarıdakilerin işini halledip, gelip seni buradan alacağım; yerdeki adamdan da korkma; en az iki saat kendine gelemez." dedi.</p>

  <p>Şermin hiç sesini çıkarmadan "peki" anlamında başını salladı. Heyecandan titriyordu. Sedat tam yanından ayrılırken birden onu durdurup, kollarını boynuna doladı ve ilk defa "seni seviyorum" diye mırıldandı. Gözleri dolu dolu olmuştu. "Kendine dikkat et" dedi. Sedat genç kadının saçlarını okşadı sonra kollarından sıyrılıp koşar adım karanlık dehlizin başına gitti.</p>

  <p>Dışarıdaki iki adam çoktan arabanın içine girmiş, arkadaşlarını bekliyorlardı. Arabanın motoru çalışıyordu. Silah sesini işitmişlerdi.</p>

  <p>Sedat dehliz ağzının karanlığında bir an kuşkuyla bekledi. Elindeki silahla kendisini koruyabilirdi belki ama sorunu tümüyle halletmiyordu.</p>

  <p>Ömründe hiç silahlı bir müsademeye girmemişti. Bu bir ustalık ve beceri işiydi. Yani tamamıyla yabancısı olduğu bir iş...</p>

  <p>Ayrıca muhakkak o arabayı ele geçirmeliydi. Uzak, ücra bir dağ basındaydılar. Aslında nerede oldukları hakkında bir fikri de yoktu. Gelirken, ıssız yollar, tepeler, tarlalardan geçmişlerdi. Çevrede tek Allah'ın kulu gözükmüyordu. Bu kar kıyamette, velev ki adamları haklasa bile soğuktan donarlardı. İşi oldukça zordu.</p>

  <p>Dehlizin ağzında son defa uzun bir nefes aldı. İnşallah işler yolunda gider diye dua etti. Sonra kasketini biraz daha önüne eğip, karanlık yolun ağzından ileriye fırladı ve arabaya doğru koşmaya başladı.</p>

  <p>Araba dehlizin ağzından yirmi metre kadar ileride duruyordu. Onu önce Suphi gördü.</p>

  <p>Kıyafetine aldanıp, tanıyamamıştı. "İşte, geliyor" dedi. Bir an evvel uzaklaşmak için uzanıp kapıyı açtı.</p>

  <p>Sedat kasketin siperliğinin altından arabadakileri kutluyordu. Henüz durumu fark etmemişlerdi. Yirmi metrelik mesafeyi eski sporculuk günlerindeki kadar hızlı koşarak aldı. Arabanın arkasından dönüp açık kapıya yöneldi. İşin zor kısmını başarmış sayılırdı. Adamlar gafil avlanmıştı. Arabadan içeriye atlarken silahını doğrultup "Kımıldamayın" diye bağırdı. İçerdekiler gerçekten boş bulunmuşlardı. İkisinin de gözleri dehşet içinde iri iri açılmıştı. Ne yapacaklarını bilemediler. Bir süre şaşkınlıktan kurtulamadılar. "Çıkın dışarıya" diye gürledi Sedat.</p>

  <p>Suphi boş boş Yüksel Berke'ye baktı. Kararsızdı. Ne yapacağını kestiremeyen bir hali vardı. Yüksel Berke kendini daha çabuk toparlamıştı. Başıyla arkadaşına işaret etti, "in" diye. İkisi de ağır ağır arabadan çıktılar.</p>

  <p>Sedat aralarındaki mesafeyi, mümkün olduğunca, âni bir atağa uğramamak için açarak, "Ellerinizi kaldırın" diye bağırdı.</p>

  <p>Karşısındakiler emre riayet ediyorlardı. Arkalarına dolandı. Tabancanın namlusunu Suphi'nin ense köküne dayadı. Serbest eliyle adamın üstünü aradı. Silahsız oluşuna hayret etti. Sonra aynı şekilde Yüksel'in de üstünü aradı. O da silahsızdı. Çok garipti bu.</p>

  <p>Zaten şüphelenmişti ama şimdi emindi artık. Bunlar polis değildi. Peki, neyin nesiydi bu adamlar? Bir ufak pusula için neden iki insanı öldürmeye kalkışmışlardı? Neyi örtbas etmek istiyorlardı? Daha da önemlisi, kimi temsil ediyorlardı?</p>

  <p>Hiç kuşkusu yoktu; bunlar sıradan, piyon adamlardı. Mutlaka arkalarında gizli bir gücün temsil eden ağababaları vardı. Acaba kimdi onlar? Ne yazık ki şimdi bunları düşünecek zamanı yoktu ve bir an evvel buradan kurtulmak, kabus gibi gelen bu rüyadan sıyrılıp, uyanmak istiyordu. Sorunları Şermin değil, kendisiydi. Ama neden? Hiç bir şey bilmiyordu ki. Uçakta kadının eline sıkıştırdığı notun bile gerçek önemini tam kavrayamamıştı; olsa olsa bu bir cinayet ihbarının deliliydi. Hepsi o kadar...</p>

  <p>Demek o pusula yeni bir cinayet işletecek kadar önemli bir delildi; ya da bilmediği başka nedenler vardı...</p>

  <p>Yüksel'in karşısına dikildi.</p>

  <p>Sinirleri çok gerilmişti. "O notu geri ver" diye homurdandı.</p>

  <p>Yüksel Berke hiç tereddüt etmeden elini cebine sokup, cüzdanını çıkardı, notu aramaya başladı. Sedat birden uyandı. O cüzdanı tetkik ederse belki karşısındaki adamın kimliği hakkında da bilgi sahibi olabilirdi. Cüzdanın içinde hüviyet, ehliyet, kredi kartları hatta iş veya mesleğini gösteren kartvizit olmalıydı. Bekledi.</p>

  <p>Önce Yüksel'in uzattığı notu alıp, pantolonunun cebine yerleştirdi.</p>

  <p>Sonra cüzdanı istedi. Bu istekten hiç memnun kalmamıştı Yüksel Berke. Cüzdanı cebine götüren eli havada kalmıştı: Dik dik yüzüne baktı Sedat'ı n. Gözleri kin ve nefret doluydu. Düştüğü bu durumu bir türlü hazmedemediği belliydi. Eline fırsat geçse, kendisini lime lime edeceğine emindi... Yüksel, cüzdanı uzatacağına yere attı. Tam kendi ayaklarının dibine...</p>

  <p>Aklınca vakit kazanmak ya da Sedat'ın bir hatasını yakalayıp, saldırmak için yapılmış pis bir numaraydı bu.</p>

  <p>Sedat yutmadı. "Geri bas" diye gürledi gülerek. İkisi de kımıldamadılar.</p>

  <p>Genç adam kuru gürültüye pabuç bırakacak halde değildi. İki gündür yaşadığı olaylar sinirlerini allak bullak etmişti. Hiç duraksamadan silahın namlusunu hafifçe eğip, iki adamın arasındaki kabarık toprak kümesinin üzerine doğru ateş etti.</p>

  <p>Bu kez de kurşun sesi boş alanda yankılar yaptı. Mermi karla kaplı toprağa saplandı. Bu gerçek bir uyarıydı.</p>

  <p>Sedat yedek subaylığından beri ilk defa silah kullanıyordu. Gerçi mesafe çok yakındı ama isabetli atışına kendi de şaştı. Atış, içindeki güveni pekiştirdi.</p>

  <p>İki adam da atış üzerine yerlerinden sıçradılar. Sonra ürkerek dört beş adım geri çekildiler. Sedat'ın kararlı olduğuna inanmışlardı.</p>

  <p>Genç adam namluyu üzerlerinden ayırmadan yere eğilip, cüzdanı aldı.</p>

  <p>Silah sesini işitince, meraktan çılgına dönen Şermin, Sedat'ı&nbsp; beklemeden dehlizin ağzında görünmüştü. Sedat'ı&nbsp; diri ve ayakta görünce koşmaya başladı. Daha fazla beklemeye tahammül edememişti. Elinde, Sedat'ın trençkotuyla, içeride unuttuğu cüzdanı da vardı.</p>

  <p>Şermin yanına gelince Sedat, "Araba kullanmayı bilir misin?" diye sordu. Şermin başını sallayınca "O halde direksiyon başına otur ve harekete hazır ol" dedi.</p>

  <p>Şermin bir koşu gidip, direksiyonun başına geçti. Motor hâlâ rölantide çalışıyordu. Artık kaçabilirlerdi. Hem silahı hem de araçları vardı şimdi...</p>

  <p>Sedat da hazırdı ama içinde biriken hırs ve enerjiyi boşaltmadan buradan gidemezdi. "Haydi gel artık" diye bağıran Şermin'ın sesine kulak asmadan Yüksel Berke'ye doğru yaklaştı. Adamın gözleri korkudan büyümüştü. Sedat'ın niyetini anlamış gibiydi. Öldürecekti...</p>

  <p>Yalvarır gibi "Kurbanın olayım, beni vurma" diye inledi. Yavaş yavaş dizlerinin üstüne çöktü.</p>

  <p>Soğuğa rağmen yüzü ter içinde kalmıştı. Suphi ise bir kaç adım ötede, elleri yukarıda, soluğunu tutmuş, hareketsiz duruyordu. Yüzü bembeyaz kesilmişti.</p>

  <p>Sedat bir kaç adım daha attı. İyice yaklaştı.</p>

  <p>"Oyun gerçekten bitti, Tahtabacak" dedi.</p>

  <p>Yüksel Berke'yi şiddetli bir titreme nöbeti almıştı.</p>

  <p>Sonra sol kolunun tüm gücüyle Yüksel'in suratına doğru müthiş bir yumruk salladı. Adamın kımıldayacak vakti bile olmamıştı. Karların üzerine doğru yığıldı kaldı. Suphi sıranın kendisine geldiğini anlamıştı. Korkuyla olacakları bekledi.</p>

  <p>Sedat ona dokunmadı. Başındaki kasketi çıkarıp hırsla karların üzerine çaldı, sonra koşarak arabaya gitti.</p>

  <p>Tüm gayesi bir an evvel uçağa yetişmekti.</p>

  <p>Cem Tarakçı onları havalimanında bekliyordu. Sedat'ın bu sabah telefonda bahsettiği konu merakını uyandırmış ve biraz da endişelendirmişti.</p>

  <p>Onu, lisedeki talebelik yıllarından beri tanırdı. Farklı karakter ve yaradılışta olmalarına rağmen çok iyi anlaşmışlardı. Daha lisenin son senesinde Sedat tanınmış bir futbolcu olmuştu. Kazandığı bol para huyunu suyunu değiştirmemiş, genç yaşta gelen şöhret mazbut mizacında değişiklik yaratmamıştı. O yılları iyi hatırlıyordu Cem. Salih amca, yani Sedat'ın babası. Deniz Yolları İşletmesi'nden emekli memurdu. Çengelköyü'nde eski, mütevazi bir evleri vardı. Baba oğul bu ahşap evde, ekonomik şartlarla boğuşarak yaşarlardı. Sedat annesini daha ilkokulun son sınıfındayken kaybetmişti. Babası bir daha evlenmemiş, oğluna hem analık hem de babalık yapmıştı. Kalender mizaçlı, filozof yapılı bir adamdı. Salih amca. Oğlunu mükemmel yetiştirmişti.</p>

  <p>Klâsik eğitimden yoksun olmasına karşın, şaşılacak ansiklopedik bilgiye sahip, çok okuyan, aydın biriydi. Hiç unutmazdı Cem; Haydarpaşa Lisesi'nde felsefe okurken, bir türlü anlayamadığı Immanuel Kant'ın "duyu ötesi" idealizmini ondan öğrenmişti. Çapari ile balık tutmasını da... Yaz aylarında sık sık Çengelköyü'ndeki evlerine giderdi ve çoğu zaman çocuksu bir heyecanla zengin, varlıklı, inşaat mühendisi otoriter babasıyla bu mütevazı adamı karşılaştırır, Salih amcanın çelebi ve engin hoşgörüsü karşısında, böyle bir babaya sahip olamadığı için hep bir eziklik duyardı. Fakülte yıllarındayken kanserden vefat eden bu olgun adama en az kendi babası kadar müteessir olup, aradığını anımsıyordu.</p>

  <p>Üniversite eğitimi sırasında zaman zaman kopukluk olmuştu yaşamlarında. Sedat artık ünlü bir futbol yıldızıydı, tahsili yarım kalmıştı ta ki menüsküs oluncaya kadar. Geçirdiği ameliyat futbol yaşamının da sonu olmuştu. Neyse ki bu vesileyle yeniden üniversiteye dönmüş, yarım kalan tahsilini tamamlamıştı. Kader daha sonraki senelerde ikisini de aynı meslekte ve aynı çatıda birleştirmişti. Biri iyi bir araştırmacı, kalemi güçlü, sevilen ve sayılan bir gazeteci olmuş, diğeri de kariyerinin verdiği avantajla sivrilen bir futbol eleştirmeni.</p>

  <p>Cem'i asıl meraklandıran husus telefonda öğrendiği öteki haberdi.</p>

  <p>"Sırılsıklam aşığım" demişti Sedat. Bunca yıllık arkadaşının ağzından ilk defa böyle bir lâf işitiyordu. Müzmin bekârdı Sedat. Karısı Aysel, epey çöpçatanlık yapmış, onu nice cici kızlarla tanıştırmış ama hiç birini beğendirememişti. Gazeteci deyimiyle bomba gibi haber işte buna denirdi. Durumu Aysel'e açıkladığında, karısı, "İnanmıyorum, onun burnu Kafdağı'nda, bekar kalmaya mahkûm" demişti. Otobüsün getirdiği yolcular aprondan içeriye girerken Cem dikkat kesilmişti. Doğrusu bunca yıl sonra Sedat'ın seçtiği kızı o da merak ediyordu.</p>

  <p>Cem, kalabalık arasında onları hemen fark etti. Genç âşıklar eleleydi. Sedat da Cem'i görmüştü. Sanki kırk yıldan beri hasretmişçesine kucakladı onu. Cem'i görmek içini ısıtmıştı; o her sorunu halledebilen, olayları hiç yanılmadan analiz süzgecinden geçiren, her kesimde nüfuzlu tanıdıkları olan ve de her bakımdan güvenilebilen bir dosttu. Eski arkadaşını, sevgilisine tanıştırdı. Cem, genç kadını rahatsız etmeyen fakat merakını da pek saklamayan nazarlarla süzdü. İlk bakışta Şermin, hiç de dikkatleri üzerinde toplayan, çarpıcı, göze batan bir kadın değildi. Ama her sarışın gibi teninin yarattığı bir frapanlığı vardı. Ayrıca uzun sarı saçları ve harikulade gözleri ilk bakışta insanı etkiliyordu. Cem, kadının gizli, adeta örtülü, fakat konuşup, hareket ettikçe ortaya çıkan güçlü bir albenisi olduğunu derhal fark etti. Şimdi çocukluk arkadaşının niye "sırılsıklam" âşık olduğunu daha iyi anlamaya başlamıştı.</p>

  <p>Fark ettiği ikinci nokta, her ikisinin de kılık kıyafetindeki pejmürdelikti. Her zaman şık ve bakımlı dolaşan Sedat'ın elbiseleri buruşuk ve kirliydi. Gömleğinde yer etmiş lekeler vardı. Genç kadının paltosuna ise yer yer ne olduğunu anlamadığı beyaz bir toz bulaşmıştı.</p>

  <p>Hallerine garipseyerek baktı. Sonra gözü Sedat'ın hafif şişmiş ve kızarmış elmacık kemiğine takıldı. Bunun bir darbe izi olduğu aşikârdı, belli ki moraracaktı da. Buz tedavisi şarttı... Hiç sesini çıkarmadı; nasıl olsa Sedat konuşacaktı. "Hadi yürüyün, bizim eve gidiyoruz. Aysel bekliyor" dedi. Şermin kılık kıyafetine bakıp, itiraz edecek oldu: "Nasıl olur? Üstümüz başımız dökülüyor, bir banyo yapıp kendimize gelelim, temizlenelim sonra Sedat beni evimden alır." Cem teklifsizce genç kadının koluna girdi, kulağına eğilip:</p>

  <p>"Sedat benim kardeşim sayılır ama asıl sorun evde bekleyen karımda. Sedat'ın telefonunu aldığından beri meraktan yerinde duramıyor. Akşama kadar beklemeye hiç tahammülü yok. Sizi bir an önce tanımak istiyor. Kıyafetinizi boş verin de onu bu dertten kurtaralım." Şermin anlayışla gülümsedi.</p>

  <p>Yaşına göre biraz erken göçmüş görünen, göbekli, sakalı hafif kırlaşmış gazeteciye içi kaynadı. Sevdiği adamın gerçek bir dostu olduğunu hemen anlamıştı. Samimi ve sevecendi. "Pekâlâ, öyle olsun bakalım" dedi.</p>

  <p>Sedat, Cem'in teklifini reddetmediği için sevgilisinin gözlerinin içine minnetle baktı. Üçü birden Cem'in arabasına doğru ilerlediler...</p>

  <p>Aysel Tarakçı olsa olsa Şermin'den bir iki yaş daha büyüktü. İki kadın hemen anlaştılar. Erkekler, Cem'in çalışma odasında baş başa verip Ankara'da yaşanan olayları tartışırken, Aysel, Şermin'i kolundan tutup akşam yemeğinin hazırlıkları için mutfağa götürdü.</p>

  <p>Şermin gördüğü hüsnükabul karşısında biraz şaşırmıştı. Karı koca, ona sanki kırk yıllık ahbapları gibi davranmışlardı. Ne geçmişine ne de gelecekteki planlarına ait hiç bir soru yöneltmemişlerdi. Yapı olarak biraz çekingen ve yeni tanıştığı insanlara biraz mesafeli olan genç kadın, bu özelliklerinden tamamen sıyrılmış olarak, bulunduğu ortama hemen uyum sağlamış, sanki kendi evindeymiş gibi rahat davranmaya başlamıştı.</p>

  <p>Aysel eline bir önlük tutuşturmuş, yeşil salatanın yapımını ondan istemişti. Nihayet iki kadın mutfakta yalnız kalmışlardı.</p>

  <p>Aysel konuşkan bir kadındı; hemen hemen hiç susmuyordu. Daldan dala sıçrayan bir kuş gibi, açtığı hiç bir konunun üzerinde fazla durmuyor, hemen mevzuu değiştiriyor, yeni bir şey anlatmaya başlıyordu. Yine de bu hareketliliği Şermin'i sıkmıyordu. Zaten daha ziyade dinleyici durumundaydı genç kadın. Tarakçı çiftinin geniş, iyi dekore edilmiş sımsıcak bir mutfakları vardı. Ev sahibesi, Şermin'e geniş tezgâh üzerinde bir yer açmıştı. Önüne bir tepsi sürdü. İçinde, iyice yıkanmış, buğulu gibi görünen göbek salata, roka, turp, domates, havuç, maydanoz tam bir renk armonisi oluşturuyordu. Diğer yanda kesim için enli bir tahta, keskin bıçak, salata çatal-kaşığı, rende vesaire elektrikli araçlar vardı. Hemen önündeki rafta ise şişeler içinde yabancı marka muhtelif salata sosları sıralanmıştı.</p>

  <p>"Haa aklımdayken sana ufak bir sır vereyim" dedi Aysel. &lsquo;yeşil salatayı çok ince doğramanı ve asla sirke kullanmamanı öneririm. Seninki sirkeden nefret eder. Bunu biliyor muydun?"</p>

  <p>"Hayır, bilmiyordum" diye cevapladı Şermin.</p>

  <p>Bu sıcakkanlı kadınla iyi dost olacağını sezinlemişti.</p>

  <p>&ldquo;Yoksa sen de sirke sevmez misin?"</p>

  <p>"Bilakis, ben sirkeyi tercih ederim."</p>

  <p>"İstersen kendine ayrı bir salata hazırlayabilirsin. Ama bu ikazımı unutma. Sizin evde asla sirke tüketimi olmayacaktır. Bu fedakârlığa şimdiden hazırlan."</p>

  <p>"Anlıyorum."</p>

  <p>Aysel birden durdu. Fırının yanından ayrılıp ince ince salata yapraklarını kesmeye çalışan Şermin'ın yanına geldi, dostça elini omzuna koydu.</p>

  <p>"Sedat harika bir insandır. Onu öz kardeşim kadar severim. Doğrusu merak ediyorum, ne kadar zamandan beri tanışıyorsunuz?"</p>

  <p>Şermin biraz kızarır gibi oldu.</p>

  <p>"Dün tanıştık" dedi. "Öğleden sonra..."</p>

  <p>Aysel'in gözleri iri iri açıldı.</p>

  <p>"Dün mü?"</p>

  <p>"Evet."</p>

  <p>"Vay canına" dedi Aysel. "Seni kutlamak gerek. Demek bizim oğlanın aklını bir görüşte başından aldın."</p>

  <p>Bu tür konuşmalara pek alışık değildi Şermin. Utandığını hissetti. Aysel samimiyetle sırtını okşadı.</p>

  <p>"Ona da böylesi gerekirdi zaten. Köftehoru bir türlü evlendiremedik. Biliyor musun onun için çok çöpçatanlık ettim, başaramadım. Bulduğum her kızı reddetti."</p>

  <p>Şermin, Aysel'in deli dolu ama içten konuşması karşısında şaşırıyordu, ne diyeceğini bilemedi.</p>

  <p>"Peki, nerede karşılaştınız? Her halde Fener'ın maçında değil. Anlatsana kuzum, meraktan çatlayacağım."</p>

  <p>Gülümsemekle yetindi Şermin.</p>

  <p>"Şey" dedi, yutkunarak "Beni ilk defa dün sabah uçakta görmüş. Tam arkamda oturuyormuş. Fark etmedim onu... Çok üzgündüm... Münakaşa ediyorduk..."</p>

  <p>"Münakaşa mı? Sedat'la mı?"</p>

  <p>"Hayır, Erol'la. Yani, kocamla..."</p>

  <p>Aysel bir an garip garip yüzüne baktı.</p>

  <p>Şermin tekrar kızardı. Sıkılmıştı. Bu samimi ve candan kadına durumu izah edecek zamanı olmamıştı. Kim bilir şimdi aklından neler geçirecekti. Keşke bu konuyu onlara Sedat açsaydı. Yutkundu. Sonra:</p>

  <p>"Henüz evliyim" dedi. "Ama sadece kâğıt üzerinde. Boşanmaya karar verdim." Aysel'in hiç sesi çıkmadı.</p>

  <p>Şermin suçlu ve gururu incinmiş gibi hissetti kendini. Zorlukla:</p>

  <p>"Mutsuzdum, hem de çok mutsuz..." diyebildi. "Hatalı bir evlilikti. Ta başından beri. Biraz da babamın zoruyla olmuştu zaten."</p>

  <p>İzahat vermek durumunda hissediyordu kendini. Oysa buna hiç de mecbur değildi. Nitekim sustu. İnce salata yapraklarını doğramaya devam etti. Artık kimsenin özel hayatına karışmasına izin vermeyecekti. Hiç hakları yoktu buna. Hele yirmi dakika önce tanıştığı birinin... "Çocuğunuz var mı? "</p>

  <p>Suali soran Aysel'in sanki hafiften sesi titriyordu. Ya da Şermin'e öyle geldi. Belki de on yaşında oğlu olan bir kadın gibi görüyordu onu... "Hayır, yok" diyebildi.</p>

  <p>Sinirleri çok gerilmişti Şermin'in. Olaylar öylesine üstüste gelmişti ki, yorgun ruhunun bu kadar yükü kaldırması beklenemezdi artık. Gözyaşlarını bırakmamak için kendini zorladı. Dün sabah evliliğine bir çeki düzen vermek, belki de kocasına son bir şans tanımak için onunla iş gezisine iştirak eden bir kadındı. Ama olmamıştı; değil çatırdayan evliliği kurtarmak için karşılıklı anlayış ve fedakârlık üzerine bir ortak vasatta buluşabilmenin müzakeresini yapmak, tek kelime bile konuşamamışlardı. Boşanmaktan başka çaresi kalmamıştı. Üzgündü. Evlenmek, boşanmak insan ömründe sık sık karşılaşılan olaylar değildi. Boşanmayı bir kurtuluş gibi de görse, sinirlerin gerilmesi, boşa giden senelerin ruhunda yarattığı tahribat, üzülmek için yeterli bir nedendi. Ya birden ve hiç ummadığı bir anda karşısına çıkan yeni bir erkeğin verdiği baş döndürücü heyecan? Hele bu tür ilişkilere alışık değilse? Ve de mutsuz bir evlilik süreci içinde hiç bir erkeğe yan gözle bile bakmamışsa?</p>

  <p>Tabii ki sinirleri allak bullak olurdu...</p>

  <p>Bu yetmezmiş gibi kocanız sizi yabancı bir erkekle, bir otel odasında yarı çıplak vaziyette yakalarsa ve aynı günün sabahında ölümden kıl payı kurtulursanız acaba sinirleriniz ne hale gelirdi? Şermin isyan edip bağırmamak için kendini zor tuttu. Ama göz pınarlarında biriken yaşları zapt etmeyi başaramadı.</p>

  <p>Birden kendisini Aysel'in kolları arasında buldu. Kadın tam bir anlayış ve sevecenlikle sarılmıştı.</p>

  <p>Gerçek bir dost, bir hami, bir abla gibi onu okşuyor, bağrına basıyordu.</p>

  <p>Kendini bıraktı Şermin; usul usul tüm içindeki sıkıntıları boşaltıncaya kadar ağladı.</p>

  <p>İki kadın mutfakta ağlaşırlarken, Sedat, Ankara'da yaşadıklarını bütün ayrıntılarıyla Cem'e naklediyordu.</p>

  <p>Cem sigaranın birini söndürüp, diğerini yakıyordu. Daha yemeğe oturmadan az sulu, tepeleme dolu iki bardak viskiyi mideye göndermişti. Pür dikkat arkadaşını dinliyordu. İşittiklerinden hiç memnun kalmamış gibi, suratı asık somurtuk bir hâl almıştı.</p>

  <p>Yemekte nasıl olsa şarap ikram edileceğini bildiğinden, Sedat viskiye ağzını bile dokundurmamıştı. Elinde Cem'in Avrupa'dan getirdiği ufak bir buz kesesi vardı. Yüzündeki şişin büyümemesi için devamlı kompres uyguluyordu. Canının acısı gittikçe artmaya başlamıştı.</p>

  <p>Asıl rahatsız olduğu şey, olayları anlattıkça Cem'in takındığı tavırlardı. Arkadaşını hiç böyle rahatsız ve huzursuz görmemişti. Cümlesini noktaladığı zaman dayanamayıp sordu:</p>

  <p>"Ne o yahu? Fazla tedirgin olmuş bir hâlin var. Galiba istemeyerek bir cinayete karıştık. Sanıyorum siyasi bir olay ama bu kadar büyütmeye değer mi; haftada bir memlekette bu tür olaylar oluyor, biraz izam etmiyor musun?"</p>

  <p>Cem Tarakçı sustu. Hiç cevap vermeden önüne baktı. Gerçekten kuşkulu ve huzursuz bir hâli vardı. Bir süre konuşmadı. Yeni bir sigara daha yaktı. Nihayet: "JKD hakkında ne biliyorsun?" diye sordu. Sedat omuzlarını silkti.</p>

  <p>"Ne bileyim ben. Bu sabah telefonda bir kere daha söyledin. Bir Avrupa futbol kulübünün kısaltılmış adı gibi bir şey işte. Bana bir çağrışım yapmıyor." Cem kızgın kızgın homurdandı.</p>

  <p>&ldquo;Tabii yapmaz. Gazetelerin spor sayfalarından başka bir şey okumazsın ki... "</p>

  <p>"Ne yapayım, benim işim de o. Hem bu konuda bir neşriyat mı var?"</p>

  <p>Cem, ciğerlerinin en uzak köşelerine kadar çektiği sigara dumanını geri verirken söylendi.</p>

  <p>"Bu maalesef bir futbol kulübü değil. Keşke öyle olsaydı. Hepsi kendi sahalarındaki en güçlü sermayelerin birleşip meydana getirdikleri bir ekonomik topluluk. Bir tür dernek."</p>

  <p>"Eee?"</p>

  <p>"Eee'si şu ki tamamen yasa dışı."</p>

  <p>"Nasıl yani? Mafya gibi mi? " Cem başını salladı.</p>

  <p>"Bu uygun bir benzetme olmaz. Yine de ona benzeyen yanları var. Mesela yazılı hiç bir kuralları yok, yani yasal bir dernek statüsünde değiller. Ama memlekette istedikleri her türlü kanunu çıkarmaya, istedikleri her ekonomik kararı uygulamaya muktedir siyasi bir parti gibiler." Tok yahu? Peki nasıl bu şekilde organize olabilmişler?"</p>

  <p>"Bunu ben de tam bilemiyorum ama olsa olsa ekonomik güç ve paranın dayanılmaz çekiciliği her halde."</p>

  <p>"Sence bu mümkün mü? Ya siyasi yelpaze, ya farklı siyasi görüşler?</p>

  <p>Bu insanları nasıl bir araya getirebilirsin?"</p>

  <p>"Bunun cevabı basit. Menfaat ve para..."</p>

  <p>Sedat başını kaşıdı. Pek tatmin olmamışa benziyordu.</p>

  <p>"Bana biraz karışık gibi geldi... Biraz da abartılı..."</p>

  <p>"Nesi abartılı?"</p>

  <p>"Baksana yahu, anlattıklarına göre bunlar devlet içinde devlet. Olur mu böyle şey? Havsalam almıyor. Bu memleketin meclisi var, hükümeti var, savcıları var, bağımsız mahkemeleri var kısaca var oğlu var. Devletle nasıl baş edersin? Ona nasıl kafa tutarsın? Fiziki gücünü yok mu sayarsın? Askerini, polisini inkâr mı edersin?"</p>

  <p>&ldquo;Ya o saydıklarının hepsinin içinde senin kuruluşunun adamları varsa? Ya bütün kilit noktaları yüksek menfaatler ve para karşılığı elde edilmişse? Ya da muayyen kişileri şantaj ve tehditlerle istediğin doğrultuda kullanabiliyorsan? O zaman ne olur?"</p>

  <p>"Cem, sen aklını üşütmüşsün... Olmaz böyle şey. İnanamıyorum. Devletin her müessesesinin içine sızılmaz ya?.."</p>

  <p>"İnanıp inanmamakta serbestsin. Ama ayağını denk al. Durumun cidden nazik. Örneği ortada. Bak sana iki kere saldırmışlar. İkisinde de ölümden kıl payı kurtulmuşsun."</p>

  <p>Sedat inanmaz nazarlarla arkadaşına baktı. Söyledikleri şaka mı diye. Ama Cem'in hiç de şaka yapan bir hâli yoktu.</p>

  <p>İlk defa vücudunu soğuk bir ter kapladı. Duyduklarına inanamıyordu. Boğuk bir sesle: "Sen bunları nereden biliyorsun?" diye sordu. Cem bardağına viski doldururken: "Ben gerçek bir gazeteciyim" diye mırıldandı. Sedat ters ters:</p>

  <p>"Öyleyse bunları neden yazmıyorsun? Neden bizim gazetede şimdiye kadar bu dernekle ilgili tek bir satır yazılmadı? Niye kamuoyu bu hususta hiç bir şey bilmiyor?" diye söylendi.</p>

  <p>Cem Tarakçı acı acı gülümsedi.</p>

  <p>"Keşke futbol oynamaya devam etseydin..."</p>

  <p>"Ne demek oluyor şimdi bu? Ne demek istiyorsun?"</p>

  <p>Cem omuzlarını silkti. Yorgun ve çaresiz görünüyordu. Bakışlarını bir süre arkadaşından kaçırdı. "Anlamaya çalıştı Sedat" dedi. "Durum sandığından da kötü."</p>

  <p>"Nasıl yani?"</p>

  <p>"Senin telefonundan sonra hemen gazeteyi aradım. Recep Solmaz'ın katli ile ilgili bilgileri fakslamalarını istedim. Gelen cevaplar ilginç. Polis raporları cinayetin para için işlendiği merkezinde. Yani anlayacağın gerçek sebep gizleniyor. Ortada siyasi bir sebep olduğu muhakkak. Ama bu sebep gizleniyor daha doğrusu nasıl bir siyasi sebebe dayandığı da bilinmiyor. Muhtemelen yarınki gazeteler işin içinde başka nedenlerin olduğundan bahsedecek, hatta bazıları siyasi nedenler de arayacaklardır. Bu şüpheler bir kaç gün, bilemedin bir kaç hafta sürecek sonra her şey unutulacak, mesele hasıraltı edilecektir, yani senin anlayacağın faili meçhul bir cinayet dosyası daha rafa kalkacaktır." Sedat şaşkın şaşkın arkadaşının yüzüne baktı.</p>

  <p>"Sen biliyorsun. Üstelik elinde şimdi canlı bir delil de var. Ben bildiğim ve başıma gelen herşeyi polise bildirebilirim. Savcılığa suç duyurusunda bulunabilirim. Sen de yazarsın."</p>

  <p>Cem içini çekti.</p>

  <p>"Bu o kadar kolay değil."</p>

  <p>"Ne demek istiyorsun?"</p>

  <p>Cem başını önüne eğdi. Sanki utanırcasına:</p>

  <p>"Maalesef bu konuda bir şey yazamayacağım" dedi. "Patronun emri."</p>

  <p>"Patronun mu? Yani bizim gazete sahibi Hulki Sezer'ın mi?"</p>

  <p>"Evet."</p>

  <p>Sedat'ın şaşkınlığı daha da artmıştı..</p>

  <p>"Dur, dur bir dakika. Cinayet daha bu sabah işlendi ve günlerden pazar, sen işe gitmedin. Patronu ne zaman gördün de sana böyle bir emir verdi, anlamıyorum."</p>

  <p>"Senin telefonun üzerine hemen gazeteyi aradım. Recep Solmaz'la ilgili alınan her türlü haberin eve fakslanmasını istedim. Yazı İşleri Müdürü'ne de yarınki baskıda bana iki sütun üzerinden yorumum için yer ayırmasını rica ettim. Yarım saat geçmedi Patron beni evden aradı. Gazetenin olayı sadece sıradan bir vak'a gibi geçeceğini, kesinlikle bir yorum getirilmeyeceğini, polisin resmi bülteninden ne alıyorsak aynen öyle basacağımızı söyledi."</p>

  <p>"Nedenini sormadın mı?"</p>

  <p>"Sordum tabii."</p>

  <p>"Anlıyorum, söylemene hiç gerek yok. Ankara'dan siyasi baskı yapıldı ve olayın en az düzeyde önemle geçiştirilmesi istendi, değil mi?"</p>

  <p>Cem, alkolden kızarmış gözleriyle arkadaşına baktı.</p>

  <p>"Daha da kötü" dedi.</p>

  <p>Sedat hiç sesini çıkarmadan, izahat bekledi.</p>

  <p>"Patron bu konuda senin hiç bir şekilde ağzını açmamanı istiyor. Anlıyor musun? Konuşmayacaksın. İyiliğin için, hayatta kalman için."</p>

  <p>O soğuk ter, bir kere daha Sedat'ın tüm bedenini kapladı. Gerçekten de bir şey anladığı yoktu. "Fakat" dedi. "Ben, ben hiç şey bilmiyorum. Benden korkmaları için sebep yok ki. Sana bütün olup bitenleri anlattım. Bu derneğin adını bile şimdi senden öğreniyorum."</p>

  <p>"Bilmiyorum kardeşim ama onları endişeye düşüren, korkutan bir şeyler olması lazım. Sen bir gazetecisin, spor muhabiri olman pek önemli değil, nitekim olaylara bulaşır bulaşmaz beni aradın, yardım istedin. Bu adamlar hiç şüphesiz Derneğin adının afişe edilmesini istemiyorlar. Nazan denen kadının eline sıkıştırdığı o not her şeyi berbat etmiş durumda. Bu not, olayın organize bir suç olduğunun açık ispatı... Pek çok kişi okka altına gidebilir." Sedat huzursuzca yerinde kıpırdadı.</p>

  <p>"Demek ki bir umut var. Bu heriflerde korktuklarına göre hâlâ bir şansa sahibiz anlaşılan. Ne yapılabilir bilmiyorum ama böyle eli kolu bağlı oturamayız."</p>

  <p>Cem hiç cevap vermedi. Viskisinden hoyrat bir yudum daha aldı. Belirgin şekilde hayale dalmıştı. Kanlı gözleri karamsar ışıklar saçıyordu. Neden sonra "Haklısın, bir şeyler yapmalıyız" dedi. Sedat'ın aklı karışmıştı.</p>

  <p>Gözleri, Cem'e göstermek için çıkardığı nota ilişti. Masanın üzerinden aldı, korka korka tekrar okudu.</p>

  <p>Sadece bir yardım çağrısıydı bu. Özetle, bizi öldürecekler, yardım edin diyordu. Hepsi o kadar... Kâğıdı yine masanın üzerine bıraktı. Bu ufak pusulanın insanları bu kadar rahatsız etmesine bir anlam veremiyordu.</p>

  <p>&ldquo;Yalnız aklım bir noktaya takıldı" dedi boğuk bir sesle. "Nedir o?"</p>

  <p>"Sen bizim patrona Ankara'da başıma gelenlerden bahsettin mi?"</p>

  <p>"Hayır."</p>

  <p>"O halde, patron benim başımın belada olduğunu nereden biliyor?"</p>

  <p>"Çok şükür, nihayet uyanmaya başladın galiba."</p>

  <p>Sedat'ın gözleri fal taşı gibi açılmıştı.</p>

  <p>Zorlukla yutkundu...</p>

  <p>"Yani, Hulki Sezer de onlardan mı? "</p>

  <p>Cem, önce cevaplamadı. İçmeye devam etti.</p>

  <p>"Sanırım öyle... Emin olmadığım için bunu sana söyleyemedim. Beni arayıp, senin susmanı söylediği andan itibaren ondan şüphelenmeye başladım. Yine de kesin bir hükme varamadım, belki o da bir baskı altında, belki onu da tehdit edip, senin susmanı sağlamanı istiyorlar. Ya da bizzat patron da JKD üyesi, hepsi olabilir."</p>

  <p>"Aman Allahım... Ne yapacağız şimdi?"</p>

  <p>"İnan, hiç bir fikrim yok..."</p>

  <p>Sedat'ın dili damağı kurumuştu...</p>

  <p>Önündeki viski şişesine baktı. Cem bir parmak içki koyup uzattı. Genç adam bir solukta içkiyi, kurumuş boğazından yuvarladı. Sek viski bütün damarlarını tutuşturdu.</p>

  <p>Basın büyük bir güçtü. Ve Sedat bir basın mensubu olmasına çok güvenmişti. Oysa şimdi güvendiği dağlara kar yağdığını duyumsuyordu. Gazetesi onu desteklemeyecekti...</p>

  <p>Çocukluk arkadaşı bile emir aldığını, bu konuda yazı yazamayacağını söylüyordu. Tuhaf tuhaf Cem'e baktı.</p>

  <p>Yoksa... yoksa o da onlardan biri miydi? Olamaz mıydı?</p>

  <p>Beyni karıncalanır gibi oldu. Ne düşüneceğini bilemiyordu artık. Bu derneğin her tarafta adamları olduğunu söyleyen Cem değil miydi? İçindeki huzursuzluk iyice arttı.</p>

  <p>Bu olasılığı düşünmek bile istemiyordu. Cem menfaat ve para için satılmış biri olamazdı. O inançlı, prensip sahibi, dürüst bir insandı. İmkânı yoktu bunun. Kişiliğine emindi, çocukluğundan beri tanırdı onu...</p>

  <p>Ama kuşkunun kemirici tohumları beynine girmişti bir kere. Cem'in yaşamını düşündü. Bir gazeteci için çok fazla kazanıyordu. Gazetede onu çekemeyen, hak ettiğinden fazla ücret aldığını söyleyen çok kişi vardı. Kulak asmamıştı bunlara. Ama şimdi bu dedikoduların hakikat derecesini düşünmek zorundaydı...</p>

  <p>Şu son iki üç senedir çok sivrilmişti Cem. Olması gerektiğinden de fazla. Üniversite ve gençlik yıllarında aşırı bir sosyalist olduğunu iyi bilirdi ama seneler geçtikçe sola olan temayülü kaybolmuş, şimdi aşırı sermaye gruplarının koruyucusu ve destekçisi olmuştu. Birden kanının çekildiğini hissetti. Kötü kötü arkadaşına baktı.</p>

  <p>Gülüyordu Cem. Başını sallayarak "Aklından ne geçtiğini biliyorum" diye söylendi. "Şimdi benden bile şüphelenmeye başladın, değil mi? Saçmalama, ben senin dostunum. Gerçek bir dost. Bana güvenebilirsin. Sana nasıl ihanet edebilirim? Bu saçmalığı nasıl düşünebilirsin?" Başını önüne eğdi Sedat.</p>

  <p>Her halde saçmalıyordu. Öyle olmalıydı. Düşündüklerinden utandı...</p>

  <p>"Aklımı karıştıran sensin" diye söylendi, kızgın kızgın. Sonra bardağına bir miktar daha viski koydu. Yine bir dikişte içti.</p>

  <p>"Ne diyeceğimi bilmiyorum" diye homurdandı. "Beni korkuttun, kendimi çaresiz ve şaşkın hissediyorum. Sanki boşlukta yapayalnız kalmış gibiyim." Cem yerinden kalkıp, Sedat'ın sırtını okşadı.</p>

  <p>"O kadar karamsarlığın anlamı yok. Belki sana olumsuz bir tablo çizdim ama bizim de tanıdığımız güvenilir eş dost var. Yarın seni birileriyle tanıştıracağım. Rahatlayacaksın. Ne gerekiyorsa onu yapacağız. İcap ederse seni korumaya da alırlar."</p>

  <p>"Polis mi?"</p>

  <p>"Şimdilik kurcalama, yarın ola hayır ola."</p>

  <p>"Beni merakta bırakma; söyle, kimle tanışacağız?"</p>

  <p>"Sabret yahu, dedim ya, yarın anlarsın." Üstelemedi Sedat, sustu.</p>

  <p>İki arkadaş bir süre konuşmadan düşüncelere daldılar. Odayı sessizlik kapladı. Mutfaktan çatal bıçak sesleri, zaman zaman da Aysel'in neşeli kahkahaları yükseliyordu. Sedat, Şermin'i hatırladı. Anlaşılan Aysel'le iyi anlaşıyordu. Genç kadını anımsamak, Sedat'ı gevşetti. İçini kaplayan karamsar düşüncelerden sıyrılmaya çalıştı.</p>

  <p>Cem yeniden söze "Bence bu işin püf noktası o Nazan denen kadında toplanıyor" diye girdi. "Polisin verdiği bilgiye göre kadın cinayet sabahından beri kayıp, nerede olduğu bilinmiyor, ortaya çıkıp ifade de vermiyor. Acaba o da öldürülmüş olabilir mi?" Sedat bir an düşündü sonra: "Sanmıyorum" dedi.</p>

  <p>"Neden onun da öldürülmüş olması akla yakın değil mi?"</p>

  <p>"Doğru. Zaten elime sıkıştırdığı pusulada karı koca ikimizin de hayatı tehlikede diyordu ama beni otelde boğmaya çalışan adam sanki kadını korumaya çalışıyor gibiydi. Hani şu bodyguard denilen tipte bir herif. Bu işin ustası olduğu bana savurduğu yumruktan belliydi; az kalsın boğuyordu da beni. Sanırım o adam kadını korumakla görevliydi. Yani Solmaz çifti bu teşebbüsten haberdardılar bence."</p>

  <p>"Öyleyse neden iyi korunamadılar? Adam neden öldürüldü?"</p>

  <p>"Bilmiyorum. Belki aksayan bir şeyler oldu."</p>

  <p>"Ne gibi?"</p>

  <p>"Nerden bileyim yahu? Bir terslik işte. Belki ihanete uğradılar."</p>

  <p>"Kimin tarafından? Korumalar mı onları sattı?"</p>

  <p>Sedat omuzlarını silkti.</p>

  <p>"Olabilir. Bu da bir ihtimal" dedi.</p>

  <p>Cem'in aklı yatmamıştı.</p>

  <p>"Eğer kadın yaşıyorsa, onu bulmalıyız. Hem de polisten önce..."</p>

  <p>"Kim? Biz mi?"</p>

  <p>"Tabii biz."</p>

  <p>"Dalga mı geçiyorsun? Polisin bulamadığı insanı biz nasıl buluruz, olacak şey değil; yaşıyorsa kim bilir nereye saklanmıştır?"</p>

  <p>"Nereye saklanırsa saklansın. Onu bulmalıyız."</p>

  <p>Sedat bir an karamsarlığa kapıldı.</p>

  <p>Ona göre olayların kilit adamı kendisini boğmaya kalkan kişiydi. Ayrıca Recep Solmaz da boğularak öldürülmüştü. Yani aynı yöntemle. Kendisine saldıran kişinin ayni zamanda Recep Solmaz'ın katili olduğuna emindi.</p>

  <p>"Bence, birinin peşine takılacaksak bu önce beni boğmaya kalkan adam olmalı" diye mırıldandı. Sonra elini cebine atıp, Cem'in masasının üzerine bir cüzdan bıraktı. "Bu ne?"</p>

  <p>"Metruk fabrikada beni öldürmeye çalışan adamlardan birinin cüzdanı. Hüviyeti, ehliyeti, banka kartları var içinde."</p>

  <p>Cem hırsla yerinden fırladı.</p>

  <p>&ldquo;Yahu kardeşim, niye çıkarıp göstermezsin bu mereti şimdiye kadar? Bak işte, saldırganlardan birinin kimliğini tespit ettik. İnsan böyle şeyi unutur mu hiç?"</p>

  <p>"Bende akıl mı kaldı? Yirmi dört saat içinde iki defa ölümle burun buruna gelirsen adını bile unutursun."</p>

  <p>Cem hemen cüzdanı karıştırmaya başladı.</p>

  <p>İçindekileri birer birer çıkarıp masanın üzerine yerleştirmeye başladı. Kimlik ve kartlardan başka, cüzdanın içinde muhtelif kartvizitlerle sekiz milyon kadar nakit para ve üç adet yüzlük Amerikan doları çıktı.</p>

  <p>Cem gülümsedi:</p>

  <p>"Ehh, tedavi paran çıktı."</p>

  <p>"Lanet olsun namussuzun parasına" diye söylendi Sedat. Cem hâlâ kıkırdamaya devam ediyordu.</p>

  <p>Cüzdanın özel bölümünden çıkardığı kartvizitlerden birini Sedat'a uzattı. "Bak, bunu gördün mü?" diye sordu.</p>

  <p>Sedat'ın cüzdanı hiç tetkik imkânı olmamıştı. Kartviziti eline alıp bir göz attı.</p>

  <p>Yüksel Berke. Yünsak İplik Sanayi A.Ş. Genel Müdür Muavini yazıyordu. Bir satır altında da üç harf halinde JKD ibaresi vardı.</p>

  <p>İki arkadaş gülümseyerek bakıştılar.</p>

  <p>Doğru yoldaydılar.</p>

  <p>"Bu şirketi biliyor musun?" diye sordu Sedat. Cem başını salladı.</p>

  <p>"Evet. Fahri Somali adında mülti milyarder bir iş adamının şirketlerinden biri."</p>

  <p>"Anlaşılan o da Dernek üyesi. Ama şirketin merkezi Ankara'da."</p>

  <p>"Ne fark eder? Herif burada."</p>

  <p>"Tanıyor musun?"</p>

  <p>"Biraz."</p>

  <p>"Ne yapacağız şimdi?" Cem omuzlarını silkti.</p>

  <p>"Dedim ya, henüz bilmiyorum. Düşüneceğiz."</p>

  <p>Mutfaktan gelen kahkahalar artıyordu. Kapı açıldı ve iki kadın birlikte eşikte göründüler. Sofrayı hazırlamış ve yemeğe oturmadan evvel kendilerine çeki düzen vermişlerdi.</p>

  <p>Şermin'ın gözleri ışıldıyordu. Mutlu olduğu her halinden belliydi. Günler değil, saatler bile tasavvur edemeyeceği bir hızla gelişiyor, yaşamı baş döndürücü bir hızla değişiyordu. Şermin yıllardır ilk kez kendini yabancı bir ortamda bu denli mutlu ve neşeli hissediyordu. Kocasıyla çok sade ve tek düze bir hayatları olmuştu.</p>

  <p>Tüm evliliği boyunca bir tek arkadaşlarının olmadığını acı acı fark etti. Altı yıldır evine gelip gittiği tek insan teyzesinin kızıydı. Onunla da pek iyi anlaştığı söylenemezdi. Aysel'in iki saatlik dostluğu ondan çok daha içten ve gerçekçiydi. Sofrada tam karşısında oturan Sedat'a baktı gülümseyerek. Tanıyalı az olmuştu ama onun çok farklı, duygulu, sevecen, kibar ve anlayışlı bir erkek olduğuna inanıyordu.</p>

  <p>Seviyordu onu. Hem de pek çok...</p>

  <p>Bir erkeğe bu kadar çabuk bağlanıp, sevebileceğini düşünemezdi...</p>

  <p>Nazan, önünde uzanan doyumsuz manzaraya baktı. Karadeniz'ın azgın, beyaz köpüklü dalgaları, sert rüzgarla aşağıdaki kayalara vurarak kırılıyor, sahildeki yer yer kumluk alanda gel gitler yaratıyordu. Bir süre rüzgarın kalın camlarda yarattığı ürpertici sesi buruk bir musiki gibi dinledi. Doktorun çiftlik evi diye getirdiği yer, Şile'nin dışında, çok geniş ormanlık bir arazinin sonunda, denizi dik olarak yaran kayalık bir tepenin üstüne inşa edilmiş muazzam bir villaydı. İki katlı çok modern bir üslûpla yapılmış, görkemli bir yapı. Nazan umduğunun çok üstünde, çiftlikle uzaktan yakından alâkası olmayan bir yere geldiğini hemen anlamıştı.</p>

  <p>Evin alt katı yekpare salondu. Kalorifer yakılmış, bina ısınıncaya kadar da üşümemelerini temin için büyük şömineye iri kütük parçaları atılarak çatırtılarla yanması sağlanmıştı. Şömineden yayılan tatlı bir sıcaklık Nazan'ın titreyen vücudunu sardı.</p>

  <p>Kocası, daha doğrusu şimdi kendisi, belki de Doktor'dan çok daha zengin biriydi. Ama Recep her zaman yaşam fakiri olmuş biriydi; Nazan hiç bir zaman onun sahip olduğu servete uygun bir yaşam süremediğini bilirdi. Bu bir tür gustoydu, yabancıların dediği gibi life style. İşte Doktor'un sahip olduğu da buydu...</p>

  <p>Başını dayadığı camdan çevirip, uzun boylu, zayıf ve mütehakkim görünümlü adama nazarlarını çevirdi. Sırtında beyaz, kalın bir yün yelek, açık mavi bir gömlek vardı. Boynuna da şal örneği lacivert bir fular takmıştı. Ayaklarındaki yumuşak İtalyan glasesinden yapılmış pabuçları pırıl pırıldı. Görünümü tam bir salon beyefendisi örneği veriyordu. Heyecanlandığını hissetti Nazan...</p>

  <p>Yerinden kımıldamadan bir süre onu seyretti. Geniş &ldquo;¡ bir koltuğa oturmuş, gümüş bir buzluk içinde soğutulmuş şampanyasını yudumluyordu. Şimdiye kadar Nazan'a son derece ölçülü ve kibar davranmıştı. Rahat etmesi için elinden gelen her şeyi yapıyordu.</p>

  <p>Yol boyunca epey konuşmuşlardı. Kültürlü, anlayışlı, olgun biriydi. Nazan kendini eğitim ve öğretime başlayan bir talebe gibi hissetmişti onun yanında. Hata yapmaktan, pot kırmaktan çekinen, sarf ettiği kelimeleri dikkatle seçmeye çalışan, tesir altında kalmış tam ürkek bir öğrenci gibi... Önceleri bu durumdan biraz sıkılmıştı da. Ama Doktor'un insanı müthiş etkileyen bir yanı vardı. Geçen kısacık saatler içinde bile ondan bir şeyler öğrendiğini, sosyal dağarcığının zenginleştiğini fark etmişti.</p>

  <p>Hafif gülerek bakıyordu genç kadına.</p>

  <p>Nazarları çakıştı. Şimdiye kadar bütün ömrü boyunca duymadığı bir güven ve rahatlama duygusu seline kapılmıştı.</p>

  <p>Salınarak ağır ağır yürüdü. Elinde olmadan, içindeki cinselliğin kabardığını, vücuduna aşkın bir kıvraklık, çekici, kahredici bir albeni verdiğini biliyor ama bunu önleyemiyordu. Bu da onun doğasının bir tezahürüydü. Tam karşısındaki koltuğa oturdu.</p>

  <p>Bacak bacak üstüne atarken karşısındaki adamda yarattığı heyecanın farkındaydı. Böyle olmasını istemiyordu ama elinde değildi. Nazan içgüdüleriyle hareket eden bir insandı. Yine de bazı şeyleri anlamakta güçlük çekiyordu. Şu karşısındaki yaşlı ve yakışıklı adamın ne istediğini çok iyi biliyordu. Tek isteği, aklı fikri teni, her erkeğin tartışmasız arzuladığı bedeniydi. Adamın tarzı, sırf bir fantezi, kendine özgü bir yaklaşımdı. Nazan'ın mantığı dar ve tavizsizdi. Kısa ve özlü. Aklından geçeni hemen söyler ve elde etmek isterdi. Gülerek etrafına bakındı. Sevişmek için her türlü ortam hazırlanmıştı. Romantik ve baştan çıkarıcı. Gözlerden uzak görkemli bir aşk yuvası, camlarda uğuldayan rüzgar, çatır çatır yanan bir şömine, şampanya ve devasa büyüklükteki müzik kolonlarından yayılan dekora uygun hafif bir melodi...</p>

  <p>"Hadi Doktor, daha ne bekliyorsun?" diye geçirdi içinden. "Yoksa ben kalkıp geleceğim üstüne." Hep böyleydi zaten. O hayvani duyguların, kendini sarsan ihtiras çırpıntılarına kapılınca, dayanamıyor benliğine esir oluyordu.</p>

  <p>Yerinden kalktı, çıldırtıcı ritmiyle ağır ağır şöminenin önüne doğru yürüdü. Oyunu, adamın istediği tarzda oynamaya karar vermişti. Bu onu daha mutlu edecekti. Şömineden yükselen ısıya karşı ellerini uzatıp ısıttı.</p>

  <p>"Üşüyor musunuz?" diye sordu Doktor.</p>

  <p>Sesinde hafif bir titreşim vardı.</p>

  <p>Başını çevirmeden, "Biraz" dedi genç kadın.</p>

  <p>Duruşunu hiç bozmadı. Doktorun arkadan kendisini seyrettiğine emindi. Uzun boyu, kısa eteğinin örtemediği mevzun bacakları ve siyah dar eteğini geren kalçalarının adamı çılgına çevirdiğini biliyordu.</p>

  <p>Görmedi ama duydu. Doktor elindeki şampanya kadehini sehpanın üstüne koyarak ayağa kalkmıştı. Yaklaşıyordu. Birazdan yanına gelip arkadan ona sarılacaktı. Muhakkak öyle yapacaktı. Öyle olması gerekecekti. Böyle mizansene yakışır bir yaklaşımdı bu. Ona yumuşak, sıcak, istekli sarılacak, kulağına aşk kelimeleri fısıldayacak ve sevişme isteğini açıklayacaktı. Doktor tam arkasında durdu. Ama ona sarılmadı...</p>

  <p>Hâlâ çekiniyor diye düşündü Nazan. Adamın bu tür ilişkilerden epey uzak kaldığını sezinlemişti. Ona biraz daha cesaret vermeliydi... Ağır ağır geriye döndü.</p>

  <p>Göz göze geldiler. İkisi de uzun boylu olduklarından hemen hemen aynı hizadaydılar. Çekingen adamın titrediğini hissediyordu Nazan. Birbirlerine çok yakındılar ve adamın ihtiraslı bakışları genç kadının gözlerine kenetlenmişti.</p>

  <p>Dudaklarını hafifçe araladı Nazan. Öpüşmeye, ilk temasa hazırdı artık... Sonra gözlerini kapattı. Tam bir teslimiyetti bu...</p>

  <p>Uzun boylu olanı yere tükürdü. Sonra:</p>

  <p>"Dondum ulan. Bu boktan yerde daha ne kadar bekleyeceğiz?" diye söylendi. Hımbıl görünümlü olan diğeri:</p>

  <p>"Her halde birazdan çıkarlar" diye mırıldandı.</p>

  <p>İkisi de kuytu gölgelerin oynaştığı bir apartmanın karanlık kapısı önünde bekleşiyorlardı. Gözleri karşı apartmanın üçüncü katına çevrilmişti. Saatlerdir bekliyorlardı.</p>

  <p>Hımbıl olanı kasketini başından çıkarıp kel kafasını kaşıdı. Esen soğuk rüzgar saçsız başını hemen üşütmüştü; aceleyle kasketini başına geçirirken:</p>

  <p>"İstersen git, arabanın içinde otur. Biraz dinlenirsin" dedi.</p>

  <p>Uzun boylusu homurdandı ama yerinden kımıldamadı.</p>

  <p>"Ulan bunca saattir ne bok yiyorlar içeride?"</p>

  <p>"Merak mı ettin?"</p>

  <p>Yine ses çıkmadı uzun boyludan.</p>

  <p>Kasketlisi sırıttı:</p>

  <p>"Ben sana söyleyeyim; herif karıyı düzüyordur her halde. Başka ne olacak ki?"</p>

  <p>"Bu kadar saatten beri mi?"</p>

  <p>"Kim bilir, belki de grup seksi yapıyorlardır."</p>

  <p>"O da ne?"</p>

  <p>"Ulan çok cahilsin be Remzi. Yani karıları değiştirerek iş tutuyorlardır. Anladın mı şimdi?" Uzun boylusu başını sallayıp: "Fesuphanallah" diyerek sustu.</p>

  <p>Ama kafası bozulmuştu. İçinden şu itoğlu it gazeteciye iyi bir ders vereyim diye geçirdi. Aldıkları talimat sadece gözdağı vermekti, şayet adam direnecek olursa biraz hırpalamaya izin vardı. Ama bu iznin derecesi bildirilmemişti... Hale göre takdir, onlara aitti.</p>

  <p>Eh, o da takdirini biraz sertçe kullanabilirdi... Elini anorağının cebine sokup, içindeki muştayı sıkı sıkıya kavradı.</p>

  <p>Muştanın metal sertliği adamın gergin sinirlerini biraz gevşetti. Neşe içinde nefis bir yemek yemişlerdi.</p>

  <p>Sedat her şeyi unutmuş, sevdiği kadının karşısında mutluluğun doruklarına erişmişti. Çok uyumlu bir kadındı Şermin. Tarakçı çiftiyle bir kaç saat içinde kırk yıllık dost gibi kaynaşmıştı. Hazır cevap, nüktedan, hoşgörülü ve sevecendi. Sedat, eski arkadaşlarının da ondan çok hoşlandıklarını biliyordu artık.</p>

  <p>Yemekte epey şarap içmişlerdi. Salona çekildiklerinde erkekler viskiye devam etmişler, Şermin de üç kadeh daha beyaz şarap almıştı. Sedat nihayet, genç kadının ne zaman kalkacaklarını soran bakışlarını fark etti; gerçekten de çok yorgundular; ev sahiplerinin itirazlarına rağmen müsaade isteyip ayağa kalktılar. Cem, onları kendi arabasıyla götürmek için ısrar etti. Kabul ettiremeyince telefonla bir taksi çağırdılar. En kısa zamanda yeniden bir araya gelmek isteğiyle evi terk ettiler. Şermin, Yeniköy'de oturuyordu. Taksi önce onu evine bırakmak üzere hareket etti. Sedat sonra aynı arabayla Çengelköy'deki evine geçecekti.</p>

  <p>Tabii ikisi de arkalarına takılan lacivert Murat'ı&nbsp; fark etmediler...</p>

  <p>Şermin alışık olmadığı alkolden hafif çakırkeyifti, bir o kadar da mutlu ve memnun. Sedat'ın avuçları içine aldığı elinin verdiği hazla başını genç adamın omzuna dayadı ve hiç konuşmadan Yeniköy'e kadar arabanın içinde büzülüp kaldı.</p>

  <p>Sedat, genç kadının kocasının eve dönmüş olmasından endişeliydi. Bu endişesini açıkça Şermin'e söyledi. Dilerse onu başka bir yere, hatta kendi evine bile götürebileceğini söyledi. Ama Şermin emindi, kocasının asla eve dönmeyeceğini yarın da ilk iş olarak aile avukatlarına boşanma muamelelerine başlaması için başvuracağını ifade etti.</p>

  <p>Sedat yine de onu kaldığı daireye kadar götürdü. Evin tüm ışıkları sönüktü. İçeriye girip baktılar.</p>

  <p>Kimsecikler yoktu. Sedat teklifini bir kere daha yineledi, genç kadın ise reddetti. Yarın sabah telefonlaşmak için anlaştılar. Sonra Sedat her şey için teşekkür edip genç kadını hafifçe yanağından öptü. Bir an bakıştılar sonra arzu ve istekle kucaklaşıp uzun uzun öpüştüler.</p>

  <p>Sedat bekleyen taksiye bindiğinde az ileride park eden lacivert Murat'ı&nbsp; yine fark etmedi.</p>

  <p>Heyecan, yorgunluk ve alkolden iyice uykusu gelmişti. Gözlerinin kapanmasına güçlükle engel oluyordu. Hatta köprü girişinin başında biraz içi geçer gibi oldu.</p>

  <p>Belki sızacaktı da. Lâkin şoförün sözleri bir anda sersemliğini atmasına yetti...</p>

  <p>"Bey abi, arkamızdaki şu araba sizi aldığımdan beri peşimizde. Haberiniz var mı?" diyordu.</p>

  <p>Kanı çekilir gibi oldu Sedat'ı n...</p>

  <p>Yine mi, diye endişeyle irkildi. Başını çevirip arkaya baktı. Gecenin ilerlemiş saati olmasına rağmen peşlerinde hızla yaklaşan bir kaç araba vardı. "Hangisi?" diye sordu.</p>

  <p>"Nah, şu abi" diye sol elinin başparmağıyla kendilerine en yakın koyu renkli bir Murat'ı&nbsp; gösteriyordu şoför.</p>

  <p>"Onları tanıyor musunuz?"</p>

  <p>"Hayır" diye yanıtladı Sedat.</p>

  <p>Arabanın iç ışıkları sönüktü. Ama yine de caddenin akseden soluk ışıkları altında ön tarafta oturan iki gölgeyi fark edebiliyordu.</p>

  <p>&ldquo;Yanınızdaki hanımı Yeniköy'de bırakırken de bir köşeye park ederek sizi beklediler. Belki tanıyorsunuzdur diye sordum." Olacak şey değildi.</p>

  <p>Onu İstanbul'da, bu kadar çabuk takibe alacak kim olabilirdi ki?</p>

  <p>Kendini toparlamaya çalıştı. Ankara'dan kaç uçağıyla döneceğini sadece Yüksel Berke, Cem Tarakçı ve gazete patronu Hulki Sezer biliyordu... Tüyleri diken diken oldu.</p>

  <p>Cem'i şüpheliler listesine katamazdı. O, tek güvendiği kişiydi. Şu halde Patron ile Yüksel Berke arasında bir ilişki olmalıydı. Acaba telefonda Cem, Hulki Sezer'e yemeği birlikte yiyeceklerini söylemiş miydi? Yoksa bu adamları peşine Patron mu takmıştı?</p>

  <p>Acaba kendisini niçin takip ediyorlardı? Bu soru çok saçma geldi. Nedeni belliydi. Ankara'daki metruk fabrikada bunu açıkça göstermişlerdi. İkinci bir ölüm ekibiydi bu...</p>

  <p>Sedat bir an çok çaresiz hissetti kendini. Ne yapacağını bilemedi...</p>

  <p>Şoför dikiz aynasından şaşkınlık içinde oturan müşterisini süzüyordu. Karagümrüklü bitirim bir İstanbul genciydi.</p>

  <p>"Biraz gazlıyım abi?" diye sordu. Sanki yüzünde olanlara sevinmiş bir hal vardı. Düşünmek için biraz zaman kazanmalıydı Sedat. "Gazla bakalım, biraz tur atalım etrafta" dedi.</p>

  <p>Şoför keyifle gaza bastı. Araba homurdanarak hızlandı. Bir yandan da devamlı arkadaki arabayı kolluyordu.</p>

  <p>Murat da hızlanmıştı şimdi. Beylerbeyi istikametinde son sürat ilerlemeye başladılar. Etraf gittikçe tenhalaşmaya başlamıştı.</p>

  <p>Kanlıca'ya kadar gittiler. Arkadaki araba mesafeyi kapatmadan takibe devam ediyordu. Sedat yavaş yavaş bu kaçışın anlamsızlığını idraka başladı. Daha nereye kadar gidebilirdi? Er veya geç bir yerde kıstırılacaktı. Peşindekileri şimdi atlatsa, yarın bir başkaları karşısına dikilecekti. "Dön" dedi şoföre. "Eve gidiyoruz. Arabayı da artık yavaş sür."</p>

  <p>Bıçkın sürücü aldığı emirden üzülmüşçesine önce arabanın hızını kesti, sonra ilk münasip yerden geri dönerek yavaşladı.</p>

  <p>Murat da aynı şeyleri yaptı.</p>

  <p>Çengelköy'e kadar gayet sakin geldiler. O zamana kadar ağzını pek açmayan şoför:</p>

  <p>"Abicim, iş karı kız meselesiyse beni de yanında bil. Evelallah bileğimiz sağlamdır, müsaade et de Sedat ağabeyimize bir kıyak çekelim."</p>

  <p>Sedat irkildi.</p>

  <p>"Beni tanıyor musun?" diye sordu. Şoför sırıtarak:</p>

  <p>"Ne sandın abi, doğma büyüme Fener'liyim ben."</p>

  <p>Aradan geçen uzun zamana rağmen hatırlanmak hoşuna gitmişti Sedat'ı n.</p>

  <p>Kendini biraz daha rahat hissetti.</p>

  <p>"Sağol" diye mırıldandı.</p>

  <p>Sonra arkasına yaslanıp, susmayı tercih etti.</p>

  <p>Evinin önüne geldiklerinde, arkalarındaki Murat durmadan, hızla gelip geçti. Yorgunluk ve uyku her şeye galip gelmişti.</p>

  <p>Alelacele bir duş yapan Sedat, kendini yatağa attı. Artık uyumaktan başka bir şey istemiyordu. Kurulanırken yüzündeki şişin fazla artmadığını, fakat elmacık kemiğinin çevresinin morardığını gördü. Yarın bir icabına bakardı. Komodinin üzerindeki ışığı söndürüp, yorganı başına çekti. Ne Şermin'i ne de kendisini takip edenleri düşünecek hali yoktu. Az sonra derin bir uykuya daldı...</p>

  <p>Rasim Kara İstanbul'daki evine dönemedi. Sevgilisinin akıbeti hakkında bir bilgi edinmeden şehri terk etmek istemiyordu. Uzun süre Ankara'nin kalabalıktan uzak, kuytu köşelerinde amaçsız ve düşünceli dolaşıp durdu. Şehrin pek çok yerinde şu sıralar polis aramalar yapıyor olmalıydı. Aklındaki tek düşünce Nazan'dı. Bu düşünce yavaş yavaş beyninde sabit fikir haline gelmişti. Nazan'ı&nbsp; bulmalıydı.</p>

  <p>Sevgilisinin izini en son hastahanede kaybetmişti. Öyleyse onu hastahaneden aramaya başlamalıydı ve bir yolunu bulup, tehlikeyi göze alarak hastahaneye dönmeliydi. Bir taksi çevirdi, hastahanenin yolunu tuttu.</p>

  <p>Günlerden pazar olduğundan hastahane her zamankinden daha kalabalıktı. Bahçe ve koridorlar ziyaretçilerle doluydu. Ama etrafta hiç polis görünmüyordu.</p>

  <p>Doktor'u bulmalıydı. Eğer tevkif edilmediyse ona en doğru cevabı ancak o verebilirdi. Bu riski göze almalıydı. Doğru hastahane sahibine ayrılan özel bölüme gitti.</p>

  <p>O bölümde, sabah karşılaştığı hemşireden başka kimse yoktu. Kadın kendisini görünce hoşnut olmadığını belirten bir eda ile yüzüne baktı. Hemşire yapayalnızdı.</p>

  <p>"Dr. Sıtkı Başar ile görüşmek istiyorum" dedi.</p>

  <p>Hemşire bir kaşını havaya kaldın, tersler gibi, "Burada yok" diye cevapladı.</p>

  <p>"Nerede?"</p>

  <p>"Şehir dışına çıktı."</p>

  <p>"Nereye?"</p>

  <p>"Gittiği yeri söylemedi."</p>

  <p>"Peki, getirdiğim hasta kadın nerede?"</p>

  <p>"Bilmiyorum."</p>

  <p>"Kimden bilgi alabilirim?"</p>

  <p>"Buranın sorumlusu benim."</p>

  <p>Rasim Kara patlamamak için kendini zor zapt ediyordu. "Ama bir şey bilmediğinizi söylüyorsunuz."</p>

  <p>"Evet, bilmiyorum."</p>

  <p>Kadın bir şeyler gizliyordu. Açıkça belliydi.</p>

  <p>"Bana bak hemşire, o hastayı derhal bulmam lâzım, anlıyor musun?"</p>

  <p>"Biz hastaları burada zorla tutmayız. Kadın çıktı gitti. Size daha ne söyleyebilirim?"</p>

  <p>"Doktorla beraber mi çıktılar?"</p>

  <p>"Hayır."</p>

  <p>Düpedüz yalan söylüyordu kadın. Bunu gözlerindeki kaçamak ve biraz da korku dolu ifadeden anladı Rasim Kara.</p>

  <p>Sinirleri iyice gerilmişti.</p>

  <p>Hemşirenin oturduğu masaya ellerini dayadı, eğildi:</p>

  <p>"Bana bak, sen yalan söylüyorsun" dedi. Burnundan soluyordu.</p>

  <p>"Beni rahat bırakın. Size bilmiyorum dedim ya" diye homurdandı.</p>

  <p>Kanı beynine sıçramıştı Rasim Kara'nın. Gözleri iri iri açılmıştı, nefretle kadını süzdü.</p>

  <p>"Çabuk bana doğruyu anlat, yoksa senin canına okurum" dedi.</p>

  <p>Hemşire yerinden fırladı.</p>

  <p>"Derhal buradan çekip gidin, yoksa şimdi polisi arayacağım."</p>

  <p>Daha fazla dayanamazdı. Rasim Kara mengene gibi kalın ve küt parmaklarını kadının boynuna geçiriverdi. "Konuş ulan, kahpenin dölü" diye hırlayıverdi.</p>

  <p>Galiba biraz fazlaca sıkmıştı. Kızgınlıktan kendini kontrol edemiyordu. Çırpınmaya başlayan kadının gözleri kaymış, boğazından hırıltıya benzer boğuk sesler çıkmaya başlamıştı. Durmadan debeleniyordu.</p>

  <p>Rasim Kara parmaklarını hafifçe gevşetti. Eline kadının ağzından sızan salyalar bulaşmıştı. Hemşire bir an soluk alır gibi oldu, öksürmeye başladı. Sesi zor çıkıyordu. "İst... İstan.. İstanbul'a gitti.." diyebildi. "Beraber mi gittiler?"</p>

  <p>Hemşire donmuş gibiydi. Hemen cevap veremedi.</p>

  <p>Cellad, kadının boğazındaki parmaklarını biraz daha sıktı.</p>

  <p>Kadının gözleri yeniden dehşetle irileşti. Sol gözünde hafif bir kayma başlamıştı. Rasim'ın bileğini kavradı. Hiç bir işe yaramadı. Bir türlü soluk alamıyordu. İnler gibi hırıltılar yükseldi hançeresinden.</p>

  <p>Nihayet zorlukla "Evet" diyebildi.</p>

  <p>"İstanbul'a ama neresine?"</p>

  <p>Parmaklarını yine biraz gevşetti.</p>

  <p>"Bil... Bilmiyorum. İnan bilmiyorum."</p>

  <p>"Orda evi var mı?"</p>

  <p>"Evet..."</p>

  <p>"Adresini ver."</p>

  <p>"Hangisini? Orda bir sürü mülkü var."</p>

  <p>"Öyleyse hepsini."</p>

  <p>Hemşire külçe gibi iskemleye yığıldı. Yerine otururken çarptığı bir çok evrak yerlere saçıldı. Hâlâ boğazını tutarak öksürüyordu.</p>

  <p>Masanın gözünden bir defter çıkardı. Titreyen elleriyle temiz bir kağıda bazı adresler ve telefon numaraları yazdı. Sonra korka korka adama uzattı. Rasim Kara kâğıda bir göz attı. Biri Suadiye'de, diğeri Ulus'ta iki daire ile Sultanhamam'da bir iş hanının adresleri vardı kâğıtta. Şile'deki villa gözükmüyordu.</p>

  <p>Ama hemşire samimiydi; gerçekten de böyle bir villânın mevcudiyetinden habersizdi. Rasim Kara kağıdı cebine soktu.</p>

  <p>Sonra o kalın parmaklarıyla kadının çenesini tutup başını kaldırdı. Tir tir titriyordu hemşire. "Akılsızlık edip bu ziyaretimi sakın kimseye söyleme. Yoksa işin bitiktir. Anlıyor musun?" Kadının konuşacak hali yoktu. Sadece anladım mânâsına başını sallayabildi...</p>

  <p>Dr. Sıtkı Başar martı çığlıklarıyla uyandı. Karadeniz'den kopup gelen sert rüzgar hâlâ şiddetle camları yalıyordu. Bir an nerede olduğunu toparlayamadı. Bütün bir duvar boyu uzayan pencereden köpüklü dalgaların oynaştığı denizi gördü. Penceredeki perdeler duvar diplerine kadar çekilmişti. Oda sıcacık ve yatakta çırılçıplaktı. Her şeyi hatırlayıverdi.</p>

  <p>Tatlı bir ürpertiyle beraber mutluluğun dalga dalga benliğini kaplayan huzurunu duyumsadı. Müthiş bir gece geçirmişti. Başını çevirip yanında uyuyan kadına baktı.</p>

  <p>Bir dizi ile ayağı kırmızı atlas yorgandan dışarı çıkmıştı. Bir süre hiç kımıldamadan öylece durdu. Nazan'ın ritmik soluk alıp verişini dinledi. Sakin ve huzurluydu kadın.</p>

  <p>Gözleri, açıkta kalan omzunun hemen altındaki iki bene takıldı. Gülümsedi. Müteşekkirdi ona. Bütün unutulmaya yüz tutan erkekliği, varlığı, yaşama bağlılığı onunla yeniden hareketlenmiş, bir anlam kazanmıştı. Hayatında amaç edindiği değerleri düşündü; her şey birden gözünde anlamını yitirdi; insanoğlu kültürel olgusuna uygun gayeler peşinde koşarken bazen hayatın en basit ve yalın değerlerini unutuyor, onun anlamını kaybediyordu. Oysa Nazan yaşamın ta kendisiydi. Ve ona çok şey borçluydu...</p>

  <p>İki sıcak vücut hâlâ birbirine değiyordu. Doktor uyandırmamaya gayret ederek, usulca yorganı genç kadının çıplak omzunu örtecek şekilde yukarıya çekti. Nazan kımıldadı ama uyanmadı.</p>

  <p>Sıtkı Başar geçirdiği aşk saatlerini düşündü. Ömrü boyunca böyle bir kadına rastlamamıştı. İlerlemiş yaşına rağmen seksin ne olduğunu ilk defa dün gece yaşamış ve bu konudaki bilgisizliğini anlamıştı. Yoo buna bilgisizlik demek doğru değildi, deneyimsizlik de denemezdi; sadece yaşamamıştı. Evet, yaşamamıştı hiç böyle bir şey.</p>

  <p>Bu profesyonellik de değildi. Kadın asla suni, yanındaki erkeği baştan çıkarıcı, tahrik edici oyunlara başvurmuyordu. Onun doğası buydu. Tabiatından, mevcudiyetinden, var oluşundan kaynaklanıyordu her şey.</p>

  <p>Bir hükme vardı: Nazan'dan vazgeçilemezdi... Bu, acı bir gerçekti.</p>

  <p>Bu gerçeği kabullendiği anda, bunun bir bedeli olduğunu da idrak etti. Ve bu bedel her ne olursa olsun, onu ödemeye hazırdı.</p>

  <p>Artık onsuz yapamayacağını biliyordu.</p>

  <p>Canı bir sigara çekti. İçmemesi gerekiyordu ama dayanamadı. Usulca yanı başındaki komodinin gözüne uzandı. Çekmeceyi çekti, orda bir sigara paketi olması lâzımdı, bulamadı. Yataktan kalktı, koltuğun üzerine bıraktığı pantolonuna doğru yumuşak halının üzerinde usul usul yürüdü. Karşısındaki aynada çıplak vücudunu görünce irkildi. Zayıf ve uzun boylu aksine, bir yabancıyı seyreder gibi baktı.</p>

  <p>Birden içini karamsarlık kapladı. Yorgun ve çökük bir görünümü vardı. Giyimliyken kamufle edebildiği yaşı şimdi bir şamar gibi yüzüne çarpmıştı. Zayıf ve ince vücudu, ağarmış kıllarıyla geçkin ve şekilsiz görünümünden nefret etti. Çıplaklığından utanmıştı. Bakışları gayri ihtiyari yatağa çevrildi. Genç kadın bütün azameti ve ihtişamıyla yatıyordu. Diriliği ve canlılığı yorgan altından bile belliydi.</p>

  <p>Korkuyla ürperdi.</p>

  <p>Olamazdı bu. Onunki sadece bir hayaldi. Müthiş bir yanılgı... İçi titredi. Ne yapacağını bilemedi. Tekrar aynaya baktı. O cılız görüntü bütün iç karartan korkunçluğuyla karşısındaydı yeniden. Akıl ve sağduyusu galip geliyordu. Bu kadını unutmalıydı. Başka hiç bir şansı yoktu. Titreyen elleriyle nihayet sigarayı yaktı. Pantolonu yere atıp, koltuğa çöktü. Ve "Günaydın" diyen Nazan'ın buğulu sesini işitti...</p>

  <p>Şaşkınlıktan cevap veremedi kadına, sadece baka kaldı.</p>

  <p>Mahmur ve yarı uykulu gözleriyle gülümsüyordu Nazan. Sırtını karyolanın arkalığına dayamış öylece onu süzüyordu. Pervasız ve cesur.</p>

  <p>Yorgan beline kadar geliyordu. İri ve dolgun göğüsleri ortadaydı. Uzun parmaklarıyla dağılmış kısa saçlarını yatıştırmaya çalışıyordu. Ve en önemlisi yüzünden doymuş, tatmin olmuş bir kadının mutluluğu akıyordu.</p>

  <p>"Günaydın" diyebildi Doktor. Kararsız ve şaşkın...</p>

  <p>Çıplaklığından utanıyordu. Bir an evvel yere fırlattığı pantolonunu ayağına geçirebilmek için sabırsızlanıyordu. Pantolonunu yerden alırken gözü Nazan'a ilişti. Parmağını uzatarak gelmesini işaret ediyordu.</p>

  <p>Duraladı Doktor. Ne yapacağını kestiremedi...</p>

  <p>Sonra pantolonuyla çıplaklığını gizlemeye çalışarak ağır ağır yatağa yaklaştı. Gülümsemesi devam ediyordu kadının. Yatağın kenarına ilişti. Soran nazarlarla kadına baktı. Nazan uzanıp adamın elindeki pantolonu çekti. Sonra elini kasıklarının arasına soktu. Doktor arzudan titremeye başladı.</p>

  <p>Gülümsüyor fakat hiç konuşmuyordu Nazan. İhtirasla adamı kendine çekti. Yapabileceği hiç bir şey yoktu Doktor'un.</p>

  <p>Kendini şehvet girdabının içine bıraktı...</p>

  <p>Fahri Somali, İstanbul'a son uçakla döndü. Ankara'dan ayrılmadan evvel Yüksel Berke'den öğrendiği bilgiler tahtında General'le de bir yemek yemiş, Hüseyin Yenli'nin ısrarlı aramalarına rağmen onunla görüşmekten kaçınmıştı.</p>

  <p>Artık ok yaydan çıkmıştı. Dönüşü olmayan bir yola girdiğinin farkındaydı. Önlerinde uzanan hafta Derneğin geleceğinde büyük değişikliklere ve olaylara gebeydi. Uçakta yol boyunca yapacaklarını planladı.</p>

  <p>Jön Kapitalistler Derneği'nin yeni baştan yapılanmaya olan ihtiyacı kaçınılmazdı. Derneğin tüm kabuğunu değiştirecekti. Esaslı ve zor bir tasfiye olacaktı bu. Biliyordu; bazı gerçekleri daha bu kararı alır almaz idrak etmişti. Nitekim henüz ilk günden ummadığı bir sürü aksilikle karşılaşmıştı. Aynı gün içindeki ikinci görüşme isteği Generali tedirgin etmişti, hal ve tavrından belirli bir endişe seziliyordu. Recep Solmaz'ın infazına engel olamaması çok kötü puan olmuş, Generalin kendisine duyduğu güven ve itimadın sarsılmasına yol açmıştı. Komitenin dört üyesi aynı zamanda izhar ettikleri beyan ile Komite'yi her zaman olağanüstü toplantıya çağırabilirlerdi. Bu yerleşmiş bir teamüldü ve şimdiye kadar hiç bir zaman isteğe aykırı bir uygulama olmamıştı. Fahri Somali, Generalden başka iki üyeyi daha ayarlamıştı ve bu dört kişi yarın Başkan'a çok acele bir toplantı için başvuracaklardı.</p>

  <p>Salı, en geç çarşamba günü bu toplantı yapılırdı. Fahri Somali bazı şeyleri yoluna koyması için çok az zamanı kaldığını biliyordu. Kadro ve yeniden yapılanma meselesi bu toplantıdan sonra düşüneceği meseleydi.</p>

  <p>İçinden gülümsedi; Şahap Aktaroğlu bu toplantıya başkanlık edemeyecekti. Daveti yapacak fakat bu nihai toplantıda "riyaset koltuğu" boş kalacaktı. Ta ki oylama sonucu memleketin yeni "kral'ı " seçilinceye kadar...</p>

  <p>Uçağın penceresinden karanlık semaya baktı. Gördüğü ürkütücü bir karanlıktı. Önündeki günler de şimdilik böylesine karanlık ve korkutucuydu. Ama biliyordu; her aklı başındaki insan gibi biliyor ve inanıyordu, gece ve karanlık, nurlu ufuklara ve bol ışıklı günlere gebeydi.</p>

  <p>Koltuğunu geriye itti. Daha sakin düşünmeye başladı. Yarın sabah Yüksel Berke İstanbul'da olacaktı. Ona toparlanması için son bir fırsat verecekti. Recep Solmaz işinde büyük hatalar yapmıştı. Yine de güvenebileceği, ağzı sıkı, iş bitiren biriydi Yüksel. Ondan kolay kolay vazgeçemezdi. Pazartesi sabahı kendini yorgun hissederek uyandı Sedat. Bütün adaleleri tutulmuştu ve elmacık kemiği müthiş sızlıyordu. Ayna karşısında traş olurken göz çukurunun altından şakağına kadar uzanan kısımdaki morluğun yüzüne daha da yayıldığını gördü.</p>

  <p>Pek oralı olmadı; nasılsa üç beş gün içinde geçerdi. İçindeki sevinç ve coşku, bedenindeki ufak tefek ağrı ve sızılara aldırmayacak kadar güçlüydü. Çünkü âşıktı ve Şermin'i deli gibi sevdiğini hissediyordu.</p>

  <p>Giyinirken, Sabuncakis'e uğrayıp genç kadına sarı güller göndermeye karar verdi. Yeniköy'deki adresini biliyordu, daire numarasında tereddüdü vardı ama nasıl olsa onu da çiçeği götüren çocuk sorar hallederdi.</p>

  <p>Islık çalarak gömlek seçti kendine. Uygun bir kravat taktı. Oldum olası itinalı giyinmeyi severdi ama bu gün her zamankinden daha da titiz davranıyordu. Yüklü bir programı olacaktı. Önce gazeteye uğrayacak, işleri yoluna koyar koymaz Cem'i bulacaktı. Her halde Cem sözünü tutar, kim olduğunu söylemediği o dostuyla, gereken irtibatı kurardı. Cem'in her kesimden tanıdığı nüfuzlu ve maruf insanlar vardı. Bu gün olasılıkla Patron da kendisini çağırırdı; adamın neler söyleyeceğini şimdiden çok merak etmeye başlamıştı bile. Öğleden sonrayı ise Şermin'e ayırmayı düşünüyordu. Gazeteden ona bir telefon eder, belki de akşam bir yemeğe çıkarlardı. Henüz programını bilmiyordu ama onu görebilmek heyecanı içini kıpırdatıyordu.</p>

  <p>Dairesinden çıktı, bahçeye arabasının yanına gitti. Arabanın kilidini açıncaya kadar bahçe kapısının önünde duran iki adama dikkat etmemişti. İlk kez o zaman farkına vardı. Yaklaşıyorlardı kendisine doğru.</p>

  <p>Biri uzun boylu zayıf, diğeri hımbıl görünümlü ve kasketliydi. Bir süre onları süzdü. Uzun boylusu sırıtıyordu.</p>

  <p>Adamları tanımıyordu ama nedense içinden bir his bu yaklaşımlarının hiç de dostane olmadığını söylüyordu.</p>

  <p>Bütün vücudu gerildi. Sanki yeni bir saldırıya hazır gibiydi. Önce bir an kendini arabanın içine atıp saklanmak ihtiyacı duydu. Saçmaydı.</p>

  <p>Herifler burnunun dibine kadar gelmişlerdi. Ateşli bir silah kullanırlarsa kurtulma ihtimali yoktu.</p>

  <p>Kaşlarını çatıp, bekledi.</p>

  <p>Herifler iyice yaklaştı...</p>

  <p>"Ne istiyorsunuz?" diye sordu.</p>

  <p>Uzun boylusunun yüzündeki manidar gülümseme kaybolmamıştı.</p>

  <p>Hımbıl görünümlüsü "Seninle biraz konuşacağız ahbap" dedi. İkisi de yanı başında durdular. Sedat ilk defa bunların dün gece kendisini otomobille takip eden adamlar olabileceğini düşündü. Niyetlerini kestiremiyordu.</p>

  <p>Yumruklarını sıkıp gerildi. Her an bir saldırıya hazırdı artık. "Konuşun bakalım. Ne diyecekseniz, deyin..." Uzun boylusu yere tükürdü. &ldquo;Terese bak, efeleniyor" dedi.</p>

  <p>Tükürük Sedat'ın ayakkabısının bir iki santim önüne düşmüştü. Sedat herifin suratına okkalı bir yumruk savurmak istedi. Kaşınıyordu namussuz herif. Hem de kendi evinin bahçesinde. Etraf konu komşuyla doluydu. Doğma büyüme bu çevrenin çocuğuydu Sedat ve muhitinde sevilirdi. Şayet silahsız bir kavga olursa iki kişi de olsalar onları pataklayabilirdi. Ayrıca kavgayı gören ve onu tanıyan semt sakinleri nasıl olsa duruma müdahale eder ve onu yalnız bırakmazlardı. Heriflerin cüretlerine hayret etmişti. Ama ya silahlıysalar? Ya sabır çekip, bekledi.</p>

  <p>Hımbıl görünümlü işaret parmağını sertçe Sedat'ın göğsüne dayadı.</p>

  <p>"Bana bak ahbap" dedi. "Siz gazeteci milleti, üzerinize vazife olan olmayan her boka karışırsınız, işi berbat edersiniz. Hepiniz pisliksiniz, anlıyor musun? Ama bu kez kayaya çarptın ahbap. İşin çok zor. Ve hiç şansın yok. Susacaksın. Tek kelime yazı yazmayacaksın. Şimdi kulağını iyi aç ve beni iyi dinle." Sedat "Sen neler zırvalıyorsun be?" diyecek oldu.</p>

  <p>Aynı anda uzun boylu adamın montunun cebinden çıkardığı eline gözü takıldı. Sapsarı, pirinç bir muşta parıldadı.</p>

  <p>Kasketli "Dikkatli konuş" diye ihtar etti. "Hem burada biz konuşacağız, sen kulaklarını dikip dinleyeceksin" diye devam etti. Sedat sustu.</p>

  <p>Ama şu kadarını anlamıştı: Bunların öldürme niyeti yoktu. Anlaşılan gözdağı verecekler, tehdit edip, sindirmeye çalışacaklardı...</p>

  <p>"Ankara'da bir naneler yemişsin, bazı şeyler görmüşsün. Bizim üstümüze vazife değil, bizi ilgilendirmez lâkın, bundan sonra seni de ilgilendirmeyecek. Gördüğün, işittiğin her şeyi unutacaksın, sanki hiç yaşamamış gibi. İyi anlıyorsun değil mi? Kafana iyice soktun mu bu ikazımızı? Yoksa... "</p>

  <p>"Ee? Yoksa ne olur?"</p>

  <p>Hımbıl görünümlü garip garip Sedat'a baktı. "Senin için çok kötü olur gazeteci bozuntusu." Sedat kabaran hırsını zorlukla bastırıyordu. Sesini yükselterek:</p>

  <p>"Ulan dağ başında mı yaşıyoruz? Siz beni ne sandınız. Sizin kuru sıkı palavralarınıza papuç bırakacağımı mı düşünüyorsunuz?" Sesinin tonu gittikçe tizleşiyordu.</p>

  <p>Uzun boylu zorba birden elindeki muştayla kaşla göz arası Honda'nın kaportasına bir yumruk indirdi. Pırıl pırıl boyalı, kırmızı spor arabanın kaportası darbenin isabet ettiği yerden içine doğru çöktü.</p>

  <p>Gördüklerine inanamadı genç adam.</p>

  <p>İleriye doğru bir hamle yapmak istedi, aynı anda hımbıl görünümlü adam kendinden hiç umulmayan bir çabuklukla Sedat'ın kolunu kavradı. Kolunu bükmeye başladı. Herif bir boğa kadar güçlüydü. İnledi Sedat Durmak zorunda kaldı. "Galiba beni iyi anlamadın" diye hırladı.</p>

  <p>Soluğu leş gibi kokuyordu. Ağzındaki dişler seyrek ve sapsarıydı...</p>

  <p>"Bu sadece bir başlangıç. Ayağını denk al ve kafanı çalıştır. Daha çok gençsin. Pisi pisine ölümü hak etme."</p>

  <p>Kasketli adam Sedat'ın kolunu bıraktı. Mesaj yerine ulaşmıştı...</p>

  <p>Ağır ağır bahçede yürümeye başladılar. Genç adam yerinde mıhlanıp kalmıştı. Tam kapıya geldiklerinde uzun boylusu dönüp seslendi:</p>

  <p>"Haa söylemeyi unuttum. Dün gece Yeniköy'e bıraktığın fıstığın adresini de biliyoruz. Aptalca bir iş yapmaya kalkarsan onu da bir ziyaret edebiliriz. Onunla oynaşmaya can atıyorum doğrusu... "</p>

  <p>Kanı beynine sıçramıştı Sedat'ı n. Durduğu yerden:</p>

  <p>"Eşşeoğlu eşşek" diye bağırdı.</p>

  <p>Heriflerin ikisi de sırıttılar ve yürüyüp gittiler...</p>

  <p>Swiss Otel'ın barlarından birinde buluşmuşlardı. Saat l5 suları olduğundan bar henüz boş denecek kadar tenhaydı.</p>

  <p>Sedat, Cem'in arkadaşım Bülend Kozlu diye tanıttığı adamı büyük bir merak ve biraz da ihtiyatla inceliyordu. Zira bu, MİT mensubu biriyle ilk tanışmasıydı. MİT onun için bilinmeyen bir umacıydı. Cem adamı, İstanbul Bölge Daire Başkanlığı'nda vazifeli diye tanıtmıştı. Takriben kırk yaşlarında, dinamik, güler yüzlü biriydi. Sırtında lâcivert, sarı metal düğmeli blazer ceket vardı. Uyumlu kravatı enine çizgiliydi ve en önemlisi adamın harika bir ses tonu vardı. Sinirli, sanki büyülü gibi. Konuşurken, Sedat farkında olmadan adamın ağzının içine bakıyor, söylediklerinin etkisinde kalarak, can kulağıyla dinliyordu. Havadan sudan konuşmalarına rağmen, Bülend Kozlu'ya ısınmıştı.</p>

  <p>İki arkadaş birer cin tonik içerken ajan sadece portakal suyu ile yetinmişti. Nitekim Cem Tarakçı konuya girdi: Sedat'tan işittiklerini tüm tafsilatıyla ajana nakletti. Bülend Kozlu büyük bir dikkatle dinledi. Cem'in sözünü kesip hiç bir soru sormadı. Arada sırada kaçamak nazarlarla Sedat'a bakıyordu fakat ajanın öğrendikleri karşısında şaşırmış, hayrete düşmüş ya da heyecanlanmış bir hali hiç yoktu.</p>

  <p>Cem, bu sabah Sedat'ın maruz kaldığı son tehdit olayını da anlattıktan sonra JKD'i hakkında bazı kaynaklardan elde ettiği, doğruluğu şüpheli dedikoduları da dili döndüğünce nakletmeye çalıştı. Sonra sustu. Bildikleri her şeyi anlatmışlardı.</p>

  <p>Ajan önce gülümsedi. Yeni ve çok önemli bir istihbarata kavuşmanın heyecanını göstermiyordu. Bakışlarını Sedat'a çevirdi. Gözlerinde kurnaz, cin gibi ışıldayan bir ifade vardı. &ldquo;Yaşadığınız olaylardan sonra epey ürkmüş olmalısınız" dedi. "Ehh, bunu itiraf edebilirim" diye yanıtladı Sedat. "Haklısınız, kim olsa korkar."</p>

  <p>Ajan ellerini iki yana açtı, merakla "Peki, şimdi ne yapmayı düşünüyorsunuz?" diye sordu. Cem biraz bozulur gibi olmuştu.</p>

  <p>"Biz de seninle bunun için görüşmek istedik. Bize yol göstermeni istiyoruz."</p>

  <p>"Yol göstermemi mi? Siz gazeteci değil misiniz? Elinizde müthiş bir kuvvet var. Kalemlerinizden zehir akabilir. Öğrendiğiniz ve yaşadığınız gerçekleri tüm çıplaklığıyla yazarak kamuoyuna açıklayabilirsiniz. Bu gerçeği öğrenen diğer basın organları ve tüm medya olayların üzerine gidebilir, gerekli siyasi ve kazai karar mekanizmaları harekete geçebilir, kamu aydınlanır ve suçlular su yüzüne çıkar. Gazeteci olarak bunlar sizin göreviniz değil mi? Bunları size hatırlatmam biraz ayıp olmuyor mu?"</p>

  <p>İki arkadaş birbirlerine baktılar.</p>

  <p>Cem'in iyice canı sıkılmıştı. Demek Bülend Kozlu'dan bir iş çıkmayacaktı... "Bu kadarını biz de biliyoruz" diye homurdandı. "Baksana; Sedat'ın hayatı tehlikede, iki kere öldürmeye kalktılar, şimdi de susması için tehdit ediyorlar. Böyle bir kampanyaya girişmek için kelleyi koltuğa almak lazım. O bir spor muhabiri, siyasetin ve ekonominin girdi çıktısını, pisliklerini bilmez, bunu benim yürütmem lâzım. Evliyim ve karım hâmile, bir çocuk bekliyoruz. Ailemi düşünmek zorundayım. Bir güvencem olmalı, beni desteklemeniz lâzım, anlıyor musun?"</p>

  <p>"Cem'cim bu senin sorunun. Her mesleğin bir zor yanı vardır tabii, seni anlamaya çalışıyorum ama ne yapabilirim?" Cem'in tepesi atmıştı.</p>

  <p>"Yahu seni anlamıyorum" diye söylendi. "Bunca yıllık arkadaşımsın, başımız derde girdi, beni destekleyeceğine adeta köstekliyorsun. Hem sana şimdiye kadar su yüzüne çıkmamış, son derece önemli ve hayati bir bilgi sızdırıyorum, şu takındığın hale bak? Bir istihbarat mensubu olarak böyle mi davranman lazım? Biz de saf saf MİT bu işe çok sevinecektir diye düşünmüştük, şu işe bak yahu? Devletin temellerini sarsan bir organizasyonun ihbarını yapıyoruz adamın kılı kıpırdamıyor." Bülend Kozlu o etkileyici sesiyle itiraz etti.</p>

  <p>"Yo, yoo haksızlık etme ve günahımı alma. Aslında bu gün gerçekten bana çok önemli bir haber verdin ve beni sevindirdin. O da "baba" olacağın haberiydi. Buna çok sevindim. Aysel'i de candan kutlarım."</p>

  <p>"Yani tek söyleyeceğin bu mu? "</p>

  <p>"Daha ne söylememi istiyorsun? Karın doğum yapınca hastaneye ziyarete gelirim, çiçek getiririm hatta çocuk erkek olursa ve de izin verirsen kirveliğini de yaparım."</p>

  <p>"Bülend, lütfen alayı bırak" dedi Cem kızgınlıkla. Ajan gülümseyerek:</p>

  <p>"Sen şu yanımızdaki Sedat beye şükret. O olmasaydı senin canına okurdum ama ne yazık ki kendisiyle henüz samimi değiliz, belki beni yanlış anlayabilir." dedi. Sonra bakışlarını Sedat'a çevirip "Beyefendi, kusura bakmayın, Cem'e biraz takılmak istedim. Onun çok eski bir dostuyum zaman zaman birbirimize böyle takılırız." Sular birden ısınmıştı.</p>

  <p>İki arkadaş birbirine bakıp içlerinden derin bir oh çektiler...</p>

  <p>Ajan, bardağında kalan portakal suyunu içti sonra bir an, sanki lâfa nereden bağlayacağını kestiremezmiş gibi duraksadı ve ağır ağır konuşmaya başladı.</p>

  <p>"Önce, bana başvurup olayları açıkladığınız ve sizce gizli olan bu bilgileri ihbar niteliğinde olarak şahsımda Teşkilat'a bildirdiğiniz için teşekkür ederim. Şimdi işitecekleriniz belki sizi biraz şaşırtacaktır ama Milli İstihbarat Teşkilatı olarak biz yaklaşık iki buçuk yıldan beri Jön Kapitalistler Derneği'nin mevcudiyetinden ve faaliyetlerinden haberdarız. Bir gazeteci olarak sizler bu bilgilere sahipseniz, devletin en gelişmiş istihbarat birimi olarak bizlerin bu faaliyetler hakkında malumatsız olmamız düşünülemez zaten. Bazı ihbarlar ve şüpheler üzerine Teşkilat, adı bizce bilinen biri hakkında geniş bir araştırma başlattı. Hedefi gece gündüz gözetlemeye aldık. Bu zat memleket çapında maruf bir sanayiciydi. Türkiye'nin kaderinde rol oynayan bir sürü önemli kişilerle devamlı temas halindeydi. Bir gün Takip Şefliği'ndeki deneyimli bir elemanımız üstün bir başarı ile "hedefin özel otomobilinde unuttuğu evrak çantasını açıp, içindeki çok önemli bazı belgelerin fotokopisini elde etmek imkânına kavuştu. Öğrendiklerimiz çok şaşırtıcıydı. Ne tür bir gayeye hizmet ettiğini anlıyamadığımız bir derneğin mevcudiyetini öğrenmiştik. Adına kısaca JKD deniliyordu. İlk bakışta ekonomik gayeler güden, belirli işkollarında bütünleşip yardımlaşma amacını taşıyan, tekelci, kartel gibi bir dayanışma birliği olduğu kanâatine vardık. Fakat tahkikatımız derinleştikçe bazı şaşırtıcı bilgiler elde ediyorduk. Derneğin hiç bir yerde kayıt ve kuydu yoktu. Gizliliği bir yana, hukuki statüsü de mevcut değildi. Bulduğumuz belgelerin birinde Derneğin en üst karar organı olarak zikri geçen Komite adında bir kuruluş vardı. Belgenin altında imzaları olan şahıslar memleketin iktisadi hayatında son derece yetkili büyük sermaye sahipleriydi ve bu şahıslar illegal bir kuruluşun yetkilileriydi.</p>

  <p>Son derece şaşırmıştık. Dernek, yasalara aykırı olmakla beraber, faaliyetlerinde kanunlara mugayir hiç bir şey yoktu. Durumu Teşkilat'ın İç Haberalma Müdürlüğü'ne gayet tafsilatlı bir şekilde rapor ettik. Analiz birimlerinden gelen haberler tahkikatın daha da derinleştirilmesi doğrultusundaydı. Elimizden geleni yapıyorduk. Fakat fazla bir mesafe katedememiştik. Ele geçirilen belgeden başka Dernek hakkında yazılı vesaik bulamıyorduk. Komite üyesi diye imzaları mevcut şahısları çok sıkı bir şekilde gözaltına almıştık. Ama bizi aydınlatıcı yeni bir bulguya rastlıyamıyorduk." Bülend Kozlu bir an sustu.</p>

  <p>Sedat'la Cem birbirlerine baktılar. İkisi de soluklarını kesmiş ajanı dinliyorlardı. "Dört ay umutla didinip durduk. Hiç bir şey öğrenememiş bir arpa boyu ilerleyememiştik. Bir gece Takip Şefliği'ndeki elemanlardan raporlar yağmaya başladı. Belge altındaki imza sahiplerinin çoğu Ankara'ya gitmek için uçak rezervasyonları yaptırmaya başlamışlardı. İkisi hariç. Onların da daimi ikametgahlarının ve ekonomik faaliyetlerinin merkezleri Ankara'ydı. Bu raporları değerlendirince Başkent'te yeni bir Komite toplantısı yapılacağını anladık. Toplantı gayet gizli tutuluyordu. Aslında bu büyük sermaye sahipleri Ankara'ya gidiş sebeplerini başka nedenlere bağlıyor, hatta bazıları gazetelere verdikleri demeçlerde bazı üst düzey bürokratlar ya da Bakanlar'la randevuları olduklarını söylüyorlardı. Gerçekten de çoğu bu tür randevularım gerçekleştirdiler. Sonra şehrin sessizliğe gömüldüğü bir saatte içlerinden birinin Ankara'daki bürosunda bir araya geldiler. Kuşkusuz bu, yasalara aykırı bir toplantı değildi. Üstelik toplantının amacı hakkında da bir bilgiye sahip değildik. Ama artık bilinmeyen aralarla Komite toplantılarına yapıldığını saptamıştık. O tarihlerde bu toplantılar ortalama dört beş ayda bir yapılıyordu." Sedat dayanamayıp müdahale etti. "Ya şimdi?"</p>

  <p>Bülend Kozlu gülerek cevapladı:</p>

  <p>"Hemen hemen her ay. Nitekim son toplantı siz Ankara'ya gitmeden bir gün önce yapıldı."</p>

  <p>"Yani cuma günü?</p>

  <p>"Evet."</p>

  <p>"Peki, bu toplantılar hep Ankara'da mı yapılıyor?"</p>

  <p>"Hayır. Çoğunlukla İstanbul'da diyebilirim."</p>

  <p>"Anlaşılan MİT, o günden bu yana çok daha geniş bilgiler toplayabildi. Yanıyor muyum?" Bülend Kozlu bu suale biraz durarak cevap verdi.</p>

  <p>"Pek öyle demlemez. Tabii bu arada bazı yeni ve aydınlatıcı bilgiler elde ettik ama bunlar bizi neticeye götürecek kadar güçlü değildi." Bu kez Cem Tarakçı lâfa karıştı.</p>

  <p>&ldquo;Yani bu Derneğin organize bir suç kuruluşu olduğunu ispatlayamadınız mı? " Bülend Kozlu dudak büktü. "Henüz ispatlayamadık."</p>

  <p>"Peki, Recep Solmaz Komite üyesi miydi?"</p>

  <p>"Hayır. Ama onun da Dernek üyesi olduğunu biliyoruz."</p>

  <p>Sedat yutkunarak sordu:</p>

  <p>"Recep Solmaz'ın öldürülmesinde Derneğin parmağı olduğunu düşünüyor musunuz?" Ajan güldü.</p>

  <p>"Siz ihbarda bulunmaya değil, galiba beni sorgulamaya gelmişsiniz. Ama size cevap vereceğim. Evet, böyle bir ihtimali düşünüyoruz."</p>

  <p>"Ya bana saldıran Yüksel Berke? Onun adını daha evvel tespit etmiş miydiniz?"</p>

  <p>"Maalesef hayır. Onu ilk defa sizden öğreniyoruz."</p>

  <p>Sedat elini cebine atıp, cüzdanından bir kart çıkardı. Bu Yüksel Berke'nin kartvizitiydi. Ajana uzattı. Ajan kartviziti okuyunca gülümsedi.</p>

  <p>"İşte bir tanıdık isim daha" dedi. "Bu adamın çalıştığı müessesenin sahibini tanıyoruz. O da komite'dendir."</p>

  <p>Cem Tarakçı gülerek sırıttı.</p>

  <p>"Fahri Somali, değil mi?"</p>

  <p>Şaşırmak sırası ajana gelmişti.</p>

  <p>"Maşallah, boş durmamışsınız" diye yanıtladı.</p>

  <p>"Ne sandın? Bizi yabana atma dostum."</p>

  <p>"Hiç atar mıyım? Senin ne yaman bir adam olduğunu bilirim ben." Sedat biraz rahatlamış gibiydi. Çekinerek sordu: "Bu Yüksel denen adamı içeriye atacak mısınız?"</p>

  <p>Ajan birden ciddileşti. Cem'le konuşurken yüzünde hasıl olan şakacı ifade kayboldu. "Buna şimdi cevap veremem. Gerekiyorsa mutlaka sorguya çekeriz."</p>

  <p>"Gerekiyorsa mı? Ama beni öldürmeye teşebbüs etti. Az daha bir hiç uğruna öbür dünyaya gidiyordum. Şu yüzümdeki şiş ve morluğa bakın. Siz buna, hâlâ gerekiyorsa mı diyorsunuz?" Ajanın yüzündeki ciddi ifade kaybolmamıştı.</p>

  <p>"Üzgünüm ama bu husustaki kararı ancak benim üstümdeki makamlar verebilir; yalnız şu kadarını size temin edeyim ki bundan böyle hiç bir saldırıya ve tehdide maruz kalmayacaksınız. Buna emin olabilirsiniz." Cem tekrar söze karıştı:</p>

  <p>"Seni aramamızın bir sebebi de buydu. Hayatlarımız tehlikede, bizi birilerinin koruması gerekli. Polise başvurmadan evvel seninle görüşmeyi tercih ettik. Kanımca bu işin içinde sadece sermaye sahipleri değil, devletin muhtelif kademelerindeki bazı kişilerin de parmağı var." Ajan, Cem'in yüzüne baktı ama hiç sesini çıkarmadı. Cem ısrar etti: "Doğru, değil mi?"</p>

  <p>"Olabilir. Kesin bir şey söyleyemem ama müsterih olun, sizin korunmanızı temin edeceğiz." Bülend Kozlu kısa bir tereddütten sonra: "Benim de bir ricam olacak" dedi. "Şimdilik bu konuda gazetenizde hiç bir yazı çıkmasın. Bu işi kurcalamayın."</p>

  <p>"Zaten istesek de yazamayız. Zira Patron yasakladı."</p>

  <p>"Tahmin etmiştim" diye mırıldandı ajan. Gazeteciler birbirlerine baktılar. Cem dayanamadı: "Hulki Sezer de onlardan, değil mi?" Ajanın cevabı gayet kısaydı. "Evet."</p>

  <p>Buz gibi bir hava hasıl oldu. İki arkadaş zaten bunu tahmin edebiliyorlardı lâkin tahminlerinin resmi bir ağızdan onaylanması bütün keyiflerini kaçırmıştı. Her dakika kendilerini biraz daha daralan kahredici bir çemberin içinde sıkışmış hissediyorlardı.</p>

  <p>İçlerinde bir tedirginlik, çaresizliğin verdiği bir korku başlamıştı. Olayların tahminlerinin de ötesindeki boyutlara eriştiğini anlamışlardı. Başlarını önlerine eğip düşünceye daldılar. Ajan konuşmaya devam etti:</p>

  <p>"Ankara'daki o toplantıdan sonra Teşkilat, çok daha geniş bir kadro kurarak gelişmeleri kontrol etmeye çalıştı. İlk tahminlerimiz yeni bir siyasi partinin kurulacağı merkezindeydi. Kanâatimize göre o sıralarda bu faaliyet çok gizli tutuluyor, basına ve kamuoyuna bilgi sızdırılmamaya çalışılıyordu. Bu düşüncemizi teyit eden hususlardan biri de hükümetteki Bakan'lardan bir kaçı, müsteşar ve genel müdür düzeyindeki bazı bürokratlar, Devlet Planlama Teşkilatı'ndaki bazı üst düzey yetkililer, siyasete düşkün emekli generaller, Temyiz Mahkemesi'nin bazı daire başkanları ve İstanbul'un tirajı yüksek bir kaç gazete sahipleriyle yaptıkları temaslardı. Nedense bu temaslar büyük bir gizlilik ve tam bir ketumiyet içinde yürütülüyordu. Buna bir anlam veremiyorduk. Zira bir partinin kurucu üyelerinin, parti resmen kurulmadan gizlenmesini anlayışla karşılıyorsak da, JKD' de asıl tabanı teşkil edecek kitlelere açılması, partinin bütün memleket sathına yayılması için gerekli il teşkilatları düzeyinde çalışmalarını tespit edemiyorduk. Neden sonra bu dernek mensuplarının faaliyetlerinin bir siyasi parti oluşturmak gayesine yönelik olmadığını düşünmeye başladık. Başımızdaki Case Officer son derece üzgün ve sinirliydi. İç Haberalma Müdürlüğü, şefi devamlı sıkıştırıyor, daha mütemmim ve açıklayıcı raporlar istiyordu. Biz ise bütün gayretlerimize rağmen Derneğin ne kuruluş amacını ne de faaliyetlerinin mevzuunu saptayamıyorduk. Ta ki, altı ay evvel İdris Çulhaoğlu'nun öldürülmesine kadar."</p>

  <p>Cem Tarakçı yine lâfa karıştı.</p>

  <p>"Bu olayı hatırlıyorum. Gazeteci olarak bizler de Jön Kapitalistler Derneği'ni ilk kez bu olayda öğrenmiştik."</p>

  <p>Bülend Kozlu başını salladı.</p>

  <p>&ldquo;Yine de fazla bir şey öğrendiğinizi sanmıyorum. Fakat bu olayla ilk defa derneğin adı basın dünyasında işitildi. Bir iki basın kuruluşu ve meraklı bir kaç yazar maktulün üzerinden çıkan kart vizitteki Jön Kapitalistler Derneği'nin ne olduğunu ve ne anlama geldiğini araştırmaya çalıştılar. Çünkü adamın evrakları arasında bu derneğe üye olan iki maruf isme daha rastlanmıştı. Halil Toska ve Recep Solmaz."</p>

  <p>Cem Tarakçı üzgün üzgün başını salladı. "Artık onlar da ölü ve konuşamazlar" dedi.</p>

  <p>Halil Toska'yı, Sedat da hatırladı. Metal sanayinin en önde gelen isimlerinden biriydi ve evinde ölü bulunmuştu. Hem de yakın bir tarihte...</p>

  <p>Recep Solmaz'ın adını işitmek bile yeniden tüylerini diken diken etmeye yetmişti... "Halil Toska'nın öldürülmesi düşüncelerimizi başka bir mecraya yöneltmeye yetti" dedi ajan. Şimdi biraz daha itinalı, durarak ve seçtiği kelimelere dikkat ederek konuşmaya başlamıştı. "Artık sadece belirli ekonomik görüşleri olan ya da bu görüşleri yaymak için belirli sektörlere el atan bir dernek karşısında değil, gayelerine ters düşen kişileri öldürmeye kadar varan, organize bir cinayet şebekesi karşısındaydık. Ne var ki, olay kısa sürede hasıraltı edildi. Basın anlaşılmayan bir nedenle hadisenin üzerine gitmekten vazgeçti. JKD rumuzunu kurcalayan bir kaç meraklı gazeteci işlerinden çıkarıldılar. Bazıları iş bulamadı, bulanlar ise konuyu kurcalamaktan vazgeçtiler. Poliste ise dosya, kısa bir tahkikatı müteakip faili meçhul cinayetler arasına karışıp, rafa kaldırıldı." Sedat nedense, ajanın bazı şeyleri atlayarak veya saklayarak konuşmaya devam ettiğini sezinledi. Huzuru kaçtı. İçini yeniden bir güvensizlik duygusu sarmaya başladı. Zaten ajan da lafı kısa kesti. "Netice olarak Recep Solmaz'ın da bu dernek tarafından öldürüldüğünü tahmin ediyoruz" dedi. Cem Tarakçı da suskundu. Gözleri, önündeki içki kadehine takılmış, bir yorum yapmaktan çekinerek oturuyordu. Sedat dayanamadı.</p>

  <p>"Ne yapmamızı önerirsiniz?" diye sordu. Bülend Kozlu gülümsedi.</p>

  <p>"Şimdilik hiç bir şey. Bekleyiniz. Sırası gelince sizin bilgilerinize ve şahadetinize başvuracağız." Bu cevap hiç bir anlam ifade etmiyordu.</p>

  <p>Ortada asla ilgisiz kalınamayacak bir sürü maddi vakıalar vardı. Anlaşılan tıpkı Halil Toska'da olduğu gibi basın susturulacak, polis hadiseye bigâne kalacaktı.</p>

  <p><a id="a0"></a>Sedat yavaş yavaş içini bir nefretin kapladığını hissediyordu. Sinirden parmakları titremeye başlamıştı. <a href="http://www.cizgiliforum.com"><span class="t2">www. cizgiliforum. com</span></a></p>

  <p>Gözlerini ajana dikip:</p>

  <p>"Size bir şey sormak istiyorum" dedi.</p>

  <p>"Buyrun, sorun. Nedir bilmek istediğiniz?"</p>

  <p>"Bu derneğin işlettiği cinayetler sadece bize söylediklerinizden mi ibaret? Yoksa başkaları da var mı?"</p>

  <p>Bülend Kozlu "Bilmiyorum" dedi. Ama halinden bildiği belliydi.</p>

  <p>"Bize açıkladığınız örnekler hep Derneğin mensupları arasından seçilmiş vakalardı. Sebebini bilemem ama bir tür iç hesaplaşma ya da kurallara uymama falan gibi örgütün özüne bağlı nedenler olabilir. Oysa benim öğrenmek istediğim bu Derneğin kendilerine mensup olmayan insanları da öldürüp öldürmedikleri. Mesela dünkü benim olayımı ele alın, Recep Solmaz'ın karısının elime tutuşturduğu not için beni de öldüreceklerdi. Terkedilmiş boş bir fabrikada bir gazeteciyle sevgilisinin cesetleri bulunacaktı. Yani örgüt kendileriyle direkt teması ve ilgisi olmayan insanları da pekala öldürebiliyor. Buna ne dersiniz?"</p>

  <p>Ajan dudak büktü.</p>

  <p>Yine kısaca "Bilmiyorum" dedi.</p>

  <p>Sedat'ın hiç de tatmin olmuş bir hali yoktu. MİT görevlisinin bildiği her şeyi anlatmadığına emindi. Aslında, Cem'in yakın arkadaşı da olsa vazifesi gereği tüm bildiklerini anlatmaması doğaldı. Lâkin Sedat bu bilinmeyenler çemberi içinde kendini boğulmuş gibi hissediyordu. Bülend Kozlu saatine baktı.</p>

  <p>Kalkmak ister gibi bir hali vardı. Nedense Sedat ajanın sıkılmaya başladığını hissetti ya da ona öyle geldi. Cem Tarakçıda ise bu buluşmadan umduğunu elde edememiş kimselerin sıkıntısı seziliyordu. Ajan müsaade isteyip ayağa kalktı. Onlara sakin olmalarını, şimdilik itidalle sabırlı ve dikkatli olmalarını tavsiye etti. Ayrıca bundan sonra Teşkilat'ın gözetim ve koruması altında olduklarını bir kere daha tekrarladı. Sonra iç cebinden boş bir kartvizit çıkarıp, üzerine bir iki not yazarak Sedat'a uzattı.</p>

  <p>"Burada beni her an arayabileceğiniz bir telefon numarası yazılı. Siz bir gazetecisiniz ayrıca işe yarar bir bilgi veya öğrenmemi istediğiniz herhangi bir yazılı belge bulursanız lütfen bu adrese postalayınız" dedi. İkisinin de ellerini sıkıp, uzaklaştı.</p>

  <p>Sedat şaşkın şaşkın ufak karta baktı. Üstünde bir telefon numarası, altında da semti zikredilmiş bir posta kutusu yazılıydı...</p>

  <p>Vakit öğleye yaklaşırken Dr. Sıtkı Başar'la Nazan hâlâ yataktan çıkmamışlardı. Bu kez yorgunluktan derin bir uykuya dalan doktor olmuştu. Genç kadın bir süre derin soluklarla fakat horlamadan uyuyan adama baktı. Ona karşı ne hissettiğini bilmiyordu. İnce, kibar, anlayışlı ve kadına karşı sevecendi. Yataktaki performansı da pek kötü sayılmazdı. Bir sigara yaktı, düşüncelere daldı.</p>

  <p>Geleceği hakkında bir karara varmak zorundaydı. Artık dul ve zengin bir kadındı ama istikbalin neler göstereceği meçhuldü. Şu anda polis tarafından aranan biriydi.</p>

  <p>Suçlu ya da suçsuz polise ifade vermesi gerekiyordu. Oysa dün geceyi tanımadığı bir adamın koynunda geçirmişti.</p>

  <p>Hep böyle oluyordu zaten. Kader ummadığı bir zaman diliminde karşısına beklenmeyen kişiler çıkarıyordu. Ve her keresinde o, yanlış tercihlerle tesadüflerin karşısına çıkardığı bu adamların peşlerinden gidiyordu. İşte son örneği de yanı başında uyuyan adamdı.</p>

  <p>Belki insan olarak iyi biriydi. Onunla yaşamanın kolay ve rahat olacağını sezinliyordu. Belki yeniden evlenebilirdi de. İdare edilmesi kolay, toplum içinde itibarlı ve de zengindi. Gerçi maddiyat artık sorun olmaktan çıkmıştı ama yalnız yaşayamayacağını biliyordu. Hayatında mutlaka ona yön verecek birine ihtiyacı olmuştu.</p>

  <p>İçindeki ürpertilere engel olamadı. Bir sigara daha yaktı.</p>

  <p>Acaba Rasim Kara'ya ne olmuştu? Bu villaya kapandıklarından beri dünya ile ilişkileri kesilmişti. Dışarıda ne olup bittiği hakkında hiç bir bilgisi yoktu. Televizyon bile açmamışlardı. Rasim'i düşünmek asabını bozuyordu. Geçmişinin bu karanlık ve tehlikeli adamı tam unuttuğunu sandığı dönemde yeniden karşısına çıkıyor ve yaşamını allak bullak ediyordu. Çıldırmış olmalıydı Rasim. Evlenmeyi kafasına koymuştu bir kere; onu iyi tanırdı, bir düşünceyi kafasına taktı mı onu ancak ölüm durdururdu. İçinden kendine de Yüksel Berke'ye de lanet etti. Zaten başına ne geliyorsa, hep o aptal kafasından geliyordu. Nasıl da Yüksel'in gizli emellerine âlet olmuş, kullanılmasına izin vermişti. Evet, adam düpedüz kullanmıştı kendisini. Rasim'in kafasına evlilik fikrini de o sokmuştu. Ve şimdi içinden çıkılmaz bir labirentin tam ortasındaydı. Usulca yataktan kalktı.</p>

  <p>Doktor hâlâ derin bir uykudaydı. Yüzünde yorgun fakat mutlu bir ifade vardı. Çocuklar gibi mışıl mışıl uyuyordu.</p>

  <p>Kendini tutamayarak, dudakları kıvrılıp gülümsedi Nazan. Adama tüm ömrü boyunca tatmadığı aşk saatleri yaşatmıştı. Artık kendisinden vazgeçemeyeceğini, kulu kölesi olacağını biliyordu. Hep böyleydi erkekler; cinselliği karşısında çaresiz ve sefil...</p>

  <p>Çırılçıplak odanın içinde dolaştı durdu. Eteği ile kazağı yerlerde buruşuk vaziyette duruyordu. Eşyaların çoğu Ankara'daki otelde kalmıştı. Sırtına geçirecek bir şeyler aradı. Yatak odasındaki büyük gardırobun kapısını araladı. Hafif bir gıcırtı oldu; Doktor'a dönüp baktı, duymamıştı bile. İçinde Sıtkı Başar'ın karısına ait bir dolu yazlık elbiseler vardı. İşine yarar, giyebileceği bir şeyler aradı, rastgele bir askıyı yerinden çekti. Doktorun karısı kısa boylu ve şişman biri olmalıydı, ölçüleri asla tutmayacaktı. Yerine koydu. Banyoya yürüdü, duvara asılı iki bornoz vardı, aldırmadan birini çekip sırtına geçirdi. Her halde karısınınki olmalıydı, kısa ve bol geldi. Havlu kuşağı sıkıca beline sarıp, daralttı. Sonra aynaya baktı. Yorgun yüzü, dağınık kısa saçıyla bile hâlâ çekici bir kadındı.</p>

  <p>Elinde olmadan gülümsedi. Erkeklerin kendisini niye bu kadar arzuladıklarını iyi anlıyordu. Üst kattaki yatak odasından çıktı. Merdivenleri inip yekpare salona indi. Ortalıkta hiç bir müstahdem görünmüyordu. Oysa villada bir bekçi ile hizmetkâr kadını dün akşam görmüştü. Etraf sıcacıktı. Şöminede hâlâ dün akşamdan kalma kütükler çatırdayarak yanıyordu.</p>

  <p>Bir süre evin içinde avare avare dolaştı. Büyük camın kenarına gidip Karadeniz'ın azgın dalgalı sularını seyretti. Bu villayı çok beğenmişti. Sonra kocaman ekranlı televizyonun yanına gidip düğmeye bastı. Vakit öğleyi çoktan geçmişti, hiç bir kanalda haber programına rastlayamadı. Kapatmak için düğmeye bastı. Ekran kararırken üst kattan Doktorun sesini işitti. Adam, "Günaydın" diyordu...</p>

  <p>Cem Tarakçıyla da vedalaştıktan sonra Sedat bir süre daha Swiss Otel'de kaldı. Saat 16'da Şermin'i evden bir kere daha arayacaktı. Bu gün ilk görüşmeyi telefonla gazeteden yapmıştı. Genç kadın, eve gönderilen sarı güller için teşekkür etmişti. Şermin'ın saat 11'de aile avukatına kocası aleyhine açacağı boşanma davası ile ilgili görüşmeye gideceğini öğrenmişti. Sonra The Marmara'nın lobisinde buluşup çay içeceklerdi. Gecenin programını ise her halde çay içerken kararlaştırırlardı. Oturduğu yerden önünde uzanan manzarayı seyre devam etti. Beyninin sağ lobunu Şermin kaplıyorsa, sol lobunu da içine düştüğü kaos dolduruyordu. Sakin yaşamı birden çok hızlanmıştı. Hemen hemen her saati yeni bir sürpriz, saldırı, korku ve tanımadığı birçok kişinin karşısına çıkan adlarıyla karışmaya başlamıştı.</p>

  <p>Bu sabah Patron gazetedeydi. Ama nedense kendisini odasına çağırtıp görüşmemişti. Bir nedeni olmalıydı muhakkak. Belki de henüz üstüne şüphe çekmek istemiyordu. Muhtemelen bu sabahki serserileri üstüne salan o olmalıydı, başka biri aklına gelmiyordu.</p>

  <p>Dr. Sıtkı Başar'ın Suadiye'deki dairesi Bağdat Caddesi'nin denize inen sokaklarından birinde, bahçe içinde, on katlı yeni bir binanın yedinci katındaydı.</p>

  <p>Rasim Kara asansöre binip, yukarıya çıktı. Hemşireden aldığı ilk adres buydu. Yanında bir kadınla, Sultanhamam'daki iş hanına sığınamayacağına göre, ya burada ya da Levend'deki adreste bulacağına emindi.</p>

  <p>Dairenin zilini çaldı.</p>

  <p>Kapı açılmıyordu. Bekledi. Sonra ikinci bir kez daha zile bastı. İçeride hiç bir hareket yoktu. Kapıdaki göz deliğine dikkatle bakıyordu. Dışarıya hiç bir ses aksetmiyordu. Daire boş olmalıydı. Bir kat aşağıya indi.</p>

  <p>Gürültülü bir rock müziğinin sesi bütün apartmanda yankılanıyordu. Kapıyı çaldı. Yine açan olmadı. Her halde gürültüden zili duymuyorlardı; bu defa uzun uzun çaldı. Nihayet kapı aralanıp bir baş uzandı. On sekiz yirmi yaşlarında, saçı başı dağınık gözlüklü bir delikanlı aralıkta belirdi. "Kimi aradınız?" diye sordu.</p>

  <p>Cellad "Dr. Sıtkı Başar'ı&nbsp; görmek istiyorum" dedi.</p>

  <p>Oğlanın elinde yarılanmış bir Coca-Cola şişesi vardı. "Burada öyle biri yok" diye homurdandı. Rasim Kara sesini duyuramamak endişesiyle parmağıyla üst katı işaret ederek "Sizin üstünüzdeki kat onun değil mi?" diye sordu.</p>

  <p>Çocuk bön bön yüzüne bakarken kapıda bir kadın belirdi. Kırk yaşlarında vardı ve elini göğsünde asılı önlüğe siliyordu. Çocuğun annesi olmalıydı. "Kimi aramıştınız?" diye sordu. Cellad elinden geldiğince yumuşak bir sesle: "Dr. Sıtkı Başar'la görüşmek istemiştim" diye yineledi.</p>

  <p>Kadın oğluna dönüp, "Allah aşkına kes şu zımbırtının sesini biraz, konuştuklarımız duyulmuyor" diye çıkıştı. Sonra Rasim Kara'ya bakarak "Evet, orası Doktor'un katıdır ama daire boş, hiç bir eşya getirmediler, zaten Doktor Ankara'da oturur, burayı Amerika'daki kızı için aldığını işitmiştik" dedi. "Dün buraya gelmediğine emin misiniz?" Kadın omuzlarını silkti.</p>

  <p>"Bilmiyorum. Ama dediğim gibi yukarıda hiç eşya yok. Bom boş. Nasıl kalabilirler ki? " Demek doktor buraya gelmemişti.</p>

  <p>Daha fazla oyalanmanın anlamı yoktu. Rasim Kara teşekkür edip merdivenlere doğru yürüdü. Kadın dudağını büküp kapıyı kapatırken, rock müziğinin gürültüsü aynı şiddetiyle devam ediyordu. Sokağa çıkıp yeniden bir taksi çevirdi, bu kez istikamet Levend'di. Levend'deki evi eliyle koymuş gibi buldu. Bahçe içinde iki katlı bir binaydı. Dış yüze bakan pencerelerin bütün tahta panjurları sıkı sıkıya kapalıydı. Ev boş görünüyordu.</p>

  <p>Taksiyi bekletti. Kapıyı uzun uzun çaldı. Açan yoktu. Bir müddet kararsız kapının önünde bekledi. Ne yapacağını kestiremiyordu. Doktoru bu iki evden birinde bulacağını ummuştu. Yavaş yavaş sinirlenmeye başlamıştı. Olanlara bir anlam veremiyordu. Yoksa Nazan evine mi dönmüştü? Bu zayıf bir ihtimaldi. Bu sabah şehirde neşrolan bütün gazeteleri almış, taksilerin içinde okumuştu. Gazetelerin hepsi öldürülen Recep Solmaz'm eşinin hâlâ izine rastlanamadığını yazıyorlardı. Acaba bir otele inmiş olabilirler miydi? Bu olasılık da pek akla yakın değildi. Polisten ya da başka güçlerden kaçan birinin otel gibi, kalabalık ve kontrolü mümkün bir yere sığınması düşünülemezdi. Tam karamsarlığı artarken yandaki villanın bahçesinde bir adam peydah oldu. Yaşlı, şişman, güler yüzlü biriydi. Başında lacivert bir bere, elinde alış verişten döndüğünü gösteren plastik poşetler vardı. "Birini mi arıyordun paşa?" diye seslendi.</p>

  <p>Babacan, yardım etmek isteyen bir hali vardı. Rasim Kara "Dr. Sıtkı Başar'ı&nbsp; arıyordum" diye cevapladı.</p>

  <p>"O burada oturmaz, Ankara'da yaşar"</p>

  <p>"Biliyorum ama dün gece buraya gelecekti, haberiniz var mı?"</p>

  <p>"Allah Allah, hiç haberim yok. Burası üç seneden beri boş. Hiç uğramıyorlar. Zaten yazın gelirlerdi, on, on beş gün ya kalır ya kalmazlardı; yeni yazlıklarını yaptırdıktan sonra da hiç gelmez oldular."</p>

  <p>Rasim Kara irkilmişti.</p>

  <p>&lsquo;yeni yazlıklarını mı?" diye sordu.</p>

  <p>"Evet" dedi yaşlı adam.</p>

  <p>Cellad hiç bozuntuya vermeden:</p>

  <p>"Desene yanlış adrese geldim. Tuh, şu işe bak..." diye mırıldandı. Sonra saf saf "Yazlıkları nerede?"</p>

  <p>diye sordu.</p>

  <p>Adam başını sallayıp:</p>

  <p>"Şile'de olduğunu biliyorum oğlum, ama neresindedir onu bilemem"</p>

  <p>"Sizde telefonları var mı acaba?"</p>

  <p>"Hayır. Öyle pek samimi komşu değildirler. Zaten senelerdir buraya gelmiyorlar. Vekilharç gibi bir adamları vardır, arada sırada o bir uğrar, evin bir problemi olup olmadığına bakar, gider." Rasim Kara bir an kararsız kaldı.</p>

  <p>Şile şehrin öbür ucuydu. Ayrıca yorgundu. "Kahpenin dölü, bana eksik bilgi verdi" diye içinden Hemşire'ye sövdü. Evine dönüp biraz dinlense iyi olacaktı. Ama yapamadı...</p>

  <p>Nazan'ı&nbsp; bulmalıydı. Hem de derhal. Doktor onu koruyamazdı. Sünepe, kıl herifin tekiydi. Sevdiği kadının tehlikede olduğunu biliyordu.</p>

  <p>Ayrıca içinde garip bir duygu şekillenmeye başlamıştı. Bir tür şüphe. Nazan'ın o herifle baş başa bilinmeyen bir yerde yalnız kalmasını bir türlü kabullenemiyordu. Nazan'ı&nbsp; iyi tanırdı. Zayıf bir kadındı. Hislerine hemen esir olurdu. Herifi ise hiç tanımıyordu. Çapkın biriyse karşısına çıkan bu fırsattan istifadeye kalkabilirdi.</p>

  <p>Hem artık Nazan karısı sayılırdı. Evlenme teklifine evet demişti...</p>

  <p>Fazla düşünmedi. Taksiye döndü. Şoföre "Şile'ye gidiyoruz" dedi. Adam yeni istikameti beğenmemişti, itiraz etmek için Cellad'a döndü fakat gözlerindeki ifadeyi görünce, hiç sesini çıkarmadan gaza bastı...</p>

  <p>Yürüyen merdivenlerde Şermin'i görünce Sedat'ın yüreği hop etti.</p>

  <p>Genç kadın parıldayan uzun saçları, sırtındaki şık ve gösterişli pardösüsü ile sanki lobiye ışık, aydınlık, sihirli bir hava getirmişti. Elleri birbirini bulurken, Sedat onu yanağından öptü. Hafifçe kızarmıştı Şermin. Kalabalık yerlerde bu tür samimi davranışlara hâlâ sıkılgan ve utanarak yaklaşıyordu.</p>

  <p>Pahalı bir parfüm kokusu burnuna çarptı. Hoş, iç gıdıklayıcı, hafif bir leylak rayihasıydı bu. Genç kadının duru, saf ve temiz havasını aksettiriyordu.</p>

  <p>Ona sanki ilk defa görüyormuş gibi baktı. Bu gün gerçekten de olduğundan farklı görünüyordu Şermin. Sevmek ve sevilmek genç kadını sihirli bir değneğin teması gibi değiştirmiş, yepyeni, bambaşka bir kadın yapıp, mükemmelleştirmişti. Şimdi çok daha güzel ve olgun görünüyordu. Kanepeye yan yana oturdular. Sedat avuçları içine hapsettiği yumuşacık, bakımlı elleri bırakmıyordu. Fısıldayarak:</p>

  <p>"Harika görünüyorsun" dedi.</p>

  <p>Genç ve toy bir kız gibi kızardı Şermin. Böyle iltifatlara alışık değildi. Ama beğenilmek duygusu kızgın bir alev gibi bütün benliğini kavradı. Utanmasa başını önüne eğecekti.</p>

  <p>İki sevgili hemen fısıl fısıl konuşmaya başladılar. Şermin'ın kocası Erol'dan ses seda çıkmamıştı. Bu gün avukatla buluşmuş, boşanma davası için gereken vekâletnameyi avukata teslim etmişti. Gerisi bir zaman meselesiydi, babacan aile avukatı en kısa zamanda sonuca ulaşacağını vaat etmişti. Bu güzel bir haberdi. Boşanmak için daha ilk adımsa da, kutlamaya değerdi. Sedat, Boğaz'a gidip iyi bir balık lokantasında kutlamayı teklif etti. Şermin de bu teklifi memnuniyetle kabul etti. Hava kararırken Sarıyer'de balık yiyorlardı.</p>

  <p>Genç kadın ona gününü nasıl geçirdiğini sordu. Sedat belki her şeyi ona anlatacaktı. Fakat dip masalardan birinde içki içmeden yemek yiyen tıknaz adamın kaçamak nazarlarını yakaladıktan sonra tedirgin olmuştu. Emin olmadan, sevgilisini ürkütmenin anlamı yoktu. Ne sabahki iki serseriden ne de bu gün tanıştığı MİT ajanından bahsetmeyi doğru bulmadı.</p>

  <p>Ama tadı kaçmıştı. O da belli etmemeye çalışarak zaman zaman dip taraftaki adamı gözlemeye başladı. Adam durumu fark etmişti galiba, artık eskisi gibi bakmıyordu.</p>

  <p>Şermin'in hiç bir şeyden haberi yoktu. Cıvıl cıvıl konuşuyordu.</p>

  <p>Güzel kadındı. Kim bilir belki de adam sırf güzelliğine bakıyordu.</p>

  <p>İçinden öyle olmasını diledi...</p>

  <p>Hüseyin Yenli ellerini ovuşturup "Sayın Başkanım, bu davet beni biraz tedirgin etti, garip bazı şeyler sezinler gibiyim" dedi.</p>

  <p>Şahap Aktaroğlu kıs kıs gülümsedi.</p>

  <p>"Ne gibi?" diye sordu.</p>

  <p>Balmumcu'daki devasa gökdelenin camları, dışarıdaki güneş ışınlarını zemini boydan boya kaplıyan Alman halısının üzerinde hareler yaparak kırıyordu. Geniş mekân sıcacık ve sevimliydi. Doğrusu, Şahap Aktaroğlu'nun erişilmez servetine kıyasen son derece sade ve basit dekore edilmişti. Hüseyin Yenli endişelerini açık ve net bir şekilde ifade edemezdi. Çünkü bildiği kesin bir şey yoktu; onunki sadece bazı kuşkulardı.</p>

  <p>"Başkanım" dedi. "Daha üç gün önce toplandık. Yeni bir Komite toplantısını icap ettiren bir ahvalle karşı karşıya olduğumuzu sanmıyorum. Ufak tefek bazı aksaklıklar zuhur ettiyse de şimdilik her şey yolunda gözüküyor. Bu acele toplantının sebebi ne olabilir ki?" diye geveledi.</p>

  <p>Yaşlı Başkan yüzündeki tebessümü eksik etmeden:</p>

  <p>"Peki, sen ne düşünüyorsun?" diye sordu.</p>

  <p>Hüseyin Yenli'nin yüzü gerildi.</p>

  <p>Konuşmaktan çekinir bir hali vardı.</p>

  <p>"Sanıyorum aleyhinize bir komplo hazırlanıyor."</p>

  <p>"Komplo mu?"</p>

  <p>Sorudan çok, bir tasdik cümlesiydi bu.</p>

  <p>Hüseyin Yenli rahatlar gibi oldu. İhtiyar kurt durumun farkındaydı her halde. Kulağı müthiş delikti. Olacaklar hakkında bir şeyler duymuş olması pek muhtemeldi.</p>

  <p>Kozlarını açık oynamalıydı. Taraf tutmanın, kimden yana olduğunu ortaya koymanın tam zamanıydı. Geleceği için şarttı bu.</p>

  <p>Yine de yüreği güm güm atıyordu. Kelimelerini dikkatli seçip kullanması lâzımdı. Ok yaydan çıkmak üzereydi. Düşüncelerini ortaya attıktan sonra dönüş olmayacağını biliyordu.</p>

  <p>Yutkundu; sonra "Komite'yi toplantıya çağıran imzaları tetkik ettiniz mi? Üçü size muhalif. Zekeriya Gürsoy, Mehmet Başak ve General Ömer Erdem. Fakat dördüncü imza şaşırtıcı: Fahri Somali. Sizin sağ kolunuz sayılır. Bunca yıl birlikte çalıştığımız, basiretli, dirayetli ve güvenilir arkadaşımız. Şimdi muhaliflerin safında, onlarla omuz omuza bize karşı cephe alıyor. Niyeti açıkça belli. Hedefi başkanlık. Gayesi sizi düşürmek."</p>

  <p>Hüseyin Yenli söylediklerinin etkisini ölçmek için bir an sustu.</p>

  <p>Boğazı kurumuştu. Yeleğinin cebinden metal kutu içindeki purosunu çıkardı. Parmaklarının arasına aldı fakat yakmadı.</p>

  <p>Şahap Aktaroğlu gayet sakindi. Bu yorumdan rahatsız olmuş hali yoktu. Hatta hâlâ gülümsüyordu. Hüseyin Yenli cesaretlendi.</p>

  <p>"Bu hafta sonu Ankara'da garip şeyler oldu. Bunu hissediyorum. Bu adamlar JKD'i ele geçirmek istiyorlar. Bu toplantıda duruma el koyup, sizi Başkanlıktan çekilmeye zorlayacaklarını sanıyorum. Üç gündür Fahri Somali ile temas kuramıyorum. Görüşme taleplerimi sekreterleri hep atlattı. Kirli işlerini yaptırdığı çömezi Yüksel Berke kayıp. İnanıyorum ki, Fahri Somali yeni bir tertibin başını çekerek, tüm hafta sonu gizli planlar yaptı ve yeni oyunlar tezgâhlamaya çalışıyor. Hedef sizsiniz Başkanım."</p>

  <p>Hüseyin Yenli yine sustu.</p>

  <p>Başkan kendisini süzüyordu. Ama nedense fikir beyan etmiyordu.</p>

  <p>"Bu düşüncemi yabana atmayın Beyefendi" dedi. "Bir tedbir almak zorundayız. Sizi ziyaret sebebim bu endişemi ifade içindi."</p>

  <p>Şahap Aktaroğlu oturduğu geniş kanepeden kalkıp büyük masasının arkasına geçti. Mor susamları andıran feri kaçmış gözbebeklerinin etrafında yaşlılık hâleleri oluşmuştu. İçeriye dolan kış güneşinin bol ışınlarından yararlanmak istercesine, parıltılı demetin ortasında durdu. "Buna nasıl emin olabiliriz? Ortada somut hiç bir delil yok."</p>

  <p>"Daha ne olsun Başkanım? Komite'yi toplantıya davet çağrısı sizce, gizli ve sinsi bir planın delili değil mi? " dedi, isyan edercesine.</p>

  <p>Başkan gözlerini, adeta saydammış gibi gözüken kar beyazı ellerinin derisi üzerinde oluşmuş lekelere dikti. Bir süre boş boş ellerine baktı.</p>

  <p>"Seninkisi vehim. Henüz elle tutulur, müspet, iddialarını doğrular ne bir belge ne de bir delil var ortada. Yaptıkları sadece bir çağrı. Kim bilir, belki de yeni bir iddia, yeni istek sunacaklardır Komite'ye. Bu da hakları. Örf ve adetlerimiz buna el veriyor. Bekleyeceğiz." Hüseyin Yenli hırsından kızardı.</p>

  <p>İhtiyar kurdun olacakları anlamamasını aklı almıyordu. Bunca yıl başarıyla bu derneği idare etmişti. Üstelik her geçen yıl biraz daha şiddet metotları kullanmış, aldığı kararları baskı ve zorbalıkla üyelere uygulamıştı. Bütün Komite üyeleri ondan çekinirdi.</p>

  <p>Oysa şimdi, umursamazlığa varan bir tevekkül içindeydi. Harekete geçmek istemiyor, sanki olacakları peşinen kabul edecekmiş gibi bir tutum takınıyordu. Bu, Şahap Aktaroğlu'nun kişiliğine uyan davranış biçimi değildi. Ne oluyordu bu adama? Yoksa giderayak, sahneden çekilmeden evvel birileriyle gizli bir anlaşmaya mı varmış, veliahdı tayin mi etmişti? Umursamaz görünmesinin sebebi bu muydu?</p>

  <p>Purosunu yaktı. Ucunu ağzında ıslatıp, ağır ağır kibrit alevinde yakarken düşünüyordu. İhtiyar kurdun mutlaka bir bildiği vardı. Yaş tahtaya basmazdı o. İşkillenmeye başladı. Galiba geleceğe ait hayallere biraz erken dalmıştı. Başkan onu aday göstermeyecekti... Bozuldu.</p>

  <p>Daha fazla ısrarı anlamsızdı. Beklemeliydi.</p>

  <p>Ama neyi bekleyecekti? Komite'de muhaliflerin darbesi olursa bu kendisinin de sonu demekti. Fahri Somali kesinlikle onu Komite'de tutmazdı.</p>

  <p>Şahap Aktaroğlu ise anlaşılmaz bir rahatlık içindeydi. Sanki bundan böyle ben bu işin içinde yokum dercesine. Başkan kendisini desteklemeyecek, aday göstermeyecekti. Demek hayallerinin sonu gelmişti...</p>

  <p>Beyni karıncalanır gibi oldu. Bu kadar çabuk pes edemezdi. Bir şeyler yapması gerekliydi. Hatta bir an taraf değiştirmeyi bile düşündü. Toplantıdan evvel General Ömer'i bulmayı, onunla bir ön görüşme yapmayı tasarladı. Ona bağlılığını ve desteklediğini söyleyebilirdi. Gerçi birbirlerini hiç sevmezlerdi; üstelik General, Komite'nin büyük kapital sahibi olmayan tek üyesiydi. Fakat camia içinde dürüstlüğü ve saygınlığıyla tanınırdı.</p>

  <p>Ama bu düşünce de saçma geldi. Muhalefet içinde Fahri Somali olduğu sürece kendisine şans tanınmazdı. General yardımcı olamazdı. Namussuz "Kızıl" onun sadece muhalefetinden istifade ediyordu. Başkan adayı belli olmuştu bile. Fahri Somali'ydi bu...</p>

  <p>Yoksa, Şahap Aktaroğlu şimdiden yerine gelecek Başkan olarak Kızıl'ı&nbsp; mı onaylamıştı? Muhalefetin toplantı çağrısı danışıklı dövüş müydü yoksa?</p>

  <p>Yanılıyor olmalıydı. Onun bildiği gaddar Aktaroğlu asla yerine Fahri Somali'yi seçmezdi. Hayatı tehlikede olsa bile...</p>

  <p>"Ne o, düşüncelere daldın? Endişeli görünüyorsun."</p>

  <p>Hüseyin Yenli, hayallerinden silkinip nazarlarını Başkan'a çevirdi.</p>

  <p>Gülümsüyordu adam.</p>

  <p>"Evet Başkanım. Endişeliyim" dedi.</p>

  <p>"Haklısın. Düşüncelerinde haklısın. Ben sana sadece elimizde yeterli belge ve delil yok dedim. Ama bu heriflerin bir dümenler çevirdikleri muhakkak. Bakalım, ne istediklerini göreceğiz."</p>

  <p>Hüseyin Yenli'nin yüreğine su serpilir gibi oldu.</p>

  <p>"Ne istedikleri belli başkanım. Onlar, başımızı istiyorlar."</p>

  <p>"Evet, bunu tahmin edebiliyorum."</p>

  <p>Şahap Aktaroğlu'nun yüzündeki tebessüm birden yok oldu. Kırışıklarla kaplı yüzü asıldı. Feri kaçmış gözlerinde nefret pırıltıları oluştu.</p>

  <p>"İşte tanıdığım Şahap Aktaroğlu şimdi meydana çıkıyor" diye içinde geçirdi Hüseyin Yenli. Gerçekten ihtiyar adamın yüzünde ve davranışlarında ani bir değişiklik başlamıştı. Yerinde duramaz bir hali vardı.</p>

  <p>"Hainler. Kadir kıymet bilmez melunlar" diye söylendi. Elleri titriyordu. Yeleğinin iç cebinden çıkardığı ufak bir kutudan aldığı beyaz bir hapı ağzına atıp, dilinin altında emmeye başladı. Tansiyon hapı olabilirdi. Ya da zaman zaman teklediğini işittiği kalbi için kullandığı bir ilaç. Hüseyin Yenli şimdi biraz daha rahattı.</p>

  <p>İhtiyar Kurt'un her şeyden haberdar olduğunu anlamıştı artık. Gerisi kolaydı. Başkan nasıl olsa faka basmazdı. Doğru yanda yer aldığını bir kere daha sezinledi...</p>

  <p>Hayati Oğuzcan, Ajan Bülend Kozlu'nun anlattıklarını büyük bir dikkatle dinledi. Albay Oğuzcan, JKD olayının Case Officer'iydi. Dinç, gözü pek ve çalışkanlığıyla temayüz etmiş, sevilen ve sayılan bir elemandı. Bu göreve MİT okulunun başından atanmıştı. Senelerce KED'de (Kontraespiyonaj Dairesi) çalışmış, yetenekli biriydi.</p>

  <p>Üç seneye yakın bir zamandır Teşkilat'ın başına dert olmuş ve istenilen bilgilere bir türlü erişilememiş JKD olayı için özel olarak görevlendirilmişti.</p>

  <p>Karşılıklı çaylarını içerlerken elde edilen yeni bilgiler ışığında hadiseleri yeniden değerlendirdiler. Bu kez ümit verici yeni istihbaratlar elde edilmişti. Hızla bir plan yaptılar. Bölge Başkanlığı'na takip elemanlarından devamlı yeni raporlar geliyordu.</p>

  <p>Analizlerden çıkan sonuç, çok kısa bir ara ile İstanbul'da yeni bir Komite toplantısının yapılacağı merkezindeydi. Tek sorun toplantı merkezinin nerede olacağının saptanması meselesiydi. Bu toplantının ne şekilde olursa olsun dinlenmesi gerekiyordu...</p>

  <p>Nazan ayaklarını altına aldı.</p>

  <p>Şöminedeki iri kütüğün çatırdayarak yanarken hasıl ettiği sıcaklık çıplak bacaklarında pembelikler oluşturmuştu. Hâlâ Doktor'un karısının bornozuyla yarı çıplak oturuyordu. Karides ve yeşil salata yemişler, bir şişe beyaz şarap açmışlardı.</p>

  <p>Karides tabağı hâlâ genç kadının önünde duruyordu. Fiziki yorgunluğun verdiği açlığı, önündeki tabaktan çıkarmak istercesine şarabını yudumlarken bir eliyle de iri mersin karideslerini ağzına atıyordu.</p>

  <p>Sıtkı Başar hayran nazarlarla karşısındaki cinsellik ilahesini süzmeye devam ediyordu. Karşısındaki kadın, şu an gözüne saf ve masum bir çocuk gibi görünüyordu. Karidesleri ağzına atışı, şapırdatarak yiyişi, ikide bir kirlenen parmaklarını sırtındaki bornoza silişi çocuksu safiyetinin tezahürleriydi. Onu karşısında oturduğu koltuktan gülerek seyrediyordu.</p>

  <p>Çıplaklık Nazan için çok tabii bir şeydi. Her kımıldanışında, yemek tabağına her uzanışında iri göğüslerinin açılmasından, karşısındaki erkeği tahrik ettiğinden sanki habersiz gibiydi. Sıtkı Başar onu artık iyi anlamıştı. Bu kadının "hali tabiisi" idi. İsteyerek, bilinçli olarak yapmıyordu tüm bunları. Kasti bir "teşhir" değildi bu. Çünkü isterse neler yapabileceğini dün geceden beri gayet iyi anlamıştı...</p>

  <p>Doktor bir şeyi daha gayet net ve sarih olarak anlamıştı.</p>

  <p>O da bu kadını asla terk edemeyeceği idi... Bağışıklığı olmayan, vücuda bir kere girdi mi, yenilip vücuttan atılamayan bir virüs gibiydi Nazan. Kurtuluşu yoktu.</p>

  <p>Ve bu illete tutulduğu açıktı artık...</p>

  <p>Ona gülerek baktı. "Biraz da ciddi şeyler konuşalım istersen" dedi. Nazan hiç oralı değildi. Ağzındaki karidesi yutmaya çalışırken:</p>

  <p>"Sen nasıl istersen" diye cevapladı.</p>

  <p>Doktor tebessümünü yüzünden eksik etmemeye çalıştı.</p>

  <p>Onu korkutmak istemiyordu.</p>

  <p>"Geleceği konuşalım" dedi.</p>

  <p>"Olur, konuşalım."</p>

  <p>Doktor birden:</p>

  <p>"Seni seviyorum" dedi.</p>

  <p>"Hayır sevmiyorsun. Sadece beni arzuluyorsun."</p>

  <p>Sıtkı Başar şaşkınlıkla kadına baktı. Kırılmış gibi:</p>

  <p>"Seviyorum" diye yineledi.</p>

  <p>Nazan şarap kadehini dudaklarına götürürken:</p>

  <p>"Sakın şehvetle sevgiyi birbirine karıştırıyor olmayasın?"</p>

  <p>Donuk donuk kadına baktı Doktor.</p>

  <p>"Bu iki duyguyu ayırt edecek kadar olgunum ben" diye mırıldandı.</p>

  <p>"Hımm, çünkü çoğu erkek beni sevmekten ziyade arzular. Ne hikmetse bende erkekleri çıldırtan bir yan var. Bunu ben de istemiyorum ama yanıma yaklaşan erkekler sevgi sözcüklerinden ziyade bana coşkulu ihtiraslarını anlatan kelimeler kullanırlar. Huyum suyumdan ziyade bacaklarımdan göğüslerimden dem vururlar. Sen nazik bir adamsın Doktor ama boşuna kendini yorma. Senin de bana niçin yaklaştığını gayet iyi biliyorum. Beni istedin, arzuladın ve emeline kavuştun. Yalnız sen diğerlerinden biraz farklısın, kibar ve anlayışlısın, şimdi nezaketle gönlümü almaya çalışıyorsun. Ama şu kadarını iyice kafana sok ki, ben yalnız istediğim adamın koynuna girerim. Kimse bana zorla sahip olamaz. Senden hoşlandım ve kendi arzumla şenlen seviştim. Bunu, üzülüp kendini yormaman için söylüyorum. Yine de gösterdiğin incelik için teşekkür ederim." Nazan sustu. Sonra şarabından bir yudum aldı.</p>

  <p>Hislerini içtenlikten ifade etmişti. İnşallah Doktor kırılmazdı. Zira onu incitmek, üzmek istemiyordu. Doktor'un yüzü birden kıpkırmızı kesildi.</p>

  <p>Adamın yüzünün değişen ifadesi Nazan'ı tedirgin etti. Yine patavatsızlığı ile meramını kısa fakat kaba şekilde anlatmıştı. Üzülmüştü Doktor.</p>

  <p>Yere eğilmiş gözlerinden, suspus olmuş halinden anlıyordu bunu... Gönlünü almalıydı.</p>

  <p>Fakat Doktor'un söylediği cümleyi işitince kulaklarına inanamadı, acaba yanlış mı duymuştu?</p>

  <p>İrileşen gözleriyle adama bakakaldı...</p>

  <p>"Benimle evlenir misin?" diyordu Sıtkı Başar.</p>

  <p>Mahcup ve çekingen...</p>

  <p>Soruyu beyninde tartmaya çalıştı Nazan.</p>

  <p>"Bu bir gecenin kefareti ise hiç bir anlamı yok" diyebildi.</p>

  <p>Adam ise aynı cümleyi tekrarlıyordu:</p>

  <p>"Seni seviyorum" diye.</p>

  <p>Boş boş adama baktı. Galiba ciddi idi bu adam. "Beni gerçekten seviyor musun?" diye şaşkınlıkla sordu. "Bunu başka nasıl anlatabilirim? Seni nasıl inandırabilirim?" Nazan şarap kadehini masanın üzerine bıraktı. İnanılır gibi değildi.</p>

  <p>"Birbirimizi tanıyalı sadece bir gün oldu. Böyle bir karar için çok erken değil mi? Üstelik siz evli barklı bir adamsınız, beni şaşırtıyorsunuz." Doktor içini çekti.</p>

  <p>"Belki haklısın. Ama şu yaşıma bir bak. Sen bana hayatın bahşettiği son bir lütufsun. Elime geçmiş son bir fırsat. Bunu iyi değerlendirmem lâzım. Seni mutlu edecek her türlü imkâna sahibim. İyi bir mesleğim, param, mevkiim var. Cemiyette itibarlı ve saygın bir kişiyim. Artık önümdeki seneleri sadece ve sadece kendime ayırmak istiyorum. Seninle mutlu ve dolu dolu bir hayat sürmek istiyorum. Her isteğine cevap verebilecek durumdayım. Yatakta da iyi bir uyum içinde olduğumuzu sanıyorum. İstersen sana bir çocuk bile verebilirim. Yeter ki bana evet de." Doktor susup önüne baktı.</p>

  <p>Altmış yaşındaki bir adamın olgunluğundan ziyade genç ve tecrübesiz bir delikanlının coşkusuyla konuşmuştu.</p>

  <p>Nazan içinin burkulduğunu hissetti.</p>

  <p>Bu adam kendisini yalnız arzulamıyor ayrıca seviyordu da. Aksi halde evlenme teklifinin ne anlamı olabilirdi ki?</p>

  <p>Kadınlık gururu okşanmıştı. Bu tekliften duyduğu memnuniyeti anlatacaktı, şayet villanın kapısında duyduğu erkek sesini işitmemiş olsa... Bu, onun sesiydi.</p>

  <p>Nerede olsa tanırdı o lanet olası sesi...</p>

  <p>Yüreği titredi. Biliyordu zaten, cehennemin dibine bile gitse, istedi mi, arar bulurdu kendisini. Korkuyla adamın yüzüne baktı. Doktorun çehresi kireç gibi bembeyaz olmuştu. Rasim Kara burada görmeyi düşündüğü en son kişi olabilirdi... İşte onu bulmuş ve gelmişti.</p>

  <p>"Çabuk yukarıya çık ve kıyafetini değiştir" diyen Doktorun sesini işitti. Ama yerinden kımıldayamadı...</p>

  <p>Fahri Somali, Yüksel Berke'ye bakıp: Bu suratının hali ne?" diye sordu. Adam utanarak başını önüne eğerken: "O gazeteciyle biraz dalaştık" diye yanıtladı.</p>

  <p>&ldquo;Tuh yazıklar olsun size. Üç kişi bir herifi haklayamadınız. Ben de sizi adam sanırdım. İşi elinize yüzünüze bulaştırdınız."</p>

  <p>"Ama beyefendi... "</p>

  <p>"Kes, uzatma. Olanlar meydanda. Herif üçünüzü de haklayıp tıpış tıpış kaçtı. Arkasından baka kaldınız. Utanılacak bir durum. Ben de sana saf saf güvenmiştim."</p>

  <p>"Bir daha tekerrür etmez efendim."</p>

  <p>"Umarım öyle olur."</p>

  <p>Fahri Somali kızgınlığından dudaklarını kemiriyordu. Yine de yardımcısının üzerine fazla varmak niyetinde değildi. Hele böylesine kritik şu iki gün içerisinde. Ona şiddetle ihtiyacı vardı. Şayet kendisine vereceği yeni görevlerde de başarılı olamazsa, akıbetini o zaman düşünecekti. Yüksel Berke'nin de fazla itiraz edecek hali yoktu. Üst üste hatalar yapıp, başarısızlığa uğramıştı. Nazan Solmaz ile giriştiği ilişki Patronunu kızdırmış, arkasından gazetecinin susturulma olayı tam bir fiyaskoya dönüşmüştü. Henüz patron, cüzdanının gazeteci tarafından alındığını, kimliğinin tespit edildiğini bilmiyordu. Bunu da duyarsa küplere bineceğinden emin olduğu için o noktayı es geçmişti. Zaten patron istemese de o herifi bulacak, layık olduğu dersi verecekti. Bunu kafasına koymuştu. Fahri Somali kızgınlığını kontrol edip, bir şey olmamış gibi telefona uzanıp sekreterini çağırırken "Birer kahve içelim" dedi.</p>

  <p>İşin fazla uzamadığına sevinen Yüksel Berke "Sağolun efendim" diye mırıldandı. Anlaşılan patron hadiseyi fazla abartmayacaktı.</p>

  <p>Kahve fincanlarıyla içeriye giren çıtı pıtı sekreter servis yaparken patronuna "Hüseyin Yenli bey sizi tekrar aradı fakat henüz gelmediğinizi ve şu an nerede olduğunuzu bilemediğimi söyledim efendim" dedi.</p>

  <p>"İyi etmişsin. Sana verdiğim listedekiler hariç kimseyi bana bağlama" diye tembihini tekrarladı. Yüksel Berke heyecanlı ve tedirgindi. "Kızıl" kendisini apar topar İstanbul'a çağırdığına göre yükleyeceği yeni angaryalar olmalıydı. Başının yeniden derde gireceğini sezinliyordu. Sabırla patronunun konuşmasını bekledi.</p>

  <p>Fahri Somali kahvesini yudumlarken soluk mavi gözlerini genç adama dikti. Bu bakışları bilirdi Yüksel Berke; yine nazarlarından melanet okunuyordu. Bakalım neler yumurtlayacak diye meraklandı.</p>

  <p>&ldquo;Yüksel, oğlum" diye başladı söze. "Eyvah" dedi genç adam içinden. Ne zaman oğlum diye samimiyet ve sevgi izhar eden o sevimsiz kelimeyle başlarsa arkadan mutlaka katlanılması zor bir yük ya da başarılması imkânsız bir iş teklifi geliyor demekti. Yerinde huzursuzca kımıldadı. Oysa Fahri Somali, Yüksel'in genel müdürlüğünü yaptığı şirketin yeni yatırımları hakkında konuşmaya başlamıştı. Yüksel Berke'nin uzunca bir süredir tahakkukunu istediği fakat bizzat patron tarafından ertelenen ve askıya alınan yeni bir teşebbüsün detaylarıydı anlattığı. Mevzuu derinleştikçe genç adamın şaşkınlığı da artıyordu. Zira patron bu girişim için yeni bir şirketin kurulmasından ve yüzde kırk dokuz hissenin kendisine ait olmasından bahsediyordu. Piyasayı iyi etüt etmişti Yüksel, kâr oranı son derece elverişli çok cazip bir yatırım olacaktı bu. Patron konulacak sermayeden bahsederken kaşla göz arası beyninde hesap yapıyordu Yüksel. Kendisine isabet eden iştirak payını karşılaması, şu anda mevcut sermayesiyle imkânsızdı. Patronunun söylediği son cümleye sevinmesi mi yoksa üzülmesi mi gerektiğini kestiremedi. Ama yüzde kırk dokuzluk hisseyi, onun adına bizzat karşılayacağını ifade ediyordu. Hem de geriye dönüş süresini kısıtlamadan ve faiz istemeden. Neşesi kaçtı.</p>

  <p>Demek "Kızıl" asıl konuya daha gelmemişti...</p>

  <p>Onun ne hasis bir patron olduğunu bilirdi. Gerçi elinden tutmuş, sivrilip, ilerlemesi için katkıları olmuştu. Evini barkını, her sene modelini değiştirdiği arabasını hep onun şirketinden aldığı yüksek meblağlı genel müdür maaşından temin etmişti ama buna karşılık tam bir ırgat gibi çalıştırmış hele kendisini bu Derneğe üye yaptıktan sonra sırtına bir sürü usulsüz işlerin yapımını da yüklemişti. Adam öldürmeye kadar varan bir yığın organizasyonlarda vardı bunların arasında. Her ne kadar tetik çekmediyse de fiili iştiraklerdi hepsi. Sırtından soğuk bir ter aktı. Yeni ve çirkin bir teklife hazır olmalıydı.</p>

  <p>"Bir önemli konumuz daha var" dedi. İşte mevzua giriyordu... "Bazı Komite üyeleri. Derneğimizin geleceği için son derece hayati bir takım kararlar aldılar."</p>

  <p>Yüreği ağzına geldi Yüksel'in. Hayati demek "Kızıl'ın lügatinde ölüm demekti. Demek bir Dernek üyesini daha temizleyeceklerdi. Korkarım, yeni bir infaz işinin organizasyonunu üstüme yıkacak diye düşündü.</p>

  <p>Bu tür infaz operasyonlarından nefret ediyordu. Midesinde hafif bir ekşime hissetti. Son zamanlarda her sinirlenişinde bu tip ekşimeleri duyar olmuştu. Acaba bu seferki kurban kimdi? Dikkatle Kızıl'ın gözlerinin içine baktı.</p>

  <p>"Bana derhal Cellad'ı&nbsp; bul. Onunla özel olarak görüşmek istiyorum. Ne yap yap randevuyu bu geceye ayarla. Vaktimiz çok kısıtlı." İmkânsızdı bu...</p>

  <p>Cellad'la bir posta kutusu vasıtasıyla haberleşilirdi. Adamla başka türlü haberleşmenin yolu yoktu. Katilin cevap vermesi zaman alırdı.</p>

  <p>İşin şaşırtıcı bir yanı da Kızıl'ın direkt kendisinin temas kurma isteğiydi. Fahri Somali böyle bir arzuyu ilk defa izhar ediyordu...</p>

  <p>"Bu olanaksız efendim" diye ağzında geveledi. "Bu süre içinde adamı bulamayız. Kendisiyle ancak..."</p>

  <p>"Biliyorum" diye sözünü kesti. "Senden bu gece onu bulup, randevuyu gerçekleştirmeni istiyorum. Her şey buna bağlı."</p>

  <p>Acaba her şey buna bağlı sözünden neyi kastetmişti? Az evvel bahsettiği iş teklifinin geçerliliğini mi?</p>

  <p>Midesindeki ekşime daha da arttı. Lanet olsun diye geçirdi içinden. Ne yapabilirdi ki? Herifin bilinen hiç bir adresi yoktu. On milyonluk İstanbul kentinde onu nereden bulabilirdi? Yüzü asıldı.</p>

  <p>Kızıl'ın bilmediği başka bir husus daha vardı. Ama anlatmak işine gelmiyordu...</p>

  <p>Dün, Ankara'da gazeteciyi elinden kaçırdıktan sonra epey düşünme fırsatı bulmuştu. Recep Solmaz'ın infazında bazı terslikler olmalıydı ki, plan Komite'nin istediği tarzda yerine getirilememişti. Zaman, mekân ve silah hep kararlaştırılandan farklıydı. Cellad'ı&nbsp; böyle harekete sevk eden bir neden olmalıydı...</p>

  <p>Tabii Yüksel, buna neden olanı az çok tahmin edebiliyordu. Kiralık katil eski metresini görünce şirazesini kaybetmiş, arenalardaki çılgın boğa misali kime saldıracağını şaşırmıştı. Sebep yine o kısa platine saçlı orospuydu.</p>

  <p>Ama kendisinin hiç mi hatası yoktu? Cellad'a uydurduğu yalanlar herifin gözünü döndürmüş, adam kontrolünü kaybetmiş, planı kendine göre değiştirmişti. Kadına böylesine tutkun olduğunu hesaplayamamıştı...</p>

  <p>Yüksel, uygulamada bir terslik olduğu ahvalde Cellad'ın bir süre polis takibinden sıyrılmak, rahat ve emin bir yerde gizlenmek için hasta kimliği ile Dr. Sıtkı Başar'ın hastahanesinde saklanacağını biliyordu. Hastahaneye uğramış, Doktor'un özel hemşiresiyle görüşmüş ve olanları tafsilatıyla öğrenmişti. Zavallı hemşirenin korkudan ödü kopmuştu.</p>

  <p>Fakat onu asıl düşündüren husus Doktorun Nazan'la beraber ortadan kayboluşlarıydı. Buna bir anlam veremiyordu. Yaşını başını almış, olgun ve iyi bir aile babası olarak tanılan Doktor kadının tuzağına düşmüş olabilirdi...</p>

  <p>Nazan denilen o kadın, cinselliğiyle şeytana bile külahını ters giydirebilirdi. Hele, Cellad'ın kendisini elde etme korkusu içinde yaşarken... Nazan'la Doktor kayıptı.</p>

  <p>Ve kiralık katil mutlaka şimdi onların peşindeydi.</p>

  <p>Bu trafik karmaşası içinde Cellad'ı&nbsp; nereden bulabilirdi ki? Hem bulsa bile adamın nasıl bir tutum takınacağını kestiremiyordu.</p>

  <p>Artık Dernek hesabına çalışmak istemeyebilirdi...</p>

  <p>Bu endişelerini Fahri Somalı'ya anlatmak imkânsızdı. Patron yine kendisini suçlu bulacak, söylenecek, belki de cazip yeni şirket projesini askıya alacaktı. Adam açıkça ima etmişti bunu. Bir çıkış yolu bulmalıydı... Yutkundu, gırtlağını temizledi.</p>

  <p>"Beyefendi" dedi. "Bence bu işe Cellad'ı&nbsp; dahil etmeyelim" Karşısındaki adam soluk mavi gözlerini kırpıştırdı.</p>

  <p>"Neden?"</p>

  <p>"Recep Solmaz olayında başarılı olamadı. Planı istediğimiz şekilde uygulayamadı. Az kalsın başımıza büyük problemler açacaktı. Bence onun yerine bir başkasını bulsak daha iyi ederiz. Adam dengesiz ve âsi. Söz dinlemiyor. Kendisine olan aşırı güveni meseleler yaratıyor."</p>

  <p>&ldquo;Yine de o gerçek bir profesyonel. Bundan önce kendisine tevdi ettiğimiz her işi başarıyla uyguladı.</p>

  <p>Ondan vazgeçemem."</p>

  <p>Tandık" dedi içinden Yüksel Berke.</p>

  <p>Anlaşılan Patron kararlıydı.</p>

  <p>"Tabii karar size ait efendim" dedi. "Yalnız bu kadarcık kısa süre içinde korkarım Cellad'ı&nbsp; bulmamız, kendisiyle kontak kurmamız ihtimali çok az. O zaman ne yapacağız?"</p>

  <p>Fahri Somali dik dik genç adama baktı.</p>

  <p>"Senden onu bulmanı istiyorum."</p>

  <p>Her halde bu bir emirdi.</p>

  <p>Çaresiz kalıp sustu Yüksel. Aklına bir çözüm gelmiyordu... O gece evine dönerken Sedat İlker neşesini bulmuştu.</p>

  <p>Nefis bir gece geçirmişti. Balık lokantasında ağız tadıyla yemek yemişler, içkilerini yudumlamalardı. Tabii en önemlisi, iki genç âşık evlenmeye karar vermişlerdi. Şermin, kocasından boşanır boşanmaz nikah kıyacaklardı. Basit ve sade bir törenle. Nikâhı müteakip, sadece çok yakın dostların çağrılacağı mütevazı bir kokteyl tertip edeceklerdi. Kaç kişiyi davet edeceklerini bile hesaplamışlardı. Şermin gelinlik giymek istemiyordu. İkinci evliliğini yapan bir kadın için bunu abes buluyordu. Ama nedense Sedat onu kutsal ve simgesel beyaz kıyafet içinde görmek arzusundaydı. Epey ısrar etti. Sonunda bu kararı ileri bir tarihe bırakmayı uygun gördüler.</p>

  <p>Lokantada Sedat'ın keyfini kaçırırken adam, bir daha dönüp onlara bakmamış, ilgilenmemişti. Her halde zararsız biriydi. Olsa olsa Şermin'ın taze bir çiçek gibi lokantanın havasını değiştiren, dirilik ve canlılık saçan güzelliğine meftun olmuş, bir süre bakışlarını bu mükemmel insan tasvirinden ayıramamıştı. Eh, bu da son derece olağandı. Sedat bile bu kadar çarpıcı bir güzelliğe ömrü hayatında hiç rastlamamıştı. Hatta şimdi bundan gurur bile duyuyordu. Böyle bir kadına sahip olmak erkeğe sadece gurur ve iftihar verirdi. Üstelik bu tür olaylara alışması lâzımdı artık. Değil erkekler, kadınlar bile onu kâh kıskançlık ve gıpta, kâh takdir ve beğeni ile süzeceklerdi. Normaldi bu. Zevkten ve mutluluktan uçuyordu.</p>

  <p>Spor arabasına biraz gaz verdi. Şermin merak ediyordu; evine döner dönmez, salimen varlığını bildirmek için telefon edecekti sevgilisine. Merak bahaneydi, gerçek sebep yatağa girmeden önce birbirlerinin seslerini bir kere daha işitmekti.</p>

  <p>Sedat arabasını park etti. Tüm zihni sevgilisiyle doluydu. Apartman kapısına doğru yürürken gözleri bir an için, gecenin bu ilerlemiş saatinde caddede ağır ağır seyreden gümüşi renkli arabanın sürücüsüne takıldı.</p>

  <p>Önce birden gördüklerini algılayamadı. Sonra dehşetle irkildi. Yine o adamdı.</p>

  <p>Balık lokantasında kendilerini süzen kişi... Takip mi edilmişti yoksa bu bir tesadüf müydü? Tesadüf olamazdı...</p>

  <p>Anahtarı kilide sokarken elleri titremeye başlamıştı...</p>

  <p>Korkudan dizlerinin bağı çözülmüştü Nazan'ı n... Ne yapacağını bilemedi. Yerinden kımıldayamıyor du. sanki felç olmuş gibi adaleleri beyninden aldığı tehlike sinyallerini dinlemiyor, kaskatı kesilmiş bedeniyle, yerinde mıhlanmış öylece şaşkınlığını sürdürüyordu... Rasim Kara buradaydı.</p>

  <p>Bunu bir türlü kabullenemiyordu. İnin cinin top oynadığı bu kış gününde, şehre uzak bu villayı nasıl olur da bu kadar çabuk bulabilirdi? Nerdeyse kalbi duracaktı.</p>

  <p>Yakalanmış, yine eline düşmüştü. Anlaşılan bu adamdan kurtulamayacaktı. Korkuyla beraber büyük bir üzüntü benliğini kapladı. Bu onun sonuydu. Rasim onu asla affetmeyecekti. Doktoru da kendisini de öldürecekti...</p>

  <p>Tanırdı o gaddarı... Hiç acımazdı. Hele kendilerini mutlu geçen bir aşk gecesinin hâlâ yüzlerinden eksik olmayan izleriyle yakalarsa...</p>

  <p>Yaşlı Doktor bu ızbandut gibi adama karşı kendisini koruyamazdı. Sonunun geldiğini anladı...</p>

  <p>Birden çılgın gibi yerinden fırladı. Sıtkı Başar eliyle yukarıya gitmesini işaret ediyordu. Şuursuz olarak merdivenlere atıldı. Çıplak ayak, var gücüyle yukarıya koştu. Ne yapacağını bilemiyordu. İçindeki yaşam dürtüsü sadece kaçmasını söylüyordu. Ama nereye kadar?</p>

  <p>Göz ucuyla Rasim'in sesinin geldiği yana baktı. Hâlâ görünürlerde yoktu. Herhalde kapı önünde kendisini içeriye almak istemeyen bekçi ile münakaşa ediyor, belki de boğuşuyordu. Sesi villanın içinde bangır bangır aksediyordu.</p>

  <p>Yatak odasına girip kapıyı kapattı. Sırtını kapıya dayayıp bir an soluklandı. Aklı karmakarışıktı. Rasim kendisini bu kıyafette görmemeliydi. Telaşla sırtındaki bornozu çıkarıp bir köşeye attı, yere eğilip buruşuk eteğiyle kazağını alıp sırtına geçirmeye çalıştı. Jartiyerleriyle siyah file çoraplarını bulamıyordu. Etrafa bakındı. Acaba hangi cehennemde bırakmıştı onları. Deli gibi aranmaya başladı. Neden sonra fark etti, aşağıdaki sesler birden kesilmişti...</p>

  <p>Ürpertisi devam ediyordu. Merakla kapıya yaklaşıp, usulca araladı. İki adam aşağıda kısık sesle konuşuyorlardı...</p>

  <p>Hayret, Rasim Kara bağırıp çağırmıyordu. Biraz cesaretlenir gibi oldu. Kapı aralığından görünmemeye çalışarak aşağıya baktı. İki erkek merdivenlere yakın bir yerde ayakta durmuş, fısıldaşıyorlardı. Rasim, Doktor'a karşı saldırgan değildi.</p>

  <p>Hatta her ne söylüyorsa, ikide bir Doktor'u tasdik edercesine başını sallıyordu. Yüreğine biraz su serpildi. Galiba Doktor adamı kafa kola almıştı. Telaşla jartiyerini takıp, çoraplarını ayağına geçirdi. Etekliğini aşağıya çekip, kendine biraz çeki düzen verdi.</p>

  <p>Acaba, aşağıda neler konuşuyorlardı? Sıtkı Başar adamı nasıl olup da sakinleştirmeyi becermişti? Burada olmadığına ikna edemezdi. Rasim bu yalanı yutmazdı...</p>

  <p>Her nereden öğrenmişse, izlerini buraya kadar takip edebilmişti. Onu aldatmanın mümkünatı yoktu. O halde, Rasim neden birden sakinleşmişti? Aklına uygun bir izah tarzı gelmiyordu. Zaten fazlasını da düşünemeyecek kadar perişandı... Beklemeyi tercih etti. Bekleyecek ve görecekti...</p>

  <p>Kapıyı usulca kapattı ve yürek çırpıntıları ile beklemeye başladı. Geçen dakikalar bir asır gibi geldi.</p>

  <p>Aşağıdan ses çıkmıyordu.</p>

  <p>Neden sonra Sıtkı Başar'ın sesini işitti.</p>

  <p>"Nazan hanım, biraz dışarıya çıkar mısınız lütfen? Sizi ziyaret etmek isteyen bir yakınınız var" diyordu.</p>

  <p>Nazan hemen kapıyı açmadı.</p>

  <p>Ama bir şeyler sezinler gibi oldu. Doktor onu kurtarmak için bir dümenler çeviriyordu. Ama ne? Rasim'e apar topar odaya dalmasını önleyecek bir şeyler söylediği kesindi. Yoksa eski aşığı kimseyi dinlemez içeriye dalardı. Biraz bekledi. Sonra usulca kapıyı araladı. İki adam kapının eşiğinde sessizce duruyorlardı.</p>

  <p>Nazan korkuyla Rasim Kara'ya baktı. Adamın yüzünde müthiş bir şaşkınlık ve endişe vardı. Suratında görmeye hiç alışık olmadığı bir şaşkınlık hem de... Rasim'i tanımasa onun korktuğunu düşünecekti.</p>

  <p>Daha Nazan ağzını açmadan Doktor sordu:</p>

  <p>"Bu beyi tanıyor musunuz? Onu hatırladınız mı?" diye sordu.</p>

  <p>Genç kadın durumu kavrar gibi olmuştu.</p>

  <p>Doktor tehlikeli bile olsa bir oyun oynuyordu. Yoksa bu sualin anlamı mı vardı? Yaşadığı şoklardan hafızasını kaybetmiş bir kadın rolü oynamasını istiyordu... Bu kadarını anlamıştı...</p>

  <p>Garip garip Rasim Kara'yı süzdü genç kadın. Sonra hiç ağzını açmadan başını iki yana salladı. Tanımıyorum dercesine... Dona kalmıştı Cellad.</p>

  <p>"Sevgilim, benim. Rasim Kara. Beni hatırlamıyor musun?" diye inledi. Nazan, ilk defa adamın sesinin titrediğini duyuyordu. Doktor hemen müdahale etti.</p>

  <p>"Lütfen fazla ısrar etmeyin: İkinci bir şok daha tehlikeli olabilir" dedi. Ne diyeceğini şaşırmıştı Rasim Kara...</p>

  <p>"Nazan... Hayatım, ne oldu sana?" diye inledi. Eski metresi boş gözlerle yüzüne bakıyordu. Kendisini tanımamıştı...</p>

  <p>Cellad bir küfür savurdu. Sonra hışımla doktorun koluna yapıştı. "Anlat bana... Neler oluyor? Nazan'ın bu hâli nedir?" Sıtkı Başar gayet sakin mırıldandı.</p>

  <p>"Bir tür amnezi vakası. Yani sizin anlayacağınız hafıza kusuru. Geçmişini hatırlayamıyor. Genellikle kafa travmalarından sonra görülür. Bazen de böyle büyük ruhi bir şoktan sonra tezahür edebilir. Çok dikkatli ve itinalı bir tedaviyi gerektirir. Aşağıda size ciddi bir hastalığa yakalandığını söylemiştim. Dün yaşadığı aşırı korku ve heyecan onu bu hale getirdi."</p>

  <p>"Doktor, iyileşecek mi?" diye sordu Rasim.</p>

  <p>Sıtkı Başar gözlerini Nazan'a çevirdi. İtiraf etmeli ki rolünü gayet başarıyla oynuyordu. Nazarları boş, çevreye ilgisiz davranışlar içindeydi. &ldquo;Tabii iyileşecek."</p>

  <p>"Tanrıya şükürler olsun" dedi Cellad. Doktorun cevabı çocuk gibi sevindirmişti adamı...</p>

  <p>&ldquo;Yalnız dikkatli bir tedaviyi gerektiriyor."</p>

  <p>"O hiç mühim değil. Gerekirse yurt dışına götürebilirim."</p>

  <p>Doktor güldü.</p>

  <p>"Şimdilik olanaksız."</p>

  <p>"Ne demek olanaksız? Benim her türlü imkanım var. Bu tedavinin en iyi yapıldığı yeri söyleyin hemen götürebilirim onu." Doktor, Cellad'ın omzunu okşadı.</p>

  <p>"Anlamıyorsunuz Rasim Bey. Hasta şu an yerinden bile kımıldayamaz. En ufak bir değişiklik, mekan farklılığı, etrafında görebileceği yeni simalar hastayı ikinci bir şoka götürebilir. Bu ise hafızasının bir daha geri gelmeksizin kaybolması gerekir." Rasim Kara titreyerek Doktor'a baktı.</p>

  <p>Sıtkı Başar ise rahattı. Nasıl olsa tıpla alâkası olmayan bir insan söylediklerini kabul etmek zorundaydı.</p>

  <p>Cellad bitik bir vaziyette:</p>

  <p>"Peki, şimdi ne yapacağız?" diye sordu. "Sadece bekleyeceğiz."</p>

  <p>"Ne kadar bir süre?" Doktor omuzlarını silkti.</p>

  <p>"Hiç belli olmaz. Bazen bir ay, bazen bir yıl. Hatta daha uzun bile sürebilir." Celladın omuzları çöktü.</p>

  <p>İşittikleri hiç hoşuna gitmemişti... Geveleyerek: "Ona iyi bir mütehassıs bulmalıyım" dedi. Doktor sırıttı.</p>

  <p>"Şanslı bir insansınız Rasim Bey" dedi. "Ben nörolog ve psikiyatri uzmanıyım."</p>

  <p>Cellad, doktorun ihtisas sahasını hiç bilmiyordu. Onun indinde adam sadece doktordu. Uzmanlığı alanına hiç ilgi duymamıştı.</p>

  <p>"İşte bu iyi" diye söylendi. "Bana yardımcı olursunuz."</p>

  <p>"Tabii, memnuniyetle"</p>

  <p>O sırada Nazan, bu yabancıları dinlemekten sıkılmış gibi usulca kapıyı yüzlerine örttü. Yüreğinin gümbür gümbür çarpıntısına mâni olamıyordu. Korkudan beti benzi atmıştı. Eski kâbus, yeniden bütün dehşetiyle benliğini sarmıştı. Doktor, Cellad'a yol gösterdi.</p>

  <p>"Aşağıya inelim, bırakalım istirahat etsin. Şimdilik tek yapabileceğimiz şey bu." İki erkek aşağıya indiler. İkisi de düşünceli ve yorgundu.</p>

  <p>Akşamın alacakaranlığı etrafa çökerken, perdeleri açık geniş salonu batan güneşin kızıllığı kaplamıştı. Rasim Kara bitkin bir şekilde geniş koltuğa çöktü.</p>

  <p>Sıtkı Başar, "Bir kadeh içki alır mıydınız?" diye sordu. Rasim Kara başını salladı. İçki istemiyordu. Oysa Doktor'un ihtiyacı vardı. Sinirleri müthiş gerilmişti. Neyse ki mizacen sakin ve soğukkanlı bir adamdı. Yoksa kim olsa paniğe kapılır, işlerliği hâlâ şüpheli bu çılgın numarayı yapamazdı. Yayvan bir bardağa iki parmak kadar Johnnie Walker şişesinden viski boşalttı, bir solukta içti. Sert içki gırtlağını yakarak midesine süzüldü. Şimdilik durumu idare etmişti. Ama bunun yetersiz olduğunun idraki içindeydi. Ne yapıp edip, bu adamdan kurtulması gerektiğini biliyordu. Hem de ebediyen...</p>

  <p>Nazan'la yaşamakta kararlıysa onu bertaraf etmesi, sonsuza dek hayatlarından çıkarmaları icap edecekti. Başka yolu yoktu... İçinde garip bir ürperti hissetti.</p>

  <p>İşte Nazan gerçeği buydu. Daimi belâ ve felâket... Hayatına girdiği her erkeği mahvediyordu. İşte Rasim Kara, Recep Solmaz ve ben diye düşündü.</p>

  <p>Erkeğin üstünde dolaşan kara bir bulut gibiydi. Yaşama sadece fırtına ve hasar getiriyordu... Bir an Cellad'dan nasıl kurtulabiliriz diye düşündü.</p>

  <p>Polise ihbar edebilir miydi? Yoo, bu olacak şey değildi. Adam konuşursa her şey mahvolur, kendi hayatı da sönebilirdi. Polisten kurtulsa Dernek onu yaşatmazdı. Geriye tek çare kalıyordu. Onu öldürmek...</p>

  <p>Bunu yapabilir miydi acaba? Nazan uğruna cinayet işleyebilir miydi? Kararsızdı. Ama mecbur kalırsa bunu da yapabileceğini hissediyordu. Zaten Recep Solmaz'ın katline iştirak etmemiş miydi? Katile silahı teslim eden bizzat kendisi değil miydi? Ellerinin titremeye başladığını duyumsadı.</p>

  <p>Evet, Nazan uğruna her şeyi yapabilirdi. Bunun muhasebesini daha önce de yapmıştı. Kadının tek bir gün için bile hayatına kattığı mutluluk bir ömre bedeldi. Nazan'la yaşam sonsuz mutluluk anlamına geliyordu...</p>

  <p>Cellad'ın ne sorduğunu önce anlamadı.</p>

  <p>Nazarlarını iri yarı adama çevirdiğinde, beyni, idam fermanını onaylamanın buruk huzuruna kavuşmuştu bile...</p>

  <p>"Pardon?" dedi. "Ne sormuştunuz?" Cellad sorusunu tekrarladı:</p>

  <p>"Onu niye hastahaneden çıkarıp buraya getirdiniz? Orada daha iyi bakılamaz mıydı?" Bu aslında, gün boyu Rasim Kara'nın aklına takılmış tek soruydu.</p>

  <p>Doktor aslında bu soruya hazırlıklı olmalıydı. Ne çare ki Rasim Kara'yı karşısında görmeyi hiç ummuyordu. Hele bu kadar çabuk...</p>

  <p>Buna benzer bir soruyu o da Cellad'a sorabilirdi.</p>

  <p>"Bizi nasıl buldunuz?" Tabii suali sormadı. Yerinden kalkıp ağır ağır pencerenin önüne yürüdü. Aklını toplayıp, münasip bir cevap verebilmek için zamana ve inandırıcı bir yalana ihtiyacı vardı. Bir müddet susarak batan güneşin son kızıllıklarını seyretti. Ufukta karanlık gecenin ilk habercileri olan yüklü bulutlar peydah olmuştu.</p>

  <p>"Biliyorsunuz" dedi. "Ben bir JKD üyesiyim. Yani, karanlık bir takım siyasi dümenler çeviren bir derneğin azası."</p>

  <p>Bir soluk aldı. Bunu zaten Cellad da biliyordu. Adamdan ses çıkmadı.</p>

  <p>"Mevcut plana göre Recep Solmaz'ın katli işinde bir aksilik çıkarsa sizi hastahanede saklayacaktım. Anlıyor musunuz, yalnız sizi... Dernek Nazan hanımın hastahanede kalmasını istemedi. Büyük bir aksilik, siz gidince genç kadın korkudan ve yaşadığı olayların etkisinden şoka girdi. Onu o halde yalnız bırakamazdım. Ben bir doktorum. Üstelik onu bana emanet etmiştiniz. Sizinle yeniden bir temas temin edinceye kadar tedavisini üstlenmek zorundaydım. Nazan hanımı gözlerden uzak bir yerde saklamak zorundaydım. Özellikle de polisten... "</p>

  <p>Bakalım bu yalana nasıl bir tepki gösterecekti kiralık katil. İnanmıştı galiba. Çünkü adam sessizliğini muhafaza ediyordu.</p>

  <p>Nihayet:</p>

  <p>"Anlıyorum" diyebildi. "Ben hastahaneye döndüğümde polis de oradaydı. Hastahaneniz basılmıştı." Duyduklarına inanamadı Doktor.</p>

  <p>Birden taş kesilmişti. Sonra dehşet içinde Cellad'a döndü. Acaba yanlış mı işitmişti? Bağırarak: "Basıldı mı?" diye sordu.</p>

  <p>"Evet. İşimi bitirip döndüğümde kapının önü polislerle kaynıyordu. İçeriye ondan giremedim. Yoksa ne zannettiniz, Nazan'ı&nbsp; orada bırakıp kaçacak değildim ya?" İliklerine kadar titredi Doktor...</p>

  <p>Demek hastahanesi basılmış, bunca yıllık emek ve kariyeri sönmüştü. Her şey bitmişti artık. Kendisi de aranan biriydi şu an. Polis peşinde olmalıydı. Durumun ciddiyetini birden kavrayamadı. Nasıl olmuştu da polis bu kadar çabuk iz sürüp peşine düşmüştü. Bir ihbar olmadıkça polisin kendisiyle bir irtibat kurması olanaksızdı. O sadece cinayet âletinin katile ulaştırılmasında aracılık etmişti. Oysa katil tam karşısındaydı, yakalanmamıştı. Yoksa polis olay yerinde silahı bulmuş muydu? Bulsalar bile silahın ulaştırılmasında postacılık ettiğini nasıl anlamışlardı? Olsa olsa çantada parmak izlerini tespit etmiş olabilirlerdi.</p>

  <p>Yutkundu, kendini toparlamaya çalıştı. "Silahı olay yerinde mi bıraktınız?" diye sordu. "Hangi silahı?"</p>

  <p>"Size çanta içinde getirdiğim tüfeği."</p>

  <p>"Ha, anladım" dedi Cellad. "Onu kullanmadım ki."</p>

  <p>Şaşkınlığı devam ediyordu Sıtkı Başar'ı n. Öyle ya, Cellad hastahaneden çıkarken silahın bulunduğu valizi yanına almamıştı.</p>

  <p>"Peki, nasıl... Nasıl hallettiniz işi?"</p>

  <p>Adam gülerek "Yani nasıl öldürdüğümü mü soruyorsun ödleği?" diye manidar bir şekilde yüzüne baktı. Sonra:</p>

  <p>"Boğdum" dedi. "Telle... "</p>

  <p>Doktor'un daha da aklı karışmıştı. Polisin hastahanesini basmasına bir anlam veremiyordu. Salonu arşınlamaya başladı.</p>

  <p>İlk aklına gelen ailesi oldu. Acaba karısı ve oğlu ne durumdaydı: Ağır ağır telefonun başına gitti. Karısını arayamazdı, hastahaneye telefon etmesi sakıncalıydı. Oğlunu evinden aramayı tercih etti. Titreyen parmaklarıyla tuşlara bastı. Az sonra oğlu karşısındaydı.</p>

  <p>"Baba... Nerelerdesin kuzum? Bütün gün seni aradık. Meraktan çatlayacağız. İnsan haber vermeden bu kadar zaman ortadan kaybolur mu hiç?" Doktor'un bu sitemleri dinleyecek hâli yoktu. "Orada neler oluyor?" diye sordu.</p>

  <p>"Ne olacak baba? Her şey bildiğin gibi. İşler tıkır tıkır yürüyor. Senin yokluğunu aratmıyoruz. Ama sen neredesin?"</p>

  <p>"Ben, polisleri soruyorum."</p>

  <p>"Polisleri mi?"</p>

  <p>"Evet, onları."</p>

  <p>"Haa anladım, yaralı polisleri kastediyorsun. Üç kurşun yarası almış bir komiser getirdiler, ameliyata aldık. Durumu şimdi iyi. Niye onunla ilgileniyorsun? Önemli mi? "</p>

  <p>"Ben baskını kastediyorum..."</p>

  <p>"Ne baskını baba? Şaka mı yapıyorsun?"</p>

  <p>Doktor nihayet uyanmıştı.</p>

  <p>Demek baskın filan yoktu. Öyleyse Cellad neler zırvalıyordu? Ya yalan söyleyerek bir amaca ulaşmak istiyordu ya da hastahaneye döndüğünde yaralı komiseri getiren ekibi görünce yanılıp bunun bir baskın olduğunu sanmıştı. İkisi de olabilirdi. İhtiyatlı davranmalıydı. Cellad fazla zeki bir adam değildi ama korkunç biriydi.</p>

  <p>Oğlunla konuşmasının fazla anlamı yoktu. Öğreneceğini öğrenmişti zaten. Üstelik yerini belli etmek de işine gelmiyordu.</p>

  <p>"Ben seni sonra ararım" diyerek telefonu kapadı.</p>

  <p>Oğlunun "Baba, nereden arıyorsun?" diyen sesi hâlâ kulaklarında çınlıyordu. Bir müddet koltukta hareketsiz, kaşları çatık ve düşünceli oturdu. Rahatlamıştı, iş düzeninde aksayan bir şey yoktu. Her şey normal düzeyinde seyrediyordu. Tek sorun karşısındaki adamdı...</p>

  <p>"Durum kötü mü?" diye sordu Cellad.</p>

  <p>"Pek önemli değil. İdare ederim. Beni burada bulmazlar."</p>

  <p>Sonra demincek aklına gelen soruyu bu sefer Rasim Kara'ya yöneltti.</p>

  <p>"Siz bizi nasıl buldunuz?"</p>

  <p>Cellad soğuk bir şekilde gülümsedi.</p>

  <p>"Senin hemşireyi biraz sıkıştırdım. Bülbül gibi konuştu. Onu biraz korkuttuğum için bozulmazsın, değil mi Doktor?"</p>

  <p>Sıtkı Başar, adam sen de dercesine omuzlarını silkti. "Ama o Şile'de bir villam olduğunu bilmez ki? "</p>

  <p>"Levend'deki komşun biliyor. Biraz fazla geveze bir ihtiyar."</p>

  <p>Evi nasıl bulduğunu anlıyordu şimdi. Şile'ye geldikten sonra herkes Doktor'un evini tarif edebilirdi. Burası semtin en şık ve modern çiftlik eviydi.</p>

  <p>Bakışlarındaki nefretle adamda bir kuşku yaratmak istemiyordu Doktor. Elinden geldiğince onu sakin ve hareketsiz tutmak zorundaydı. Herif şüphelenirse işi bitikti... Acele bir karara varması gerekiyordu.</p>

  <p>İlk sorun, karşısındaki adam uyanıp çevirdiği dümenleri anlamadan, onu ortadan kaldırmaktı. Bu işi nasıl halledeceğini bilmiyordu. Villada silah yoktu. Kesinkes onunla bire bir mücadeleye giremezdi. Adam kendisinden hem genç hem de çok daha iri yarıydı. Üstelik boğuşma tekniğini bilen, profesyonel biriydi. İkincisi, onu öyle bir şekilde ortadan kaldırmalıydı ki bunu ne Nazan ne de evdeki personel görmemeliydi. Hayatını birleştirmeyi göze aldığı kadının, kendisini bir katil olarak kabul etmesini göze alamazdı. Evdeki personel sadık insanlar bile olsa, bir cinayet vakası karşısında nasıl davranacaklarını kestiremiyordu. Bu konuda kimseye güvenemezdi. Planını tam bir gizlilik içinde gerçekleştirmeliydi. Ama ortada henüz bir plan yoktu.</p>

  <p>Ve en kötüsü, karşısında henüz uğradığı şaşkınlığı tam üzerinden atamayan Cellad'ın bundan sonra ne yapacağıydı... Gözlerini kapadı, düşünceye daldı. Rasim Kara uslu uslu oturuyordu... Geceyi otelde geçirmeye karar verdi Yüksel Berke. Gerçi İstanbul'da kalabileceği çok yakını vardı. Küçük kız kardeşinin evi Moda'daydı. Ama onlara uğrayamazdı şimdilik. Bazı yerlere sık sık telefonlar etmesi, vakitli vakitsiz bazı kişilerle görüşmesi gerekebilirdi. Bunları misafir olduğu bir evde yapamazdı. Doğru Divan Oteli'ne gitti ve bir oda tuttu.</p>

  <p>Cellad'la temas kurabilmek için gerekli posta kutusunu biliyordu. Ama bu yolla temas kurmak çok zamanını alacaktı. Bu kadar kısa bir süre içinde haberleşmek imkansızdı. Daha da mühimi, şimdi herifin kızışmış mart kedisi gibi harıl harıl Doktor'la Nazan'ı&nbsp; aradığını biliyordu. Doktor'la Nazan'ın yerini tespit edebilirsem kuvvetle muhtemelen Cellad'ın da izini bulabilirim diye düşündü. Bu fikir sıcak ve makul geldi Yüksel'e. Doktor'la kadını bulmak pek zor bir şey olmasa gerekti.</p>

  <p>Biraz rahatladı. Mokasenlerini çıkarıp, yatağa uzandı. Ellerini başının altına koyup düşünmeye başladı.</p>

  <p>Nazan'ın nerede olduğunu bilemezdi. Polis her yerde onu arıyordu. Ama polisin bilmediği genç kadının Sıtkı Başar'la birlikte İstanbul'a geldiğiydi. Polis dahil kimse, Doktor'un Recep Solmaz'ın katlinde rol oynadığını bilmiyordu. Doktor'un izini tesbit etmek pek çok sorunu hâl edecekti... Fakat Doktor'u bulma şansı da hemen hemen hiç yoktu. Zamanı olsa belki bu şansı değerlendirebilirdi. Akşama kadar koca İstanbul'da bu üç kişiyi bulmak, iğneyle kuyu kazmak misaliydi.</p>

  <p>İçinden Fahri Somalı'ya okkalı bir küfür savurdu. Namussuz herif hep böyle zor işleri üstüne yığardı. Acaba bu kez kim öldürülecekti? Kızıl'ın belli ki kuyruğu sıkışmıştı. Yoksa bu kadar acele edip, telaşlanmasının manası yoktu.</p>

  <p>Hırsından deli olacaktı Yüksel. Patron açıkça ima etmişti; bu görevi halledemezse kurulacak yeni şirkette olmayacaktı. Oysa bu şirket yaşamının dönüm noktasıydı. Mutlaka kurulmalıydı...</p>

  <p>Aklı karışmaya başlamıştı. Öldürülecek kişinin kimliği zihnini bulandırıyordu. Düşündükçe aklına daha da kötü şeyler gelmeye başladı. Yanılıyor muyum acaba diye kuşkulara kapıldı.</p>

  <p>Komite'nin aldığı kararları bilemezdi. Ama infaz işlerini daima Fahri Somali yürütürdü. Bir de Rasim Kara'nın namı Cellad'a çıkmıştı, oysa gerçek cellad o namussuz patronuydu.</p>

  <p>İçindeki his onu yanıltmıyordu. Bu işin içinde bir bit yeniği vardı. Patronun bu kadar telaşa kapılıp acele etmesinin bir sebebi olmalıydı, hem de çok mühim bir sebebi. Kendisine yeni kurulacak şirkette bedava sayılacak ortaklık teklif etmişti.</p>

  <p>Birden yerinden sıçradı.</p>

  <p>Evet, anlamıştı meseleyi. Bu infaz işi Komite'nin meselesi değildi. Şahsi işi idi namussuzun... Vücudunu ter bastı. Nasıl da anlayamamıştı bunu?</p>

  <p>Bir süre öylece dalgın kaldı. Sonra yüzüne sinsi bir tebessüm yayıldı. Belki kurulacak şirketi kaybedebilirdi, hatta mevcut işinden de olabilirdi ama kazanmak için daima büyük oynanması gerektiğine inanmış biriydi Yüksel Berke...</p>

  <p>Aklına mükemmel bir çözüm gelmişti. Zor olmasına zordu ama denemeye değerdi doğrusu. Başka şansı da yoktu.</p>

  <p>Fahri Somali'yi aramak için telefona uzanırken tir tir titriyordu...</p>

  <p>Saat 17'ye doğru Fahri Somali'nin mükellef bürosuna girerken dizlerinin bağı titriyordu Yüksel Berke'nin. Çıtı pıtı sekreteri hiç bekletmeden içeriye aldı onu.</p>

  <p>"İyi, çabuk geldin" dedi Kızıl. "Cellad'la görüştün mü?"</p>

  <p>"Evet efendim. Ama bazı aksilikler zuhur etti."</p>

  <p>"Ne gibi?"</p>

  <p>"Sizinle görüşmeyi red etti."</p>

  <p>"Anlayamadım? Red mi etti?"</p>

  <p>"Evet efendim."</p>

  <p>"Ne demek oluyor bu? Rezil herif... Teklifi nasıl geri çevirebilir, ona kaç kez iş götürdük, sırtımızdan tonla para kazandı." Yüksel, sesini kısarak:</p>

  <p>"Efendim, adam işi geri çevirmiyor ama ben herkesle görüşmem diyor. Profesyonel prensiplerine ters düşermiş, yüzünün çok insan tarafından görülmesini istemiyor. Kendi emniyetim için gerekli bir tür savunma diyor"</p>

  <p>Fahri Somali dudaklarının arasından kısık sesle küfür etti. Yüksel adamın ne dediğini tam olarak işitemedi.</p>

  <p>Kızıl, başını önüne eğip bir an düşündü. Karar vermekte zorlanıyormuş gibi bir hâli vardı. "Peki, ne istiyor bu pezevenk?"</p>

  <p>Yüksel Berke yutkundu. Planının zor yanı şimdi başlıyordu. "İrtibatın yine benim tarafımdan yürütülmesini şart koşuyor." Fahri Somali'nin kaşları çatıldı. "Yaa" dedi sadece.</p>

  <p>Patronunun huzuru kaçmıştı. Böyle bir aksilik beklemiyordu. Cellad'la yüz yüze konuşması çok daha iyi olacaktı. Fakat herifi zorlayamazdı. En kötüsü zamanı yoktu. Yüksel Berke:</p>

  <p>"Ben elimden geleni yaptım efendim" dedi. "İsterseniz başka birini ayarlayabiliriz. Ama biraz zaman alır."</p>

  <p>"Yoo hayır, bu işi o üstlenmeli. Başka şansımız yok." Genç adam rahat bir nefes aldı. "Kızıl" tekliften vaz geçecek diye ödü kopmuştu... "Siz bilirsiniz" dedi.</p>

  <p>Patron işkillenmişti. Sinirli sinirli parmaklarını masaya vurmaya başladı. Belli ki aklından, aksayan planını yeniden düzenlemek için çareler arıyordu.</p>

  <p>Tam sırası diye düşündü Yüksel Berke. Sonra üzüntülü bir sesle:</p>

  <p>"Bir sorun daha var efendim" dedi.</p>

  <p>Fahri Somali irkilerek genç adama baktı.</p>

  <p>"Neymiş o?"</p>

  <p>"Bu kez ücret olarak yirmi milyar istiyor." Fahri Somali tıslar gibi:</p>

  <p>"Vay pezevenk, bizi ne sanıyor? Yolunacak kaz mı?" diye homurdandı. Ama fazla etkilenmişe benzemiyordu.</p>

  <p>Oysa bu rakam şimdiye kadar bir infaz muamelesi için ödenecek en yüksek ücretti. Yüksel, adamın bu parayı ödemeye razı olduğunu hemen sezinledi. İşler şimdilik iyi gidiyordu.</p>

  <p>Yüksel Berke içinden "ulan patron, elime düştün, ocağına incir ağacı dikeceğim" diye söylendi. Adam kısa bir tereddütten sonra Yüksel'e dönüp:</p>

  <p>"Herifin şartlarını kabul etmek zorundayız, başka alternatifimiz yok" diye mırıldandı. "Neler olacağını bilmiyorum ama öyle görünüyor efendim. Siz her halde en münasibini düşünüyorsunuzdur." Poh pohlanmaya bayılırdı Kızıl.</p>

  <p>Adamın gözlerinde beliren parıltılardan anladı bunu Yüksel. "Otur şöyle biraz, şenlen konuşacağım" dedi.</p>

  <p>Yüksel Berke geniş koltuğa ilişti. Kendini biraz daha rahatlamış hissediyordu. Kızıl'ın nihayet baklayı ağzından çıkaracağını anlamıştı. Yüreği heyecandan güm güm atıyordu. İçinden gelen bir his az sonra çok önemli bir sırrı öğreneceğini söylüyordu.</p>

  <p>"Oğlum, Komite çok önemli bir karara vardı" diye söze başladı Fahri Somali. Yüksel içinden kıs kıs güldü. Herif yine "oğlum" diye lâfa girmişti. Sözde yakınlık izhar ediyordu.</p>

  <p>"Aslında alınan kararı senin bile bilmemen gerekir. Ama sen benim sağ kolumsun. Bilirsin, seni öz evladım gibi severim. Bu nedenle sana açılmakta bir mahzur görmüyorum."</p>

  <p>"Sağ olun efendim, bana güvenebilirsiniz ve de sizi mahcup etmeyeceğime emin olabilirsiniz."</p>

  <p>"Biliyorum, biliyorum" dedi Fahri Somali. Sonra kısa bir duraklamayı takiben "Komite tüm memleketin ekonomik yararı için Başkan Şahap Aktaroğlu'nu ortadan kaldırmaya karar verdi. Bu adam sinsice güttüğü politika ile hem Devlet'e hem de bütün Dernek mensuplarına zarar vermeye başladı. Önüne geçilmez bir kıyıma geçti. Tabii sıradan bir dernek mensubu olarak sen, onun memleket iktisadiyatına yaptığı kötülükleri bilemezsin..." Yüksel Berke küçük dilini yutacaktı.</p>

  <p>Duyduklarına inanamıyordu. Şahap Aktaroğlu'na yapılacak bir suikast Başbakanın öldürülmesinden bile daha sansasyon yaratabilirdi. Bu adam çıldırmıştı...</p>

  <p>Patronun planı umduğundan çok daha korkunçtu...</p>

  <p>"Kızıl" hâlâ Başkan'ın neden öldürülmesi gerektiği hususunda izahat veriyordu. Ama en önemli gerekçeyi söylemeden. Adam bir türlü buraya ben geçmek istiyorum diyemiyordu. Yüksel Berke birden kendini ucuza sattığını hissetti... Yirmi milyar Şahap Aktaroğlu için çok ucuz bir fiyattı...</p>

  <p>Patronun konuşması bittiğinde üzerindeki şaşkınlığı tam atamamıştı genç adam. Doğrusu söylenenleri de anlamaz olmuştu. Boyundan büyük bir işe kalkıştığını da biliyordu artık.</p>

  <p>Yine de gözlen kamaştı. Kızıl'dan yürüteceği yirmi milyar sadece çerez sayılırdı. Gerçek istikbâlini Şahap Aktaroğlu sağlayacaktı. Kurtaracağı hayatın bir bedeli olacaktı muhakkak. Oturduğu koltukta daldığı hayallerin zevkiyle kımıldadı. Önü açık sayılırdı. Aktaroğlu bu ihaneti asla affetmezdi. Zavallı "Kızıl" diye geçirdi içinden; asıl onun sonu gelmişti ve bunun farkında değildi. Tasfiye edileceği muhakkaktı. Aktaroğlu onu nasıl tasfiye eder bilinmezdi ama belki şu bir kaç gün içinde gerçekten Cellad'ı arayıp ona bir infaz teklifi daha götürebilirdi. Kıs kıs güldü içinden...</p>

  <p>Fahri Somali'nin planla ilgili son uyarılarını dikkatle dinledi. Büyük bir ciddiyetle "Anladım efendim, merak buyurmayınız" dedi.</p>

  <p>Sonra gözleriyle Kızıl'ın ağır ağır yerinden kalkışını takip etti. Adam bürosundaki duvara gömülü dolapların birinden alelade bir valiz çıkardı. Valizi Yüksel'e uzattı. "İçinde on milyar karşılığı dolar var" dedi. "Bakiyesi de işin tamamlandığında ödenecek."</p>

  <p>"Olmaz efendim," diye sırıttı Yüksel, "Bu kez, tamamını peşin istiyor."</p>

  <p>Yaşlı adam ilk defa Yüksel'in suratına dik dik baktı. Ama hiç sesini çıkarmadı. Telefonu açıp sekreterini çağırdı, sonra titreyen sesiyle "Çabuk bana aşağıdaki bankadan on milyar çekip getirin" dedi. Çıtı pıtı sekreter "Emredersiniz" deyip odadan ayrıldı.</p>

  <p>Az sonra Yüksel Berke elindeki valizin içinde taşıdığı yirmi milyar lirayla sokaktaydı. Ve bu sadece bir başlangıçtı. Tasarladığı asıl menfaatlere yakında kavuşacaktı. Etrafına bakınıp bir taksi aradı. Önünde duran ilk arabaya da atladı. Öylesine hayallere dalmıştı ki taksiyi takibe başlayan beyaz Opel'i fark edemedi...</p>

  <p>Bülend Kozlu, Albay Oğuzcan'a son gelişmeleri bildirmek için Teşkilatın Yıldız'daki Bölge Müdürlüğü'nün koridorlarında koşuşturuyordu.</p>

  <p>İçeriye girip Albay'ı selamladı. Sonra elde ettiği bilgileri sıralamaya başladı. Ankara'da gazeteci Sedat İlker'e saldıran JKD mensubu Yüksel Berke'nin izine Divan Oteli'nde rastlanmış ve adam sıkı bir takibe alınmıştı. İstanbul'da temas kurduğu her kişi dikkatle incelenecekti. Adamın otelden çıkar çıkmaz patronunun Mecidiyeköy'deki bürosuna gittiği ve bir saat kadar orada kaldığı tespit edilmişti. Adamın ne için İstanbul'a geldiği bilinmemekle beraber Dernek üyeleri arasında posta görevi yapabileceği ihtimali fazlaydı. Hâlen dikkatle takip ediliyordu. Akşam daha tamamlayıcı bilgilerin gelmesi muhtemeldi.</p>

  <p>İki ajan durumu yirmi dakika kadar müzakere ettiler. Yeni bir takım olayların patlak vereceği hususunda görüş birliğine vardılar. Burunları pis kokular almaya başlamıştı bile...</p>

  <p>Aynı günün akşamı, gün karardığında Şile'deki villada korkunç bir sessizlik vardı. Ufukta beliren koyu bulutlarla beraber, sert esen karayel dinmiş, çevreye ilk yağmur damlacıkları düşmeye başlamıştı.</p>

  <p>İnen karanlığa rağmen Nazan odanın ışıklarını yakmadı. Başını, süzülen yağmur damlacıklarıyla ıslanan cama dayayıp, dalgın bakışlarını karanlığın derinliklerine çevirdi. Önünde upuzun, koyu siyah, alabildiğine uzanan ürkütücü deniz vardı.</p>

  <p>Saatler geçmiş, yaşadığı paniği atlatmıştı. İçindeki korku şimdi yerini ümitsizlik ve karamsarlığa terk etmişti. Aşağıda Doktor duruma hâkim gibi görünüyordu ama bu hâlin devam edeceğinden çok şüpheliydi genç kadın. Rasim Kara, Doktor'un palavrasını yutmuş gibi görünüyordu fakat bu daha ne kadar sürerdi? Cellad bir kere şüphelenmeye görsün, ondan sonra her şey biter, hayatları sönerdi. Artık mücadele edecek takati kalmamıştı. İçinden kurtulmak için hiç bir şey yapmak gelmiyordu. Zaten ne yapabilirdi ki? Cehennemin öbür ucuna bile gitse, Rasim gelir onu yine bulurdu. Bir an pencereyi açıp, önündeki korkunç karanlığa kendini bırakmak arzusuyla yanıp tutuştu. Bir iki saniye içinde tüm dertlerinden kurtulabilirdi. Pencereyi açtı. Açık denizden gelen soğuk rüzgar odaya doldu. Derin derin soluklar aldı Nazan. Yağmur damlacıkları yüzünü dövmeye başladı. Islanıyordu. Yaşamla ölüm arasındaki ince noktadaydı. Kollarıyla sıkı sıkı kendini sardı. Ölüm belki bir kurtuluştu ama bunu gerçekleştirecek kararı vermek de o kadar kolay değildi. Temiz, sert ve üşütücü hava iliklerine kadar işledi. Üşümek, sanki biraz kendine gelir gibi olmasını sağlamıştı, ölüm paniğini içinde hissederek aceleyle camı kapadı. Yapamazdı, Recep'ten kurtulduğu, sınırsız bir servete kavuştuğu, içinde Doktora karşı adlandırmadığı bir takım hislerin filizlendiği bir devrede ölüme bu kadar sıcak bakamazdı. Dehşetle pencereden uzaklaştı. Arka arka gidip yatağa ilişti. Titreme almıştı vücudunu. Bunun ıslanan kazağından mı yoksa içindeki intihar psikozundan mı kaynaklandığını kestiremiyordu. Hüngür hüngür ağlamaya başladı. Çok ümitsizdi...</p>

  <p>Ağlama krizinden kurtulup sinirleri biraz yatıştığında içindeki merak dayanılmaz raddelere ulaştı. Acaba aşağıda neler oluyordu? Hiç ses aksetmiyordu yukarıya. Yataktan doğruldu. Kadınsı bir insiyakla üstünü başını çekiştirip, düzeltti. Yanaklarındaki ıslaklığı elleriyle kuruladı. Işığı yakmadan kapıya doğru yürüdü. Oda zifiri karanlıktı.</p>

  <p>Kulağını kapıya dayadı. Ses yoktu. Usulca araladı. Aşağıdaki bol elektrik ışığının parlak ve canlı huzmesi aralıktan içeriye sızarak bir hat gibi odaya süzüldü. Kapı aralığından aşağıdaki salonu tam olarak görmek mümkün değildi. Yine de kanepede oturan Doktorun parıldayan pabuçlarını görebildi.</p>

  <p>Rasim Kara dar görüş çerçevesi içinde değildi. Bir an sevinçle yüreği titredi. Acaba gitmiş miydi? Sonra sevinci çabuk kayboldu. Gitmiş olsa Doktor koşa koşa gelir, tehlikenin şimdilik geçmiş olduğunu söylerdi. Cellad aşağıda olmalıydı. Onu almadan gider miydi hiç? Öylece bekledi ve dinledi.</p>

  <p>Konuşma sesleri aksetmiyordu. Acaba ne yapıyorlardı? Birden Rasim Kara'nın tok ve kalın sesi kulaklarında çınladı.</p>

  <p>"Böyle beklemeye tahammül edemiyorum. Bir şeyler yapmalıyız Doktor, niye boş boş oturuyorsun? Sevgilime hiç bir tedavi uygulanmıyor." Sesi isyankâr ve tahammülsüzdü.</p>

  <p>Doktor önce cevap vermedi. Konuşmaya başladığında sesindeki itidale ve soğukkanlı ifadeye şaştı Nazan. Sanki adam olayların bizzat içinde değilmiş, yaşanılan panikten zerrece nasibini almamış gibi konuşabiliyordu.</p>

  <p>"Haklısınız. Ona ilaç tedavisi yapmam gerekir. Ama eczaneye gidemiyorum" dedi. Cellad garipseyerek: "Neden?" diye sordu.</p>

  <p>Nazan, Doktor'un gülümsediğini görür gibi oluyordu.</p>

  <p>"Unutmayın Rasim Bey" dedi. "Biz burada kaçağız. Evimde yasa dışı, polisin aradığı bir kadını barındırıyorum. Burası küçük bir yerdir. Dışarıya çıkıp görünürsem, çevredekiler hemen mevcudiyetimin farkına varabilirler. Kış kıyamette bu yazlık evde ne aradığım dikkat çekebilir. Semt sakinlerinden bazıları ziyaret etmeye kalkışabilir. Gelen giden olabilir. Üstelik Nazan hanımın ihtilaçlı krizler geçirmesi, bağırıp çağırması mümkündür. Bu riski göze alamam. İlaç temini için eczahanaye uğrarsam, eczacılar bu ilaçları kimin için istediğimi sorabilirler. Anlıyor musunuz?" Cellad söylendi:</p>

  <p>"Demincek kapıda beni karşılayan o bekçi kılıklı herifi neye göndermiyorsun?" Doktor gülümsedi.</p>

  <p>"Daha da tehlikeli olur. Bekçimi burada herkes tanır. Bu ilaçları kimin için kullanacağını sormazlar mı?</p>

  <p>"Ne yapacağız yani? Böyle bekleyecek miyiz?"</p>

  <p>"Üzgünüm, dışarıya çıkma riskini göze alamam." Cellad delirecek gibiydi.</p>

  <p>"Bir faydası olacaksa ben gidip alabilirim. Hemen yazın şu reçeteyi" diye söylendi. Doktor sanki yeni uyanıyormuş gibi:</p>

  <p>"Bakın bu mümkün. Siz ilaçları temin edebilirsiniz. Nasıl olsa sizi burada kimse tanımaz" diye mırıldandı.</p>

  <p>Sıtkı Başar ayağa kalktı. Evde bir yerde reçete koçanları olacaktı. Aranmaya başladı. Nasıl olsa lâzım olmaz diye bir yerlere tıkmıştı. Yazlığında, dinlenme halindeyken, mecbur kalmadıkça kimseye bakmazdı.</p>

  <p>Reçeteleri buldu. Masanın başına geçip sanki hastaya en münasip ilacı yazmak için düşünüyor gibi beklemeye başladı. Bu bir çıkış yolu olabilirdi.</p>

  <p>Tedbirli ve dikkatli olmalıydı. Evet, iyi bir uyku ilacı bu sıkışık durumdan sıyrılmak için tek çareydi. Silahsız ve çaresiz olduğu bu ortamda Cellad'dan başka türlü kurtulamazdı.</p>

  <p>Bir yolunu bulup onu uyutmalıydı. Sonra gecenin karanlığında onu villanın önündeki yardan aşağıya atabilirdi. Kayaların bittiği yerdeki su, derin ve dipsizdi. Karayelin kesildiğini hissediyordu. Evin camlarındaki zangırtı duyulmaz olmuştu. Rüzgâr artık karadan açıklara doğru esmeye başlamıştı. Akıntılar, cesedi rahatlıkla sürüklerdi.</p>

  <p>Fena fikir değildi bu. Hem başka bir yolu da yoktu. Adamı, şiddet göstererek alt edemeyeceğini biliyordu. İstediği ilaçları yazıp, imzaladı. Reçeteyi Cellad'a uzatırken "Buradaki eczacılar meraklıdır; hele sizi yabancı görünce sual sormaya kalkabilirler, lütfen mümkün olduğunca az konuşun" diye tembihledi. Çekindiğini ima etmek istemişti.</p>

  <p>Rasim Kara reçeteyi adeta elinden kaptı. "Sen merak etme" diye söylendi. Kapıya doğru hızlı adımlarla ilerlerken Doktor arkasından seslendi. "Haa, lütfen unutmayın... Reçeteye eski bir tarih yazdım. Anlıyor musunuz? Bu reçeteyi şimdi benden almadınız. Yani ben burada yokum. Eczacı sorarsa, hasta yeniden kötüleşti biz de şimdi ilaçlan yaptırmak zorunda kaldık dersiniz."</p>

  <p>"Tamam" dedi Cellad. Sonra bir an duraladı. "Eczahane uzak mı?"</p>

  <p>"Biraz uzak. Gördüğünüz gibi evim şehrin epey dışında. Buradan vasıta bulamazsınız. Lütfen dönüşte de taksiyle gelmeyin. Burası ufak yerdir, taksi şoförleri bile bu villayı tanırlar. Etrafta bu villayla ilgili hiç bir şüphe doğmasını istemiyorum. Anlıyorsunuz, değil mi? Selâmetimiz için." Başını salladı Cellad ve dışarıya çıkıp uzaklaştı...</p>

  <p>Derin bir oh çekti Doktor. Geçici de olsa canavardan şimdilik kurtulmuşlardı. Yaşından umulmayan bir çabuklukla, deli gibi merdivenlere atıldı. Nazan'ı&nbsp; görmek istiyordu.</p>

  <p>Kapı aralığından aşağıda olup bitenleri seyreden genç kadın, Cellad'ın gittiğini görünce dışarıya fırladı. Merdivenin başında kucaklaştılar. Doktor'a sarılan Nazan yeniden öfke ve çaresizlik içinde ağlamaya başladı. Doktor onu sıkı sıkıya sarıp, sarmaladı. Başını okşuyor, teskin olup, güvenini kazanması için usul usul okşayarak öpüyordu.</p>

  <p>Kadının ümitsizliği Doktor'un direncini arttırıyor, azim ve kararlılığını destekliyordu. Cellad'dan mutlaka kurtulacaklardı.</p>

  <p>"Üzülme sen" diye kulağına fısıldadı. "Seni ondan kurtaracağım. Artık bunu düşünme. Kendini topla."</p>

  <p>"İmkânı yok, ondan kurtulamayız."</p>

  <p>"Sana kurtulacağız dedim."</p>

  <p>"Ama nasıl? O yaşadığı sürece peşimizden ayrılmaz. Atlatamayız. Onu bilemezsin. O tam bir kâbustur, beni bırakmaz. Durumu anlarsa seni de öldürür. Buna izin veremem. Seni seviyorum..." Doktor, kadının yaşlı gözlerine baktı.</p>

  <p>"Bunu duyduğuma sevindim. Beni mutlu ettin. Artık hiç bir şeyden yılmam. O canavar bile beni durduramaz."</p>

  <p>Nazan inler gibi:</p>

  <p>"Peki, ne yapacaksın?" diye sordu.</p>

  <p>Doktor kısa bir tereddüt geçirdi. İtiraf etmeliydi. Nasılsa önünde sonunda gerçekleri sevgilisi de öğrenecekti.</p>

  <p>"Onu öldüreceğim."</p>

  <p>"Nasıl?"</p>

  <p>"Bir şeyler düşündüm. Sen tasalanma."</p>

  <p>"Silahın var mı?"</p>

  <p>"Hayır yok. Ama başka bir planım var."</p>

  <p>"Nedir o? Bilmek isterim. Sakın onla boğuşmaya kalkma, bir ayı kadar güçlüdür. Onu alt edemezsin."</p>

  <p>"Biliyorum... Onu önce uyutacağım. İnşallah başarırım. Gerisi kolay. Evin önü denize kadar sarp kayalıktır. Dik ve yüksek. Yuvarladık mı deniz alır götürür."</p>

  <p>Doktor, sevgilisinin yüzüne baktı. Planını beğenip beğenmediğini anlamak için.</p>

  <p>Galiba beğenmemişti. İri iri açılan gözleri bunu ifade ediyordu. Yoksa onun daha iyi bir fikri mi vardı?</p>

  <p>Şimdi de kendisini sıkı sıkı saran kolları gevşemiş, iki yanına düşmüştü. Doktor Nazan'ın göz bebeklerinin matlaşıp donuklaştığını fark etti. Sanki taş kesilmişti Nazan.</p>

  <p>Kımıldayamıyordu. Yüzünde korkunun en had safhadaki somutlaşmış izleri belirdi. Dudakları aralanmıştı ama sesi çıkmıyordu. Gözleri merdivenin alt basamağına takılıp sabitleşmişti... Doktor gayrı ihtiyari kadının nazarlarını takip ederek başını çevirdi, aşağıya baktı. Cellad merdivenin başında durmuş onları süzüyordu. Sessiz ve nefret dolu bakışlarla...</p>

  <p>Doktor her şeyin sonunun geldiğini sezinledi. Cellad konuşmalarını işitmiş olmalıydı. İşitmese bile sarmaş dolaş olduklarını görmüştü.</p>

  <p>"Beni aldatmaya çalıştın Doktor" diye tısladı adam.</p>

  <p>Ağır ağır basamakları tırmanmaya başlamıştı.</p>

  <p>Sıtkı Başar'ın titreyen bacakları vücudunu çekmez gibiydi.</p>

  <p>Sonunun geldiğini anladı.</p>

  <p>Doktor, &ldquo;Yanılıyorsunuz" diye inledi. "Nazan hanım yeni bir kriz geçiriyor, her an şoka girebilir." Titreyerek çıkan sesi hiç de inandırıcı değildi.</p>

  <p>Cellad dördüncü basamağı çıkarken, "Konuştuklarını duydum" diye gürledi. Esmer yüzü allak bullaktı.</p>

  <p>Doktor olacakları önlemek istercesine bir adım ileri attı. Aynı anda da Nazan'ın çığlığı koptu. Bangır bangır bağırıyordu kadın. "Gitme... gitme onun yanına. Seni öldürecek... Kaç... Durma kaç..." Nereye kaçabilirdi ki?</p>

  <p>Aralarında sadece bir kaç basamak kalmıştı.</p>

  <p>Cellad yavaş yavaş tırmanıyordu. Kararlı ve kendinden emin. Avının üzerine atılmaya hazır vahşi bir hayvan gibi. Onları kıstırmıştı ve her şeyi görüp işitmişti de...</p>

  <p>Nasıl inanmıştı o ahlaksız doktora? Şimdi bütün yaptıklarını fitil fitil burnundan getirecekti. Nazan'ın çığlıkları villanın içinde çınlıyordu. Ama bu çığlıkları kimse duyamazdı. İhtiyar bekçi ile ev hizmetlerine bakan karısı bahçedeki müştemilâtta oturuyorlardı. Adam kesseler duymazlardı. Genç kadının kımıldayacak gücü kalmamıştı. Sırtını duvara dayamış sadece olacakların korkusu ile ümitsiz ve çaresiz bağırıyordu. Elinden bir şey gelmezdi. Hıçkırarak sırtını dayadığı duvardan yere doğru çökmeye başladı. Gözlerini kapadı, olacakları görmek istemiyordu. Artık boğazı kurumuş, sesi kısılmıştı. Hâlâ yalvarırcasına, "Kaç... Ne olursun, durma kaç" diye mırıldanıyordu. Doktor, yılanın karşısında büyülenmiş tavşan gibi hareketsiz kalmıştı. Ne aşağıya ne yukarıya gidemiyordu. Tevekkülle beklemeye başlamıştı. İçgüdüsel olarak bile kendisini koruyacak hali yoktu. Tam karşısına dikilen adamın boynuna uzanan ellerini görüyor ama kımıldayamıyordu. Nihayet, Cellad'ın o kalın ve küt parmaklarını boynunda hissetti. Boğacaktı. Parmakların soğuk teması dahi onu harekete geçiremedi, sadece gözlerini kapadı. Acı bile duymuyordu. Yalnız soluk alamamanın verdiği bir yanma başlamıştı ciğerlerinde. Tıkanıyordu. Sonra her şey silindi, çırpınışların yerini derin bir rahatlık aldı.</p>

  <p>Doktor'un cansız bedeni basamaklara yığılırken Cellad yavaş yavaş Nazan'a yaklaştı. Yanına çömeldi, yumuşacık bir sesle:</p>

  <p>"Sevgilim niye ağlıyorsun? Ben buradayım artık. Seni almaya, kurtarmaya geldim. Kaldır başını, bak yüzüme" diye mırıldanıyordu. Taş kesilmişti Nazan...</p>

  <p>Gözlerini iri iri açarak adama baktı. İnanamıyordu. O, hayatına kasteden bir hayvandı. Hayır, hayır hayvandan da öte bir şey. Sadist, manyak bir ruh hastası. Olacak şey değildi. Karşısına geçmiş hâlâ "sevgilim" diyebiliyordu.</p>

  <p>Normal bir insan böyle davranamazdı.</p>

  <p>Gözleri karardı, kendinden geçti.</p>

  <p>Bayılmıştı...</p>

  <p>Aynı akşam, yağmurun arttığı saatlerde Yüksel Berke'nin bindiği taksi Balmumcu'daki Şahap Akta roğlu'na ait on katlı, gösterişli Aktaroğlu Holding'in pırıl pırıl ışıldayan kapısı önünde durdu. Genç adam yanında taşıdığı iki milyar para ile arabadan indi. Gözleri cıvıl cıvıldı. Kafasında tasarladıklarının ilk bölümünü başarıyla uygulamıştı. Ummadığı bir aksilik zuhur etmezse, işin bundan sonrası çok daha kolaydı. Yine de heyecanına mani olamıyordu.</p>

  <p>Holding binası yepyeniydi. Binanın bazı katlarında ışıklar yanmasına rağmen mesai saati bitmişi. İnşallah geç kalmamışımdır diye mırıldandı içinden. Kendiliğinden açılıp kapanan elektronik kapılardan içeriye bir göz attı. Temizleyiciler mermer zemini cilalamakla meşguldüler. Bazı personel asansörlerden inip evlerine doğru koşuşuyordu.</p>

  <p>Tam içeriye girerken üniformalı iki güvenlik görevlisi önünü kestiler. Nazik bir şekilde masanın bittiğini ve yarın gelmesini söylediler. Yüksel Berke yarını bekleyemezdi.</p>

  <p>Çok hayati bir konuda Şahap Aktaroğlu'nu görmesi gerektiğini anlatmaya çalıştı. Güvenlik görevlilerinden biri, gazeteciden yediği yumruktan burnu şişmiş adamı gözü tutmamıştı. Olmaz diye diretti. Diğeri biraz daha anlayışlıydı, ne de olsa adam büyük patronla görüşmek istiyordu. Arayış sebebi gerçekten ciddi ve önemli ise başlarına dert olabilirdi. "Biraz bekleyin" dedi. Rahatlamıştı Yüksel Berke. Biraz bekleyin dediklerine göre Şahap Aktaroğlu hâlâ iş yerindeydi, gitmemişti. Bu iyi haberdi. Beklerdi tabii. Kulaklarını dikip, görevlinin yukarıya ettiği telefonu dinledi.</p>

  <p>Anlaşılan adam, Aktaroğlu'nun sekreteriyle konuşuyordu. Görevli tekrar adını sordu, sekretere bildirdi.</p>

  <p>İki üç dakika bir ömür kadar uzun geldi Yüksel'e. Telefonu kapatan koruma görevlisi yüzüne yakıştırdığı nezaketle "Buyrun efendim. Sekizinci kata çıkacaksınız. Beyefendi sizi kabul edecekler" dedi.</p>

  <p>Yüksel Berke telaşla asansörlere doğru yürüdü. Kalbi çıkacak kadar hızlı atmaya başlamıştı. Sakin ol oğlum, her şey yolunda gidecek diye kendi kendine moral veriyordu. Sekizinci kata çıktığında asansör kapısı önünde onu şık giyimli, sarışın bir kız karşıladı. Aktaroğlu'nun sekreteri olmalıydı. Yanında devasa bir adam vardı. Tıpkı aşağıda gördükleri gibi üniformalıydı. Kabinden çıkar çıkmaz görevli "Müsaadenizle" deyip üzerini aramaya başladı. Tedirgin olmuştu Yüksel. Adam tabanca ve kesici bir alet arıyor olmalıydı. Yine yarı nazik yarı kaba ifadeyle "çantayı" açmasını istedi. Parayı onlara göstermek istemiyordu Yüksel, fakat çaresiz valizin fermuarını açıp adamın içine bakmasına izin verdi. Paraları gören adam, başını sallayıp "Buyrun geçin" dedi. Kontrolü atlatmıştı. Sekreterin peşine takılıp, boş koridorda ilerlemeye başladılar. Kız uzun bacaklı olmasına rağmen, kısa fulelerle yürümeye başladı. Adım atarken bacakları içten birbirine sürtünüyor, kalçalarını aşırı derecede çalkalanıyordu. Benzememesine rağmen, nedense sekreter kız, bir an Nazan'ı&nbsp; çağrıştırdı. Hızla, beyninde oluşmaya yüz tutan seks titreşimlerini zihninden silip attı. Şimdi bunu düşünecek zaman değildi.</p>

  <p>Sekreter koridorun sonundaki kapılardan birinin önünde durdu. Kapı koridora açılan bir dizi standart kapılardan farklıydı. Geniş, yüksek ve kabartma ahşap oymacılığı vardı. Sekreter kapıyı tıkırdattı. Sonra açarak yana çekildi ve Yüksel Berke'ye yol verdi.</p>

  <p>Şahap Aktaroğlu kocaman bir maun masanın arkasında oturuyordu. İhtiyar kurt beklemediği ziyaretçisini dikkatle süzdü. Nazarları hiç de dostane gözükmüyordu. Erişilmez servet sahibi, kibirli bir Başkan bile olsa, bir Dernek üyesine gösterilecek hoş ve samimi bir karşılama değildi bu... Daha da kötüsü, Yüksel'i şaşırtan ve keyfini kaçırtan şey, Başkan'ın tam karşısında oturan Hüseyin Yenli'nin odadaki mevcudiyetiydi. Bu hesapta yoktu. Onunla karşılaşmak hiç hoşuna gitmedi. Hüseyin Yenli başını çevirip, kötü kötü onu süzdü.</p>

  <p>Bir gariplik vardı durumda. İkisinin de bu ziyaretten hiç memnun kalmamış bir halleri vardı. Ne de olsa kendisini "Kızılın en yakın adamı olarak tanıyorlardı. Yoksa "Kizirin çevirdiği dümenlerden haberdar mıydılar?</p>

  <p>Süklüm püklüm odanın ortasına doğru bir iki adım attı. Şahap Aktaroğlu oturması için yer bile göstermemişti. Masaya yaklaşıp, ayakta dikildi. Başkan:</p>

  <p>"Bu beklenmedik ziyaretinizi neye borçluyuz Yüksel Bey" dedi. "Yoksa patronunuzdan bize özel bir haber mi getirdiniz?"</p>

  <p>Hafif alaycı bir eda seziliyordu Başkanın sesinde.</p>

  <p>Bir an ne söyleyeceğini şaşırdı Yüksel. Kekeleyerek "Pek öyle sayılmaz Başkanım" diye mırıldandı. "Fahri Somali'nin bu ziyaretimden haberi yok."</p>

  <p>İki adam manidar şekilde bakıştılar. Suratlarında hasıl olan gülümseme Yüksel'in gözünden kaçmadı. Birden durumu kavradı. Bu adamlar olacaklardan haberdardı. Ama nasıl? Nasıl olur da Kızıl'ın planını öğrenmiş olabilirlerdi? Sapsarı kesildi...</p>

  <p>Başkan, "Evet, sizi dinliyorum. Ne söyleyeceksiniz?" dedi.</p>

  <p>Adam soğuk ve ilgisizdi. Yüksel Berke neredeyse geldiğine pişman olmak üzereydi. Ayrıca Hüseyin Yenli'nin yanında konuşmak istemiyordu. Adamın kendisinden hazzetmediğini bilirdi. Ikına sıkıla "Başkanım, acaba yalnız görüşebilir miyiz?" diye fısıldadı. "Yalnız mı?"</p>

  <p>"Evet, beyefendi. Anlatacaklarım son derece mahrem ve özel şeylerdir. Bunları ancak size nakledebilirim."</p>

  <p>"Yaa, öyle mi?" dedi Aktaroğlu. Kaşlarını çatıp karşısındaki tedirgin genci süzdü. Sonra "Hüseyin Bey yabancı değildir, söyleyeceğinizi onun yanında da söyleyebilirsiniz." diye ilave etti. Yüksel'in Başkan'la münakaşa edecek hali yoktu. Anlaşılan kendisine fazla şans tanımayacaktı. Yol boyunca, söyleyeceklerini aklında prova yapmasına rağmen, nutku tutulmuş gibi, afallayıp kalmıştı. Nereden başlayacağını bilmiyordu. Diliyle kuruyan dudaklarını ıslattı. Sessizlik uzadı.</p>

  <p>İki adam da oturdukları yerden dikkatle onu süzüyorlardı. Yüksel Berke bir türlü konuşmaya başlayamıyordu...</p>

  <p>Aktaroğlu "Evet, delikanlı seni dinliyorum. Yoksa konuşmaktan vaz mı geçtin? Benim vaktim çok kıymetlidir. Ne diyeceksen de artık."</p>

  <p>"Beyefendi" diyebildi Yüksel. Sesinin kısıklığından ağzından çıkanı kendisi bile duyamıyordu. "Sizi... sizi öldürmeyi planlıyorlar" diye mırıldandı nihayet.</p>

  <p>Sade döşenmiş salonda derin bir sessizlik oldu. Dışarıdaki yoğun trafiğin sekizinci kata akseden klakson seslerinden başka hiç bir şey duyulmadı bir an. İki adam tekrar bakıştılar.</p>

  <p>Yüksel'i ter bastı. Çok kötü bir başlangıç yapmıştı. En sonra söyleyeceği şeyi, pat diye birden ağzından kaçırmıştı...</p>

  <p>Şahap Aktaroğlu koltuğuna yaslandı.</p>

  <p>"Delikanlı, sen ne söylediğinin farkında mısın?" diye sordu. Yüksel Berke mahcup ve başı önüne eğik: "Evet efendim" diye yanıtladı. "Beni kim öldürmek isteyebilir ki?"</p>

  <p>İhtiyar Kurt'un bu sualin cevabını çok iyi bildiğine emindi Yüksel. Fakat adamın bu iddia karşısında hiç şaşırmış hali yoktu.</p>

  <p>"Fahri Bey" dedi. "Fahri Somali."</p>

  <p>Sesi iyice titriyordu.</p>

  <p>&ldquo;Yani senin patronun, öyle mi?"</p>

  <p>Sessizce başını salladı genç adam.</p>

  <p>"Ama niye? Fahri Bey beni niye öldürmek istesin ki?"</p>

  <p>"Nedenini bilemem efendim."</p>

  <p>"Ama öldürmek istediğinden eminsin."</p>

  <p>"Evet, efendim."</p>

  <p>"Nasıl böyle emin oluyorsun?"</p>

  <p>"Çünkü Cellad denen kiralık katille anlaşmam için beni görevlendirdi."</p>

  <p>Şahap Aktaroğlu sustu. Dik dik Yüksel'in suratına baktı. Genç adam durmadan terliyordu. Başkan'ın göstereceği reaksiyondan korkmaya başlamıştı. Kahredici bir sessizlik yeniden odayı kapladı. "Peki, neden buraya geldin?"</p>

  <p>Bu ne biçim soruydu? Yoksa karşısındaki adam söylediğini anlamamış mıydı? Bakışlarını Başkan'ın yüzüne çevirdi. Bön bön baktı.</p>

  <p>"Fahri Bey sizi öldürmeyi tasarlıyor efendim" diye tekrarladı. Aktaroğlu gayet sakin:</p>

  <p>"Bunu anladım. Ama sen niye patronunun emirlerine karşı çıkıyorsun? Niye sana verilen bu görevi yerine getirmiyorsun? Üstelik bu yaptığın ilk iş de değil, bundan evvelki bir kaç infaz operasyonunda çalıştığını biliyorum. Şimdi bu emri reddetmenin sebebi ne?" Yüksel Berke yutkundu.</p>

  <p>"Başkanım, ben bir katil değilim. Bahsettiğiniz operasyonlara karıştıysam bütün bunlarda mensup olduğum Derneğin yüksek menfaatleri söz konusuydu. Ortada Komite'nin aldığı bir karar bulunurdu. Büyüklerim o işin doğruluğuna bir kez karar vermişlerse artık onun geçerliliğini müzakere etmek bana düşmezdi. Memleket ve Dernek yararına olduğuna tereddütsüz inanırdım. Sanırım bu defa durum farklı. Patronum ortada bir Komite kararı olmaksızın şahsi menfaatleri için sizi öldürmeye teşebbüs ediyor. Buna âlet olamam. Bu düpedüz cinayet."</p>

  <p>"Ortada bir Komite kararı olmadığını sen nereden bilebilirsin ki? Sen bir Komite üyesi değilsin." Yüksel Berke diklendi.</p>

  <p>"Öyleyse neden Fahri Bey iyi kâr getiren şirketlerinden birine beni sermaye bile koymadan ortak yapsın ki? "</p>

  <p>"Demek böyle bir teklif aldın?"</p>

  <p>"Evet efendim."</p>

  <p>Başkan gülümsedi. Hüseyin Yenli hâlâ huzursuzdu. Yüksel'i hiç sevmezdi. Genç adamın anlattıklarına pek inanmış görünmüyordu. İlk defa söze karıştı. "Boyundan büyük lâf ediyorsun. Bunu bize ispatlaman gerekir."</p>

  <p>"Haklısınız" dedi Yüksel. Sonra hâlâ elinden bırakmadığı valizi Başkan'ın masası üzerine bırakıverdi.</p>

  <p>Aktaroğlu biraz şaşkın, "Nedir bu?" diye homurdandı.</p>

  <p>Genç adam "Lütfen açın, içine bakın. Söylediklerimin ispatını onun içinde bulacaksınız. İşte, size mükemmel delil... "</p>

  <p>İhtiyar Kurt yerinden kımıldamadı. Hüseyin Yenli oturduğu koltuktan kalkıp masaya yaklaştı. Valizin fermuarını açtı. Dolarlar ve milyonluk banknotlar ortaya çıktı. İki adam bakışıp, gülüştüler. Aktaroğlu sordu. Nedir bu?"</p>

  <p>"Cellad'a ödenecek para."</p>

  <p>Hüseyin Yenli, elini dostça Yüksel'in omzuna koyarken "Bunu sana ne zaman verdi?" diye sordu. "Az evvel, ofisinde."</p>

  <p>Fahri Somali'nin ihaneti sabit olmuştu. Başkan "Otur bakalım şöyle" diye Yüksel'e yer gösterdi. Köprüler kurulmuştu. Genç adam ilk defa rahat bir nefes aldı. O ana kadar kendisini kuşkuyla dinleyen adamları ikna edebilmişti.</p>

  <p>"Aferin" dedi Başkan. "Doğrusunu yaptın. Bu iyiliğini unutmayacağım. Bu tercihin için ödüllendirileceksin."</p>

  <p>"Sağ olun efendim. Ben sadece sağduyumun gereğini yerine getirdim. Başkanıma ihanet edemezdim." Hüseyin Yenli'nin yüzündeki memnuniyet ifadesi gayet belirgindi. Düşüncelerinde haklı çıkmıştı. Bu son olay her şeyi su üstüne çıkarmıştı. Başkan durgun ve sessizdi.</p>

  <p>Feri kaçmış gözlerinden bir şey anlamak mümkün olmuyordu. Yüksel bunu fırtınadan önceki aldatıcı sakinliğe benzetti. Adam mutlaka patlayacaktı, hem de bomba gibi.</p>

  <p>"Plan nedir? Beni nerede ve ne zaman öldürmeyi düşünüyor?"</p>

  <p>"Her hangi bir plan yok efendim. Sadece süre var."</p>

  <p>Başkan dikkatle Yüksel'i süzdü.</p>

  <p>"Ne demek bu?"</p>

  <p>"Fahri bey her türlü tercihi Cellad'a bıraktı. Yani sizin anlıyacağınız yeri ve zamanı katil tayin edecek. Sadece bu işi çarşamba günü yapılacak Komite toplantısından önce bitirilmesini şart koştu." Başkan, anladım dercesine başını salladı.</p>

  <p>Hüseyin Yenli'nin yeniden yüzü asıldı. Tablaya bıraktığı purosunu alıp yaktı. İşittiklerinden işkillenmişti.</p>

  <p>"Bu biraz garip" dedi. "Benim bildiğim Fahir böyle iş yapmaz. Sakat bir organizasyon bu."</p>

  <p>"Haklısınız efendim. Fakat teşebbüsün gerçekleştirilmesi için zaman yok ve Fahri Bey Cellad'da ısrar ediyor. İşi onun yapmasını istiyor. Başka bir kiralık katile güvenemiyor."</p>

  <p>"Neden?"</p>

  <p>Yüksel Berke yutkundu.</p>

  <p>"Şey efendim..." diye kekeledi. "Takdir ederseniz, bu operasyon çok önemli. Gerçek bir profesyonele ihtiyaç var. Sıradan birine güvenilemez."</p>

  <p>Sustu sonra. Bu konuda konuşmak istemiyordu...</p>

  <p>Başkan lâfa karıştı.</p>

  <p>"Böylesi daha iyi. Bırak öyle olsun. Bizim de işimize gelir."</p>
</body>
</html>
