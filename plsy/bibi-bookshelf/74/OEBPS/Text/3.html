<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Title page</title>
</head>

<body>
  <h2 style="text-align: center;">İKİNCİ BÖLÜM</h2>

  <p>Bora Akel o gün izinliydi. Niyeti pırıl pırıl güneşli Londra sabahında, erkenden şirketin tahsis ettiği pansiyondan fırlayıp, hem biraz gezme fırsatı bulmak, hem de boş gününü zevkine uygun şekilde değerlendirmekti. Bora tekstil mühendisiydi ve memleketinde çalıştığı firma onu üç aylığına, staj için Londra'ya, Woods fabrikasının genel müdürlüğüne göndermişti.</p>

  <p>Genç mühendis buradaki ilk ayını henüz tamamlamıştı. Staj süresi üç ay gibi uzun bir zamandı ve fazla bir şey öğrenemeyeceğini daha ilk haftanın sonunda anlar gibi olmuştu. İçinde bulunduğu şartlar oldukça iyi olmasına rağmen, genel olarak ne ingilizlere ne de Londra'ya pek ısınamamıştı. Daha şimdiden İstanbul ve küçük kızı Ayşe gözünde tütmeye başlamıştı.</p>

  <p>Londra'daki iş merkezi Strand semtindeydi. Kaldığı pansiyon da çalıştığı yere çok yakın sayılırdı. İzinli olduğu gün, havanın açık ve güneşli olmasını nimet sayarak rahat bir pantolon, üstüne ince bir anorak ve spor ayakkabılarını giyerek erken bir saatte sokağa çıktı. Bir bakıma yoğun bir program yapmıştı kendine. Bulunduğu Covent Garden semti her zaman turistlerin akın ettiği şık mağazaların, cafelerin yer aldığı hareketli bir yerdi.</p>

  <p>Kuşkusuz bütçesi kısıtlıydı, ayrıca Londra oldukça pahalı bir şehir sayılırdı. Bugün küçük kızına oyuncak, süslü püslü kocaman bir ayı alacaktı. Daha evvel vitrinde görmüş çok beğenmişti, fiyatı da fazla pahalı sayılmazdı. Önce karar veremedi, şimdi mi yoksa günün sonunda dönerken mi alayım diye tereddütte kaldı. Gün boyu kocaman bir kutuyla dolaşmak külfet olacaktı. Sonunda dönüşte almaya karar verdi. Genellikle öğle yemeklerini çalıştığı iş yerinde yiyordu. Staj gördüğü şirket, kaldığı pansiyonun ve sabah kahvaltılarının ücretini yüklenmişti, Bora'ya sadece akşam yemeklerinin parasını ödemek kalıyordu. O da biraz tasarruf edebilmek için genellikle akşamları ucuz pub'larda karnını doyuruyordu. Karısı Olcay tek çocuklarını doğurduktan bir sene sonra Barbaros Bulvarındaki bir trafik kazasında ölmüştü. Aradan dört sene geçmişti ama Bora bir daha evlenmeyi hiç düşünmemişti. Neyse ki yaşı ilerlemiş ama sıhhatli bir annesi vardı ve küçük kızına o bakıyordu. Genç adam kızından ilk defa bu kadar uzun süre ayrı kalmıştı ve minik Ayşe daha şimdiden burnunda tütüyordu.</p>

  <p>Oldukça sakin ve düzgün bir hayatı vardı Bora'nın. Sigara içmez, çok nadir alkol alır, sporla meşgul olurdu. İstanbul'dayken her fırsatta yürüyüş yapar, bedenini zinde tutmaya gayret ederdi. Daha genç olduğu üniversite yıllarında atletizm yapmış, lisanslı olarak sekiz yüz ve bin beş yüz metre yarışlarında koşmuştu. Ama bunlar geride kalmıştı artık.</p>

  <p>Bora'nın çocukluktan kalma bir tutkusu vardı; daha ilkokul yıllarında rahmetli babası onu pul toplamaya alıştırmıştı, gerçek anlamda koleksiyoncu değildi ancak bu hevesini hiç kaybetmemiş, ilerleyen yıllarda da maddi imkânlarının el verdiği ölçüde pul satın almıştı. Geçen hafta, kendisi gibi staja gelen Yunanlı bir gençle Londra'yı gezerlerken King's Road denilen pul cennetiyle karşılaşmıştı. Buraya Chelsea'nin kalbi denilebilirdi. Antika eşya satan galerilerle birlikte, az sayıda akla hayale gelmeyecek nadide pulların da satıldığını görünce hayran kalmıştı. Ne var ki yanındaki Yunanlı arkadaşı pek ilgili görünmediğinden rahat rahat pulları inceleme imkânı bulamamıştı. İlk fırsatta, izinli olduğu bir gün tek başına gelmeye karar vermişti.</p>

  <p>Bugün bu işi gerçekleştirebilirdi. Bir ay içinde gideceği istikametlerin araçlarını öğrenmişti. Routemaster denen eski tip, çift katlı kırmızı otobüslerden birine atladı. Londra'da zaten hayran kaldığı tek şey, toplu taşımacılığın olağanüstü rahatlığıydı. Dokuz numaralı hat onu King's Road'a götürebilirdi.</p>

  <p>O saatte bindiği otobüs hiç de kalabalık sayılmazdı. Alt katta ineceği kapıya yakın cam kenarı bir yer buldu ve hemen oturdu. Bora hiç şüphe yok ki, güneşli ve sakin bir günde, King's Road'a yapacağı bu gezintinin hayatında bir dönüm noktasının başlangıcı ve belâlar zincirinin ilk halkası olacağını bilemezdi. Ve bilse, asla o otobüse binmezdi. Otobüsten indiğinde henüz her şey yolunda gidiyordu.</p>

  <p>Saat on buçuk civarıydı ve genellikle gri bulutlarla kaplı olan sema o gün pırıl pırıl ışıldıyordu. Bora keyifli adımlarla cadde boyunca yürümeye başladı. Etrafta daha ziyade turistler vardı. Durmadan fotoğraf çekiyorlardı. O hızlı adımlarla pulcuların olduğu kısma yürüdü. Zaten topu topu dört dükkân vardı yanılmıyorsa. İkisi yan yanaydı. Tabii hepsine girecek ve vaktinin büyük kısmını pulları inceleyerek geçirecekti. Haliyle pahalı serileri alması olanaksızdı, ama bütçesinin elverdiği ölçüde, o dükkândan bir şey almak istiyordu. En azından İstanbul'a dönüşünde, Londra'dan aldığım pullar diye koleksiyonuna katacağı anı parçası olacaktı.</p>

  <p>Nihayet geçen hafta geldiği dükkânı buldu.</p>

  <p>Oldukça ufak, fazla dikkat çekmeyen, dar vitrinli bir yerdi. Ama o dar vitrinde filatelistlerin nefesini kesecek, enfes pullar mevcuttu. Ya da henüz kendisi gibi çok amatör sayılacak bir koleksiyoncu için öyle sayılırdı. İçeri girmeden önce bir süre vitrinin önünde oyalandı. Sonra çıngıraklı kapıyı iterek içeriye girdi.</p>

  <p>Kapı üstündeki ufak çanın çıkardığı ses üzerine arka tarafta, uzun boylu, zayıf, gözlüklü bir adam oturduğu yerden kalktı. Bora kısa bir süre adama baktı, pek çok yurttaşı gibi soğuk, kibirli ve insanlara tepeden bakan birine benziyordu. Bora hemen adamın yabancılardan hoşlanmadığı hükmüne varmış ve pek şaşırmamıştı. Tane tane ve kelimelerin üzerine basa basa, "Yardımcı olabilir miyim?" diye sordu adam. "Sadece pullara bir göz atıyordum," demişti Bora.</p>

  <p>İngilizcesi oldukça iyi sayılırdı ama ne kadar başarılı da olsa aksanından yabancı olduğu anlaşılıyordu. Adam bir iki adım daha atmıştı yanına doğru. Aslında Bora'nın dükkan sahibiyle pek ilgilendiği yoktu, cennetin tam ortasına düşmüş gibi, gözleri ışıl ışıl, huşu içinde etrafındaki kıymetli pulları incelemeye başlamıştı. O nedenle de tam o sırada kapının yeniden açılıp içeriye dev gibi iri yarı, saçları neredeyse beyaza çalacak kadar sarı birinin girmesiyle hiç ilgilenmedi. Sadece kısa bir an baktı.</p>

  <p>Yeni gelen müşteri, bozuk bir aksanla, "Mr. Honor?" demişti.</p>

  <p>Dükkân sahibi de, "Evet, benim," diye fısıldadı.</p>

  <p>"Görüşmemiz lâzım."</p>

  <p>David Honor bir süre adama soğuk gözlerle bakmıştı. Ama o sırada tüm dikkatini teşhir edilen pullara vermiş olan Bora, dükkân sahibinin tedirginliğini göremedi. Belki görse de anlamazdı zaten, David Honor genelde hislerini hiç belli etmeyen biriydi. Yalnız küçük dükkânda konuşmaları duymamak adeta olanaksızdı. Yine de tanımadığı iki yabancının her ne olursa olsun, konuşacakları konu kesinlikle Bora'yı ilgilendirmediği için kulak vermedi. Dükkâna sonradan gelen adam, "Beni Stefan Neuer gönderdi," dedi. "Sizinle konuşmamız lâzım. Ama kimsenin bizi duymayacağı bir yerde."</p>

  <p>Konuşan adamın aksanı o kadar bozuktu ki, Bora kendisi de bir yabancı olmasına rağmen kısa bir an başını kaldırıp iri yarı adamı süzdü. Sırtı kendisine dönük olduğu için yüzünü görememişti ama aynı anda David Honor'un yüzünün birden kireç gibi bembeyaz olması dikkatini çekti. Pek meraklı biri sayılmazdı Bora, iki yabancının gizli konuşmak isteği ise onu hiç mi hiç ilgilendirmemişti.</p>

  <p>Yalnız dükkân sahibinin hızla yanına yaklaşıp, "Affedersiniz, dükkânı kapatmak zorundayım," demesi üzerine keyfi kaçtı. Hatta itiraz etmeye kalkıştı. Fakat David Honor o kadar kararlı ve telaşlı görünüyordu ki, sesini çıkarmadan kapıya doğru yürümek zorunda kaldı. Dükkân sahibi onu alelacele arkasından neredeyse iteleyecekken, "Öğleden sonra yeniden gelebilirsiniz, çok özür dilerim," diye fısıldamıştı.</p>

  <p>Dışarı çıkan Bora kapının önünde içinden homurdanırken, David Honor'un içerden kapıya asılı "açık" levhasını ters çevirdiğini, plastik storu indirdiğini gördü. Bozulmuştu ama yapabileceği bir şey yoktu. Çaresiz kalarak bir süre kapının önünde dikilip ne yapacağını düşünmeye başladı. Cadde üzerinde, yanılmıyorsa iki üç pulcu dükkânı daha vardı. Onları bulmak için hangi yöne gitmesi gerektiğini düşünürken birden az ilerisinde ani frenle duran özel bir araba gördü. Araba pulcu dükkânını geçtikten hemen sonra durmuştu. Önce içinden genç bir kadın fırladı.</p>

  <p>Bora kadını görünce irkilmekten kendini alamadı. Koyu siyah saçlarından ve hafif esmere kaçan teninden olmasa bile, giyiminde kullandığı canlı renklerden kadının yabancı olduğu belli oluyordu hemen. Onun arkasından da genç ve havalı bir adam inmişti arabadan. Kadın parmağıyla pulcu dükkânını işaret ederek bir şeyler söylemişti ama Bora kullandıkları dili pek anlamadı. İspanyolca veya Portekizce olabilirdi. O iki dili birbirinden ayırt edemezdi genç mühendis, kelimelerini çok benzetirdi.</p>

  <p>Lâkin arabadan inen çiftin hızlı ve telaşlı adımlarla dükkâna doğru koşmaları dikkatini çekmişti. Kapının üzerindeki "kapalı" levhasını gören adam kendi dilinde homurdanmaya başladı. Kadının da hemen yüzü asılmıştı. Hatta adam daha da ileri giderek kapının tokmağına asılıp açmaya çalıştı. Bora sessizce onları seyrediyordu. Ama şarklılara has mantıkla burada bir şeylerin ters gittiğini sezinler gibi olmuştu. Az evvel o iri yarı adamın dükkâna gelmesi, David isimli dükkân sahibinin hemen apar topar kendisini dışarı çıkarıp kapıyı kilitlemesi ve şimdi de bu iki yabancının ısrarla kapıyı zorlaması bir şeylerin ters gittiği düşüncesini yaratmıştı beyninde.</p>

  <p>Bu yeni gelen çifte oldukça yakın duruyordu. Ama Bora'nın yüzüne bile bakmamışlardı. Başka şartlar altında olsa Bora da onlarla fazla ilgilenmezdi. Ama kadının aşırı güzelliği genç mühendisin dikkatini çekmişti. Uzun boyu, ince ve zarif bedeni, simsiyah saçlarıyla çok dikkat çekiciydi. Yanındaki adamı da önce kocası sandı. Konuştukları dili anlamıyordu ama ciddi bir konuyu tartıştıklarını hemen sezinledi.</p>

  <p>Nedense dükkânın kapalı olması onları çok şaşırtmışa benziyordu. Ayrıca küstah bakışlı adam birden endişeli tavırlar sergilemeye başlamıştı. İşte o zaman Bora, bu garip tesadüfle daha fazla ilgilenmeye başladı. Biraz daha ileriye yürüyüp onların dikkatini çekmeden bakmaya devam etti. Hiç kimse bir pulcu dükkânın kapalı olmasından bu kadar rahatsız olmazdı. Alt tarafı ya başka bir dükkânda aradıklarını bulmaya çalışırlar veya başka bir saatte tekrar uğrarlardı. Oysa ikisi de sanki paniğe kapılmış gibi heyecanlıydılar. Ses tonlarını yükseltmişler, birbirlerini itham eder gibi konuşmaya başlamışlardı.</p>

  <p>Bora önce tipik bir karı-koca tartışması diye düşündü. Bir mücevher nedeniyle olsa anlayışla karşılardı ama pul için evli bir çiftin tartışmasına ilk defa tanık oluyorum diye gülümsedi içinden. Fakat daha sonra güzel kadının zarif parmaklarına bir göz atınca hiç yüzük olmadığını fark etti. Yoksa bu çift evli değil mi, diye düşündü.</p>

  <p>Belki mesele onu ilgilendirmeyecek, çekip gidecekti dükkânın önünden, ama az evvel kendisinin de apar topar dükkândan çıkartılması, onlara yardım etmek, en azından öğleden sonra dükkânın açılacağını söyleyerek rahatlatmak gereğini hissettirdi. Tekrar geri dönüp yanlarına yaklaştı. İyice sokulunca erkek susmuş ve ürkek gözlerle Bora'ya bakmaya başlamıştı.</p>

  <p>Bora gülümsedi. Düzgün İngilizcesiyle, "İngilizce konuşabilir misiniz?" diye sordu. Cevap önce genç kadından geldi. "Evet," dedi. "Bir şey mi söyleyeceksiniz?" Kadının düzgün ve akıcı İngilizcesi karşısında açıklama yaptı. "Ben de pul meraklısıyımdır ve az önce o dükkândaydım. Sahibi kapattı ve öğleden sonra açacak. Şayet öğleden sonra gelirseniz dükkânı herhalde açık bulursunuz. Ben de öyle yapacağım. "</p>

  <p>Bora bu açıklamasının insani bir yardım olduğunu düşünüyordu. Hatta kendisine teşekkür edeceklerini düşünmüştü. Oysa her ikisi de irileşmiş gözlerle kendisine bakmaya başlamışlardı. Genç mühendis, acaba yanlış bir şey mi söyledim, diye düşündü bir an. İngilizce bilgisi söylediklerini doğru anlatmaya yeterliydi. Öyleyse niye kendisine garip garip bakıyordu bunlar? İrkilmekten kendini alamadı.</p>

  <p>Hatta biraz sinirlenir gibi oldu. Onlara iyi niyetle yardım etmek istemişti. Oysa kadının yanındaki adam sanki Londra'nın göbeğine uzaydan bir yaratık düşmüş gibi süzüyordu kendisini.</p>

  <p>Neden sonra adam haşin bir sesle homurdandı. Onun da İngilizcesi gayet iyiydi. "Siz İngiliz değilsiniz," dedi.</p>

  <p>Sanki İngiliz olması şartmış gibi. Oysa King's Road Caddesi turistlerle kaynıyordu. "Evet, değilim," diye mırıldandı Bora. Hâlâ anlayışlı olmaya çalışıyordu ama tuhaf bakışlarından rahatsız olmaya başlamıştı. Şayet karşısındaki kadının güzelliğinden etki- lenmese belki bu açıklamayı bile yapmayacaktı zaten. İşin garibi yalnız sert bakışlı adam değil, kadın da aynı şaşkınlıkla bakıyordu kendisine.</p>

  <p>Kadın yanına bir adım daha sokulmuş ve "Hangi millettensiniz?" diye sormuştu.</p>

  <p>Bora bir daha gülümsedi. "Türküm. Woods firmasında staj görüyorum."</p>

  <p>Nedense bu cevaba çiftin verdiği karşılık öyle sert olmuştu ki, mühendisin birden tepesi attı.</p>

  <p>İkisi birden aynı anda, "Yalan söylüyorsunuz," demişlerdi.</p>

  <p>"Yalan mı? Neden yalan söyleyeyim ki?"</p>

  <p>Genç kadın Bora'nın gözlerinin içine baka baka, "Acaba siz İtalyan olabilir misiniz?" diye fısıldamıştı. Kadının ses tonunda, sanki boşuna saklama, biz senin İtalyan olduğunu biliyoruz der gibi bir ima vardı. Ayrıca güzel dudaklarında endişe verici bir gülümseme belirmişti. Kaşlarını çatan Bora yaptığı yardıma pişman olmuş gibi homurdandı.</p>

  <p>"Her neyse," dedi. "Size sadece yardım etmek istemiştim. Ama sizler işi kabalığa vardıracak kadar ileri gittiniz."</p>

  <p>Arkasını dönüp uzaklaşmak istedi. Ama aynı anda genç kadının hiç ummadığı bir şekilde koluna girdiğini gördü ve hayretle başını çevirip yüzüne baktı. "Sahiden Türk müsünüz? Oraya pul almak için mi girdiniz?"</p>

  <p>Bora bir kere daha şaşırmıştı. Özellikle de kadının aniden koluna girmesine. Bu normal bir davranış değildi, hele soğuk ve mesafeli davranmaya alışık İngilizlerin yaşadığı ülkede. "Pulcu dükkânına başka hangi nedenle girilir?" diye homurdandı. "Bunu bilemem. Belki de dükkân sahibinden almayı umduğunuz başka bir şey olabilir." Mühendis saf saf söylendi. "Siz ne söylemeye çalışıyorsunuz? Garip tavırlarınızdan hiçbir bir şey anlamış değilim. Ama üzgünüm ki bana kaba davrandınız."</p>

  <p>"Belki de haklısınız. İsterseniz önce tanışalım. Benim adım Carmen Silva. Yanımdaki bey de ağabeyim Raul Silva. Bizler Viktor Silva'nın çocuklarıyız. "</p>

  <p>Garip bir takdim diye düşündü Bora. Hele son cümleye hiçbir anlam verememişti. Yoksa bu Viktor Silva tanınması gereken önemli bir kişi miydi de kendisi bilmiyordu. Silva adı hiçbir şey ifade etmemişti ona.</p>

  <p>Yine de nezaketini bozmadan, "Memnun oldum," diye fısıldadı. "Ben de Bora Akel."</p>

  <p>Genç kadın hâlâ gözlerinin içine bakıyordu. "Galiba beni birine benzettiniz," diye fısıldadı Bora.</p>

  <p>"Olabilir."</p>

  <p>"Ya siz nerelisiniz?"</p>

  <p>"Tahmin edemediniz mi? İspanyoluz."</p>

  <p>"Evet, tahmin etmeliydim. Her neyse, tanıştığıma memnun oldum Bayan Silva," diyen Bora yoluna devam etti. Genç kadının yanından ayrılırken kardeşine de yan gözle şöyle bir bakmıştı. Adam nedense düşman gibi bakıyordu hâlâ. Bora kalabalığın arasına karıştı ve uzaklaştı.</p>

  <p>Genç mühendis gözden kaybolunca hâlâ pulcu dükkânının önünde kararsız bekleyen Raul homurdandı. "Bu heriften hiç hoşlanmadım. Bence yalan söyledi. O İtalyan Pazzini'nin adamıydı kesin. Tıpkı bizim gibi o da 'anlaşmanın' peşinde."</p>

  <p>"Şayet dediğin gibiyse, iyi rol yaptı doğrusu."</p>

  <p>"Ne demeğe çalışıyorsun Carmen?"</p>

  <p>"Bence o gerçekten Türk'tü. Yani bu işle hiç ilgisi olmayan biri, gerçek bir turist."</p>

  <p>"Nasıl vardın bu hükme?"</p>

  <p>"Önsezi... Israrım karşısında şaşırdı. Hatta aptallaştı. Bu işe bulaşan biri olsa zaten bizimle ilgilenmezdi. "</p>

  <p>Raul öfkeli bir şekilde homurdandı. "İyi de şimdi ne yapacağız? Öğleye kadar bekleyecek miyiz?"</p>

  <p>"Daha iyi bir fikrin var mı, sevgili ağabeyciğim?"</p>

  <p>İkisi de babalarının kendilerini bu işe bulaştırmalarından şikâyetçiydiler ama ellerinden bir şey gelmiyordu.</p>

  <p>"Keşke babamdan şu pulcunun kaldığı evin adresini alsaydık. O mutlaka biliyordur. Telefon edelim mi?"</p>

  <p>"Bekle, Raul," diye söylendi Carmen. "Adamcağızı telaşa vermenin anlamı yok. Hele bir öğle olsun, David Honor dükkâna gelsin, gerisini sonra düşünürüz."</p>

  <p>"Öyleyse şu yakındaki kafelerden birine gidip oturalım," dedi Raul.</p>

  <p>Antonio Montolivo King's Road'a geldiğinde saat on ikiye çeyrek vardı.</p>

  <p>Taksiden tam dükkânın önünde inmişti. Sırtında polo yaka bir tişört, kanvas pantolon, ayaklarında da tenis pabuçları vardı. Sırtına askılı bir çanta geçirmişti. Kont Pazzini'nin Como gölü kenarındaki malikânesine geldiği günkü kadar şık görünmüyordu ama bu haliyle bile pek çok genç kız ve kadının yüreğini hoplatacak kadar yakışıklıydı.</p>

  <p>Dükkânın kapısı üzerindeki "kapalı" levhasını görmesine rağmen aldırmayıp eli cam kapının antika kulpuna gitti ve kavrayıp aşağı çekti. Kapı açılmadı tabii, içerden kilitliydi. Antonio afallamıştı. Bu hiç hesapta olmayan bir durumdu. Birkaç saniye durup düşündü. Böyle bir şey için Kont Pazzini'yi arayacak değildi herhalde. Hemen yanındaki dükkândan içeri daldı ve orada çalışanlardan birine dükkânın ne zamandan beri kapalı olduğunu sordu. Soruya muhatap olan İngiliz komşu, son derece ilgisiz bir edayla hiçbir fikrinin olmadığını söyledi. Tekrar dışarıya çıkan Antonio, David Honor'un küçük dükkânı önünde beklemeye başladı.</p>

  <p>Bu arada King's Road üzerindeki kafelerden birine oturup dükkânı uzaktan izleyen İspanyol kardeşlerden Carmen ağabeyine fısıldadı.</p>

  <p>"Bak bu gelen senin sözünü ettiğin İtalyan olabilir, işte..."</p>

  <p>"Nasıl tahmin ettin?"</p>

  <p>"Burada okurken bir-iki İtalyan oğlanla flört etmiştim de ondan. Onları iyi tanırım." Raul kardeşine dik dik baktı ama sesini çıkarmadı.</p>

  <p>Chelsea aslında fazla büyük bir yer değildi ama Bora bir yabancı olduğu için bazen saptığı sokakları karıştırarak epey dolaşmak zorunda kaldı. Sonunda bayağı yorgun düşmüş ve biraz da susamıştı. Kısıtlı parasına kıyıp bir bira içmeye karar verdi ve ilk bulduğu pub'lardan birine daldı. Sırtında taşıdığı çantayı çıkarıp birasını yudumlamaya başladı. Kolundaki saat bir buçuğu gösteriyordu.</p>

  <p>Buraya kadar gelmişken o pulcu dükkânına tekrar dönmek istedi. Alkolle başı hoş olmadığından bira hafif bir gevşeme yaratmıştı. Hatta utanmasa pub'ta biraz şekerleme yapacaktı. Nihayet sıcak Haziran güneşine çıktığında saat iki olmuştu.</p>

  <p>Oakley Street'i aşarak King's Road Caddesine saptı. Daha uzaktan ufak dükkânın kapalı olduğunu gördü. İçinden anlaşılan' bu dükkân bugün açılmayacak diye, homurdandı. Dükkâna giren o iri yapılı, saçları beyaza yakın adamı anımsadı. Ne uzun konuşmaydı bu, saat on buçuktan beri dükkân açılmamıştı bir daha. Oysa sahibi öğleden sonra gelmesini söylemişti. Daha fazla beklemeyi gözü kesmedi, belki de adam bugün dükkânı hiç açmayacaktı. Oysa müşterileri hiç eksik olmuyordu. Dikkat edince bu defa kapının önünde bekleyen başka bir çift gördü. Sarışın bir kadınla bir adam hemen vitrinin önünde duruyordu. Hafifçe gülümsedi, daha çok beklersiniz diye geçirdi içinden. O sabahtan beri bekliyordu. Tabii, Bora kapı önünde gördüğü iki kişinin Rusya'dan gelen İgor'la Olga olduğunu bilmiyordu o an. İzin günü berbat olmuştu. Pul sevdası uğruna bütün gününü boşa harcamıştı. Ama bir şey dikkatini çekti yine. Nedense adamın müşterileri hep sinirli oluyorlardı. Bunlar da sabah karşılaştığı o İspanyollar gibi neredeyse kapıyı zorla açmaya kalkışıyorlardı. Cüsseli adam tokmağı kavramış itip duruyordu. Kafaları mı çalışmıyordu ne... Camın üzerinde kocaman bir "kapalı" tabelası asılıydı. Hâlâ kapıyı zorlamanın ne anlamı vardı?</p>

  <p>Sonra saatine bir daha göz attı. İkiyi yirmi geçiyordu. Pansiyona dönmek için çok erkendi, bir bakıma Chelsea'de görülecek çok yer vardı, en iyisi buraya gelmişken akşama kadar oyalanayım diye düşündü. Tam o sırada dükkânın önündeki kızgın müşterilerin de uzaklaştığını gördü. Ama keskin gözleri kapının önündekiler gidince, camın ardındaki tülün hafifçe açılıp kapandığını fark etti. Yanılmış mıydı acaba?</p>

  <p>Bora'nın gözleri çok keskindi, yanılmış olamazdı. Tülde bir kıpırdama olduğuna yemin edebilirdi. Sonra aklına garip bir düşünce saplandı. Yoksa o dükkânda anlamadığı bir şeyler mi dönüyordu? Neden o sarı saçlı adam gelince, sahibi dükkânını hemen kapatmıştı? Sonra geldiklerine şahit olduğu müşteriler, kapının kilitli olmasına neden bu kadar tepki gösteriyorlardı? Kendi kendine gülümsedi.</p>

  <p>Hayal gücüm fazla çalışıyor galiba diye fısıldadı içinden.</p>

  <p>Ama aynı anda kapının açıldığını ve beyaza yakın sarı saçlı adamın dışarı çıktığını gördü. O dükkânda gördüğü pullar bu denli ilgisini çekmese, mümkün değil, bu kadar beklemezdi. Her insanın bir hobisi vardı, Bora da pullara düşkündü işte.</p>

  <p>Hızla ufak pul dükkânına doğru yürüdü yeniden. Kapıdaki "kapalı" levhası hâlâ yerinde duruyordu. Belki yaşlı adam müşterisi gittikten sonra içerde biraz temizlik yapıyordur diye düşündü önce. Zira hatırladığı kadarıyla dükkân sahibi yalnız çalışıyordu, yanında bir yardımcısı yoktu. Bora bu sefer kararlıydı, müşterinin, yahut tanıdığının, ya da her kim ise bunca zamandır orada olan kişinin gittiğini görmüştü, artık kapının açılmaması için sebep kalmamıştı.</p>

  <p>Kapıya el attı, hâlâ kilitliydi.</p>

  <p>Bu kez sinirlenerek cama vurmaya başladı. Hiçbir pul almayacak olsa bile adamın kapıyı açması gerekirdi, çünkü öğleden sonra gelmesini söyleyen oydu. Fakat bu defa önce tül aralandı ve arkasından sahibinin gülmeyen yüzü göründü. Bora'yı hatırlamış gibi bakıp gülümsedi ve parmağıyla beklemesini işaret etti.</p>

  <p>İçinden, "of be!" demişti mühendis. Nihayet açılıyordu kapı. Bu kadar saat bekledikten sonra bir iki dakika daha bekleyebilirdi. Adam herhalde arka odadan anahtar getirmeye gitmişti. Dönmesini beklerken başını çevirip etrafa bakındı. Ne İspanyollar ne de az evvel gördüğü sarı saçlı kadınla yanındaki adam vardı çevrede. Bu defa yalnızdı.</p>

  <p>Kapının kilidi açıldı ve dükkân sahibi soğuk bir edayla girebileceğini söyledi. Bora da aynı soğuk edayla gülümsemişti. David Honor bu defa sinirli bir sesle, "Sizi beklettim, kusura bakmayın," diye mırıldanmıştı. Bora, önemli değil diye cevap verecekken adamın kendisine ne kadar kuşkuyla baktığını hissetti. Ne cins bir adam bu, diye geçirdi içinden. Hatta bu kadar saat burada beklediğine de pişman olmuştu çoktan. Nasıl olsa o beğendiği seriyi alması imkânsızdı. Bunca saatini bu acayip davranışlı adamın dükkânını açmasını beklemekle boşuna harcamıştı. David Honor sordu.</p>

  <p>"Özellikle ilgilendiğiniz bir parça var mı? Size yardımcı olayım."</p>

  <p>"Hayır, yok. Sadece bakacaktım. "</p>

  <p>"Emin misiniz? Onun için mi bu kadar saat beklediniz?"</p>

  <p>Bora içinden yine söylendi. Ne biçim satıcıydı bu? Bir müşteriye böyle soru sorulur muydu?</p>

  <p>Sırf karşılık vermek için söylendi. "Pullara çok meraklıyımdır ama Londra'ya staj için geldim, ne yazık ki kısıtlı param var. Beğendiğim serileri almam imkânsız. Ama onları yakından incelemek bile değer doğrusu."</p>

  <p>"Demek yabancısınız," diye mırıldandı David.</p>

  <p>"Evet, öyleyim."</p>

  <p>"O zaman iddiaya varım, İtalyansınız."</p>

  <p>Allah, Allah diye düşündü. Bugün herkes kendisini İtalyana benzetiyordu. Bora adama bakmadan söylendi. "Hayır, ben Türküm."</p>

  <p>"Bence siz Pazzini ailesinden olmalısınız. Belki de onun oğlusunuz."</p>

  <p>Hiç böyle garip bir iddia duymamıştı. Hayretle bakışlarını sergilenen pullardan alarak yaşlı adama çevirdi ve birden dona kaldı. Adamın elinde bir Smith&amp;Wesson vardı ve namlusu ona dönüktü. Bir an ne yapacağını şaşırdı. Bön bön pulcuya baktı.</p>

  <p>Ömründe ilk defa silahlı biri tarafından tehdit ediliyordu. Dizlerinin bağı çözülür gibi oldu.</p>

  <p>Korkudan ziyade, şaşkınlıktandı.</p>

  <p>Neler olduğuna hiçbir anlam veremiyordu.</p>

  <p>Nihayet, "Deli misiniz siz.?" diye fısıldadı. "Dükkânınıza gelen bir müşteriye niye silah çekiyorsunuz?"</p>

  <p>David Honor zoraki gülümsedi. "Müşteri mi? Bunu yutacağımı mı sandın? Bak seni uyarıyorum, kuşkulu gördüğüm ilk hareketinde kurşunu kalbine yersin."</p>

  <p>Acaba doğru mu söylüyor diye yaşlı adamın gözlerinin içine baktı Bora. Sonra hiç kuşkusu kalmadı; David'in feri kaçmış gözlerinde güçlü bir kararlılığın ve korkunun izleri vardı. Adam silahın namlusunu üzerinden ayırmadan kapıya yaklaştı ve yeniden kilitledi.</p>

  <p>Olanlardan hâlâ bir şey anlamış değildi genç mühendis. Şaşkın şaşkın adama bakmaya devam ediyordu hiç kımıldamadan. Serseri bir kurşuna kurban gitmek istemediği açıktı. David yeniden yaklaştı ve öbür eliyle arka taraftaki küçücük odayı işaret etti.</p>

  <p>"Geç oraya," dedi.</p>

  <p>Yapacağı bir şey yoktu. Ağır adımlarla gösterilen odaya yürüdü. David artan bir hiddetle homurdanmıştı. "Söyle bakalım şimdi, seni hangisi yolladı? Pazzini mi, Silva mı?"</p>

  <p>Silva adını duymak dikkatini çekmişti tabii. O zaman bu pulcu dükkânında birtakım dolapların döndüğünden emin oldu. Öğleye doğru Silva'ları görmüştü, belki de az önce kapıda gördüğü sarışın kadınla yanındaki adam da Pazzini'yi temsil ediyorlardı.</p>

  <p>"Bir yanlışlık yapıyorsunuz," diye mırıldandı yeniden. "Benim o söylediğiniz ailelerle bir ilişkim yok. Ben burada staj yapan bir Türk mühendisim."</p>

  <p>Yüzündeki nefret gittikçe yoğunlaşıyordu David'in.</p>

  <p>"Hangi milletten olduğun beni hiç ilgilendirmez. Önemli olan kimi temsil ettiğindir." Bora da yavaş yavaş sinirlenmeye başlamıştı.</p>

  <p>"Yeter artık," diye bağırdı. "Kaç defa söyleyeceğim, ben buradan geçen sıradan bir turistim."</p>

  <p>"Yalan söylüyorsun. Beni yaşlı diye bunak mı sandın? Sen geçen haftada bu dükkâna geldin. Yanında bir yabancı daha vardı. Seni hatırlıyorum. "</p>

  <p>"Bravo!" diye sesini yükseltti Bora. "Doğru. Yanımdaki benimle aynı yerde staj yapan bir Yunanlı arkadaştı."</p>

  <p>Adamın hafızasını takdir etmekten de kendini alamamıştı. Bu arada yüzüne dikkatlice bakınca sağ yanağında yavaş yavaş büyüyen morluğu fark etti. Boynu da kızarmıştı. Neden sonra uyanarak, girdikleri küçük odaya bir göz attı. Hiçbir şey yerli yerinde değildi. Kâğıtlar ve zarflar her yere dağılmıştı. Yüzlerce pul etrafa saçılmıştı. Sanki biri her tarafı alt üst etmişti.</p>

  <p>Biraz düşününce mesele beyninde çözülür gibi oldu.</p>

  <p>"Burayı bu hale o çam yarması sarı saçlı adam mı soktu?" diye sordu.</p>

  <p>"Evet, o soktu."</p>

  <p>"Sanırım seni de biraz hırpalamış."</p>

  <p>"Doğru... İmkânı olsa rahatlıkla öldürürdü de. Ama istediğini ona vermedim. Sana da vermeyeceğim kuşkusuz. Hem bu defa güç benden yana. Dilersem seni hemen öldürürüm. Şimdi konuş bakalım, seni kim gönderdi?"</p>

  <p>Gözü dönmüş yaşlı pulcuyu sadece bir pul meraklısı olduğuna inandıramayacağına aklı kesmişti. Aslında askerliğini komando okulunda yaptığı için yaşlı adamın tehdidinden kurtulması onun için çok kolaydı ve bunu uygulamaya karar verdi. Bu arada izin gününde buraya geldiği için lanetler okuyordu içinden ama olan olmuştu artık. Yüzüne çaresiz kalmış bir ifade vermeye çalışarak, "Pekâlâ," diye homurdandı. "Madem ısrar ediyorsun söyleyeyim."</p>

  <p>David Honor dikkat kesilmişti.</p>

  <p>Hafif yan dönen Bora inanılmaz bir atiklikle adamın bileğini kavrayıp hızla büktü. Bu hamleyi komando okulunda yüzlerce kere uygulamıştı. Direnirse kolunun kırılacağı kesindi. Tam da düşündüğü gibi oldu, yaşlı adam bir çığlık attı ve Smith&amp;Wesson'u elinden yere düşürdü. Bora onu bırakıp hafifçe iterken ayağıyla da silahı uzaklaştırdı. Bu defa korkudan gözleri irileşen David olmuştu.</p>

  <p>"Bak dostum," diye hırladı Bora. "Ben senin o sandığın adamlardan biri değilim. Türk ve pul meraklısı biri olduğuma da inan. Ayrıca senden hiçbir talebim de yok. Tek istediğim şu içerdeki dolapta duran 1921 tarihli Danimarka pulunu yakından incelemekti. İnandıysan, şimdi gidip bakayım ve bir daha da bu dükkâna uğramamaya söz vereyim. Tamam mı?"</p>

  <p>Hâlâ kolunu ovuşturan David büyük bir şaşkınlıkla karşısındaki yabancıyı süzüyordu.</p>

  <p>"Sen gerçekten onlardan biri değil misin?" dedi.</p>

  <p>"Hiç laf anlamıyorsun ki, kaç kere söyleyeyim. "</p>

  <p>David şaşkın bir şekilde, "Affedersiniz," diye mırıldanabildi.</p>

  <p>"Size kaba davrandığım için ben de üzgünüm, ama başka çarem kalmamıştı."</p>

  <p>"Yok, yok. Asıl hatalı olan benim. Yanılmışım."</p>

  <p>"Ha, bu arada bir şey söylemek isterim."</p>

  <p>David merakla genç mühendisi süzdü.</p>

  <p>"Şu bahsettiğiniz Silva ailesinden iki kişi on bir sularında dükkâna geldi." Yaşlı adamın yine kaşları çatılmıştı. "Onları tanıyor musunuz?" diye kekeledi. Bora omuz silkti. "Hayır, tanımıyordum. Ama tanıştık."</p>

  <p>"Ne zaman?"</p>

  <p>"Ne zaman olacak, bu sabah tabii. Yani beni dükkândan çıkarıp arkamdan kapıyı kilitledikten sonra. Kapının az ilerisinde ne yapacağımı düşünüyordum ki aceleyle onlar geldi. Bir arabadan inip kapıyı çaldılar. Kilitli bulunca da söylenmeye başladılar. Telaşlıydılar. Onlara yardım etmek istedim, dükkânın öğleden sonra açılacağını söyledim. Bu arada da tanıştık."</p>

  <p>"Tanıştınız mı?"</p>

  <p>"Evet öyle."</p>

  <p>"Yani size biz Silva ailesindeniz mi dediler.?"</p>

  <p>Bu defa Bora hayretle David'e baktı. "Yoksa değiller miydi?"</p>

  <p>Yaşlı adamın yüzü asılmıştı. "Bilmiyorum. Belli ki kokuyu almışlar. Az sonra hepsi başımda biteceklerdir. Gördüğünüz kişileri bana tarif edebilir misiniz?"</p>

  <p>"Genç bir adamla, güzel bir genç hanımdı."</p>

  <p>"Kadının adını hatırlıyor musunuz?"</p>

  <p>"Tabii. Kendini bana Carmen Silva diye tanıştı,"</p>

  <p>"Lanet olsun. Viktor göndermiş olmalı."</p>

  <p>"Gariptir ama o güzel kadının yanındaki adam da benim Türk olduğuma inanmadı."</p>

  <p>"Buna hiç şaşmam."</p>

  <p>Bora bir süre acır gibi yaşlı pulcuya baktı. Sonra tane tane konuştu. "Bakın bayım, bu olaylar beni hiç ilgilendirmiyor ama bu dükkâna gelen insanların galiba sizinle bir zoru var. Öğrenmeye kesinlikle meraklı değilim. Ama tehlikede olduğunuz meydanda. Bence polisi arasanız iyi olur. "</p>

  <p>David'in yüzü buruştu. "Polisi mi? Bu ancak başvurabileceğim son çare olabilir. Unutun gitsin."</p>

  <p>"Siz bilirsiniz. Ben sadece uyarmak istemiştim."</p>

  <p>David Honor tereddütler içinde kıvranıyordu. Bora sordu. "Şimdi şu istediğim pula yakından bakabilir miyim?"</p>

  <p>David onu duymamış gibiydi. Neden sonra silkinerek mırıldandı.</p>

  <p>"Tabii, tabii. Dışarıdaki masanın üzerinde çeşitli pertavsızlar bulacaksınız. Dilerseniz kullanabilirsiniz." Yaşlı adam sanki başka bir dünyadan sesleniyormuş gibi kendinden geçmiş haldeydi.</p>

  <p>Bora daha rahat hareket etmek için sırtındaki spor çantayı çıkarıp masanın üzerine bıraktı ve heyecanla dükkânın ana bölümüne geçti. Nihayet hayal ettiği an gelmişti. Amatör sayılacak bir koleksiyoncu için son derece heyecan verici bir andı bu. Adamın söylediği yerden pertavsızı aldı ve cam vitrindeki Danimarka pulunu incelemeye başladı. Pulun bedeli onun için bir servet sayılırdı. Kendinden geçmiş gibi pula bakıyordu ki, birden yaşlı adamın omzuna dokunmasıyla geri döndü.</p>

  <p>David Honor'un yüzünde o ana kadar hiç görmediği tatlı bir tebessüm vardı. "Delikanlı, senden özür dilemek istiyorum," dedi. "Boş verin zaten dilediniz ya. Önemli değil. "</p>

  <p>"Benim için önemli. Az evvel paniğe kapılıp seni vurabilirdim. Şimdi gitmeni istiyorum artık. Ben de çıkacağım. Dükkâna her an kötülük yapmak isteyen birileri gelebilir. Bana büyük yardımının dokunduğunu söylemek isterim."</p>

  <p>"Boş verin, dedim ya..."</p>

  <p>"O pulu sana hediye edeceğim."</p>

  <p>Bora aptal aptal David'e baktı. "Bunu mu?" diye kekeledi. "Evet, onu. Yanlış anlamadın."</p>

  <p>"Benimle dalga mı geçiyorsunuz? Onun değeri bir servet. Öyle bir pul tanımadığınız bir yabancıya hediye edilir mi hiç?"</p>

  <p>David gülümsedi. "Çok pahalı olduğunu biliyorum. Ama sen hayatımı kurtardın sayılır. Hiç insan hayatının yanında bir pul parçasının değeri mi olur?"</p>

  <p>"Hayır, bunu kabul edemem," diye itiraza kalkıştı Bora. "Sinirlisiniz ve makul düşünemiyorsunuz şu anda. Olmaz."</p>

  <p>"Bana kaldığın yerin adresini ver, pulu posta ile göndereceğim."</p>

  <p>Bora bir süre daha direndi fakat David şiddetle ısrar ediyordu. Sonunda kaldığı pansiyonun adresini bir kâğıda yazıp adama uzatmak zorunda kaldı. Dükkândan çıktığında bugün başına gelenlere hâlâ inanamıyordu.</p>

  <p>Antonio Montolivo, Kont Fabio Pazzini'nin özel uçağının Luton Havaalanı'na inmesini istedi. Burası hem şehir içi ulaşımı için elverişli hem de Heatrow ya da Gatvvick gibi kalabalık olmayan iniş alanıydı. Gerçi içinde bulundukları mevsim nedeniyle tatilcilerin paket uçuş trafiğinin bir bölümü de buradan geçiyordu. Yine de büyük hava alanlarına kıyasla daha tenha olurdu. Nitekim gümrükte hiç oyalanmadı. Özel uçağın pilotuna da yarın sabah tekrar İtalya'ya döneceklerini söyledi.</p>

  <p>Antonio, Londra'yı çok iyi bilirdi; uluslararası profesyonel bir katil oluncaya kadar mesleğinin temel eğitimini burada almıştı, İngiltere'yi adeta ikinci vatanı gibi görürdü. Kont Pazzinı'nin teklifi onun için çok sıradan bir işti, hatta bazı aksiliklerin doğabileceğini hatırlatmasına rağmen. Aslında pulcunun sakladığı emaneti almak yarım saatlik meseleydi, ama buraya gelmişken sevdiği şehirde hiç olmazsa bir gece geçirmeyi uygun bulmuştu. Antonio gerçek bir profesyoneldi; bir işi yüklendiği zaman önce detaylı bir plan yapar, her olasılığı düşünmeye çalışırdı. Yabancı bir ülkeye asla üzerinde silahla girmeye kalkışmazdı. Buna karşın çevresi çok geniş sayılırdı, hemen hemen iş yaptığı bütün büyük şehirlerde ona lojistik sağlayacak adamları vardı. Daha İtalya'dayken Londra'ya telefon etmiş ve oradaki bazı dostlarıyla temas kurmuştu. Rezervasyonunu yaptırdığı otele iner inmez kıyafetini değiştirmiş, duşunu alıp dışarı çıkmıştı. Daha sonra Londra'daki adamıyla sokakta buluşup gerekli gördüğü donanımını sağlamıştı. Ama hesaba katmadığı husus dükkânın kapalı oluşuydu.</p>

  <p>Bir süre dükkânı uzaktan gözetledi.</p>

  <p>Sonra gerçeği kavrar gibi oldu; galiba geç kalmıştı. Kont Pazzini'nin sözünü ettiği diğer avcılar buraya ondan evvel varmış olabilirlerdi. Bu durum hiç hoşuna gitmedi. Gerçi Kont da kendisini suçlayamazdı zira onun programını aynen uygulamıştı.</p>

  <p>Antonio dükkânın hiç açılmayacağını düşündü. Belki de pulcu artık yaşamıyordu. Bundan emin olmak için hâlâ bir şansı vardı. Adamın yaşadığı evin adresi de verilmişti kendisine. Pulcunun evi şehrin banliyösündeydi ve şehir merkezine biraz uzaktı ama Antonio gibi buraları gayet iyi bilen biri için hiç dert değildi. Kuşkusuz dükkânın kapalı oluşu David Honor'un öldüğüne delalet etmezdi ama peşine takılacak kişiler de kendisi gibi aynı amaçla hareket ediyorlarsa, öldürülmüş olması fazla uzak bir ihtimal sayılmazdı. Antonio önce bir araba kiraladı. Gideceği yerin şehrin merkezine yaklaşık bir saat uzaklıkta olduğunu biliyordu. Hiç telaş etmedi, kesin neticeyi alıncaya kadar kılı kıpırdamazdı. Pazzini'nin kendisine verdiği talimat mektubu, bilgiler ve isteklerle doluydu ama yaşlı kurt işin asıl özüne dair en ufak bir ipucu vermemişti. Bir anlamda Antonio da gerçek bir profesyoneldi, ihtiyar adamın sorunu onu ilgilendirmiyordu. Kendisinden istenen şey oldukça açıktı. Önce David Honor'dan yıllardır sakladığı şeyi isteyecekti; şu veya bu nedenle adam vermekten kaçınırsa onu konuşturacak, zorla da olsa emaneti alacak, en kötü ihtimalle de pulcuyu öldürecekti. Meselenin buraya kadar olan kısmı kolaydı ama başka ziyaretçiler istenilen şeyi ele geçirmişlerse iş o zaman .çatallaşacaktı.</p>

  <p>Green Ground adı gibi yeşillikler içinde ufak bir köydü. Antonio burayı hatırladı; Londra'da çalıştığı yıllarda birkaç defa gelmişti. Genellikle köy sakinlerinin devam ettiği ufak bir de pub'ı vardı. Hava henüz kararmamıştı. Önce David'in evini buldu. Yöreye has, bahçe içinde tek katlı bir binaydı.</p>

  <p>Hiç acele etmedi. Kiraladığı arabayı evin yakınında bir yere çekip beklemeye başladı. Pulcunun henüz eve dönmemiş olması mümkündü. Sabır, soğukkanlılık ve metanet insanoğlunun meziyetiydi ve onun işinde vazgeçilmez, mutlaka sahip olunması gereken niteliklerdi.</p>

  <p>Gerekeceğini hiç sanmıyordu ama montunun cebinde duran Sig Saurer'i çıkarıp pantolonunun kemerine sıkıştırdı. Hafif hafif ıslık çalmaya başladı arabanın içinde. Hava yavaş yavaş kararıyordu.</p>

  <p>Birden tek katlı evin yan tarafında bir ışık yandığını gördü. Yaklaşık on dakikadan beri evin girişini kontrol ediyordu. Gelen giden olmamıştı, içeride yanan ışık ise David'in evde olduğunun işaretiydi. Belki bugün yaşlı adam dükkânına hiç gitmemişti. Saklanıyor muydu acaba?</p>

  <p>Tehlike kokusu sezinlemiş olabilirdi. David arabadan indi. Ama aracın kapısını kilitlemedi. Daima tedbirli olmaya alışmıştı. Evde neyle karşılaşacağını bilemezdi. Arabasına aniden dönmek zorunda kalırsa kilitle uğraşmak zorunda kalmamalıydı. Ayrıca bu sakin sayfiye köyünde kiralık arabanın çalınma gibi bir sorunu olamazdı. Ağır ağır eve doğru yürüdü.</p>

  <p>İgor Homolko taksiden Green Ground'un hemen girişinde indi. Yol boyunca da Olga ile tek kelime konuşmamışlardı. Taksi uzaklaşınca Olga sordu nihayet. "Evi biliyor musun?"</p>

  <p>"Boris Shebalin tarif etti. Rahat bulacağıma eminim."</p>

  <p>Konu hakkında çok az şey bilen sarışın kadın dudak büktü. "Yani Shebalin buraya daha önce gelmiş mi?"</p>

  <p>"Söylediğine bakılırsa otuz sene önce gelmiş."</p>

  <p>"Otuz sene önce, ha? Yani Sovyetler Birliği çöküş için dalgalanmaya başladığı sırada, öyle mi?"</p>

  <p>İgor omuz silkti. "Hesaba göre öyle."</p>

  <p>"Sen de buna inandın mı?"</p>

  <p>"İnanmamam için sebep var mı?"</p>

  <p>"Hem de tonla... O sırada ben ufacık bir çocuktum. Ama benim ailemde de üst düzey sayılacak yöneticiler vardı ve onların bir kısmının ağzından, çektikleri korkuları daha ileri yıllarda dinlemiştim. Hepsi hayatlarından endişeye düşmüşler, o birkaç yılı korku içinde geçirmişler."</p>

  <p>Yürümeye devam ederlerken İgor sırıttı.</p>

  <p>"Sanırım mesele de bu zaten. Burada Baba Shebalin'in hayatının gizli bir bölümü yatıyor, öyle olmalı. Geçmişinde sakladığı bir sır, belki hayatının bir garantisi. "</p>

  <p>Olga yorum yapmadı.</p>

  <p>Zayıf bir ihtimal de olsa İgor haklı olabilirdi. Ayrıca alacakları bir milyon dolar onun için çok büyük bir meblağ idi. Baba Shebalin'in sırrı hiç umurunda değildi.</p>

  <p>"İşte," dedi İgor birden. "Ev şu bahçe içindeki bina olmalı. Adres tutuyor."</p>

  <p>Tek katlı eve hızlı bir göz atan Olga, "Evde ışık var," diye fısıldadı.</p>

  <p>İgor gülümsedi. "Keşke şehirde bu kadar oyalanmasaydık. Boşuna vakit kaybetmişiz."</p>

  <p>Olga bir daha sordu. "Ne yapacağız? Pulcuyu vuracak mıyız?"</p>

  <p>"Henüz bilmiyorum, şartlara bağlı. Direnirse aldığım emir öyle. Beynine bir kurşun sıkarız." Olga sesini çıkarmadı.</p>

  <p>Antonio Montolivo önce kapının zilini çalmıştı. Açılması için bir süre bekledi. İçerde ışık yandığına göre David evdeydi. Ama kapının açılmadığını görünce bu kez ısrarla zile bastı. Yankılanan zilin sesi dışarıdan bile duyabiliyordu.</p>

  <p>İçerde hiç hareket yoktu. Sağır değilse pulcunun zil sesini duyması gerekirdi. Yakışıklı İtalyan huylandı. Yoksa dükkânı gibi evinin kapısını da mı açmayacaktı David? Ama onunla mutlaka konuşması lâzımdı. Usul adımlarla bahçeye, elektrik ışınının yansıdığı tarafa doğru yürüdü. Belindeki Sig Saurer'i eline almıştı şimdi. Bütün bahçe çimle kaplı olduğu için sessizce yaklaştı ve ışığın aksettiği pencereden içeriye bir göz attı. Odada kimse yoktu.</p>

  <p>Fakat David Honor ışığı yanık bırakmıştı. Belki evin başka bir bölümüne geçmişti pulcu. Hiç oyalanmadı Antonio ve hızla arka tarafa yürüdü. Başka hiçbir yerde ışık yanmıyordu. Bu durum hoşuna gitmedi genç İtalyan'ın. Durumda bir gariplik sezinlemeye başlamıştı. Evin bahçeye açılan arka bölümünde geniş kanatlı bir kapı vardı. Kapının yanına varınca hafif aralık durduğunu gördü.Sinirleri bir anda gerilmişti.</p>

  <p>Yoksa bu içeriye bir davet miydi? David Honor bir ziyaretçisi olduğunu sezinlemiş miydi acaba? Belki de o da, daha ışıkları yakmadan evine yaklaşan arabasını görmüş ve tehlikeyi hissederek aralık kapıdan içeriye girmesi için zemin hazırlamıştı. Muhtemelen kapının arkasında bir yerde elinde silahı, pusuya yatmış ve ateş etmek için bekliyordu. Ne var ki bilmediği, ziyaretçisinin böyle tuzaklara düşmeyecek kadar profesyonel olduğuydu. Tabii o kapıyı itip içeri girmedi. Geldiği yönde geri dönerek hızla bu defa evin öteki yanına yöneldi. Bu eve girmek için her türlü ortam müsaitti. Nitekim diğer cephedeki pencerelerden birini kaldırmaya çalıştı. Ev zaten eskiydi ve pencereler de içerden menteşeli türdendi; kilitli olmadığı için hemen açılmıştı. Durup bekledi Antonio. içerden hiçbir ses gelmemişti kulağına. Sadece derin bir sessizlik vardı. Hava artık kararmıştı ama yine de odadaki eşyaları hafif alacakaranlıkta rahatlıkla seçebiliyordu. Atletik yapılı İtalyan çevik bir hareketle pencereden içeriye süzüldü.</p>

  <p>Tabancasının namlusunu ileriye doğru tutuyordu.</p>

  <p>Mesleki deneyimiyle tuzak kokusunu çoktan almıştı. Tehlikeyi sezinliyordu. Az sonra bu köy evinde silahlar patlayabilirdi. Lâkin bu, Antonio'nun pek işine gelmiyordu. David'i canlı yakalamak ve Kont Pazzini'nin istediğini ele geçirmek ilk önceliğiydi.</p>

  <p>Camın önünden çekildi ve birkaç saniye bekledi yeniden. Evin planını aklından geçirdi. Tuzağın kurulduğu yer, arka bahçeye açılan ve açık bırakılan kapının olduğu bölme\ şimdi bulunduğu odanın solunda kalıyordu. Birkaç adım attı. Ayağında tenis pabuçları olduğu için hiç ses çıkmıyordu. Kulakları dikilmiş, sessizliği bozacak en ufak bir gürültüye hazır hale gelmişti. Odadan geniş bir antreye çıkılıyordu. Köy evi belki yüz senelikti ama yöreye özgü biçimde büyük yapılmıştı. Başını antreye doğru uzatıp baktı.</p>

  <p>Tehlikenin odaklandığı yere yakın olmalıydı. Ama şimdi avantajlıydı artık. İhtiyar pulcu aklınca onun aralık duran bahçe kapısından gireceğini düşünmüş olmalıydı. Sersem bunak diye geçirdi içinden, karşısında tam bir profesyonelin olduğunu anlamamış olmalıydı. O yöne doğru birkaç adım daha attı. Asıl gerçeği de o zaman anladı.</p>

  <p>Ayağı yerde yatan bir cisme takılmıştı. İrkildi hemen. Ama tecrübesi yerdeki cismin bir insan bedeni olduğunu anlamaya yeterliydi, içinden bir küfür savurdu. Yerde yatan adam mutlaka David Honor olmalıydı. Öldürülmüştü. Hem de çok kısa bir zaman önce. Zira ölü bir adam kalkıp odanın ışığını yakamazdı. Bu bir tuzak değildi, arka bahçe kapısının aralık durması içeriye kendisini davet için bırakılmamış, katil sadece kapıyı kapatmak gereğini duymamış olmalıydı. Hızla koridorun elektrik düğmesini el yordamıyla aradı ve bulunca da açtı. Yerde yatan adamı tanımak hiç de zor olmamıştı.</p>

  <p>David Honor boğazı boydan boya kesilerek öldürülmüştü. Taze yaradan hâlâ kan akıyordu. Antonio bir küfür daha savurdu. İşi artık iyice zorlaşmıştı..</p>

  <p>İgor kendinden emin tavırlarla dış kapıya doğru yöneldi. Kendisi Rus mafyasının eylem adamıydı, son derece yürekli ve korkusuzdu. Ama Olga bu tür işlerin Rus Gizli Teşkilatında eğitimini almış, daha tedbirli ve teknik biriydi. Adamı kolundan tuttu, olumsuzca başını salladı.</p>

  <p>"Oradan olmaz," dedi.</p>

  <p>İgor şaşırmış gibi, "Neden?" diye mırıldandı.</p>

  <p>"İçerde kaç kişi olduğunu bilmiyoruz. Aptallık etme, tedbirli davranmalıyız."</p>

  <p>İgor elindeki Makarov'u işaret ederek "Bunu görmüyor musun?" diye söylendi. "Kaç kişi olurlarsa olsunlar, benim için fark etmez."</p>

  <p>Olga, "Sen adaleleri çok gelişmiş ama beyni çalışmayan bir aptalsın İgor," diye fısıldadı. "İşi gürültüsüz patırtısız halletmek zorundayız. Bu eve sessizce girmek çok kolay. Sen işi bana bırak. "</p>

  <p>İri yarı Rus, sevgilisine her zaman güvenirdi. O tedbirin ve zekânın temsilcisiydi. "Nasıl istersen," dedi. Antonio geç kaldığını anlamıştı.</p>

  <p>Katil oldukça başarılı bir hamle ile pulcunun işini bitirmişti. Profesyonelce işlenmiş bir cinayetti bu. Bundan hiç kuşku duymadı genç İtalyan. Geç kaldığını anlamıştı artık; Pazzini'nin beklediği emanetin de çalındığına adı gibi emindi. Yaşlı Kont onu uyarmıştı ama bu uyarı yeterli değildi, rakipleri hakkında hiç bilgisi yoktu. Hemen basit bir muhakeme yürüttü oracıkta. Anladığı kadarıyla David Honor katiline söz konusu anlaşmayı vermek istememişti, aksi halde köy evine kendisinden önce ulaşan adamın onu öldürmesi için bir sebep yoktu. Tabii bu da bir tahminden ibaretti, katil işini bitirdikten sonra pulcuyu olanlar hakkında konuşmaması için susturmuş olabilirdi. Sonra aklına başka bir düşünce saplandı; acaba katil aradığını bulmuşmuydu? Cinayeti işleyen adamın niteliği ve becerisi hakkında bir fikri yoktu. Tartışma sırasında katil paniğe kapılmış ve istediğini alamadan adamı öldürmek zorunda kalmış da olabilirdi.</p>

  <p>Yine de evi bir gözden geçirmenin yararı olabilirdi. Silahını elden bırakmadan cesedin başından kalktı. Köy evinin odalarını aramaya başladı. Taş bina umduğundan daha büyüktü. Koridorun sol tarafındaki bir odaya gitti, ışığı yaktı. Oda aydınlanınca biraz şaşırdı. Burası oldukça büyük bir çalışma odasıydı. Duvarlar silme kitaplarla doluydu. Anlaşılan pulcu okumaya fazla meraklı bir kişiydi. Ticaretle meşgul, sıradan biri bu kadar kitap dolu bir kütüphaneye sahip olamazdı. Girişin tam karşısında İngiliz tuğlasından yapılmış kocaman bir şömine ve önünde iki büyük deri berjer yer alıyordu. Antonio'nun gözleri yere takıldı.</p>

  <p>Her taraf dosyalar, kâğıtlarla doluydu. Zemin çöplük gibiydi. Belli ki David istenileni vermemiş ve katil aradığını her yanı kurcalayarak bulmaya çalışmıştı. Gözleri zeminde dolaşırken şöminenin önünde bir Smith&amp;Wesson gördü. Acaba kimin silahıydı? Katilin mi yoksa pulcunun mu?</p>

  <p>Antonio silahın pulcuya ait olduğunu düşündü, ama anlaşılan onu kullanmaya pek vakti olmamıştı. Ayrıca katil ateşli silah yerine kesici ve delici bir silah kullanmayı tercih ediyordu. Tam silaha doğru ilerlerken birden arkasından yükselen sert bir erkek sesi kanını dondurdu İtalyan'ın.</p>

  <p>"At elindeki silahı yere!"</p>

  <p>Antonio bir an hiç kımıldamadan öylece durdu. Tehlikeyi anlamadan korkuya kapılmayacak şekilde eğitilmişti genç İtalyan. Başını çevirip arkasına baktı. Salonun kapısında iki kişi duruyordu.</p>

  <p>İri yarı bir adam ve sarışın bir kadın... Kaba saba görünümlü adam bu işlere uygun bir tipti ama sarışın kadın güzelliğiyle moda dergilerinden fırlamış gibi görünüyordu; tabii elinde Rus yapımı otomatik Makarov olmasaydı.</p>

  <p>Antonio çok iyi bir nişancı ve hızlı silah kullanan biriydi ama kendisine yöneltilmiş iki namlu karşısında yapacağı hiçbir şey yoktu. O inanılmaz düellolar ancak Amerikan filmlerinde olurdu. Gerçek hayattaki vuruşmalar asla filmlerdeki gibi değildi. Birini haklasa bile diğeri vücudunu kurşunlarla doldururdu.</p>

  <p>Bu gelenler ellerindeki silahlara bakılırsa Rus olmalıydılar. İri yarı adam sırıtıyordu ama dudaklarındaki gülücük sıradan bir insanın kanını donduracak kadar soğuktu. "Sana silahını at dedim. Bir daha tekrarlamam."</p>

  <p>Adamın İngilizcesi çok kötüydü ve yabancı olduğu gün gibi aşikârdı. "Tamam. Silahımı bırakıyorum, ateş etmeyin. Kim olduğunuzu bilmiyorum ama buraya aynı amaçla geldiğimizi tahmin etmek zor değil. Şu kadarını hemen söyleyeyim ki aradığınız kişi ben değilim. Pulcu David'i öldüren kişi kaçtı. Hem de az önce..."</p>

  <p>İgor bir kahkaha attı. "Demek kaçtı ha? Sen bizi aptal mı sandın. Seni burada suçüstü yakaladık ahbap. İşin bitti. Seni de az sonra koridorda yatan herifin yanına göndereceğim. Tabii çaldığın anlaşmayı senden aldıktan sonra," dedi.</p>

  <p>Antonio, Rus'a baktı. Adamı inandırmak zor olacağa benziyordu. Ama aynı anda sarışın afetin ağır adımlarla yanına yaklaştığını gördü. O da elindeki Makarov'u hâlâ kendisine dönük tutuyordu. Daha düzgün bir İngilizceyle konuştu. "Acele etme, İgor. Doğruyu söylüyor olabilir."</p>

  <p>Rus hışımla sevgilisine baktı. "Ne diyorsun sen, Olga. Herifi elinde silahıyla yakaladık. Pulcuyu öldürdüğünden şüphen mi var?"</p>

  <p>"Evet. Görmüyor musun, adam bıçakla öldürülmüş, tabancayla değil."</p>

  <p>italyan kendisine çok yakışan sıcak bir ifadeyle güldü. "Teşekkür ederim, bayan. Hiç olmazsa sizin kafanız çalışıyor. Gerçekleri daha iyi görebiliyorsunuz."</p>

  <p>Olga iyice yaklaşmış ve elindeki Makarov'u arkadan tam adamın beline dayamıştı: "Şimdi silahını yere at. Üzerini arayacağım," diye fısıldadı.</p>

  <p>Antonio silahın emniyetini kapatıp yere attı. Karşı koymaya hiç niyeti yoktu İtalyan'ın. Artık odadakilerin hepsi kaybeden tarafı temsil ediyorlardı. Hatta belki anlaşmalarında yarar bile olabilirdi, ne de olsa iki taraf da aynı amaç için buradaydı.</p>

  <p>Olga'nın tabancası hâlâ beline dayalıydı. Şahane sarışının tahmin edemeyeceği kadar tecrübeli bir şekilde üstünü araması Antonio'yu şaşırtmıştı. Bütün iş hayatında bu denli güzel ve havalı bir profesyonelle karşılaştığını hiç hatırlamıyordu. Güzel olduğu kadar zekiydi de; bu iki yeteneğin bir kadında birleşmesine çok az şahit olmuştu.</p>

  <p>Olga homurdandı. "Bu adam temiz."</p>

  <p>"Size doğruyu söylemiştim," diye mırıldandı İtalyan.</p>

  <p>İgor kaşlarını çatarak genç İtalyan'ın karşısına dikildi. "Söyle bakalım şimdi; sen kimi temsil ediyorsun?" diye gür sesiyle sordu. Bu arada Olga da adamın belinden Makarov'un namlusunu çekmişti. Antonio yine hiç istifini bozmadan sakin sesiyle konuştu. "Bunu boş verin. Açıklamamın anlamı yok. Ben de size kimi temsilen burada olduğunuzu sormayacağım. Beni anlayacağınızı umarım. Bizler profesyoneliz."</p>

  <p>İgor bu lâfa sinirlenerek birden silahını İtalyan'ın göğsüne dayadı. "Öyle mi sanıyorsun?" diye homurdandı. "Demek kimliğini açıklamanın önemi yok ha?" Makarov'un namlusunu göğsünü acıtacak şekilde etine gömmüştü. Aynı anda arkadan Olga'nın sesini duydu. "Adam haklı, İgor. Şu anda avı elimizden kaçırmış durumdayız zaten."</p>

  <p>Genç kadın ağır ağır Antonio'nin karşısına geçti. Açık renk gözlerini adamın yüzüne dikti. Bunlar kesinlikle düşmanca bakışlar değildi. Ama Antonio kadına da güvenilemeyeceğini bilecek kadar tecrübeliydi. Dudaklarına yine gülümser bir hava vererek konuştu. "Arkadaşınızdan çok daha tecrübeli ve iyi muhakeme gücüne sahip biri olduğunuzdan hiç şüphem kalmadı Bayan Olga. Sizin daha iyi anlaşacağımızı tahmin ediyorum. Bu andan itibaren birlikte çalışmamızda fayda olacağını düşünüyorum ayrıca."</p>

  <p>"Ne demek istiyorsunuz?" diye fısıldadı Olga sanki İtalyan'ın ne anlatmaya çalıştığını sezinlememiş gibi.</p>

  <p>"İki tarafın da amacı aynı sayılır. Yani pulcuyu öldüren adamı bulmak ve elindeki belgeyi geri almak. O zamana kadar birlikte çalışalım. Ondan sonrasını yeniden değerlendiririz." Sinirlenen Igor kükredi.</p>

  <p>"Sen neler saçmalıyorsun be adam? Neden senle birlikte çalışacakmışım ki?"</p>

  <p>Olga yine müdahale etti. "Bence bu iyi fikir. Bunu düşünmeliyiz."</p>

  <p>"Saçma. Bu adama ihtiyacımız yok."</p>

  <p>"Kesin konuşma İgor. Belki bize yardımcı olabilir."</p>

  <p>"Olabilir mi, nasıl?"</p>

  <p>Antonio gülümsedi yeniden. "Londra'yı çok iyi bilirim. Burada bize yardım edecek çok dostum var. Unutmayın ki bundan sonra bir yabancıyı arayacağız. Pulcuyu öldüren de bizler gibi bir yabancı olmalı ve dostlarım bu şehirde bir yabancının izini çok çabuk bulurlar. Kuşkusuz burada anlamsız tartışmalarla vakit kaybetmezsek..."</p>

  <p>"Al silahını yerden," diye fısıldadı Olga.</p>

  <p>"Sen ne yapmaya çalışıyorsun, Olga?" diye kükredi iri yarı Rus şaşkınlık içinde. Sevgilisinin adama gösterdiği güveni kabul edemiyordu. Ama fazla da üstelemedi.</p>

  <p>Antonio ağır hareketlerle yere eğilip Sig Saurer'i aldı ve kemerine sıkıştırdı. "Teşekkür ederim," diye fısıldadı. Sonra onların sormasına meydan bırakmadan konuştu.</p>

  <p>"Adım Antonio Montolivo. Italyanım. Bana Antonio diyebilirsiniz."</p>

  <p>İgor ters ters adama bakarken söylendi. "İtalyan mafyasından mısın?"</p>

  <p>Antonio olumsuzca başını sallamıştı.</p>

  <p>"Hayır. Ben uluslararası çalışan kiralık bir katilim..."</p>

  <p>Tam o anda salonun kapısında beliren dördüncü bir adamın sesiyle irkildiler.</p>

  <p>"Demek yavaş yavaş bir araya geliyoruz, ha?"</p>

  <p>Üçü aynı anda hızla başlarını çevirdiler. Uzun boylu, iri yarı, saçları beyaza yakın bir adam elindeki silahı onlara çevirmiş bir şekilde duruyordu. Hans Jansen kapıda sırıtıyordu.</p>

  <p>"Bu güzel sohbeti bozduğum için kusura bakmayın," dedi sırıtarak Avusturyalı Hans Jansen. "Bence de yerinde bir karara vardınız. Çünkü hepimizin amacı öncelikle katili ve çaldığı imzalı metni ele geçirmek. En azından şimdilik birbirimize yardımcı olmak zorundayız. Beni de aranıza alırsanız memnun olurum. "</p>

  <p>Igor'la Olga hayretle yeni beliren adamı süzüyorlardı. Adam dostça konuşuyor gibi görünse de elindeki kısa namlulu Glock hâlâ üstlerine yönelikti.</p>

  <p>Igor öfkeyle homurdandı. "Bir sen eksiktin. Sen de kimsin?"</p>

  <p>Hans keyifle homurdandı. "Operasyonun Avusturya ayağıyım. Hadi biraz daha açık konuşalım, yani Stefan Neuer'i temsil ediyorum burada. Anladınız mı şimdi?" Rusların şaşkınlığı geçmemişti. İtalyan ise fazla bir şaşkınlık göstermedi. Olga kendini çabuk toparlayarak yeni gelen yabancıya sordu. "Daha başkaları da var mı?"</p>

  <p>"Olması lazım. İspanyol dostlarımızı göremiyorum."</p>

  <p>"İspanyol mu?" Sonra gülümsedi genç kadın. "Birleşmiş Milletlere döndük. Acaba onlar ne zaman gelecekler?"</p>

  <p>"Bence gelmeleri yakındır. Beklemekte yarar var," dedi Hans.</p>

  <p>"Onlardan başkaları da var mı?" diye sordu Olga. "Bildiğim kadarıyla yok."</p>

  <p>Eski FSB ajanı güldü. "Yoksa boşu boşuna beklemeye kalkışmayalım. Bence durum son derece açık, İspanyol dostlarımız buraya bizden önce gelmiş olmalılar." Hans başını salladı.</p>

  <p>"Hiç sanmıyorum." Bu kez Antonio sordu. "Neden?"</p>

  <p>"Çünkü onlar hâlâ Londra'daki otellerindeler." Odadakiler kuşkulu bakışlarla Avusturyalıyı süzdüler. Antonio merakını yenemedi. "Onları tanıyor musunuz?" diye mırıldandı.</p>

  <p>"Tanıdığımı söyleyemem, şahsen tanışmadım. Ama isimlerini biliyorum. Haklarında bazı bilgiler de toplayabildim. İş adamı Viktor Silva'nın çocukları..."</p>

  <p>"Bu bilgileri kimden aldınız?" Hans yine sırıttı. "Tabii ki, David Honor'dan." İgor hemen soruyu yapıştırdı. "Ne zaman?"</p>

  <p>"Bu sabah, King's Road'daki dükkânında."</p>

  <p>"Yalan söylüyorsun. Çünkü o dükkân bugün hiç açılmadı. Biz de oradaydık."</p>

  <p>"Yanılıyorsunuz. İhtiyar sabahleyin dükkânındaydı ve onunla uzun uzun sohbet ettik." İgor adeta kükredi. "O halde belgeyi neden almadın ondan?"</p>

  <p>"Bunun cevabı çok basit değil mi, anlamadınız mı ? Adam belgeyi dükkânında tutmuyordu. Evin de saklıyordu."</p>

  <p>"Nereden biliyorsun?"</p>

  <p>Hans alay eder gibi baktı Rus'un yüzüne. "Çok anlam*sız sualler soruyorsun, ahbap. Yaşlı adamla yaptığım sohbet pek dostça değildi kuşkusuz. Onu biraz hırpalamış olabilirim. Ayrıca dükkânı bana yalan söyleyebileceğini düşünerek didik didik aradım. Gizli kasasını açtırdım, ama belgeyi bulamadım. Sonunda itiraf etti, evinde sakladığını söyledi. "</p>

  <p>"Bu pek inanılacak bir hikâye değil," dedi Olga. "Şayet evde sakladığını söylediyse neden onunla birlikte eve gelmedin? Senin işin bir an önce belgeyi ele geçirmek değil miydi? Akşama kadar neye bekledin?"</p>

  <p>"Bu ilginç bir soru," diye söylendi Hans. "Doğrusu da öyle yapmaktı. Eminim ki buradaki herkes profesyonel kişilerdir. Meslek ahlâkınızın ne seviyede olduğunu bilemem, ama hepiniz satılmışlık denen şeyi bilirsiniz, değil mi?" Antonio homurdandı. "Ne söylemeye çalışıyorsunuz?"</p>

  <p>"Çok basit. Hiç işvereninizi aldatmadınız mı? Hele işin içinde tasavvur dahi edemeyeceğiniz büyük paralar dönüyorsa.. "</p>

  <p>"Daha açık konuşun, bayım. "</p>

  <p>"Pekâlâ. David Honor bana işverenimden çok daha fazla bir para teklif etti."</p>

  <p>"Ne karşılığında?"</p>

  <p>"Tabii ki işverenim Stefan Neuer'i satmam karşılığında."</p>

  <p>Mekânda yeni bir sessizlik oldu. Rus çift ve Antonio tanımadıkları yabancının devam etmesini beklediler. Sonunda İgor konuştu. "Peki, sattın mı patronunu?"</p>

  <p>"Niyetim öyleydi. David Honor'la anlaştığımı sanmıştım. Ama ihanete uğradım. "</p>

  <p>"Yani pulcu seni aldattı mı?"</p>

  <p>"Hiç sanmıyorum," diye mırıldandı Hans Jansen.</p>

  <p>"Öyleyse kim sana ihanet etti?"</p>

  <p>"Kim olacak, onu bıçaklayan şahıs. Yani katil."</p>

  <p>Bu defa Antonio lafa karıştı. "Yanılmıyorsam geriye şu sözünü ettiğin İspanyol kardeşler kalıyor. Onların da otellerinde olduğunu söylüyorsun, o zaman ihtiyar pulcuyu kim öldürmüş olabilir?"</p>

  <p>Avusturyalının odadakileri sinirlendiren tebessümü yüzünden eksilmiyordu ve elindeki Glockun namlusu hâlâ onların üzerine çevrilmiş duruyordu.</p>

  <p>"İşte meselenin inceliği de burada dostlarım. Birbirimize yardımcı olmamız gerekiyor dedim.</p>

  <p>Bana yardım etmek zorundasınız. Başka çareniz yok."</p>

  <p>Hans'ın ses tonunun gittikçe sertleşmesi Olga'nın dikkatini çekmişti.</p>

  <p>"Sana neden yardım etmek zorundayız?" diye söylendi.</p>

  <p>"Çünkü katil burada. İçinizden biri. İspanyol kardeşler ve ben ihtiyarı öldürmediğimize göre onu sizlerden biri öldürdü. Bu, gün gibi açık. Boşuna tartışmayalım. Aksi halde hepinizi birer birer öldürebilirim. Şayet hayatta kalmak istiyorsanız şu belgeyi çıkarıp bana teslim edin."</p>

  <p>Olga alaycı bir şekilde sordu. "Belgeyi bulursan İspanyollara mı satacaksın?"</p>

  <p>"Bravo. Nihayet meseleyi anladın," dedi.</p>

  <p>"Yani onlarla pazarlığa kalkışacaksın, öyle mi?"</p>

  <p>"Aynen öyle."</p>

  <p>"Ya direnir, istediğin parayı vermezlerse, o zaman ne yapacaksın?"</p>

  <p>Hans sırıtmaya devam etti. "Böyle bir şansları yok. İstediğim parayı ödeyeceklerdir. Karşı koymaları da söz konusu olamaz. Onlar sizin gibi kiralık katil değil, gerçek aristokratlar.</p>

  <p>Viktor Silva tehlike sezinlese hiç kendi çocuklarını gönderir miydi?"</p>

  <p>"Evet," dedi Olga. "Bu konuda haklı olabilirsin. Ama çok önemli bir noktayı unutuyorsun."</p>

  <p>"Öyle mi? Neymiş o önemli nokta?"</p>

  <p>"Ya belge bizlerde değilse, o zaman ne yapacaksın?"</p>

  <p>"Saçmalama genç bayan. Galiba anlattıklarımı can kulağı ile dinlemedin. Sizlere yaşlı pulcuyu konuşturduğumu söyledim. Her şeyi biliyorum artık. Hatta sizlerin kimin adına çalıştığınızı da biliyorum. O belgeyi ele geçirmek için uğraşan dört grup var." Hans sonra silahın namlusuyla Antonio'yu işaret ederek, "Bu genç adam muhtemelen Kont Fabio Pazzini'nin kiralık silahşoru, adından belli, italyan o. Sizler de Boris Shebalin'in fedailerisiniz. Yanılıyor muyum?"</p>

  <p>"Olabilir," dedi Olga. "Ama bu durumda pulcuyu başka biri öldürmüş olmalı. O işi biz yapmadık. " Hans'ın kaşları çatıldı.</p>

  <p>"Bana hiç yardımcı olmuyorsunuz. Durumu kavramanız için birinizi hemen vurmam mı gerekli? O belge burada. Sizlerden birinde. Yani hanginiz ihtiyarı öldürdüyse onda." Antonio durduğu yerde homurdandı. "Ne laf anlamaz adamsın sen! Bizde yok diyoruz. Buraya geldiğimde David Honor'u ölü buldum ben. Belli ki, belgenin peşinde biri daha vardı ve artık kabul etmeliyiz ki o bizden erken davrandı. İstediğini alıp kaçmayı becerdi." Hans Jansen'in hafif patlak gözlerinde ilk defa bir kuşku belirdi. Bakışlarını bir süre yakışıklı İtalyan'ın üzerine odakladı sonra hafif tereddüt sezilen bir sesle fısıldadı. "Fakat bu imkânsız, zira Silva kardeşler hariç, bildiğim kadarıyla belgedeki imza sahibi olan kişilerin gönderdiği herkes burada toplandık. "</p>

  <p>Olga tekrar lafa girdi. "Belgede kaç kişinin imzası olduğunu nereden biliyorsun? Belgeyi hiç görmedin ki?"</p>

  <p>Hans adeta kendi kendine mırıldandı. "Ama yaşlı pulcuyla konuştum. Bana her şeyi anlattı. Belgede altı imza varmış." Diğerleri irkilmişlerdi. İgor homurdandı. "Altı mı?"</p>

  <p>"Evet. Altı kişi. Adlarına çalıştığımız kişiler hariç, bir Fransız ve bir de İngiliz'in imzası... Bu bilgiyi de pulcudan aldım."</p>

  <p>"O zaman mesele aydınlanıyor demektir. Bizden evvel davranan kişi ya o Fransız ya da İngiliz olmalı, " dedi İgor.</p>

  <p>Hans olumsuzca başını salladı. "Mümkün değil. Onlar ölmüş, artık hayatta değiller."</p>

  <p>"Belki de bundan rahatsız olan mirasçıları vardır, onlar devreye girmişlerdir. Bundan emin olamayız ki?"</p>

  <p>Olga sakin bir sesle. "Beyler, bir dakika durun," dedi. "Galiba en önemli meseleyi atlıyoruz. Asıl düşünmemiz gereken husus o belgenin içeriği. O belgede ne var ki, bunca zengin ve şöhretli insanı paniğe uğratıyor ve işi cinayet işlemeye kadar götürüyor. Bence önce bunu düşünmeliyiz. Bu konuda fikri olan var mı?"</p>

  <p>Birbirlerine baktılar. Hiç birinden ses çıkmadı. Hans yavaş yavaş silahını indirmişti. "Doğru," diye mırıldandı. "Çok önemli bir şey olmalı."</p>

  <p>"Bence de," diye fısıldadı Olga. "Bu durumda hiçbirimiz belgeyi ele geçiremediğimiz için bir defa vaat edilen paralarımızı alamayacağız, yani kayıptayız. Oysa güçlerimizi birleştirip aramızda bir ittifak sağlarsak ve o belgeyi bulmayı başarırsak, bunun bizi ne kadar zengin edeceğini hiç düşündünüz mü?"</p>

  <p>Odadaki sessizlik yoğunlaştı.</p>

  <p>Erkekler eski Rus ajanının son cümlesini beyinlerinde değerlendirmeye başladılar.</p>

  <p>Hiçbirinden itiraz gelmemişti. Sessizliği İgor bozdu.</p>

  <p>"Yani belgeyi ele geçirirsek onlardan para mı sızdıracağız?"</p>

  <p>Olga sırıttı. "Hem de yedi sülalemize yetecek kadar para. Ne dersiniz?"</p>

  <p>Antonio, "Bu ham bir hayal. Hatta komik. Şu anda belge ortada yok. O belgeyi nasıl ele geçirmeyi düşünüyorsunuz? Kimin çaldığı hususunda dahi bir bilgimiz yok."</p>

  <p>"Bu teklifi düşünmeliyiz," diye fısıldadı Hans. "Bana hiç de kötü bir fikir gibi gelmedi."</p>

  <p>Sevgilisinin zekasına her zaman güvenen Igor da onayladı. "Ben varım. Olga mutlaka bir şeyler düşünmüştür."</p>

  <p>Antonio hâlâ kararsızdı. Üçe karşı birdi ve zor durumda kalmıştı.</p>

  <p>Olga ona bakarak sordu. "Hemen bir karara varmalıyız. Söyle bakalım İtalyan; bizimle birlik misin, değil misin?"</p>

  <p>Antonio isteksizce omuz silkti."Tamam, ben de varım," dedi.</p>

  <p>Carmen, Mayfair'deki ünlü Ritz Oteli'nin süitinde geniş banyosundaki küvetinin içinde gevşemeye çalışıyordu. Hemen hemen bütün günü King's Road'da taban teperek geçirmişti ağabeyiyle. Zaten Raul'la hiç anlaşamazdı; gün boyu onun yakınmalarını dinlemek, şikâyetlerine maruz kalmak büsbütün yormuştu genç kadını.</p>

  <p>Boynuna kadar köpüklü suya daldı ve derin nefesler aldı. Şimdi biraz huzura ermiş gibiydi. Yaşadığı ânı değerlendirmek istiyordu. Kuşkusuz babasını severdi ama onun iş hayatıyla ve o hayatın getirdiği sorunlarla hiç ilgilenmemişti. Aslında bundan sonra da ilgilenmeye niyetli değildi. Fakat babasını telaşlı görünce ister istemez isteğini kabul etmiş ve ingiltere'ye gelmişti. Yapacağı bu kadardı; ihtiyar pulcuyu bulmak ve Viktor Silva'nın kızı olduğunu söylemek...</p>

  <p>Ne yazık ki pulcuyu bulamamışlardı. Adam dükkânını öğleden sonra da açmamıştı. Otele dönünce Carmen banyoya girip günün yorgunluğunu atmaya çalışırken kardeşi Raul da kendi süitinden babasını arayarak rapor verecek, adamı bulamadıklarını söyleyecekti. Carmen, Ritz Oteli'ni severdi; buradaki öğrencilik yıllarında birkaç defa flörtleriyle bu otelde kalmıştı. Tabii normalde bir öğrenci için bu otel kesinlikle kalınamayacak kadar pahalıydı ama Carmen dünyanın sayılı zenginlerinden birinin kızıydı. Onun için harcamanın limiti yoktu. Nedense birden aklına daha ilk sınıfta tanıştığı Jack Cheyne geldi. Jack çok fakir ama müthiş çalışkan bir çocuktu. Zaman zaman Carmen'e derslerinde yardım ederdi. Oldukça yakışıklıydı da. Oğlan çok hoşuna gitmeye başlamıştı zengin kızın ve bir gün Carmen ona Ritz'de bir gece geçirmeyi teklif etmişti. Tabii oğlan gülmüş, bunun imkânsız olduğunu söylemişti ama Carmen zorla delikanlıyı otele götürmüştü. Cheyne'nin sıkılıp utanmasını, otelin görkemi karşısındaki şaşkınlığını hiç unutamıyordu. Oda servisinden çok pahalı bir şampanyayı getirtmesini, sonra içkiyi memelerine dökerek oğlana yalatmasını hatırlayınca küvetin içinde gülümsemeye başladı. Jack'ın memnun olacağını sanmıştı ama ertesi gün otelden ayrıldıktan sonra oğlan bir daha onun yanına hiç yaklaşmamıştı.</p>

  <p>Bir de Albert Hail vardı. O da başka bir âlemdi. Carmen'in zenginliğine inanmamıştı. Tam onunla geçirdiği geceyi hatırlamaya çalışırken süitin kapısının vurulduğunu işitti genç kız. Bir an keyfini bozmayıp küvetten çıkmamayı düşündü ama sonra Raul'un gelmiş olabileceğini tahmin etti. Bornozunu sırtına geçirdi ve çıplak ayak, isteksizce kapıya yürüdü.</p>

  <p>Yanılmamıştı, Raul kapıdaydı.</p>

  <p>Ağabeyi hızlı hızlı söylendi. "Acele et, gidiyoruz."</p>

  <p>"Nereye?"</p>

  <p>"Pulcunun evine."</p>

  <p>"Nereden çıktı şimdi bu? Neden yarın dükkâna gelmesini beklemiyoruz."</p>

  <p>"Şimdi bir de sana açıklama yapacak halde değilim Carmen. Babam öyle söyledi."</p>

  <p>"Ama adamın evini bilmiyoruz ki?"</p>

  <p>"Babam telefonda adresi verdi. Hemen adamı bulmamız gerekiyormuş." Carmen'in keyfi kaçmıştı.</p>

  <p>"Allah aşkına Raul, neler oluyor, biliyor musun?"</p>

  <p>"Ne yazık ki bilmiyorum, sevgili kardeşim. Ama babamın isteğini yerine getirmek zorundayız. Şimdi dırdırlanmayı bırak ve hemen hazırlan."</p>

  <p>Taksinin içinde İspanyolca konuşuyorlardı. Carmen sordu, "Şu pulcunun evi neredeymiş?"</p>

  <p>"Green Ground denen bir köyde. Sen bu şehirde okudun, biliyor musun orayı?"</p>

  <p>"Pek bildiğim söylenemez ama birkaç defa yakınından geçmiştim arabamla. " Raul konuşmayı kesti. Dalgın bakışlarla camdan dışarıyı izlemeye başladı. Bu defa Carmen'in çenesi açılmıştı. "Ya adamı evinde de bulamazsak ne yapacağız?" diye sordu. "Ben de bilmiyorum, herhalde durumu yeniden babama anlatırım. Ben bu şehirden hiç hoşlanmam. Umarım istediğini alırız ve bulduğumuz ilk uçakla Madrid'e döneriz." Carmen sesini çıkarmadı. O ağabeyi gibi değildi, üniversite eğitimi sırasında burada dört yılını geçirmişti ve Londra'yı severdi. Raul'la tartışmaya hiç girmedi. Köşesine çekildi ve sustu. Taksi hızla boş yolda ilerliyordu. Yaklaşık bir saat sonra istenilen yere varmışlardı. Şoför onları tam evin önünde bıraktı. Parasını ödeyip taksiyi gönderince Raul tek katlı eve şöyle bir göz attı.</p>

  <p>"Işıklar yanıyor, şanslı sayılırız. Adam evde. Umarım bize sorun çıkarmaz."</p>

  <p>"Umarım, öyle olur," diye mırıldandı Carmen.</p>

  <p>Önden yürüyen Raul kapının zilini çaldı. Az sonra kapı açıldı ama karşılarındaki yaşlı pulcu değil, genç, yakışıklı bir adamdı. Ne Raul ne de Carmen, Antonio'yu tanımıyorlardı tabii. Kapıyı başka birinin açması genç İspanyol'u şaşırtmıştı.</p>

  <p>Raul kibar bir ses tonuyla, "David Honor'la görüşmek istemiştik," diye mırıldandı.</p>

  <p>"Evet, biz de gelmenizi bekliyorduk zaten," dedi Antonio. "Sanırım siz Viktor Silva'nın çocuklarısınız."</p>

  <p>Raul gülümsedi. "Evet, öyle."</p>

  <p>"Lütfen içeri geçin. "</p>

  <p>İspanyol kardeşler karanlık koridorda yürümeye başladılar. Raul kız kardeşinin dirseğinden tutmuştu. Onlara kapıyı açan Antonio ise arkadan geliyordu. Ama daha birkaç metre yürümüşlerdi ki Raul yerde yatan pulcunun cesedini gördü. Birden dehşete kapılarak arkasına döndü. Antonio elinde Sig Saurer'i ile onları süzüyordu.</p>

  <p>"Lütfen, telaşa kapılmayın. Bu ev bu gece biraz kalabalık. David Honor öldürüldü ama içerde sizi bekleyen başka konuklar var," dedi. Raul ve Carmen adamın elindeki silahı görünce dona kalmışlardı. Raul öfkelenerek söylendi. "Lanet olsun! Neler oluyor burada?"</p>

  <p>Raul homurdanırken salonun kapısında hiç tanımadığı insanlar belirmişti. Hepsi dikkatle kendisini ve kız kardeşini süzüyorlardı.</p>

  <p>Raul ne yapacağını şaşırmıştı. Yine de neler olduğunu tahmin etmekte zorlanmadı; pulcu öldürülmüştü ve babasının istediği belge herhalde bu insanların elindeydi. Kimin adına çalıştıkları hakkında bir bilgisi yoktu ama burada kendilerini beklediklerine göre amaçları olsa olsa Silva ailesinden para koparmaktı. Yeniden kız kardeşinin kolunu tuttu, ona cesaret vermek istercesine. Anladığı kadarıyla şimdi esaslı bir pazarlık başlayacaktı. Raul, kardeşinin bu kadar cesaretli çıkmasına şaşırmıştı. Göz ucuyla onu süzdü, Carmen'de hiç de korkmuş bir hâl yoktu. Sadece şaşkınlık seziliyordu iri, kara gözlerinde. Raul taş salona girince hızla bakışlarını yabancılar üzerinde dolaştırdı.</p>

  <p>Karşısındaki ilk erkek uzun boylu ve iri yarıydı ama hafif hantal bir görünümü vardı. Saçları ise beyaza çalacak kadar sarıydı. Öteki adamın da aşırı kaslı bir görünümü vardı fakat gözlerindeki ifadeden hiç hoşlanmadı, düşmanca ışıltılar vardı o gözlerin içinde. Sarı saçlı, endamlı kadın ise Raul için tam bir sürpriz olmuştu. Bir süre bakışlarını onun üzerinden alamadı. Aşırı havalı, mağrur ve insanlara tepeden bakan görünümdeydi. Diğerlerinin kötü ve kanun dışı eylemler peşinde koşan insanlar olduğundan zerrece kuşku duymamıştı ama bu kadın daha çok bir aktrist, foto model veya manken olacak kadar nefis vücut hatlarına sahipti.</p>

  <p>Raul'un şaşkın bakışlarının üzerinde toplandığını gören Olga belli belirsiz gülümsedi. Genç kadın aslında erkeklerin yüzünde bu tür ifadeler görmeye alışıktı. Bu arada Antonio da arkalarından sıyrılmış, diğerlerinin yanına geçmişti. Genç İspanyol onu da merakla inceledi. Güneş yanığı teni ile Akdeniz ülkelerinin birinden geldiğini rahatlıkla iddia edebilirdi. Muhtemelen İtalyan'dı. Sessizliği Raul bozdu. "Ne istiyorsunuz bizden?" Karşılık İgor'dan geldi.</p>

  <p>"Asıl sizin bizden bir isteğiniz olmalı, öyle değil mi?"</p>

  <p>Yanılmadım, diye düşündü Raul. Bu insanlar pulcuyu öldürerek babasının çok önem verdiği belgeyi ele geçirmişler ve şimdi de pazarlığa kalkışacaklardı. Meseleyi uzatmanın anlamı yoktu. Rakamı öğrenip bunu babasına bildirmesi en pratik yoldu. Kendisi pazarlık için yetkili değildi.</p>

  <p>"Ne kadar istiyorsunuz?" diye cesaretli bir şekilde sordu.</p>

  <p>Hiçbirinden cevap gelmemişti, sadece kadının yeniden gülümsediğini gördü. Galiba bunların lideri sarışın kadındı. Raul buna pek şaşmadı. Kadının kendine güveni tamdı. "Bence rakamdan önce istediğiniz belgenin özünü biraz konuşsak nasıl olur," diye mırıldandı Olga gülümser bir ifadeyle. "Malın sizin için kıymetine göre, bir rakam tayin ederiz sonra." Raul böyle işlerin adamı değildi ama zeki bir iş adamı olduğu kuşkusuzdu. Ne de olsa Viktor Silva gibi İspanya'nın en zengin insanının servetini idare ediyordu. Sarışın kadının konuşma tarzı hiç hoşuna gitmemişti.</p>

  <p>"Önce muhataplarımı bilmek isterim. Kimsiniz sizler?"</p>

  <p>Olga insanın kanını donduracak bir ifadeyle gülümsemeye devam etti. "Bunu anlamanız gerekirdi. İsmimiz hiç önemli değil, ama hepimiz kiralık katiliz."</p>

  <p>"Bu kadarını tahmin etmek zor değil. David Honor'un cesedini gördüm."</p>

  <p>"O zaman kim olduğumuzu anlamış sayılırsınız."</p>

  <p>"Tam olarak değil," dedi Raul. "Belgedeki hangi imza sahibinin adamlarısınız?"</p>

  <p>"Bu sizin için önemli mi?"</p>

  <p>Raul kısa bir muhakeme yürüttü. Galiba önemli değildi; bu insanlar adına çalıştıkları kişiye de ihanete kalkışmışlardı. Asıl görevleri pulcudan aldıkları belgeyi kendilerini kiralayan adama götürmek olması icap ederken Silva ailesi ile pazarlığa kalkışıyorlardı. Bunlar kötünün de kötüsüydü. Asla güvenilmeyecek insanlardı.</p>

  <p>"Pek önemli değil," diye fısıldadı Raul. Ama beyni hızla çalışıyordu.</p>

  <p>"Güzel," diye fısıldadı Olga da. "Zeki bir insana benziyorsunuz. Sizinle anlaşabileceğimizi sanıyorum. Şimdi söyleyin bakalım, bu belge sizin için ne kadar önemli?"</p>

  <p>Raul hiç istifini bozmadan cevap verdi. "Çok önemli."</p>

  <p>"Neden?"</p>

  <p>"Artık bunun nedenini bilmeniz lâzım. Nasıl olsa pulcuyu öldürüp söz konusu anlaşmayı ele geçirince açıp okumuşsunuzdur. Bunu benden iyi bilmeniz gerekir."</p>

  <p>Raul kadının yüzünde bir an için belirip kaybolan endişeyi rahatlıkla sezinledi. Ama anlamamış gibi davranmayı yeğledi. Şimdi kafası biraz daha karışmıştı. Olga yalan söylemekte hiç tereddüt etmedi.</p>

  <p>"Evet, açıp okuduk. Ama önemini bir de belgenin altında imzası olan birinin oğlundan dinlemek istiyoruz."</p>

  <p>"Ne yazık ki, bunu bilmiyorum. Bu babamın otuz sene önce attığı bir imza. Bence boş şeylerle vakit geçirmeyelim ve meselenin özüne gelelim. Ne kadar para istiyorsunuz?" Olga bir daha gülümsedi. "Çok acelecisiniz. Ayrıca bu olayda garibime giden önemli bir noktaya aklım takıldı. En azından bize bunu açıklamalısınız."</p>

  <p>"Hangi noktaya?"</p>

  <p>"Bakın imza sahiplerinden biri buraya dört adamını yolladı. Hepimiz çok iyi silah kullanırız ve gözümüzü kırpmadan adam öldürebiliriz. Oysa Sayın Viktor Silva belgeyi almak için bizim gibi kiralık katil değil, kendi çocuklarını yolluyor. Bu biraz garip değil mi?"</p>

  <p>"Nesini yadırgıyorsunuz bunun?"</p>

  <p>"Şunu," diyerek Raul'a bakan Olga'nın yüzündeki gülümseme yayıldı. "Bence babanız bir şekilde pulcu ile anlaşmıştı. Yani belgeyi çocuklarına teslim edeceğine inanıyordu. Aksi halde zorbalıkla belgeyi ele geçirmek istese sizleri değil, tutacağı kiralık adamları gönderirdi. Yanılıyor muyum?"</p>

  <p>Raul bir an cevap veremedi. Kadın doğru düşünüyordu. Genç İspanyol gerçeği söylemeyi tercih etti. "Evet, sanırım David Honor ile babam anlaşmıştılar. Yani öyle olması gerekir."</p>

  <p>"Başka bir ifadeyle babanız diğer imza sahiplerine kazık atmaya kalkıştı, doğru mu?"</p>

  <p>"Bilemiyorum. Olabilir." Raul diklenir gibi homurdandı sonra. "Lütfen artık sadede gelin. Bu belgeyi bize satmayı düşünüyor musunuz?"</p>

  <p>"Bu konuda henüz bir karar vermedik arkadaşlarımla. Ama olabilir tabii."</p>

  <p>"Önce belgeyi görmek isterim öyleyse."</p>

  <p>Arka sıradaki erkeklerden hafif bir homurdanma geldi; özellikle de İgor'dan. Olga arkasına dönmeden, sakin olun dercesine hafifçe elini kaldırıp susmalarını temin etti. "Ya belgeyi size göstermezsek, o zaman ne yapacaksınız?"</p>

  <p>Bu kez sırıtma sırası Raul'a gelmişti. Sarışın kadına doğru bir adım atıp renkli gözlerinin ta içine baktı. "Beni galiba çok saf gördünüz. Buraya gelir gelmez anladım. Ağzımı arayıp o belgenin neye dair yapılmış bir anlaşma olduğunu öğrenmeye çalışıyorsunuz. Hatta şunu da söyleyebilirim, o belgeyi burada bulamadınız. Yanılıyor muyum?"</p>

  <p>Olga renk vermemeye çalıştı ama İgor arkadan konuşmaya devam ediyordu. "Bırak, şu herifin kafasına bir kurşun sıkayım, Olga. Onun bir bok bildiği yok. İşimize de yaramaz zaten. En iyisi onun babasıyla temas kuralım. "</p>

  <p>"Evet, durum şimdi iyice aydınlandı. Siz ve arkadaki arkadaşınız imza sahibi Rus'u temsil ediyorsunuz, şu sarı saçlı bey de Avusturyalı olmalı. Herhalde öteki kişi de İtalyan'ın adamıdır. Buraya pulcuyu öldürmeye geldiniz. Onu hanginiz öldürdü bilmiyorum ama gördüğüm gerçek şu ki, belgeyi burada bulamadınız. David Honor sizi atlattı." Raul susup söylediklerinin etkisini ölçmek ister gibi birer birer hepsinin yüzlerine baktı. Neden sonra Olga teslim olmuş gibi fısıldadı.</p>

  <p>"Doğru. Belgeyi bulamadık ama pulcuyu da biz öldürmedik. Katili ve belgeyi çalan adamı mutlaka ele geçiririz. Asıl konu o anlaşmanın neye dair olduğunu anlamamızdı. Otuz sene önce imzalanmış bir belgenin bugün hâlâ bu kadar önem taşımasının nasıl bir sebebi olabilir. Mesele burada. "</p>

  <p>"Ne yazık ki bunu ben de bilmiyorum," dedi Raul.</p>

  <p>"Ama bu meseleden haberdar olan biri daha var," diye mırıldandı Olga.</p>

  <p>Raul samimiyetle sordu. "Kim?" • "Pulcuyu öldüren adam, yani katil..."</p>

  <p>Genç İspanyol onları kuşkuyla süzdü. "Ama burada bana çok ters gelen bir nokta var. Bu gizli anlaşmayı bilen ve ona imza atan kişilerin gönderdiği herkes şimdi burada. O halde gerçek katil kimin için çalışıyor?"</p>

  <p>Bu şüphe oldukça düşündürücüydü. Hepsi yeniden kuşkuyla birbirlerine baktılar. Önce Antonio'un sesi duyuldu. "Konuyu siz açtınız Sayın Silva," diye mırıldandı. "Ve siz bizimle aynı konumda olmayan birisiniz. Bizler para karşılığı bu işe soyunan profesyonel insanlarız, oysa siz imza sahiplerinden birinin oğlusunuz ve buraya yanınızda bir koruma bile almadan gelmişsiniz. Bu çok manidar değil mi?"</p>

  <p>"Ne demek istiyorsunuz?"</p>

  <p>"Ne demek istediğim oldukça açık değil mi? Belki de babanız sizin dışınızda kiralık bir adamını sırf bu iş için gönderdi."</p>

  <p>Raul buz gibi bakışlarla İtalyan'ı süzdü. "Öyle olsa beni buraya neden göndersin?"</p>

  <p>"Orasını bilemem artık. Diğer imza sahiplerine karşı kendisini aklamak için olabilir."</p>

  <p>"Asla," diye homurdandı Raul. "Babam öyle bir şey yapmaz. Onun emin olduğu tek şey, o belgeyi pulcunun kendisine gönül rızasıyla teslim edeceğiydi."</p>

  <p>Antonio gülümsedi. "Ama durum öyle olmadı. David Honor tanımadığımız biri tarafından öldürüldü."</p>

  <p>O ana kadar ağzını hiç açmadan konuşmaları dinleyen Carmen kendini tutamayarak lafa karıştı. "Sakın katil dükkânın önünde karşılaştığımız Türk olmasın?" deyiverdi. Hepsi birden bakışlarını esmer güzeline çevirdi. Hans Jansen gürler gibi sordu. "Hangi Türk? Kimden bahsediyorsunuz siz?" Carmen kekeledi.</p>

  <p>"Bu sabah dükkâna gittiğimizde kapıda karşılaştığımız adam. Biz içeri giremeyince dükkânın öğleye kadar kapalı olacağını söylemişti bize. Ağabeyim önce onu italyan sandı hatta. Dediğine göre pulcu aceleyle onu dükkândan çıkarmış ve öğleden sonraya kadar dükkânın kapalı olacağını söylemiş."</p>

  <p>Hans birden irkildi. Aynı saatlerde o da dükkândaydı. Ama bunu onlara söylemedi. Carmen aklında kaldığı kadarıyla adamı tarif etti.</p>

  <p>"Orta boylu, esmer, yakışıklı bir gençti. Turist gibiydi, spor giyinmişti ve sırtında bir çanta vardı. Daha fazlasını hatırlamıyorum, İngilizcesi de oldukça düzgündü." Antonio müdahale etti. "Belki de sıradan bir müşteriydi. Adamın orada olması sadece bir rastlantı olabilir. "</p>

  <p>Olga da lâfa karıştı. "Antonio haklı olabilir ama yine de bu adamı bulmaya çalışmalıyız. " Carmen içtenlikle devam etti.</p>

  <p>"Bana Londra'da staj yapan bir mühendis olduğunu söyledi. Adını söyledi ama şimdi hatırlayamıyorum. "</p>

  <p>Salon yeniden sessizliğe gömüldü...</p>

  <p><a id="a3"></a></p>
</body>
</html>
