<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Title page</title>
</head>

<body>
  <h2 style="text-align: center;">BEŞİNCİ BÖLÜM</h2>

  <p>Harry Suttun arkasına yaslanıp yorgun bir sesle anlatmaya devam etti. "Patrick yolladığı o imzasız tehdit mektuplarıyla eski Avrupalı arkadaşlarını birbirine düşürmeyi umuyordu ve bunu da başardı. Kont Pazzini, Boris Shebalin, Stefan Neuer ve Viktor Silva birbirine düştüler. Patrick'in gölde boğulduğunu sandıklarından haklı olarak o tehdit mektubunu içlerinden birinin yazdığını sanıyorlardı. Shebalin ve Silva iş hayatından yaşları nedeniyle çekilmiş olsalar bile yürüyen düzenleri için böyle bir gerçeğin ortaya çıkması itibarlarını fena halde zedelerdi. Hepsinin ilk önce düşünecekleri şey rezalet belgelerini saklayan David Honor'ı ziyaret etmek olacaktı. Kuşkusuz hepsi yaşlanmıştı ve kendileri bizzat bu işin peşinde koşamazlardı. Ama sınırsız zengindiler ve ellerinin altında böyle işleri yapacak kiralık adamları vardı. İşte, sizin Londra'da David'in dükkânının önünde karşılaşmanız böyle oldu. Bu sizin açınızdan cidden büyük bir şanssızlık oldu ve belâya karıştınız."</p>

  <p>Bora yutkundu ama kafasını karıştıran suali sormadan duramadı. "Hepsi iyi hoş da, Patrick sizin bu mesele ile bağlantınızı nasıl anladı? Siz de benim gibi olayların dışında biriydiniz?"</p>

  <p>"Doğru. Bu suali sormakta haklısın, delikanlı. Ne yazık ki bu, kıymetli dostum, David'in yaptığı bir hatadan kaynaklandı. Patrick düzenlediği sahte boğulma olayından önce bir iki kere Londra'ya gelerek David'in ağzını aramış ve o eski belgeleri hâlâ saklayıp saklamadığını sormuş. David'de sakladığını söylemiş önce. Patrick artık onların hiçbir anlam ifade etmediğini, yıllar önceki bir gençlik hevesinin hâlâ bir köşede gizli kalmasının sakıncalı olduğunu ve imha edilmesinin daha doğru olacağını söylemiş. David de çok haklı olduğunu ama bunu tek başına yapmaya mezun olmadığını aralarındaki anlaşma gereği ancak yaşayanların bir araya gelip müşterek istekleriyle imha edebileceğini söylemiş. Patrick artık hepsinin ihtiyarladığını ve bir araya gelmelerinin imkansız olduğunu söylemiş. Patrick talebinde ısrar edince bu defa telâşa kapılan David, artık filmlerin kendisinde olmadığını, hepsini Zürih'teki bir banka kasasına yatırdığını ağzından kaçırmış. "</p>

  <p>"Sonra?" diye mırıldandı Bora.</p>

  <p>"Bu bilgi Patrick'i çileden çıkarmış ve seneler önce kendisini yed-i emin olarak seçtiklerini, rızaları olmadan belgeleri bir banka kasasına devretmeye yetkisi olmadığını söyleyerek tehdide başlamış. David çok dürüst bir insandı. Zaten bu işe bulaşması da ağabeyinin yaptığı rezil ve ahlaksız eylemlerden aile şerefinin lekelenmesini önlemek içindi. Biraz paniğe kapılmış ve adamı rahatlatmak için benim adımı vererek, endişelenecek bir şey olmadığını anlatmaya kalkışmış. Patrick benim izimi böyle buldu."</p>

  <p>"Ve sonra size geldi, değil mi?"</p>

  <p>"Aynen öyle. O belgeleri ele geçirip sonra eski arkadaşlarına şantaj yaparak büyük paralar koparmak niyetindeydi. Ama bana ilk yaklaşımı çok kurnazca oldu. Bu eve gelip yaşam şartlarımı görünce zengin biri olmadığımı anlayıp bana ahlaksızca bir teklif yaptı."</p>

  <p>"Galiba anlıyorum. Koparacağı paradan size de bir miktar önerdi, değil mi?"</p>

  <p>"Doğru."</p>

  <p>"Siz de kabul etmediniz."</p>

  <p>"Etmedim. Ayrıca David'deki kasanın kodunun şifresi olmadıkça kasanın açılmasının mümkün olmadığını söyledim. "</p>

  <p>"O zaman bana yalvarmaya başladı. İflas etmek üzere olduğunu, işlerinin çok bozulduğunu ve neler planladığını birer birer anlattı. Ayrıca ikimiz de Amerikalıydık ve kendisine yardım edeceğimi umuyordu. Yalvarmalarının bir işe yaramadığını görünce tehdide başladı. Birkaç kere evime geldi. Yanında iri yarı bir adamı vardı, hep onunla dolaşıyordu. Tabii korkmaya başladım. İki defa David'i telefonla aradım, bana hep, endişelenme hiçbir şey yapamaz diyordu. Kendimden çok kızım Sarah için endişelenmeye başlamıştım. Onu Amerika'ya Arizona'daki bir akrabamın yanına geçici bir süre göndermeye karar verdim. Bir anlamda hepimiz burada tehlikedeyiz."</p>

  <p>Bora saf saf sordu. "Patrick Allbright şu an burada mı?"</p>

  <p>Harry huzursuz bir şekilde yerinde kıpırdandı. "Şey..." diye kekeledi. "Bildiğim kadarıyla burada. "</p>

  <p>"Ama, Mr. Suttun," dedi Bora. "Anlayamadığım bir şey var."</p>

  <p>"Ne?"</p>

  <p>"Patrick veya adamı David Honor'u Londra'daki evinde öldürmelerine rağmen kasanın gerekli şifre numaralarını ele geçiremediler. Çünkü arkadaşınız numaraları daha önce adresime postalamıştı. O zaman David'i niye öldürdüler?"</p>

  <p>Harry bir süre bu sorunun cevabını düşünmek ister gibi sustu. Odanın sessizliğini Sarah'ın tiz sesi bozdu. "Hadi baba, lütfen ona bu lanet olayın son halkasını da anlat," dedi. Harry üzgün bir şekilde Bora'nın yüzüne baktı.</p>

  <p>"O gece, yani David'in evinde öldürüldüğü gece, Patrick ve adamı şiddet kullanarak eski dostumu konuşturmayı başarmışlar. Kısacası Patrick kodun numaralarının şu anda sende olduğunu biliyor. Belki istese seni Londra'da öldürebilirdi ama seni hiç tanımıyordu. Buraya gelmeni ve benimle temas kurmanı bekledi."</p>

  <p>Bora'nın tüyleri diken diken oldu bir an.</p>

  <p>"Peki, ya buraya gelmeseydim, o zaman ne olacaktı?"</p>

  <p>"Sanırım işini Londra'da bitirir ve kasanın kodunu senden alırdı."</p>

  <p>Zürih'e gelip yaşlı bir insanın son arzusunu yerine getirmekten başka bir niyet taşımayan Bora âdeta yerinde kasılmıştı. Getirdiklerini teslimle tamamen bu işten sıyrılacağını ve vicdani bir huzura kavuşacağını sanan genç mühendis asıl tehlikeye düştüğünü şimdi sezinlemişti. Bir an ağzının kupkuru kesildiğini hissetti. Değil buraya, staj için Londra'ya geldiğine bile pişmandı şimdi. Keşke o pulcu dükkânına hiç gitmeseydim diye, düşünüyordu. Ama olan olmuştu bir kere; şimdi yapması gereken tek şey, bu badireden nasıl kurtulacağını düşünmekti. Karmakarışık olan aklıyla baba kızın yüzlerine baktı. Şu an ikisi de sakin, vereceği kararı bekliyor olmalıydılar. Oysa Bora henüz bu dertten nasıl kurtulacağı hakkında hiçbir fikir üretememişti. Aklına gelen asıl ürkütücü soruyu sordu. "Patrick Allbright buraya geldiğimi öğrendi mi?"</p>

  <p>Harry gülümsedi. "Bir bakıma şanslı sayılırsın. Aslında dün bütün gün boyu ve gece bu evi adamıyla gözetledi. Eski bir Ford'un içindeydiler. Bu sabah ben evden çıkınca peşime takıldılar. Senin gelişinde bu sıraya rastlamış. Sanırım henüz bize geldiğini bilmiyorlar." Harry yerinden kalkarak pencerenin önüne gitti ve perdeleri açmadan sokağa bir göz attı. "Evet," diye mırıldandı. "Yine orada arabanın içinde evi gözetliyorlar."</p>

  <p>Şaşkınlığını henüz üzerinden tam atamayan Bora söylendi. "Ne yapacağız şimdi? Sizin bir fikriniz var mı?"</p>

  <p>Sarah yine gergin bir şekilde homurdandı. "En iyisi verin istediklerini onlara ve bu belâdan kurtulalım."</p>

  <p>Harry üzgün bir şekilde fısıldadı. "Bilmiyorum, belki kızımın söylediği de bir çözüm olabilir." Bora ikinci bir olasılığı ortaya attı. "Neden polise başvurmuyoruz?"</p>

  <p>"Bunun pek akıllıca bir çözüm olacağını sanmıyorum."</p>

  <p>"Neden? Sizi tehdit ettiğini söyleyebilirsiniz?"</p>

  <p>"Ama kanıtlayamam. İsviçre polisi somut kanıt ister."</p>

  <p>"Böyle bekleyemeyiz. Bir şeyler yapmamız gerek." Sarah tekrar müdahale etti. "Dedim ya tek çözüm ellerinizdekileri onlara teslim etmek. Bence bunun uzun uzadıya düşünülecek bir yanı yok. Verin, gitsin. Hepimiz hayatlarımızı kurtaralım."</p>

  <p>Harry tasdik eder gibi homurdandı. "Sarah haklı galiba. Başka çare göremiyorum. En iyisi adamları çağıralım buraya. "</p>

  <p>"Durun bir dakika," dedi Bora. "Bir şeyi öğrenmek istiyorum." Baba kız aynı anda dönüp mühendise baktılar. Harry sordu. "Neyi?"</p>

  <p>"Eğer Patrick Allbright burada olmasaydı ve biz birlikte banka kasasını açsaydık, kasanın içinden çıkanları ne yapmayı düşünüyordunuz?"</p>

  <p>Bora, Harry Suttun'ın birden yüzünün kızardığını gördü. Sarah'ta da belirgin bir rahatsızlık hisseder gibi oldu. Sanki yaşlı Amerikalı cevap vermekte zorlanıyor gibiydi.</p>

  <p>"Bilmiyorum," diye kekeledi. "Belki onları hemen imha ederdik."</p>

  <p>"Belki mi? Yani bundan emin değil misiniz? Bana gönderdiği mektuplarda kıymetli arkadaşınız David'in onların hemen yok edilmesinin gerektiğini, aksi halde yaşayan ve ölmüş olan bazı insanların şereflerinin lekeleneceğini izlenimini almıştım. Yanılıyor muyum?"</p>

  <p>"Evet ama... Şu an fena sıkışmış durumdayız..." diye inledi Sarah. "Hiç tanımadığım bazı yabancı aristokratların gençliklerinde yaptıkları rezaletler yüzünden ölmek istemiyorum. Yaşamak benim hakkım. Aksi halde karşı kaldırımdaki Ford'un içinde oturan adam bizi öldürecek. O yarı çılgın biri. Onun kaprislerine kurban olamam. "</p>

  <p>Bora yerinden kalktı düşünceli adımlarla pencerenin önüne yaklaştı ve tülleri aralamadan karşı kaldırımda duran Ford'a baktı. Saatlerdir bu evdeydi ve bir an önce buradan çekip gitmek istiyordu. Ne var ki, ilk defa Harry ve Sarah Suttun hakkında beyninde bazı kuşkular doğmaya başlamıştı. Allah'ım, bu ne iştir, diye mırıldandı içinden.</p>

  <p>İsviçre'ye geldiğine şimdi bin pişmandı ama o bu işin içine girmişti bir kere. Sonuna kadar direnmesi gerekirdi. Aksi halde şimdiye kadar başına gelenlerin hiçbir anlamı kalmayacaktı. Sonra bir şeyi dehşetle gözlemledi; bu olaylara karışan herkes kötü niyetliydi galiba, herkes bir menfaat uğruna koşuşturuyordu. Komik ve o nispette de acı olanı, tanıdığı veya adını duyduğu bunca insan arasında tek namuslu davrananı, kendisi ve David Honor olmuştu. David'in kırk yıllık arkadaşı bile şimdi banka kasasındakileri Patrick Allbright'a teslim etmekten yanaydı. Belki onlar da haklıydı, tehdit altındalardı. Ama acaba mesele sadece yaşam korkusu muydu? Yoksa onlarda bu işin sonucundan çıkacak bir menfaatin beklentisi içinde miydiler?</p>

  <p>Bora sokağa bakarken arkasından Harry'in sesini duydu. "Ne karara vardın, delikanlı?" diye sormuştu. Bora ağır ağır arkasını döndü ama gözleri dehşetle açıldı. Harry Suttun o zamana kadar masanın üzerinde duran tabancayı eline almış ve namluyu kendisine doğru yöneltmişti. Hans Jansen, Viyana'ya ancak pazar gecesi geç saatlerde varmıştı. Schwechat Havaalanı'ndan çıkarken Stefan Neuer'in özel şoförünü yine kendisini beklerken gördü. Herhalde yaptığı işten Neuer çok memnun kalmıştı ki, özel arabasını kendisini alması için havaalanına kadar göndermişti. Önce zevklenir gibi oldu Hans, ama her zaman cimri ve hırslı olan zengin Avusturyalının bunu memnuniyetinden yapmayacağını kabullendi. Zaten Moskova'daki başarısı için büyük para ödeyecekti; anlaşılan hemen kendisine ikinci bir görev verecekti. İkinci görev, yeni bir yüklü ücret demekti, ama Hans kendi vatan topraklarına basınca ne denli yorgun olduğunu fark etmişti. Şu an asıl ihtiyacı olan şey iyice karnını doyurmak ve sekiz saat rahat bir uyku çekmekti. Tabii hiç sesini çıkarmadı; kısa boylu, güreşçi kılıklı şoförün peşine takılarak Neuer'in Mercedes'ine doğru yürüdü.</p>

  <p>Yol boyunca hiç konuşmadılar. Hans şoförden hoşlanmıyordu, şoförün de kendisiyle aynı duyguları paylaştığını arada sırada dikiz aynasından kendisine attığı kaçamak bakışlardan anlıyordu ama hiç umurunda değildi.</p>

  <p>Avusturyalı zengin adamın şehir dışındaki evine vardıklarında ilk dikkatini çeken şey bütün evin ışıklarının yanık olduğuydu. Kapıdan başlamak üzere bütün bahçede silahlı korumaların sayısı artırılmıştı. Hans içinden sırıttı. Anlaşılan Stefan Neuer, öldürttüğü Boris Shebalin'in mafya babası oğlunun mukabil bir girişimde bulunmasından korkuyordu. Yoksa bu kadar tedbir almasının bir manası yoktu. Yaşlı Stefan, onu yine çalışma odasında kabul etmişti. Adam memnun olması gerekirken yüzü asık ve son derece gergin görünüyordu. Sanki son gördüğünden bu yana göçmüş bir hali vardı. Hans masasına yaklaşırken başıyla selam verip hemen konuya girmek istedi. Çok yorgundu, Moskova seferiyle ilgili raporunu verip, şayet yeni bir görev alacaksa emirleri dinleyip derhal evine dönüp dinlenmek istiyordu. "Moskova'daki işin başarıyla halledildiğini bildirmek isterim, efendim. Görev..." Yaşlı adam onun sözünü keserek homurdandı. "Biliyorum, anlatmana gerek yok. O konuyu unutalım artık... "</p>

  <p>İçinden vay canına, diye homurdandı Hans. Adamın gösterdiği başarıyı bu kadar hafife almasına bozulmuştu. Şimdi belli ki ikinci bir cinayetin teklifini yapacaktı; öfkesini belli etmemeye çalışan Hans içinden de, ben bu nankörlüğünü sana fena ödetirim diye düşünüyordu. Rus düşmanı öldüğüne göre bu defa ya İtalya'ya ya da İspanya'ya gitmesini isteyecekti. Ama talep edeceği para Shebalin'den aldığının en az üç misli olacaktı bu defa. Stefan hırlar gibi homurdandı. "Olanları duydun mu?"</p>

  <p>Bir an şaşıran Hans, merakla ihtiyar adama baktı. Ne duyacaktı ki, bütün bir günü ülkeden ülkeye firar halinde geçirmişti. "Neyi?" diye sordu. Stefan Neuer adeta köpürdü.</p>

  <p>"Sen hiç televizyon seyretmez, gazete okumaz mısın? Dün hepsi ayrı ayrı öldürüldüler. Bir pazar günü ve gayet organize şekilde. Bir tek ben kaldım..."</p>

  <p>"Anlayamadım?"</p>

  <p>"Bunun anlaşılmayacak nesi var, kaz kafalı? Biri bütün eski dostlarımı kendi memleketlerinde rahat rahat vurdu. Fabio Pazzini, Como gölünde yatının içinde vurulmuş. Viktor Silva pazar ayini için gittiği kilisenin önünde öldürülmüş. Diğer ikisini ben öldürtmedim. " Hans bir an yutkundu.</p>

  <p>Şaşırmıştı ama onu asıl endişelendiren şey o kişilerin ölümünden çok, artık alacağı yeni iş tekliflerinin ortadan kalkmasıydı. Bu durumda büyük zararı oluyordu. Adamın neden korktuğunu şimdi daha iyi idrak etmişti. Bu durum' da sıra kendisine geldiği için ödü kopuyordu.</p>

  <p>"Evet ama neden endişeleniyorsunuz?" diye mırıldandı. "Bütün rakipleriniz öldü. Hiç biri artık size zarar veremez. "</p>

  <p>Söylediği oldukça gerçekçiydi. Ama yaşlı adamın hiç de rahatlamadığını hemen sezdi. İhtiyarın sanki gözlerinin feri kaçmıştı. Adeta kendi kendine konuşur gibi fısıldadı. "O tehdit mektubu..."</p>

  <p>Cümlesine devam etmemiş, susmuştu birden. Hans gayri ihtiyari sordu. "Hangi tehdit mektubu?"</p>

  <p>Stefan Neuer onu duymamış gibiydi. Gözleri uzaklara dalmış, bin bir tilkinin dolaştığı beyni sanki o an azami hızla çalışıyor gibiydi. Sonra zor duyulan bir sesle fısıldadı.</p>

  <p>"Tabii ya... O mektubu onlardan biri yazmadı. Lanet olsun, bunu neden daha evvel düşünmedim. Galiba şimdi anlıyorum durumu..."</p>

  <p>"Neler oluyor, efendim? Ben hiçbir şey anlamıyorum."</p>

  <p>Yaşlı adamın yüzü biraz aydınlanır gibi oldu. Bulduğu şey veya vardığı sonuç onu sanki rahatlatmış gibiydi. Masasının üzerinde duran şarap kadehine uzanıp muzaffer bir eda ile gülümsedi birden. Hans çok nadir tebessüm ettiğini bilirdi. En iyisi, bir açıklama yapmasını beklemekti. Sırıtmaya başlayan Stefan birden silkinerek sordu. "Buraya seni niye getirttiğimi biliyor musun, Hans?"</p>

  <p>Stefan'ın eski arkadaşları yahut yeni düşmanları öldüğü için gerçekten bilmiyordu iri yarı profesyonel katil. "Hayır, efendim," dedi.</p>

  <p>"Çok iyi silah kullandığını bilirim. Bundan sonra bir süre benim baş korumam olacaksın."</p>

  <p>Afallayan Hans, "Pardon, anlayamadım," diye mırıldandı. "Baş korumanız mı?"</p>

  <p>"Evet... Bu malikânede çalışan bütün korumaların başına getirdim seni."</p>

  <p>"Fakat efendim, ben o işten pek anlamam. O apayrı bir tecrübe işi.."</p>

  <p>"Boşuna nazlanma, Hans. İyi para kazanacaksın."</p>

  <p>Hayatın anlamını sadece para ile ölçen Hans biraz da merakla sordu.</p>

  <p>"Şey... Bu işi ne kadar süreyle yapmamı istiyorsunuz?"</p>

  <p>Yeniden sırıtan Stefan mırıldanmıştı. "Bir hortlağı avlayıncaya kadar..."</p>

  <p>"Hortlak mı dediniz?"</p>

  <p>"Korkma... Gerçek bir ölü değil tabii. Bizleri ölü olduğuna inandıran birini avlayacağız."</p>

  <p>"Adı ne bu hortlağın?"</p>

  <p>"Patrick Allbright," diye fısıldadı yaşlı adam. Ve hâlâ zor bir bilmeceyi çözmüş gibi gülümsüyordu.</p>

  <p>Pazar gününün ilerleyen saatlerinde Pazzinilerin Como Gölü sahilindeki malikânelerinin çalışma odasında ise durum müzakeresi bütün şiddetiyle devam ediyordu. Fabio Pazzini'nin iki oğlu tam bir şaşkınlık içindeydiler.</p>

  <p>Gianluici Pazzini öfkeden kudurmuş gibiydi. "O Avusturyalı moruk mutlaka çıldırmış olmalı. İnanmak istemiyorum, aynı gün de üç dostunu birden öldürüyor. Bunu havsalam almıyor. Buna nasıl cüret eder, anlaşılır şey değil," diye kükrüyordu.</p>

  <p>Domenico biraz daha durulmuş gibiydi. "Önemli olan şimdi bizim ne yapacağımız. Herhalde bu duruma seyirci kalacak değiliz. Ne düşünüyorsun?"</p>

  <p>Henüz odadan çıkmamış olan yaşlı Vincenzo Bocchetti müdahale etme gereğini duydu. "Durun çocuklar, acele karar vermeye kalkışmayın. Bundan zararlı çıkabilirsiniz. Anladığım kadarıyla ortada hiç de normal olmayan bir durum var. Stefan Neuer'e saldırıya geçmeden önce iyice düşünmelisiniz."</p>

  <p>Gianluici hırsla söylendi. "Daha neyi düşüneceğiz Vincenzo Amca? Duruma daha fazla seyirci kalamayız. Artık bir kan borcu doğdu, bunu en iyi senin anlaman lazım."</p>

  <p>"Anlıyorum evlat, ama sizin düşünmediğiniz ufak bir ayrıntı var." Domenico yaşlı adamı süzdü. "Nedir o ayrıntı?"</p>

  <p>"Eminim ki şu an Boris Shebalin'in oğlu da, Viktor Silva'nın çocukları da aynen sizin gibi düşünüyorlardır. Niye acele ediyorsunuz, bırakın bu işi de onlar yapsın. Önemli olan o iblisin öldürülmesi değil mi? Böylece siz de hiçbir işe bulaşmadan intikamınızı almış olursunuz."</p>

  <p>"Olmaz öyle şey," diye kükredi Gianluici. "Babamın akan kanının intikamını başkalarının keyfine bırakamayız. Bunu bizim halletmemiz gerekir."</p>

  <p>Vincenzo omuz silkti. Tabii ki karar onlara aitti ama bu ailenin eski bir yakını olarak en iyi çözümü onlara açıklamıştı. Ayrıca şayet diğer taraflar harekete geçmezlerse her zaman için devreye girmeleri de mümkündü. Onlara yol gösterecek bir dost olarak gereken tavsiyeyi yapmıştı.</p>

  <p>Gianluici masanın yakınında duran Antonio'ya bakışlarını çevirerek sordu. "Bu işi halletmek için ne zaman Viyana'ya gidebilirsin?"</p>

  <p>"Ben her zaman hazırım" diye karşılık vermişti Antonio.</p>

  <p>Madrid'de Plaza de Canavas del Castillo'ya bakan Silva ailesine ait görkemli binada Raul ve Carmen daha şimdiden taziyeleri kabule başlamışlardı. İki kardeş siyah renk elbiseleri içinde son derece vakur ve üzgün görünüyorlardı.</p>

  <p>Viktor Silva, İspanya'da efsane sayılacak bir isimdi; bu nedenle de daha cenazesi kalkmadan baş sağlığına gelenlerin sayısı inanılmaz derecede artmıştı. Hadise duyulur duyulmaz Başbakan'dan bile üzüntülerini beyan eden telgraf almışlardı. Ailenin yakınları cenaze merasimi için gereken işlerle uğraşırken bir ara Carmen yalnız bulduğu ilk anda ağabeyinin yanına giderek fısıldadı.</p>

  <p>"Lanet olsun, Raul... Babamı neden vurdular?"</p>

  <p>"İnan, hiçbir fikrim yok. Sanırım Londra'daki pulcunun sakladığı o belgeleri babamın ele geçirdiğini düşünmüş olmalılar."</p>

  <p>"Ne vardı o belgelerde acaba?"</p>

  <p>"Bilsem rahatlardım. Tek bildiğim babamın bize söylediği insanlık için yüz karası ifadesi olmuştu. Belki de bundan kırk yıl evvel siyasete bulaşmış ve öğrenilmesini istemediği bir cemiyete girmişti."</p>

  <p>"Hiç sanmam," diye fısıldadı Carmen. "Babam hayatı boyunca siyasetten uzak durmuştur."</p>

  <p>"Ama gençliğinde ne yaptığını bilemeyiz."</p>

  <p>"Ben hâlâ korkuyorum, Raul. "</p>

  <p>"Neden korkuyorsun?"</p>

  <p>"Bu meselenin bu kadarla bitmeyeceğinden korkuyorum. İkimiz de katili teşhis ettiğimiz halde onu tanımadığımızı söyledik. "</p>

  <p>Raul kısık sesle homurdandı. "Başka türlü davranamazdık. Polise Igor'u tanıdığımızı söyleseydik, polis araştırmayı genişletecek, Londra'da onunla nasıl tanıştığımızı soracak ve babamın yıllardır gizli tuttuğu meselenin gün ışığına çıkma olasılığı belirecekti. Başka türlü davranamazdık. Babamızın huzur içinde yatması için bu meseleyi örtmek zorundayız. Unut bu meseleyi artık. "</p>

  <p>"Ama korkuyorum dedim sana?"</p>

  <p>"Çıldırtma beni Carmen. Kimden korkuyorsun hâlâ?"</p>

  <p>"Unutuyorsun galiba? İgor'un yanında bir de sarışın Rus kadın vardı, Olga... Ya o hâlâ buralarda ise, ya bizi de öldürmeye kalkarsa?" Raul kısa bir an durakladı.</p>

  <p>"Merak etme bunu ben de düşündüm. Öyle olsa babamızı öldürmeye kalkışmazdı İgor. O uğursuz belge hakkında bizim bir şey bilmediğimizi onlar da anladı. "</p>

  <p>"Öyleyse babamızı neden vurdular?"</p>

  <p>"Bilmiyorum Carmen, inan henüz hiçbir şey bilmiyorum. Nasıl olsa ilerde kokusu çıkacaktır, bunu daha sonra düşünürüz."</p>

  <p>Tam o sırada yanlarına yaklaşan, zayıf, uzun boylu yaşlıca bir adamı görünce aralarında tartıştıkları konuyu kesmek zorunda kalmışlardı. Adam iyice yaklaşınca üzüntülerini ifade eden birkaç cümle mırıldandı. İki kardeş de adamı tanımıyorlardı. Biraz yadırgayarak baktılar adama. Giyimi bile böyle bir taziyet ziyareti için pek uygun sayılmazdı. Fakat çok üzgün göründüğü yüzünün samimi ifadesinden belli oluyordu.</p>

  <p>"Adım Hector," demişti sadece. "Çok eski yıllardan beri babanız adına çalışmış bir dostum. Bu en acılı zamanımızda konuşmak için uygun bir ortam olmadığını biliyorum ama sizinle çok acele konuşmak zorundayım. "</p>

  <p>Adama biraz tepeden bakan Raul, "Ne hakkında?" diye sordu. "Babanızın bana geçen pazar verdiği dosya hakkında..."</p>

  <p>Raul sinirlenerek dikleşti. "Bakın Bay Hector, sizi tanımıyorum ama iş konuşmak mevzuunda umarım çok kötü bir zaman seçtiğinizin farkındasınızdır," diye homurdandı.</p>

  <p>"Kesinlikle farkındayım. Zaten sizi rahatsız edişimin sebebi de bu. İki saat önce İtalya'dan Como gölü civarından geldim ve ne yazık ki bu üzücü haberi aldım. Beni Como gölüne babanız göndermişti."</p>

  <p>"Babam mı? Ne münasebetle?" dedi Raul.</p>

  <p>Hector sesini biraz daha kısarak, "Kont Fabio Pazzini'yi vurmam için," diye fısıldadı İki kardeş aynı anda, "Ne?" diye seslerini yükselttiler. Toparlanmakta zorlanan Raul, "Bunu babam mı istedi?" diye kekeledi. "Evet, efendim."</p>

  <p>"Çılgınlık bu... Yoksa Kont'u vurdunuz mu?"</p>

  <p>"Ben hayatım boyunca babanızın isteklerini daima yerine getirdim. Bunu anlayabileceğinizi hiç sanmam efendim. Çünkü ona ödenemeyecek bir can borcum vardı. "</p>

  <p>"Aman Allah'ım!" diye kekeledi Carmen. "Babam cinayet mi işletti?" Raul da sapsarı kesilmişti, bir an ne diyeceğini şaşırdı.</p>

  <p>Hector önüne bakarak fısıltı halinde konuşmaya devam etti. "Sinyor Silva bana geçen Pazar bir dosya verdi. O dosyada öldürtmek istediği üç kişinin adı vardı. Kont Pazzini, Stefan Neuer ve Boris Shebalin. Zamanla kısıtlı değildim. Kont'un işini bitirdim ve buraya döndüm. Ama burada beni karşılayan elim haberle karşılaştım. Sanırım babanızın vefatı nedeniyle bugün olan öteki olayı öğrenememişsinizdir."</p>

  <p>"Ne olayı?" diye kekeledi Raul.</p>

  <p>" Moskova'da da Boris Shebalin vurulmuş. Ama o olayla benim bir ilgim yok."</p>

  <p>Raul düşünceli bir şekilde kekeledi. "Yani bugün babam burada öldürülürken italya'da ve Rusya'da iki arkadaşı mı vuruldu?"</p>

  <p>"Üzgünüm ama onlardan arkadaşı diye bahsetmeniz pek doğru olmayacak. Onlar kesinlikle babanızın düşmanlarıydı. Benim listemde sadece Avusturyalı Stefan Neuer sağ şu anda. Acele bir karar vermek zorundasınız. Nasıl hareket etmemi istersiniz?"</p>

  <p>"Yo, yo... Olmaz... Ben kimsenin vurulmasından yana değilim."</p>

  <p>"Artık bu karar tamamen size ait. İstemiyorsanız, ben cenaze merasiminden sonra çiftliğime dönerim. "</p>

  <p>Raul hiddetle adama baktı.</p>

  <p>Babasının ne denli eski dostu olursa olsun, bir daha onun yüzünü görmek istemediği kesindi.</p>

  <p>Bora gülmeye başlamıştı adamın elinde tuttuğu silaha bakarak. "Niyetiniz nedir Mr. Suttun?"</p>

  <p>diye sordu. "Beni vurmak mı?"</p>

  <p>Yaşlı adamın suratı gayet gergindi.</p>

  <p>"Umarım bunu yapmaya beni mecbur etmezsin," dedi.</p>

  <p>"Kimse pisi pisine ölmek istemez. Şayet istediğiniz kasanın şifre kodu ise bunu size memnuniyetle teslim edebilirim. Bunun karşılığında siz de benim bu evden selametle çıkmamı temin edersiniz. Oldu mu?"</p>

  <p>"Tamam anlaştık."</p>

  <p>"Şifre numaralarını yazan banka kartı cebimde, ama ben size nasıl güveneceğim?"</p>

  <p>"Güvenmek zorundasın, başka şansın yok."</p>

  <p>"Ya sokakta bekleyen Ford'un içindekiler ne olacak? Onların bana saldırmayacağı hakkında garanti verebilir misiniz?"</p>

  <p>Harry Suttun pis pis gülmeye başlamıştı.</p>

  <p>"Belki o Ford çoktan gitmiştir."</p>

  <p>"Şaka mı bu.<span class="t2">?</span> Az önce o arabayı gördüm."</p>

  <p>"Biliyorum. Ben de gördüm. Ama daha fazla oyun oynamaya gerek yok. Çünkü o Ford bir komşuya ait... "</p>

  <p>Bora birden yüzüne bir yumruk yemiş gibi sarsıldı. Galiba her şeyi şimdi anlamaya başlamıştı. İçini müthiş bir nefretle birlikte aldatılmışlığın hırsı kapladı. "Bütün o anlattıkların yalandı, değil mi?" diye tısladı. "Çok geç uyandım."</p>

  <p>"Haklısın evlat. Hepsi yalandı. "</p>

  <p>"Patrick Allbright diye biri de yoktu. Sanırım onu da sen yarattın."</p>

  <p>"Günahımı alma. Öyle biri vardı ve gerçekten arabasını göle sürerek intihar etti. Zaten bütün bu dahiyane fikir de ondan sonra geldi bana. "</p>

  <p>"O zaman Pulcu David Honor'u, kırk yıllık arkadaşını da sen öldürdün."</p>

  <p>"Bak, bu doğru. Onu severdim ama kafası çalışmayan, kendi dünyasına gömülü, doğru diye bellediklerinden hiç taviz vermeyen aptalın tekiydi o. Yaşı ilerledi fakat hayatı, bakışı hiç değişmedi, hep bıraktığım yerde otlamaya devam etti."</p>

  <p>Sarah oturduğu yerden çığlığımsı bir sesle inledi.</p>

  <p>"Baba! Neler söylüyorsun sen? Bu anlattıkların doğru olamaz. Niyetin nedir? Gerçekten David Amca'yı sen mi öldürdün?"</p>

  <p>Harry birden gürledi. "Kes sesini, Sarah. Şimdi bunları tartışmanın sırası değil. Amerika'ya dönmek isteyen sen değil misin? İşte istediğin o fırsatı yaratıyorum. Yarın banka kasasını açtıktan sonra Avrupa'nın en zengini sayılabilecek dört kişisine gençliklerinin tüm foyasını ortaya çıkaracak ikinci bir tehdit mektubu daha göndereceğim. O zaman ne denli zor durumda olduklarını anlayacaklar ve bana istediğim paraları ödeyeceklerdir. Bir anda zengin olacağız, hâlâ durumu kavrayamıyor musun?"</p>

  <p>Bora yaşlı adama tiksintiyle baktı. Sonra, "Bu fikir ne zaman aklına geldi?" sordu. Harry çözülmüştü, artık her şeyi açıklayabilirdi. "David elindeki emanetleri buradaki bir kasada saklamak nedeniyle Zürih'e geldiği zaman. Dediğim gibi aptal denilecek kadar dürüst bir insandı ve senelerce ona şantajla ne büyük paralar kazandıracak bir kaynağı sakladığından haberi yoktu. Önce onu acıyarak dinledim ama bu imkânı değerlendirmeyi ona asla teklif etmedim, çünkü vereceği cevabı adım gibi biliyordum; asla kabul etmezdi. O zaman hayatımın gidişatını değiştirecek bir imkân ele geçirdiğimi anladım ve hemen bir plan kurdum. Bana güveni tamdı ve ona bir oyun oynayacağımı asla tahmin etmezdi. Bütün sorun onda kalan kasanın şifreli numaralarını ele geçirmekti. Bir iki defa şifrenin de bende kalmasının daha doğru olacağını söyledim ama kabul etmedi. Aptal David şifreyi bana teslim ederse, ilerde başımın derde girebileceğini düşünecek kadar da saftı."</p>

  <p>Bora iğrenerek bakıyordu yaşlı Amerikalıya... Sarah bile artık, bu hiç beklemediği gerçek karşısında kendini tutamamış, ağlamaya başlamıştı. Onun hıçkırıklarını duyan Harry kızına dönmeden, "Kes şu zırlamayı, Sarah. Asabımı bozuyorsun," diye bağırdı yeniden. Ama genç kızın yıkılmışlığını kontrol etmesi mümkün değildi.</p>

  <p>Harry devam etti. "Belgeleri bankaya yatırdıktan sonra iki kere Londra'ya evini ziyarete gittim. Amacım onu sarhoş edip sakladığı şifre numaralarını ele geçirmekti. Dolambaçlı yollardan ve benden kuşkulanmaması sağlayacak tarzda ağzını aradım, ama öğrenemedim. Artık harekete geçmenin zamanı gelmişti. Kırk yıl önce imzalanan centilmenlik anlaşmasının yaşayan taraftarlarına tehdit mektubunu yolladım. İlk reaksiyonu Boris Shebalin ve Viktor Silva gösterdi."</p>

  <p>"Nasıl?" diye sordu Bora.</p>

  <p>"David'e telefon edip neler olduğunu sormuşlar. Aslında hepsinin unuttuğu eski bir gençlik hatasıydı yaptıkları. Ama doğabilecek neticenin kendilerine ne denli zarar vereceğini görecek kadar da zekiydiler kuşkusuz. Gelen her telefondan sonra David beni arıyor, o da aynı saflıkla bu mektupları kim göndermiş olabilir diye, bana soruyordu. Londra'ya bir ziyaret daha yapma zamanının geldiğini anlamıştım. Gittim ve şans benden yanaydı o gün."</p>

  <p>"Nasıl yani?" diye homurdandı Bora.</p>

  <p>Harry bir kere daha sırıtmıştı. "Stefan Neuer'in adamının David'in dükkânına geldiği gün. David'i önce Londra'dan aradım. Sesimi duyunca çok şaşırdı. 'Hemen neredesin?' diye sordu. Ben de Londra'da olduğumu söyledim. 'Hay aksilik,' diye mırıldandı, 'Keşke daha önce arasaydın beni,' diye söylendi. 'Az önce yeterince tanımadığım bir Türk'ün adresine postayla kasanın şifresini alması için istekte bulundum.' Ne söylediğini ilk ağızda anlayamamıştım, birden çılgına döndüm. 'Deli misin, ne yaptın sen,' diye bağırdım. David çok korkmuştu, telefonda bile zangır zangır titrediğini hissediyordum. 'Merak etme, o çok namuslu bir insana benziyor, emaneti mutlaka sana getirecektir,' deyince biraz sakinleşmeye başladım. O ise hâlâ beni öldürecekler, diye ısrar ediyordu. İşte o an kırk yıllık arkadaşımı ben öldürmeye karar verdim. O ana kadar David'le eski arkadaşlığımı şantaj yaptığım insanlardan hiçbiri bilmiyordu, eğer şantaja devam edeceksem mutlaka David'in ortadan kalkması gerekiyordu. En güzeli ise, artık kodu nereye sakladığını aramak zorunda değildim, çünkü biri bizzat Zürih'e adresime getiriyordu. Bundan sonra olacakları David'in bilmemesi gerekiyordu." Harry'nin bu kadar soğukkanlı itirafı Bora'yı çileden çıkarmıştı.</p>

  <p>Elinde olmadan nefretle süzüyordu onu. "Sonra herkesten önce evine gidip onu öldürdün, değil mi?" diye sordu. Harry yine sırıtmıştı. "Evet, aynen öyle oldu," dedi. "Eve erken geldi. Gerçekten öldürüleceğine inanmıştı. Özellikle Stefan Neuer'in gönderdiği kiralık katilden çok korkmuştu. Adam onu bir hayli hırpalayıp dövmüştü. Ona belli etmiyordum ama zokayı yediklerini anlamıştım artık. Gerisi çok kolay oldu. David, aradığım kod numarasını bana getireceğinden çok emindi. Sana güveniyordu. Benden o filmleri kasadan çıkararak hemen imha etmemizi istedi. Sonrasını biliyorsun. Senin bana verdiğin bilgiler ise beni daha da memnun etti. Anladığım kadarıyla yalnız Avusturyalı değil, Silva, Pazzini ve Shebalin de şimdi o belgelerin peşindeler. Anlıyor musun dostum, artık yabancı ülkelerde çalışmak zorunda kalmayacağım. Yakında zengin bir Amerikalı olarak yurda döneceğim. "</p>

  <p>"Bence hayal kuruyorsun," diye mırıldandı Bora. "Öyle mi?"</p>

  <p>"O insanların seni yaşatacaklarını mı sanıyorsun?" Harry bir kahkaha attı. "Anlaşılan senin de kafan pek çalışmıyor. Onların hiç biri Harry Suttun diye bir insanın varlığından bile haberdar değil. İsmim hiç duyulmayacak ama hepsinden parayı nasıl sızdıracağımın planlarını yaptım bile."</p>

  <p>O esnada Sarah yavaş yavaş Bora'nın yanına doğru yaklaşmaya başlamıştı. Ağlamaktan kızarmış gözlerinde buz gibi bir nefret ifadesi vardı. Harry kızının mühendisin hemen yanına gittiğini görünce haşin bir şekilde homurdandı. "Çekil onun yanından Sarah. Her an bir kaza olabilir."</p>

  <p>"Hiç umurumda değil, baba. İstersen beni de öldür."</p>

  <p>"Sarah! Saçmalama... Ne yapmaya çalışıyorsun sen?"</p>

  <p>"Vur beni. Hadi durma ateş et. Senin bir katil olacağına hiç ihtimal vermezdim. Senin nasıl bir kalbin var? Kırk yıllık arkadaşını bile alçakça öldürmüşsün, hiç mi vicdanın yok senin? O adam kendi öz kızı gibi beni dört yıl okuttu. Bunu nasıl yapabildin ona? Artık senden nefret ediyorum. " Harry Suttun'da hafif bir panik havası başlamıştı. "Kendine gel!" diye bağırdı. "Bütün bunları senin geleceğin için yapıyorum."</p>

  <p>"Benim geleceğim için mi? Yani cinayet işleyerek, kan dökerek bana gelecek mi hazırlıyorsun? Lanet olsun öyle geleceğe.. Şimdi de bu iyi niyetli, masum adamı mı vuracaksın?"</p>

  <p>"Sen kriz geçiriyorsun, Sarah. Öğrendiklerin seni şok etti. Şu an doğru bir muhakeme yürütemiyorsun. Geçer ve sonra bana hak verirsin. Şimdi uzaklaş şu herifin yanından." Genç kız yerinden kımıldamamıştı.</p>

  <p>Harry öfke ile bir daha bağırdı. "Sana emrediyorum, Sarah. Uzaklaş onun yanından."</p>

  <p>"Hayır. Vuracaksan ikimizi birden vur. Senden nefret ediyorum. Benim katil bir babam olamaz. Hadi, ne duruyorsun, ateş etsene?"</p>

  <p>O zamana kadar sessizce baba kız arasındaki konuşmayı dinleyen Bora nihayet lâfa karıştı. "Durun.. Sakin olun biraz. Sakın bir çılgınlık yapmaya kalkmayın. Meseleyi yeniden konuşalım."</p>

  <p>Kızgınlıktan köpüren Harry bağırdı.</p>

  <p>"Artık meselenin konuşulacak yanı yok. Bu iş burada bitecek."</p>

  <p>Bora hemen yanında duran Sarah'ı omuzlarından tuttu. "Biraz anlayışlı olmaya çalışın Bayan Sarah. Babanızın da haklı olduğu bir yan var."</p>

  <p>Bora'nın ağzından dökülen kelimeler genç kızı şaşkına çevirmişti. Dehşete kapılmış gibi bakışlarını genç adama çevirdi.</p>

  <p>"Haklı olduğu yan mı?" diye kekeledi. "Duymadınız mı? Az önce kırk yıllık dostunu öldürdüğünü itiraf etti. Bunu şimdi öğreniyorum, o bir katil, nasıl haklı olabilir?"</p>

  <p>"Sakin olun. Hepimiz bazen geleceğimizi kurtarmak için ufak tefek suçlar işleyebiliriz. Unutmayın ki o da bu işe sizin geleceğiniz için kalkışmış."</p>

  <p>Bora'nın konuşması kızı şaşkına çevirmişti. Şimdi ona da aynı nefret duyguları ile bakıyordu. "Senin hakkında da yanılmışım galiba," diyebildi ve sonra hızla yanından uzaklaştı. Genç adamın konuşması Harry'i de etkilemişti. Gözlerini kısarak mühendise baktı. "Ne o delikanlı? Birden fikrini değiştirdin galiba?" diye fısıldadı.</p>

  <p>"Düşünmeden hareket etmenin insana sadece zararı dokunur. Aslında anlattıklarınızı can kulağı ile dinledim. Bana oldukça mantıklı geldi. Biraz akıllı davranırsam, belki bundan benim de menfaatim olabilir diye düşündüm."</p>

  <p>"Ne demeye çalışıyorsun?"</p>

  <p>"Ne de olsa kasanın şifresi hâlâ bende. Bana öyle geliyor ki, bu plandan benim de istifade etmem gerekir. Belki ufak bir pay, en azından beni Londra'da bir süre rahat yaşatacak bir miktar parayı alabilirim. Ne dersiniz? Düşünmeye değmez mi? Böylece gereksiz bir cinayet daha işlemekten de kurtulursunuz."</p>

  <p>Harry'nin yüzü gerildi. İnanmayan bakışlarla mühendisi süzdü. "Sana inanmıyorum. Aklınca beni oyalamaya mı çalışıyorsun?"</p>

  <p>"Kesinlikle değil. Sadece meseleyi bir daha düşünmenizi istiyorum. Ayrıca banka kasasında hâlâ ne bulacağımız hakkında kesin bir bilginiz yok. Bu ikinci bir cinayet işlemeye değer mi, değmez mi onu da bilmiyorsunuz. David'i öldürmeniz hiç umurumda değil; o tesadüfen Londra'da karşılaştığım bir pulcuydu. Bütün tanışıklığım yirmi dakikalık bir sohbetten ibaret. Şayet bu işten ben de yararlanırsam o cinayeti tamamen unutabilirim. " Bora'nın söyledikleri makul gelmeye başlamıştı Harry'e.</p>

  <p>"Beni aldatmaya çalışmıyorsun, değil mi?" diye sordu. "Sadece bir daha düşünün," dedi Bora. Odada derin bir sessizlik oluşmuştu. Sarah bile ağlamayı kesmiş, bunca yıllık babasının yeni öğrendiği gerçek içyüzünü ve güvendiği yabancı konusunda da ne kadar yanıldığını dehşetle izlemeye başlamıştı. Artık ağlamak bile gelmiyordu içinden.</p>

  <p>"Tamam," diye mırıldandı Harry. "Teklifini bir daha düşüneceğim. Belki bana yardımcı da olabilirsin ama sana hemen inandığımı sanma. Seni deneyeceğim. Gözüm hep üstünde olacak. "</p>

  <p>Omuz silken Bora, "Bana göre hava hoş," dedi. "Deneyin bakalım."</p>

  <p>Harry düşünceliydi hâlâ ve yönelttiği silahın namlusunu indirmemişti. "Sakın bir çılgınlık yapıp üstüme atlamaya kalkışma, o anda seni mıhlarım. Aklından sakın çıkarayım deme, çok iyi silah kullanırım ben. " Bora zoraki de olsa gülümsedi.</p>

  <p>"Hiç öyle bir niyetim yok. Sadece şimdi oturmama izin ver ve ne yapacağımızı en baştan planlayalım. Bankaya ne zaman gideceğiz?"</p>

  <p>"Önerini kabul ettiğimi söylemedim henüz, sadece düşüneceğim dedim."</p>

  <p>"Pekâlâ, düşün bakalım. Ama bir an önce bir karar versen, çok iyi olur. "</p>

  <p>"Nedenmiş o? Acele etmeme hiç gerek yok. Yeterince zamanım var."</p>

  <p>"Ben pek öyle sanmıyorum. "</p>

  <p>Harry kuşkuyla tekrar mühendise baktı. "Ne ima etmeye çalışıyorsun?" Bora başıyla yanda oturan Sarah'ı işaret etti.</p>

  <p>"Kızın," dedi. "Senin başın asıl onunla dertte. Sorun olacağa benziyor."</p>

  <p>Harry kısa bir an kızına göz attı. "O mesele seni ilgilendirmez. Bu aile sorunu, ben onu ikna eder, yatıştırırım. Önünde sonunda haklı olduğumu anlayacaktır."</p>

  <p>Sarah'tan ses çıkmıyordu.</p>

  <p>"Emin misin?" diye mırıldandı Bora.</p>

  <p>"Kes sesini artık. Durumu daha da zorlaştırma. Kızımla aramı açmak mı niyetin?" Mühendis gülümsedi. "Benim bir şeyi zorlaştırdığım yok. Fakat o fazla dürüst birine benziyor ve kanımca seni affedeceğe hiç benzemiyor. Anlaşılan huyu sana hiç çekmemiş." Sarah ilk defa içinde beliren yeni bir ümitle Bora'ya kaçamak bir bakış fırlattı. Yeterince tanımadığı Türk galiba bütün bu yaklaşım taktiklerini silah tehdidinden kurtulmak için yapıyordu. Yani kurtuluş için kullandığı bir taktikti. Bir an yüreğinde yeni bir ümit doğdu. Babasına olan nefreti ise an be an artıyordu. Aralarındaki konuşmanın nasıl sonuçlanacağını merak etmeye başlamıştı. Harry'nin öfkesi yeniden kabarmış gibiydi.</p>

  <p>Bir iki adım yaklaştı. Silahın namlusunu tam kalbi hizasında tuttu karşısındaki genç adamın. Yüzünün hatları iyice gerilmişti. "Şimdi söyleyeceklerimi aynen uygulayacaksın, anlaşıldı mı? Ağır ağır David'den aldığın banka şifresi kartını cebinden çıkar ve şu masanın üzerine bırak, tamam mı? En ufak şüpheli bir hareketini görürsem ateş edeceğim. Sakın unutma."</p>

  <p>"Merak etme, unutmam. Ama gördüğüm kadarıyla hâlâ bana güvenmiyorsun. O zaman ortaklığımız nasıl yürüyecek? Ben sana nasıl inanayım?"</p>

  <p>"Henüz ortak değiliz, " diye hırladı Harry. "Buna sırası gelince karar vereceğim. "</p>

  <p>"Nasıl istersen."</p>

  <p>Bora ağır hareketlerle elini ceketinin yan cebine sokup Londra'daki Victoria İstasyonundan aldığı banka kasasının kod numarasını masanın üzerine bıraktı usulca.</p>

  <p>"İstediğin oldu mu şimdi?" diye söylendi.</p>

  <p>"Aferin. Böyle uslu çocuk olursan, belki senle anlaşabiliriz."</p>

  <p>"Şimdi ne yapmamı istiyorsun?"</p>

  <p>Harry şifreyi masanın üzerinden alırken hafifçe gülümsedi. "Bu gece misafirim olacaksın. Şartlardan pek memnun kalmayabilirsin ama başka şansın yok. Bu gece boyu düşüneceğim, şayet bana bir faydanın dokunacağına aklım keserse önerini kabul edebilirim, aksi halde gelecek hayallerin suya düşecek. Şimdi beni takip et."</p>

  <p>Bora telaşlanarak sordu. "Nereye gidiyoruz?"</p>

  <p>"Arkadaki küçük bir odaya, geceyi orada geçireceksin. " Bora şimdilik karşı koymayı hiç düşünmüyordu. Öne düşüp küçük salonda ağır adımlarla yürümeye başladı. Harry arkasında kalmıştı. O an kendilerini izleyen Sarah'la bakışları bir kere daha buluştu. Genç adam hiç tereddüt etmeden kıza endişelenme dercesine bir göz kırptı. İçinden de umarım beni anlamıştır, diye dua etmişti.</p>

  <p>Pazartesi sabahı Moskova'da ılık bir yaz günü sabahı hüküm sürüyordu. Sasha Shebalin'in evinden son talimatları alarak çıkan Olga biraz rahatlamıştı. Az sonra Moskova Havaalanı'ndan kalkan ilk uçakla Viyana'ya uçacaktı.</p>

  <p>Yüklendiği görevin zorluğu hakkında bir fikri vardı ama buna katlanmak zorundaydı. Ayrıca bu kez tek başına çalışacaktı ve yanında Igor gibi kafasız, sadece kaba kuvvetine güvenen serseri bir mayın olmayacaktı. FSB'deki hizmet yılları eski bir gizli servis ajanı olarak yeterince tecrübeli kılmıştı onu. En önemlisi bir operasyona girişildiği anda o operasyonun başarıya ulaşması için gerekli şartların nasıl oluşturulacağını öğretmişti ona. Eylemin zorluğu önemli değildi, önünde sonunda tetik çekilecek bir an yakalanırdı. Uçağı havalandığı zaman kendini rahat hissediyordu. Viyana'ya varınca uzunca bir tetkik yapacak Shebalin'in kendisine verdiği bilgilerin ışığında bir rota çizecekti. Bu sabah alkolün etkisinden sıyrılmış olan mafya babası sadece babasının intikamının alınmasını istiyordu, zaman onun için önemli değildi. Olga FSB'deki çalışma yıllarında oldukça düzgün İngilizce, Almanca ve Fransızca konuşmasını öğrenmişti. Gerçi bu Viyana'ya ilk gidişiydi ama dil sorunu yaşamayacaktı, en azından. Schwechat Havaalanı'na indiğinde ağır ağır gümrük kontrolüne doğru yürüdü. Gerçekten çok dikkat çekici ve cazibeli bir kadındı. Uzun boyunu daha da uzun gösteren beyaz bir pantolon ve sırtına mavi ipek bir bluz giymişti. Gümrük memuru sadece tebessüm ederek valizini hiç açmadan girmesi için izin vermişti. Olga da ona sıcak bakışlarla pasaportunu uzatmıştı.</p>

  <p>Schwechat, Viyana'nın uluslararası tek havaalanıydı. Şehrin merkezine uzaklığı da arabayla yaklaşık yirmi dakika sürerdi. Olga taksi bulmak için ilerlerken hemen yanı başında kulağına tanıdık gelen bir sesle irkildi. "Ne güzel bir rastlantı, değil mi hanımefendi?" demişti biri. Hemen başını çevirip baktığında karşısında yakışıklı İtalyan tetikçi Antonio'yu gördü. Bu beklenmeyen tesadüf Olga'nın hiç hoşuna gitmemişti. Ama bozuntuya vermeden o da gülümsedi. "Haklısınız," diye fısıldadı. "Gerçekten hoş bir rastlantı."</p>

  <p>Yakışıklı İtalyan, "Gerçi buna rastlantı demek galiba pek doğru olmayacak. Çünkü ikimizi de buraya çeken rüzgârın aynı olduğuna eminim, hatta bundan hiç kuşkum yok. "</p>

  <p>"Olabilir," dedi sarışın kadın.</p>

  <p>Arkadaşınız İgor için üzgünüm. Çok üzgünüm."</p>

  <p>"Ben de," dedi Olga. "Bizim meslek hatayı hiç affetmez."</p>

  <p>"Doğru. Sizin o badireden kurtulduğunuza çok sevindim. Samimi bir itirafta bulunmama izin verir misiniz?"</p>

  <p>"Tabii, neden olmasın."</p>

  <p>"Siz bizim meslekte gördüğüm en güzel kadınsınız. Bu kadar güzel, taze, diri ve harika bir vücudu kanlar içinde yerlerde görmek çok elem verici olurdu."</p>

  <p>Olga gülümseyerek, "Bu bir kompliman mı?" diye sordu. "Siz İtalyanların çok çapkın olduğunu işitmiştim."</p>

  <p>"İnanın, iltifat etmiyorum. Çok güzelsiniz."</p>

  <p>"Umarım bu bir yakınlaşma teklifi değildir. "</p>

  <p>"Neden olmasın? Buraya ikimizin de Stefan Neuer'in ortadan kaldırılması için gönderildiğimiz apaçık ortada. Şehre beraber gitmeye ne dersiniz? Aynı taksiye binelim mi? Belki yol boyunca birbirimize anlatacağımız şeyler olabilir?"</p>

  <p>"Sahi mi? Ne gibi mesela?"</p>

  <p>"Dünkü katliamları konuşabiliriz."</p>

  <p>Olga mavi gözlerini dikerek Antonio'yu süzdü. "Viktor Silva olayını kastediyorsanız ne yazık ki o konuda fazla bir şey konuşamam," dedi.</p>

  <p>"Boris Shebalin'i Stefan Neuer'in öldürttüğüne inanıyor musunuz?"</p>

  <p>"Bilmem, öyle bir söylenti dolaşıyor."</p>

  <p>"Yapmayın, size öyle söylediler, değil mi?"</p>

  <p>"Mümkündür. "</p>

  <p>"Öyleyse, benim patronum Kont Pazzini'yi kim vurdu dersiniz?"</p>

  <p>İtalyan Kont'un öldürüldüğünden haberi olmayan Olga birden duraklayarak yakışıklı adama çevirdi gözlerini. "Sahiden o da öldürüldü mü?" diye sormak zorunda kaldı. "Evet. Dün sabah saatlerinde Como gölünde özel yatında vuruldu."</p>

  <p>Olga'nın kaşları çatılmıştı. "Yani aynı gün içinde üç cinayet, öyle mi?" Şaşkınlığını saklamaya çalışan genç kadın alaycı şekilde mırıldandı. "Bunların hangisini siz hallettiniz?" Fakat Antonio'nun yüzünde artık o gülümser ifade yoktu. "Size normal geliyor mu bu durum?" diye fısıldadı. "Ben yadırgadım. Diyelim ki, vatandaşınızı Londra'da tanıştığımız Hans Jansen öldürdü, İspanyol Viktor Silva'yı arkadaşınız İgor, peki Kont Pazzini'yi bu durumda kim öldürmüş olabilir?"</p>

  <p>"İlginç bir sual ama cevabı pek imkânsız değil. Belki de henüz bilmediğimiz bir başka profesyonel daha vardır işin içinde."</p>

  <p>"Yani pulcu David Honor'ı öldüren kişiyi mi kast ediyorsunuz?" Olga başını salladı. "Muhtemelen odur."</p>

  <p>"Onun kimin adına çalıştığını düşünüyorsunuz?"</p>

  <p>"Belgeye imza atan dört kişiden üçü öldüğüne ve sadece Stefan Neuer yaşadığına göre bunun cevabı açık değil mi?"</p>

  <p>Bu arada önlerinde duran taksiye binmişlerdi. Araba hareket edince Antonio sesini kısarak konuşmaya devam etti. "Bence bu uzak bir ihtimal," dedi.</p>

  <p>Neden?"</p>

  <p>"Siz bilmiyorsunuz ama ben onu Londra'da buldum ve görüştüm."</p>

  <p>Bu haber Olga'ya oldukça çarpıcı gelmişti. Mavi gözlerini yakışıklı İtalyan'a çevirerek baktı bir süre. "Buldunuz mu?" dedi sonra inanmaz bir ifadeyle.</p>

  <p>"Evet, buldum. Benim kanımca o kesinlikle Viktor Silva adına çalışıyordu."</p>

  <p>"O zaman sorun kalmıyor. Sizin Kont'u da o öldürmüştür."</p>

  <p>"Hayır, hiç sanmıyorum," dedi Antonio.</p>

  <p>"Neden sanmıyorsunuz?"</p>

  <p>"Biz birbirimizi hemen tanırız. Konuşmamız, bakışlarımız, davranışlarımızdan bu anlaşılır. O Türk kesinlikle profesyonel biri değildi. "</p>

  <p>Olga göz ucuyla yanında oturan İtalyan'ı süzdü. "Abartıyorsunuz. Belki de adam tam bir profesyoneldi ve hepimizden iyi iş çıkardı," dedi.</p>

  <p>Antonio tatmin olmamış gibi başını salladı. "Bilemiyorum. Beynimde hâlâ çözülmemiş bir yığın soru var. Ayrıca çok hareketli günler yaşıyoruz."</p>

  <p>"Bakın, bu doğru. Şimdi ağzınızda gevelediğiniz asıl konuya gelelim. Aynı patron adına çalışmadığımıza göre benden ne istiyorsunuz?"</p>

  <p>"Aynı patron adına çalışmıyoruz ama hedefimiz aynı. Buraya Stefan Neuer'i öldürmek için gönderildik. Başka bir ifadeyle amacımız bir. Müşterek çalışmaya ne dersiniz?"</p>

  <p>Olga tatlı tatlı güldü. "Bu bir ortaklık teklifi mi?"</p>

  <p>"Neden olmasın? Sizce bir mani var mı?"</p>

  <p>"Yok gibi görünüyor. Ama düşünmeliyim."</p>

  <p>"Neyi düşüneceksiniz?"</p>

  <p>"Ortaklığın sınırını. Acaba bana iyi bir ortak olabilir misiniz: Antonio da gülümsedi. "Her yönüyle eski ortağınız İgor'dan daha iyi olduğuma size garanti verebilirim."</p>

  <p>"Bakalım, göreceğiz," diye fısıldadı Olga.</p>

  <p>Bora kapatıldığı odaya bir göz attı. Allah kahretsin, diye homurdandı içinden. Burası ufacık bir çamaşırhaneydi. Yan tarafta bir çamaşır makinesi, ince uzun bir ütü masası, karşı köşede de, çamaşırları kurutmaya yarayan telli bir araç vardı. Harry'nin "Pek rahat edemeyeceksin, ama başka şansın yok," derken ne kastettiğini şimdi daha iyi anlamıştı. Üzerine uzanacağı bir yataktan vazgeçmiş, oturacağı bir iskemle dahi yoktu. Yerdeki karoların üzerine çöküp pineklemekten başka şansı yoktu. Birden acıktığını hissetti. Sabahtan beri ağzına tek lokma bir şey koymamıştı. Boğazından geçen tek şey Sarah'ın pişirdiği kahveydi. Aynı anda kızı hatırladı. Önce babasına yaptığı anlaşma teklifine inanmıştı kız; acaba sonraki konuşmalardan ve Harry kendisini bu odaya kapatmak için önüne takıp sürdüğü sırada yaptığı kaş göz hareketinden gerçek niyetini kavramış mıydı?</p>

  <p>Durumu anlamış olsa bile Sarah'a ne kadar güvenebilirdi? Babasının katil olduğunu anladıktan sonra ondan nefret edip, kin kustuğuna şahit olmuştu, ama sonuçta o adamın kızıydı; belki bir süre sonra evlat olarak acıma hissiyle, içindeki öfke ve hiddeti bastırıp onu bağışlayabilirdi. Kısacası, kıza fazla güvenmesi doğru değildi.</p>

  <p>Bora çaresizlik içinde yere oturup sırtını duvara dayadı. Düşünmeye ihtiyacı vardı. Bir bakıma Harry'nin elinden o tabancayı alması hiç de zor olmazdı. Kendisi genç ve kuvvetliydi, Harry ise yetmişine merdiven dayamış, refleksleri zayıflamış, yaşlı biriydi. Onun tehdidinden kurtulmak mümkündü ama asıl sorun, güç kendisine geçtikten sonra ne yapacağıydı. Şimdi Pulcu David Honor'un ne kadar haklı olduğunu daha iyi anlıyordu. Kendisine güvenmiş, itimat etmişti ama bıraktığı pusulalarda ne yapması gerektiğine dair bir not düşmemişti. Belki bu konuda onun sağduyusuna güvenmiş, ne kadar alçak biri olduğunu anlayamadığı kırk yıllık arkadaşı Harry ile birlikte bir karara varmalarını istemişti. Harry bir haindi; arkadaşını öldürmekle kalmamış belgedeki imza sahiplerini şantaj yoluyla soymaya kalkışmıştı. Gerçekten de avantajlı olduğu bir yan vardı; Avrupa'nın bu dört zengini onun varlığından bile haberdar değillerdi, o hiç bilinmeyen biriydi. Daha da kötüsü ele geçirmek istedikleri malzemenin İsviçre'deki bir banka kasasında saklı olduğundan da haberdar değillerdi. Yine de aklına bin bir soru takılıyordu. Acaba Harry o tehdit mektuplarını nereden postaya vermişti? Zürih'ten postalamışsa uyanmaları lazım değil miydi? Sonra kendi kendine kızdı, bu aptalca bir düşünceydi. Harry yaşlı sayılsa da kafası cin gibi çalışıyordu, kurduğu planın sağlıklı yürümesi için o mektupları mutlaka Londra'dan postalamıştır, diye düşündü. Mutlaka öyle yapmış olmalıydı ki, Avrupa'nın dört zengini hemen kiralık katillerini David'i bulmak için Londra'ya göndermişlerdi. Bütün sorun yine aynı noktada düğümleniyordu. Harry'i zararsız hale getirse de o kasaya onun rızası olmadan ulaşamazdı. Kasa cüzdanı ondaydı, isviçre bankacılığı hakkında pek bir şey bilmiyordu ama dünyanın en güvenli bankacılık sisteminin yürütüldüğü memleketti burası. Kara kara düşünmeye başladı. Acaba bu engeli nasıl aşacaktı. Şimdilik aklına bir çözüm gelmiyordu. Hele bu arada Harry kızını da ikna etmeyi başarırsa işi daha da zorlaşacaktı, içindeki öfke gittikçe artmaya başlamıştı. Bir ara yeniden iyimser düşünmeye başladı. Sarah kendisine yardımcı olur muydu? Belki en azından battığı pislik çukuruna iyice gömülmekten kurtarmaya çalışırdı babasını. Yine de tam emin olamıyordu. Saatine bir göz attı. Oldukça erken sayılırdı henüz. Sabaha kadar burada tıkılı kalacağını anlamıştı, homurdanıp olacakları beklemeye başladı. Yapısında her zaman mücadeleci bir ruh vardı Bora'nın ve kolay kolay pes etmezdi, en iyi çözüm, sabırla, eline uygun bir fırsatın geçmesini beklemekti.</p>

  <p>Bir ara içerden gelen bağırtılı seslerle irkildi. Baba kız tartışıyor olmalıydılar, hızla yerinden fırlayıp kulağını kapıya dayadı. Konuşulanları duymaya çalıştı ama ne yazık ki kelimeleri seçemiyordu. Sonra bir şangırtı duydu, kırılan bir cam ya da fırlatılan bir tabağın kırılması gibi bir sesti bu. Galiba münakaşaları şiddetlenmişti, ama sonra bütün sesler kesildi birden. Dışarıda neler oluyor, diye merak etti.</p>

  <p>Hatta bir ara kapıya vurmaya başladı. Kimse gelmemişti kapıya. O da vazgeçip yeniden çöktüğü yere döndü, zaten tartışmaları da kesilmişti. Bora, Sarah'ı merak etmeye başlamıştı şimdi. Yoksa o çılgın adam kızına da bir kötülük yapmış olabilir miydi? Önce ihtimal vermek istemedi, ne de olsa öz kızıydı ama bu kadar vicdansız bir adamın gözünü para hırsı bürüyünce ne yapacağı hiç belli olmazdı.</p>

  <p>Evin içini yeniden derin bir sessizlik kaplamıştı. Çıt çıkmıyordu şimdi. Genç adam gözlerini kapatmış içinde gittikçe yoğunlaşan öfkesini bastırmak için başka şeyleri düşünmeye başlamıştı. Rahatlamanın bir yoluydu bu da. Londra'da staj gördüğü fabrikadaki yöneticilere durumu nasıl izah edeceğini, iki üç gündür haber vermeden ayrıldığı pansiyonunun sevimli sahibine ne söyleyeceğini beyninden geçiriyordu. Ufak kızını da çok özlemişti. Sonra yavaş yavaş günün gergin geçen saatlerinin ardından esnemeye başladı. Normal zamanlarda uykusunun gelmeyeceği saatlerdi bunlar, fakat sinirleri çok gerilmişti. Göz kapaklarının ağarlaştığını hissediyor, karşı koyamıyordu. Birden uyuyuverdi. Bora'yı uyandıran şey, kapıdaki belli belirsiz tıkırtı olmuştu. Gözleri açılıverdi birden. Kapının öbür tarafında biri vardı ve yanılmıyorsa anahtarı yuvasında çok sessiz olmaya gayret ederek çeviriyordu. Tabii ilk aklına gelen ziyaretçisinin ancak Sarah olabileceğiydi. Yine de huylanarak aralanan kapıya baktı.</p>

  <p>Yanılmamıştı ama kız işaret parmağını dudaklarına götürerek susmasını, gürültü çıkarmamasını anlatmaya çalışıyordu. Bora usulca ayağa kalktı. Onun sessiz davrandığını gören Sarah şimdi de eliyle, gel diye işaret etmeye başlamıştı. Bora karanlık koridora çıkınca kız onu elinden kavrayıp sokak kapısına doğru sürüklemeye başladı. Genç adam kızın kulağına fısıldadı.</p>

  <p>"Nereye götürmeye çalışıyorsun beni?"</p>

  <p>"Sus şimdi. Sokakta konuşuruz."</p>

  <p>"Baban nerede uyuyor mu?"</p>

  <p>"İçti, içti ve sızdı. Seni kaçırdığımı görürse, inan beni de vurur. Konuşma ve beni takip et."</p>

  <p>"Nereye gidiyoruz."</p>

  <p>Sarah bu soruya cevap vermemişti.</p>

  <p>Az sonra ikisi de sokaktaydılar. Sıcak bir yaz akşamı şehrin üstüne çökmüştü. Bora her şeye rağmen o evden kurtulmanın sevincini yaşayamıyordu henüz. Harry Suttun'in bir şekilde durdurulması gerektiğine inanıyordu.</p>

  <p>Bir süre adeta koşar adım evden uzaklaştılar. Sarah nefes nefese kalmıştı. Nihayet mırıldandı.</p>

  <p>"Seni kurtarmak zorundaydım. Çünkü babam sana güvenemiyor ve senin başına dert olacağına inanıyor; o yüzden de seni öldürmeye karar verdi. Ben senin iyi bir insan olduğunu biliyorum, boşu boşuna öldürülmene izin veremem."</p>

  <p>"Peki, beni kaçırdığını anlayınca ne olacak?"</p>

  <p>"Hiç umurumda değil. Bu konuyu daha rahat bir yerde konuşuruz."</p>

  <p>"Nerede?"</p>

  <p>"Otelde mi kalıyorsun?"</p>

  <p>"Evet. Başka nerede kalabilirim. "</p>

  <p>"Öyleyse şimdi doğru oraya gidelim."</p>

  <p>"Beraber mi?"</p>

  <p>Sarah öfkeli bir şekilde genç adama baktı. "Sakıncası mı var?"</p>

  <p>"Yoo, hayır."</p>

  <p>"Hangi otelde kalıyorsun?"</p>

  <p>"Zürih Park'da... "</p>

  <p>"Orayı bilirim buraya yakındır. Önce bir taksiye atlayalım. Heyecandan kımıldayacak halim kalmadı."</p>

  <p>Bora, tamam dercesine başını sallamıştı.</p>

  <p>Odaya girdiklerinde Bora'nın açlıktan midesi kazınıyordu. Önce oda servisinden yiyecek bir şeyler istedi, Sarah da akşam yemeği yememişti. Servis gelinceye kadar hiç konuşmadılar. Genç kız odadaki tek koltuğa büzülmüş düşüncelere dalmıştı. Genç adam onun nasıl bir ikilemle boğuştuğunu bildiğinden konuyu onun açmasını bekliyordu. Biraz da kıza acıyordu tabii. Öyle bir babanın kızı olmak cidden şansızlıktı.</p>

  <p>Garson odadan çıkınca Bora servis arabasını yatağın kenarına çekti. Onu harekete geçirmek için, "Hadi, önce bir şeyler yiyelim," dedi.</p>

  <p>Sarah da aç olduğunu söylemişti ama lokmalar gırtlağından çok zor gidiyordu.</p>

  <p>"Baban beni odaya kapattıktan sonra aranızda neler geçti, anlat bakalım," dedi.</p>

  <p>Genç kız yeniden ağlamaya başlamıştı. Göz yaşları yanaklarına akıyordu ama sesindeki tiksintiyle konuşmaya başladı. Sarah'ın söylediği şey sorusunun cevabı değildi. "Git. Bir an durma burada, git. Hemen aşağıya inip hesabını kes ve ilk uçağa atlayıp Zürih'ten uzaklaş.</p>

  <p>Evde yaptığın ortaklık teklifi bir an onu şaşırttı, aklı keser gibi oldu. Hatta ben bile inandım önce. Ama seni odaya kilitledikten sonra yavaş yavaş sana güvenmenin doğru olmadığına ka- rar verdi. Onun bütün sırlarını biliyorsun artık. Benim için tehlikeli hem onu niye kazanacağım paraya ortak edeyim ki, diye söylenmeye başladı. Önce bağırıp çağırdım, sonra sakinleşip onu ikna etmeye çalıştım ama hepsi nafile, onun gözünü para hırsı bürümüş, düşünsene kırk yıllık arkadaşını bile öldürmüş."</p>

  <p>Bora bir an durakladı. "Sen ne yapacaksın?"</p>

  <p>"Ben de gideceğim buradan. Bir katil baba ile yaşayamam."</p>

  <p>"Nereye gideceksin?"</p>

  <p>"Amerika'ya, Arizona'da yaşayan bir teyzem var. Yaz aylarında birkaç kere yanına gitmiştim.</p>

  <p>Bir iş buluncaya kadar onunla kalabilirim."</p>

  <p>Bora endişeyle kızı süzdü. "Yanında paran var mı?"</p>

  <p>Sarah yanında duran ufak el çantasını işaret etti. "Bir miktar param var, evden çıkarken pasaportumu da yanıma aldım. Bir daha o eve dönmeyeceğim."</p>

  <p>"Emin misin? O ne de olsa senin baban, onu burada yalnız mı bırakacaksın?"</p>

  <p>"Anlamıyor musun, o artık bir canavar. Kırk yıllık arkadaşını bile para ihtirası uğruna öldürmüş bir insan, ondan nefret ediyorum."</p>

  <p>Bora susmak zorunda kaldı. Sonuçta bu baba kız arasındaki bir sorundu ve daha fazlasına karışma hakkı yoktu. Fikrini beyan etmesi bile yanlış olurdu. Ama onu şimdi asıl düşündüren olay, bundan sonra ne yapacağı idi. Sorumluluk duygusuyla yetişmiş biri olduğundan yüklendiği görevi yerine getirememek onu rahatsız ediyordu. Zürih'ten kaçarsa, Harry meydanı boş bulacak ve kötülük dolu eylemlerine devam edecekti. Düşüncelere dalınca Sarah'ın sorusuyla irkildi. "Sen ne düşünüyorsun?"</p>

  <p>"Babanı nasıl durdurabileceğimi," demişti ürkek bir sesle.</p>

  <p>"Bunu yapamazsın. Babam ısrarla inandığını sonuna kadar sürdürmeye kararlı. Artık ona engel olamazsın."</p>

  <p>"Hiç mi şansım yok?"</p>

  <p>"Üzgünüm ama bence yok. "</p>

  <p>Bora iyi veya kötü, her şeyin bir çaresinin bulunacağına inananlardandı. Fakat bu şartlar altında konuşmayı sürdürmenin yararsızlığını kavradı. Sarah tekrar sormuştu.</p>

  <p>"Zürih'i terk etmeyecek misin?"</p>

  <p>"Hele bir sabah olsun, karar veririm. Ya sen?"</p>

  <p>Kız biraz çekinerek fısıldadı. "Yarın Amerika'ya kalkan ilk uçakla buradan kaçacağım, şayet sence bir sakıncası yoksa bu geceyi bu odada geçirebilir miyim?"</p>

  <p>Bora gülümsedi. "Benim açımdan hiçbir sakıncası yok. O yatakta yatabilirsin, ben de şu koltukta durumu idare edebilirim. En azından sizin evde kilitlendiğim çamaşırhaneden daha iyidir."</p>

  <p>Sarah utanarak, "Olanlar için çok üzgünüm," demişti.</p>

  <p>Bora yemek arabasını koridora bırakıp kapıyı kapattı, "ikimiz de çok yorgunuz ve yarın senin için çok uzun bir gün olacağa benziyor. İkimizin de dinlenmeye ihtiyacı var. Şimdi ışığı söndürüyorum, soyun ve yatağa girip uyumaya çalış."</p>

  <p>Genç adam ışığı söndürüp koltuğa geçmişti. Sarah da aceleyle soyunup yatağa girdi. Bir süre karanlıkta hiç konuşmadılar. Daha sonra yataktan kızın titrek sesi geldi. "Seninle başka şartlar altında tanışmayı çok isterdim" diye mırıldandı. "Gerçekten çok dürüst ve güvenilir bir erkekmişsin. Sana minnettarım."</p>

  <p>Bora güldü. "Asıl biri teşekkür edecekse bu ben olmalıyım. Sana hayatımı borçluyum," diye fısıldamıştı.</p>

  <p>Olga ve Antonio, Hofburg semtindeki Ambassador Oteli'ni seçtiler. Kentin en iyi konuma sahip olan beş yıldızlı otellerinden biriydi. Mermer sütunları, goblen kaplamalı döşemeleri, avizeleri ve görkemli kırmızı renkleri oteli eski yüzyılların gösterişli ihtişamına boğuyordu. Oldukça pahalı bir oteldi ama her ikisine de harcama sınırı getirilmemişti. Yan yana iki oda seçtiler. Odalarına yerleştikten sonra otelin çay salonunda buluşmak için anlaştılar. Az sonra aşağıya indiklerinde salondakilerin gıpta dolu bakışlarının üzerlerinde olduğunu hissettiler. Gerçekten de gayet uyumlu bir çift havasındaydılar. Onları görenler balayına yeni çıkmış evli bir çift sanabilirlerdi rahatlıkla.</p>

  <p>Çaylarını yudumlarken Antonio gülümseyerek sordu. "Müşterek hareket etme fikrimi düşündünüz mü?"</p>

  <p>"Evet, düşündüm. Olabilir. Ama önce nasıl bir plan hazırladığınızı bilmek isterim. Aklım yatarsa, hayır demeyeceğim.</p>

  <p>"Daha önce Viyana'ya geldiniz mi?" diye sordu Antonio birden. Genç kadın başını salladı. "Hayır. Ya siz?"</p>

  <p>"Bir iki defa ama kısa süreli kaldım. Turistik amaçla diyebilirsiniz. Bu şehri sevmem. İnsanlarını da... Bencil, kendilerini beğenmiş ve ukaladırlar."</p>

  <p>"Bu neyi ifade ediyor?"</p>

  <p>"Hiçbir şeyi. Sadece Viyana'yı sevmediğimi ve bir an önce buradan ayrılmak istediğimi..."</p>

  <p>"Bunun beyninizdeki planla bir ilişkisi var mı?"</p>

  <p>Antonio tekrar gülümsedi. "Aslına bakılırsa benim hiçbir planım yok henüz," dedi. Elindeki çay bardağını masaya bırakan Olga aynı içtenlikle gülümsedi. "Bunu tahmin etmiştim. Niyetiniz benim planımdan yararlanmak, değil mi?"</p>

  <p>"İtiraf edeyim ki haklısınız. Tek bildiğim Stefen Neuer'in Mayerling civarında büyük bir şatoda yaşadığı. Hepsi o kadar. Üstelik şato çok iyi korunuyormuş. Kısacası bu oldukça zor bir görev, ve yaşlı adam mecbur kalmadıkça şatosundan pek çıkmıyormuş."</p>

  <p>"Doğru. İyi duymuşsunuz. Şimdi sorabilir miyim, bu durumda sizi neden planıma ortak edeyim? Bana ne yararınız dokunabilir?"</p>

  <p>"Böyle çetrefil bir vakada iki kişi her zaman tek kişiden daha fazla iş çıkarabilir. Oraya tek başınıza girmeyi düşünüyorsanız, çok tehlikeli olacağını tahmin edersiniz, herhalde." Olga genç İtalyan'ın gözlerinin ta içine baktı. "Esaslı ve işe yarar planlar da, zaten bu durumlar için yapılır," diye fısıldadı.</p>

  <p>"Yani sizin netice alacağınız bir planınız var demek... Öyle mi?"</p>

  <p>"Evet, var. "</p>

  <p>"Ve bu planda bana yer yok sanıyorum. Bu da doğru mu?"</p>

  <p>Olga uzanıp adamın elini okşadı. "Doğru, Antonio. Size ihtiyacım yok. Kendi işimi kendim görebilirim. "</p>

  <p>Genç İtalyan hiç de bozulmuş görünmüyordu. "Tamam öyleyse, ne diyebilirim ki, yardımlarımı istemiyorsunuz. Ben de başımın çaresine bakmak zorundayım."</p>

  <p>".</p>

  <p>"Alındın mı açık konuştuğum için?"</p>

  <p>"Hayır, sadece üzüldüm. " '</p>

  <p>"Neden?"</p>

  <p>"Açık konuşabilir miyim?"</p>

  <p>"Tabii. İstediğini söyleyebilirsin."</p>

  <p>"Hayatımda hiç sizin kadar güzel bir kiralık katile rastlamamıştım. Sizinle birlikte çalışmak bana büyük bir zevk verecekti. Bundan mahrum kaldığım için üzülüyorum."</p>

  <p>Olga zarif bir kahkaha attı. "Sizde bütün İtalyanlar gibi çapkınsınız. Bir taşla iki kuş vurmaktı niyetiniz, değil mi? Aklınızdan geçen hem planıma ortak olmak, hem de ben' den yararlanmaktı."</p>

  <p>"Böyle de özetlemek mümkün."</p>

  <p>"Neyse ki, açık sözlüsünüz."</p>

  <p>"Genellikle öyleyimdir."</p>

  <p>"O halde benim de size bir önerim olabilir."</p>

  <p>"Dinlemekten haz duyarım," diye fısıldadı Antonio.</p>

  <p>"O halde sıkı durun şimdi. Ve soruma açık yüreklilikle cevap verin. Bu işin karşılığında kaç para kazanacaksınız?"</p>

  <p>Antonio bir an şaşırarak güzel kadına baktı. "Kaç para mı dediniz?"</p>

  <p>"Evet, onu sordum. "</p>

  <p>"Ama bunu açıklamak adetten değildir. Ayrıca bu nokta işverenimle benim aramda mahrem kalması gereken bir konudur. Neden soruyorsunuz?"</p>

  <p>"Hâlâ birlikte çalışmak istiyor musun? İstiyorsan bana söylemelisin."</p>

  <p>Gülümseyen Antonio, Pazzini ailesinden alacağı miktarı fısıldadı.</p>

  <p>"Ooo!" demişti Olga. "Çok iyi bir rakam."</p>

  <p>"Evet. Pazziniler oldukça cömerttirler bu konuda."</p>

  <p>"Öyleyse, yüz de ellisini isterim."</p>

  <p>Antonio itiraz eder gibi ellerini havaya kaldırdı. "Çok gaddarsınız."</p>

  <p>"Hiç de değilim. Ayrıca o şatoya girmen imkânsız gibi bir şey. Daha adımını atar atmaz seni temizlerler. "</p>

  <p>Arkasına yaslanan Antonio, "Peki, siz oraya girmeyi nasıl başaracaksınız?" diye sordu. "Herhalde anlaşma yapmadan sana planımı açıklamayı beklemiyorsun, değil mi?" Genç İtalyan bir an duraklamıştı. Sonra kendisine çok yakışan tebessümü yine dudaklarını kapladı. "Diyelim ki, size evet dedim. Ya iş bittikten sonra sözümü tutmazsam ne yapabilirsiniz?"</p>

  <p>Olga büyük bir hayretle yüzüne bakakaldı. "Ne mi yapabilirim? Bunu tahmin edemiyor musun? iğnenin deliğine de saklansan, yine seni bulur, beynine iki kurşun sıkarım," dedi. Antonio bir an titrer gibi oldu.</p>

  <p>Güzel Rus kadınının bunu çok içtenlikle ve inanarak söylediğini anlamıştı. Fazla düşünmedi, "Tamam," dedi. "Kabul ediyorum."</p>

  <p>"Bu arada çok iyi bilmen gereken bir nokta var. Patron benim ve verdiğim emirlere harfiyen uyulmasını isterim. Bunu göze alabiliyorsan, ortaklık işine varım. "</p>

  <p>"Daha şimdiden ağırlığını ortaya koydun zaten. Emirlerine uyacağım."</p>

  <p>"Aklından asla çıkarmaman gereken bir uyarım daha olacak."</p>

  <p>"Onu da söyle bakalım."</p>

  <p>"Bana elini bile sürmeyeceksin, anladın mı? Emrimde çalışan insanlarla asla cinsel ilişkiye girmem. "</p>

  <p>Antonio'nun suratı asılmıştı. "Ya bu konuda söz veremezsem?"</p>

  <p>"O zaman başının çaresine bakmak zorunda kalırsın. Şartlarım kesindir."</p>

  <p>"Bu şart, iş bittikten sonra da geçerli mi?"</p>

  <p>Olga'nın yüzündeki asık ifade biraz gevşer gibi oldu.</p>

  <p>"Bunu ancak zaman gösterir," diye karşılık verdi.</p>

  <p>"Senden korkulur," diye fısıldadı Antonio. "Bu planı ne zaman hazırladın?"</p>

  <p>"Bu sabah. Daha Moskova'dayken..."</p>

  <p>Yakışıklı İtalyan inanmaz gözlerle sarışın kadını süzdü. Olga'nın planını cidden takdir etmişti.</p>

  <p>Tehlikeli de olsa şatoya girmek için oldukça rahat bir yol gibi görünüyordu. "Fakat Moskova'dan bu ayarlamaları yapman olanaksız değil mi?" diye sordu.</p>

  <p>Olga gülümsemişti. "Daha bilmediğin çok şey var, Antonio. Yakın zamana kadar FSB adına çalışan bir ajandım ben. Dünyanın her tarafında bana yardım edebilecek tanıdıklarım vardır.</p>

  <p>Sadece Moskova'dan ettiğim bir telefon yetti."</p>

  <p>"Fikir senin miydi?"</p>

  <p>"Hayır. Moskova'daki FSB ajanının. O şatoya girmenin tek yolunun bu olduğunu söyledi. Senin anlayacağın planı o hazırladı. Biraz şanslıydım tabii, henüz FSB'den ayrıldığımı bilmiyor. Bunu resmi bir FSB organizasyonu sanıyor. Şatoya her gün yiyecek içecek servisi yapan büyük marketin sahibinin oğlunu kaçıracaklar. Böylece servis aracının içinde, rahatlıkla şatonun mutfağına kadar girebileceğiz. Ondan sonrası bizim hünerimize kalmış bir durum. "</p>

  <p>Antonio birkaç saniye düşündü. "Kaçışımızda da bize yardımcı olacaklar mı?"</p>

  <p>"Hayır. Ondan sadece dertsiz içeri giriş imkânını sağlamasını istedim. Gerisi bize kalıyor. Yine de servis arabası bizi bekliyor olacak. Aynı araçla dışarı çıkacağız. Sonrasında başımızın çaresine biz bakmak zorundayız. "</p>

  <p>"Ya sözünü ettiğin marketin sahibinin oğlunu kaçıramazlarsa ne olacak?"</p>

  <p>"Sen FSB'yi hafife alıyorsun galiba..."</p>

  <p>Genç İtalyan sarışın kadını baştan aşağıya süzdü. "Hafife alır mıyım hiç?" diye fısıldadı. "Bu seni de küçümsemek anlamına gelir ki, baştan aşağıya yanılgı olur. Senin gibi şeytan kadar kurnaz bir kadına hiç rastlamadım daha. Baksana, yarım saatlik bir konuşma ile beni nasıl kıskıvrak bağladın kendine." Olga kaşlarını çatıp şakacı bir edayla mırıldandı.</p>

  <p>"Bakışlarındaki hayranlık ve arzuyu hiç beğenmedim, Antonio. Anlaşmamızın şartlarını sakın unutma. "</p>

  <p>"Emredersiniz, patron! O ifadeyi hemen yüzümden sileceğim. "Çok iyi olur," diye söylenmişti genç kadın.</p>

  <p>Marketi bulmaları hiç de zor olmamıştı. Viyana'nın ünlü gıda merkezlerinden biriydi. Her saat müşterilerle dolu olan bir yer... Tedbir olarak, taksiden tam marketin önünde inmediler. Kısa bir yürüyüşten sonra büyük camlı girişe yaklaştıklarında Olga iri renkli gözleriyle bir radar gibi etrafı tarayıp tanıdığı ajanı bulmaya çalışmıştı. Antonio da merakla onu izliyordu.</p>

  <p>Az sonra kalabalığın arasından bir adam çıkarak yanlarına geldi. Yüzünde dost bir ifade vardı. Bakışlarındaki Olga'ya hayranlık gözünden kaçmamıştı Antonio'nun. Ona rağmen ne tokalaştılar ne de birbirlerine sarıldılar. Olga kısaca sordu. "Her şey ayarlandı mı?"</p>

  <p>Şişman, al yanaklı Rus ajan başını salladı. Sadece kadının yanındaki Antonio'yu görünce, "Bu da kim?" diye sordu. Olga hiç duraksamadan karşılık vermişti. "İtalyan Gizli Servisinden bir memur."</p>

  <p>"Ama ondan hiç bahsetmemiştin."</p>

  <p>"Saçmalama, Primakov. Telefonda neler olup bittiğini sana anlatacak değildim ya. Sana sadece gizli servisin emrini ilettim."</p>

  <p>"Doğrusu buna çok şaşırdım Olga. Avusturya'da İtalyan gizli servisi ile müşterek bir organizasyona girişeceğimizi hiç tahmin etmezdim."</p>

  <p>Sarışın kadın, bilgiç bir edayla gülümsedi. "Dünya değişiyor, Primakov. Sen de bu değişime ayak uydurmaya çalış. "</p>

  <p>FSB ajanı merakını yenemeyerek sordu.</p>

  <p>"Anlamadığım tek nokta, yaşlı Stefan Neuer'den ne istenildiği... Bu adam burada çok ünlüdür ve kesinlikle siyasetle hiç uğraşmaz. Onu niye öldürmeye kalkışıyoruz Olga, bir bilgin var mı?"</p>

  <p>"Bilmiyorum. Bu emri dün gece aldım ve derhal uygulamam istenildi. "</p>

  <p>"Ya yanındaki? Bu işte onun rolü ne?"</p>

  <p>"Biz şatoya girmeyi sağlayacağız, o da tetikçi olacak."</p>

  <p>"Çok tuhaf," diye söylendi Primakov. "Şatoya girişi biz temin ettiğimize göre, tetiği niye biz çekmiyoruz?"</p>

  <p>Olga soğuk bir şekilde gülümsemişti yeniden. "Yukarı-dakilerin işine akıl sır erer mi, dostum.</p>

  <p>Demek öyle uygun görmüşler. Şimdi bunları bırakalım da bana detayları anlat."</p>

  <p>*** Ufak pikabın içi yiyecek içecekle doldurulmuştu. Haftanın üç günü şatonun ihtiyaç listesi markete telefonla iletilir ve market kendi aracıyla bunları şatoya servis ederdi. Son derece rutin bir olaydı bu. Kapıdaki görevliler önce aracı durdurur, kısa bir kontrolden geçirir ve sonra içeriye girmesine izin verirlerdi. Arabayı marketin şoförlerinden biri kullanıyordu. Pek tabiidir ki, patronun küçük oğlunun birilerinin elinde rehin tutulduğundan haberi yoktu. Adama her zamanki gibi Neuer şatosuna siparişleri götürmesi emredilmişti. Fakat yadırgadığı şey, bu defa yanına oturan iki servis görevlisini o zamana kadar hiç görmediğiydi. Bizzat patron yanına gelerek, bundan böyle şatoya servis işini hep bu iki yeni görevlinin yapacağını söylemişti.</p>

  <p>Şoför Otto cahil sayılabilirdi, ama yine de durumu yadırgamıştı. Sırtına market üniforması geçirmiş kadın böyle bir işte çalışmayacak kadar güzel ve havalıydı. Erkeği ise sıradan bulmuştu. Yadırgadığı bir nokta da ikisinin de Almancasındaki aksan bozukluğuydu. Bu işe pek akıl sır erdiremedi fakat onların özel olarak görevlendirilmesini daha ziyade şatodakilerin bir isteği olarak değerlendirdi. Ne de olsa Avusturya'nın en zengin ailesine hizmet veriyorlardı. Yol boyunca onlarla biraz laflamaya çalıştı ama çok kibirli ve ukalaydılar. Onun sorularına cevap vermiyorlar ama kendileri devamlı, şatoya girdikten sonra nasıl işlem yapılacağına, malları boşalttıkları yerde kaç personel bulunduğuna dair birbiri ardına soru yöneltiyorlardı.</p>

  <p>Otto bunun da acemiliklerinden ve ilk defa servise çıkmalarından kaynaklandığına hükmetti. Hatta için için gülümsedi, bu kendini beğenmişler serviste fazla çalışamazlar diye geçirdi aklından. Hava atmak için kendisine Almanca soru soruyorlar ama kendi aralarında İngilizce konuşuyorlardı. Otto da pek çok Avusturyalı gibi İngilizce bilmezdi.</p>

  <p>Neden sonra Otto parmağıyla işaret ederek yeşillikler arasında yer alan muhteşem şatoyu gösterdi. "İşte, burası," diye. Arabasındaki yeni elemanlar suratları gerginleşerek şatoyu seyre başlamışlardı.Kamyonet, hızla demir parmaklıkların arkasında silahlı korumaların bulunduğu bahçe girişine doğru yaklaşıyordu.</p>

  <p>*** Otel odasında ilk uyanan Bora olmuştu. Bütün geceyi üzerinde iki büklüm geçirdiği koltukta gözlerini ovuşturdu. Uykusunu alamamış, yorgunluğu daha da artmıştı. Ama yine de kendisini şanslı hissediyordu. Gece boyunca uyuyamama-sının bir nedeni karar verememiş olmasıydı. Vicdanı ile aklı uzun uzun çatışmış ama sonunda mantığı galip gelmişti. David Honor'a verdiği sözü tutmuş, adamın son isteğini yerine getirmişti. Ama bunca yıldır dost diye bildiği kişinin bir hain ve onun katili çıkmasında kendisinin bir kusuru yoktu. Daha fazlasını yapmaya kalkışmak, adamı fiilen durdurmaya teşebbüs etmek, onu da bu lanet eylemin içi' ne çekecek ve belki de suçlu durumuna düşürecekti. Harry Suttun'u önlemeyi çok isterdi ama öncelikle düşüneceği bir kızı ve dul anası vardı memlekette. Onların sorumluluğu da kendisine aitti. Kolundaki saate bir göz attı, sekiz buçuğu gösteriyordu. Zürih'i bir an önce terk etmeliydi. Bakışları yatakta uyuyan Sarah'a kaydı. Kız da perişan olmuştu dün gece. Önce onu uyandırmaya kıyamadı, o da rahat uyuyamamış, bütün gece yatağın içinde dönüp durmuş ancak sabaha doğru sızmıştı. Ama bir an önce oteli terk etmelerinde yarar vardı. Sonra birden aklına Harry geldi. Kim bilir bu sabah sızıp kaldığı yatakta uyanınca ne hale gelmişti... İkisinin birden kaçtığını anladığında küplere binmiş olmalıydı. Acaba şimdi kendilerini arıyor olabilir miydi? Bora, yaşlı adamın dengesiz, gözünü hırs bürümüş, para uğruna rahatlıkla cinayet işleyebilecek biri olduğunu hatırlayınca, aniden telaşlandı.</p>

  <p>Belki de dün gece Zürih'ten ayrılamayacaklarını düşünüp otelleri bile aramaya kalkışabileceğini aklına getirdi. Sonra oturduğu koltuktan fırlayıp usulca Sarah'ı dürttü.</p>

  <p>"Uyan artık Sarah, sabah oldu," dedi. "Bir an önce uzaklaşmalıyız buradan."</p>

  <p>Kız uyku sersemi mırıldandı. "Saat kaç?"</p>

  <p>"Sekiz buçuk."</p>

  <p>Sarah bacaklarını sallandırıp yataktan kalktı. Elbisesini çıkardığı için iç çamaşırlarıyla yarı çıplak haldeydi. Bora onu uyandırdıktan sonra kızı zor durumda bırakmamak için başını çevirmişti. Genç kız hızla giyinirken Bora söylendi. "Baban acaba bizi burada bulabilir mi?"</p>

  <p>"Bilmiyorum. Buraya gelip olay çıkaracağına ihtimal vermem, işine gelmez. Ama artık onun nasıl davranacağı konusunda da fikir yürütemez hale geldim. O benim tanıdığım adam olmaktan çıktı. Bir an önce havaalanına gitmemizde yarar var."</p>

  <p>"Haklısın," dedi Bora.</p>

  <p>Sarah'ın sadece bir el çantası vardı; evden kaçarken yanına başka bir eşya alamamıştı. Bora'nın ise içinde birtakım iç çamaşırı ve bir temiz gömlek getirdiği ufak bir valizi vardı. Fakat genç adam ne tıraş olmayı, ne de kirlenen gömleğini değiştirmek ihtiyacını duymuyordu şimdi, onun da tek isteği bu şehirden uzaklaşmaktı. Aceleyle toparlanıp odadan çıktılar. Bora hesabını kesmek için resepsiyon veznesine yaklaştığında lobinin turistlerle dolu olduğunu gördü. Olsa olsa biraz oyalanacaklardı ama daha sonra hiç hoşlanmadığı bu kentten bir daha hiç uğramamak üzere uzaklaşacaktı. Sarah'ın kulağına eğilip fısıldadı, "Sen bir yere otur, ben hesabı kapatıp gelir seni alırım," dedi. Genç kız başını sallayıp, her milletten insanın kaynaştığı kalabalığın içine daldı. Lobinin rahat koltuklarından birinde kendine oturacak bir yer bakmaya başladı.</p>

  <p>Bu arada Bora vezneye yönelmiş cebinden oda anahtarını teslim için çıkarmıştı. Artık rahatladığını hissediyordu. Vezne ile arasında on metrelik bir mesafe kalmıştı ve o an çıkış işlemlerini tamamlamaya çalışan sadece iki otel konuğu vardı veznedeki memurun önünde. Tam o anda beline arkadan çarpan bir şeyle irkildi. Herhalde resepsiyonun önünde giriş yapan yeni müşterilerden biri çarpmış olacaktı. Başını çevirdiği anda gerçekle karşılaşıverdi. Harry tam arkasındaydı. Ceket cebinden uzanan ve beline çarpan sert çıkıntının ne olduğunu gayet iyi anlamıştı. Bu Harry'nin sakladığı tabancanın namlusuydu.</p>

  <p>Bir an dona kaldı. Nutku tutuldu. O an geceyi Zürih'te geçirmekle hata ettiğini kavradı. En azından Sarah'la bir taksiye atlayıp başka bir kente geçmeliydiler. Zürih diğer Avrupa şehirlerine kıyasen ufak bir yerdi ve bir yabancıyı burada bulmak hiç de zor değildi. Harry'nin kısık sesle mırıldandığı kelimeler kulağında bomba gürültüsü yaratıyordu.</p>

  <p>"Sen de, David gibi enayinin tekiymişsin. Elimden kurtulacağını mı sandın? Sizi elimle koymuş gibi buldum. Sakın sesini çıkarayım deme yoksa hiç gözünün yaşına bakmam, seni mıhlarım."</p>

  <p>İlk şaşkınlıktan yavaş yavaş kurtulmaya başlayan Bora o an ne yapabileceğini düşündü. Acaba bu çılgın adam hakikaten ateş edebilir miydi? Böyle kalabalık bir yerde silahı ateşlemesi tam anlamıyla delilikti. Sonra kaçma şansı ne olurdu? Otelin kapısında da görevliler bulunuyordu ama hepsi silahsızdı tabii.</p>

  <p>Bir anlamda bu yaşlı adamı alt etmesi ve zararsız hale getirmesi pekâlâ mümkündü ama her şey silahın tetiğine dayalı parmağının basit bir hareketine bağlıydı. Silahı ateşlerse bu yakın mesafeden sıkılan kurşun işini bitirirdi. Sadece, "Buna cesaret edemezsin," diyebildi.</p>

  <p>Harry'nin mavi gözlerinin derinliklerinde büyük bir nefret hissi okunuyordu. "İstersen bir dene," diye fısıldadı. O kadar kararlı ve ısrarlı görünüyordu ki, gözü iyice kararmış adamın o an hiç düşünmeden tetiği çekeceğini hissetti.</p>

  <p>"Hâlâ ne istiyorsun?" diye homurdandı Bora. "İstediğin kasa şifresini elde ettin. Düş başımdan artık, bırak beni gideyim." Harry olumsuzca başını salladı.</p>

  <p>"Üzgünüm, delikanlı ama bana lâzımsın. Şimdi beraber bankaya gideceğiz."</p>

  <p>Bora, Harry'le konuşurken yüzünü lobide oturanlara çevirdiğinden o an Sarah'ın heyecanla gazete okuduğunu görünce afalladı. Tam sırasını bulmuştu gazete okumak için, ayrıca okuduklarına öylesine dalmıştı ki görenler üçüncü dünya harbinin patladığını sanırdı.</p>

  <p>Sarah herhalde babasının ortaya beklenmedik bir anda çıktığının da farkında değildi. Bora son koz olarak bir de bunu kullanmayı düşündü.</p>

  <p>"Kızın ne olacak? O da burada..."</p>

  <p>"Biliyorum... Lanet olsun ona. Benim artık Sarah diye bir kızım yok. Nereye isterse oraya kaçsın, cehennemin dibine kadar yolu var. Beni istemeyeni, ben de istemem."</p>

  <p>Mutlaka hasta bu adam diye düşündü genç adam. Para hırsı öylesine gözünü döndürmüştü ki, hiçbir manevi değer artık onun için önemli değildi. Bakışları bir daha takıldı Sarah'a. Genç kızın yerinden fırladığını ve elinde gazete ile yanlarına koştuğunu gördü. Yüzünde garip bir ifade vardı. Hatta o arada babasını görmüş olması dahi yüzündeki o garip manayı değiştirmemişti.</p>

  <p>Sarah hızla yaklaşıyordu.</p>

  <p>Bora mecbur kalarak fısıldadı. "Kızın yanımıza geliyor." Aslında adamı uyarmasının sebebi Harry'nin aniden paniğe kapılıp tetiğe asılması endişesiydi.</p>

  <p>Sarah yanlarına gelip gözlerini babasına dikmiş, gülmeye başlamıştı. Bora hâlâ bir şey anlamış değildi, kızdaki bu ani değişikliği yorumlayamıyordu. Harry de biraz şaşkındı. Kızına bakıp," Ne sırıtıyorsun?" diye söylenmişti.</p>

  <p>O ana kadar olanlar lobideki kimsenin dikkatini çekmeyen gelişmelerdi. İki erkek konuşuyordu ve şimdi de yanlarına genç bir kız gelmişti. Sarah gazeteyi babasına doğru uzatıp, "Haberin yok, değil mi?" diye söylendi.</p>

  <p>Kızının yüzündeki gülümser ifadeyi gören yaşlı adam, "Neden bahsediyorsun sen? Ne haberi?" Sarah yüksek sesli bir kahkaha atmıştı. Hatta çevredekilerin dikkatini çekecek kadar yüksek. Birkaç kişi dönüp kıza bakmışlardı. "Bittin artık. Bütün hayallerin suya düştü," diye homurdandı Sarah. Elindeki gazeteyi adamın gözüne sokacak gibi tutuyordu. "Al, oku bakalım. Şimdi ne yapacaksın?"</p>

  <p>Kızının bu beklenmedik yaklaşımından bir şey anlayamayan yaşlı Harry söylendi. "Neler saçmalıyorsun sen?"</p>

  <p>"Öldürülmüşler... Hepsi öldürülmüşler."</p>

  <p>Daha sakin görünen Bora sordu bu defa. "Kimler öldürülmüş Sarah?" diye kekeledi. "Babamın şantaj yapmak istediği kişiler. Kont Pazzini, Viktor Silva ve Boris Shebalin... Hem de bu pazar... İnanmıyorsanız kendiniz okuyun. "</p>

  <p>Bora gerçekten şaşırmıştı. Ama kızının söylediklerine inanmayan Harry ateş saçan gözleriyle ve sesine geçen öfkeyle bağırdı. "Olmaz öyle şey. Sen çocuk mu kandırıyorsun? Hepsi aynı gün ölebilir mi? İnanmıyorum sana."</p>

  <p>Sarah'ın yüzünde öyle mutlu bir ifade vardı ki, sanki o an babasından intikam alıyordu. Sert bir sesle homurdandı. "Hadi, al kendin oku. Ne yapacaksın bakalım şimdi?" Harry gözlerini gazeteye çevirince baş sayfadaki iri puntolarla yazılmış metin gözüne çarptı. Avrupa'nın en zenginlerinden üç kişinin aynı günde cinayete kurban gitmesinin esrarı diye başlayan cümleyi güçlükle okuyabilmişti. Amerikalı birden sapsarı kesildi, titremeye başladı, gazeteyi kızının elinden kaptığı gibi boş koltuklardan birine çöktü. İsviçre gazeteleri bu konuda oldukça hassastılar, çünkü dünyadaki pek çok aşırı zengin insanın İsviçre bankalarında hesabı olurdu. Avrupa'nın sayılı üç zengininin aynı anda katledilmeleri sadece bir tesadüf mü yoksa bunun altında organize bir suç mu var sorusunu inceliyordu yazı. Aslında habere Bora da pek şaşırmıştı. Bir an ne düşüneceğini bilemedi. Garip bir hisse kapılarak sanki işlenen cinayetlerin ardında, ufak bir payının olduğu duygusuna kapılmıştı. O üç kişiyi kimin ve nasıl öldürdüğü hakkında bir fikri yoktu ama sonuç değişmiyordu işte, hiç birini tanımamakla beraber o insanların adları ve varlıkları bir şekilde kendi yaşamına da girmişlerdi. Hatta bir iki saniye öncesine kadar, az kaldı ben de bu yolda pisipisine ölebilirdim diye geçirdi aklından. Yaşlı Harry'e bir göz attı. Elindeki gazete yere kaymış, bakışları lobideki belli olmayan bir noktada sabitleşmiş, uyuşuk bir halde kalıvermişti. Ne konuşuyor, ne de kımıldıyordu. Bora, bu defa Sarah'a çevirdi bakışlarını. Tüm nefretine karşın, babasının yıkımı karşısında kötü olmuştu genç kız. Neden sonra ağır ağır yürüyüp babasının yanına oturdu. Sarah babasının ellerini kavradığı anda, yaşlı adamın ilk pişmanlık cümlesini işitti Bora. "Aman Allah'ım, ben neler yaptım? Nasıl bu kadar canavarlaştım? Bunların hesabını nasıl vereceğim Tanrı'ya? Gözüm hiçbir şeyi görmedi, kırk yıllık arkadaşımı öldürdüm, az daha hayattaki tek varlığım, kızımı da silmek üzereydim. "</p>

  <p>Başı önüne düşen Harry Suttun ağlamaya başlamıştı.</p>

  <p>*** Viyana'nın Mayerling yöresindeki büyük şatonun demir parmaklıklı bahçe kapısı ağır ağır aralandı. Nöbetteki korumalar, her zamanki servis şoförü Otto'yu görünce onunla biraz şakalaştılar. Fakat bakışları yanında oturan ve daha önce hiç tanımadıkları iki yeni servis elemanına takılınca biraz yadırgayarak süzdüler onları. Hele Olga'nın güzelliği onları şaşırtmıştı. Hatta içlerinden biri hafif bir ıslık çalmış, laf atmıştı kadına. Olga ise dik ve mağrur bir edayla, "Hadi sür Otto. Daha yapacak çok işimiz var," demişti. Olacaklardan habersiz Otto da gaza basmış ve kamyoneti ilk kontrol noktasından kazasız belâsız geçirmişti. Bir anlamda en esaslı kontrolün yapıldığı yer burasıydı. Büyük Patron Stefan Neuer'in, başlarına yeni atadığı Hans Jansen, ilk emir olarak, şüpheli gördüğünüz her şeyden beni haberdar edeceksiniz demiş olmasına rağmen, o an dış kapıdaki korumalar için kuşku duyacakları bir olay yaşanmamıştı. Bu olağan bir servis işlemiydi ve Otto haftanın üç gününde olduğu gibi yine rutin seferlerinden birini yapıyordu. Yanında da marketin üniformasını taşıyan iki yeni eleman vardı. Gerçi onları ilk defa görüyorlardı ama bu kadar güzel bir kadının kötü bir niyetle giriş yaptığını hayal bile edemezlerdi. Ayrıca Otto'yu yaklaşık üç yıldan beri tanırlardı, güvenilir bir insandı ve en önemlisi, her zaman olduğu gibi erzak taşıyan kamyonetin arka kasası korumalardan biri tarafından içine girilerek kontrol edilmişti. Yani her şey olağan seyrindeydi ve ortada şüphelerini çekecek hiçbir şey yoktu. Otto servis aracıyla, her tarafı bakımlı çimlerle kaplı ucu bucağı görünmeyen bahçedeki kızıl renkli toprak yol üzerinde kayarken yanındaki yeni servis elemanlarının büyük bir titizlikle, devamlı etrafı kolladıklarını gördü. Keyifle homurdandı. "Ne muhteşem bir yer, değil mi?" Ama ikisi de kendisini tasdik etmemişlerdi. Otto biraz bozularak tekrar söylendi. "Ne o, beğenmediniz mi yoksa? Hiç şimdiye kadar böyle muhteşem bir yere hizmet götür-dünüz mü?"</p>

  <p>Antonio onu hiç duymamış gibi davranıyordu. Gözleri adeta bir ormanı hatırlatan, ucu bucağı görünmeyen koru içindeki ağaçlar arasında zaman zaman beliren silahlı korumalara takılmıştı.</p>

  <p>Otto'nun hemen yanında oturan Olga da sessizdi. Şoför yine konuştu.</p>

  <p>"Herif çok zengin ama böyle yağlı bir kapıya geldik diye, ümide kapılmayın. "</p>

  <p>Olga ilk defa fısıldadı. "Ne ümidi?"</p>

  <p>"Neuer çok cimridir. Bunca zamandır buraya gelir giderim. İlk zamanlar yükleri de ben indirir, mutfağa taşırdım ama hiç bahşiş vermezler. Gördüğüm en cimri insanlardır."</p>

  <p>"Boş ver," dedi Olga. "Nasılsa bu defa getirdiğimiz yükleri biz taşıyacağız. Bahşiş beklemiyoruz."</p>

  <p>Antonio gergin bir şekilde mırıldandı. "Korumaların kulaklarında haberleşme telsizleri var, gördün mü?" dedi.</p>

  <p>"Gördüm."</p>

  <p>Otto yine lafa karışmıştı. "Bu kadar zengin olmak da insanın başına belâ sanırım. Stefan Neuer'in çok parası var. Korkuyor olmalı. Dikkat ettim de bu defa her zamankinden daha fazla silahlı adamını salmış bahçeye."</p>

  <p>Ne Olga ne de Antonio bu açıklamaya şaşmamışlardı. Adamın her an bir saldırı beklediği açıktı. Sadece birbirlerine bakarak gülümsediler. Antonio sarışın kadının kulağına eğilerek fısıldadı.</p>

  <p>"Haklı çıktım. Bu işi tek başına beceremezdin," dedi. "Buna emin olma. Beni iş üzerinde henüz hiç görmedin. "</p>

  <p>"Birazdan göreceğim. Doğrusu merak ettiğimi de itiraf etmeliyim."</p>

  <p>Kamyonet az sonra şatonun güneye bakan arka tarafında durmuştu. O ana kadar bahçedeki korumalardan hiçbiri arabayı durdurup yeni bir kontrolden geçirme gereğini duymamıştı. Bu her şeyin yolunda gittiği ve yiyecek içecek servisinin sık sık tekrarlanan olağan bir iş olduğunu gösteriyordu. Belli ki bahçedeki korumalar ana girişteki ilk kontrole güveniyorlardı. Otto kamyoneti durdurup aşağıya atladı. Hemen büyük mutfak kapısının ağzındaydı araç. Olga önce etrafa bakındı arabadan aşağıya adımını atmadan evvel. Mutfak girişinin önünde elinde otomatik tüfekler taşıyan iki koruma vardı. Biri şoförü görünce dostça sırıttı. "Ne haber, Otto? İşlerin tıkırında mı?" diye sordu. Otto'da ona el sallayıp, "İyidir Josef," diye cevap verdi. "Weizengold birası getirdin mi?"</p>

  <p>"Tabii. Her zaman ki gibi..."</p>

  <p>Koruma Josefin bakışları o sırada arabadan inen iki yeni korumaya takılmıştı. "Kim bunlar?" diye sordu. "Yeni yardımcılarım."</p>

  <p>"Buraya ilk defa geliyorlar, değil mi?"</p>

  <p>"Evet, öyle."</p>

  <p>Josefin bakışları özellikle genç ve sarışın Olga'nın üzerinde toplanmıştı. Anlaşılan bu kadar güzel ve çekici bir kadının marketin getir götür işlerinde çalışmasını yadırgamıştı. Olga'yı dikkatle süzdü. Kadın sadece güzel değil, son derece havalıydı. On yedi, on sekiz yaşlarında olsa böyle bir işte çalışmasını pek yadırgamazdı ama kaba bir tahminle onun otuz yaşlarına yakın olduğunu düşündü. O yaşta ve bu güzellikle hâlâ bir marketin servis işlerinde çalışması tuhaftı.</p>

  <p>Yanına yaklaştı, "Adın ne senin?" dedi.</p>

  <p>Kaşlarını çatan Olga, "Niye soruyorsun?" diye sert bir şekilde homurdandı. "Sana adımı söylemek zorunda mıyım?"</p>

  <p>Josef bozulmuştu. "Tabii söylemek zorundasın. Ben buranın güvenliğinden sorumluyum. Adını öğrenmek hem hakkım hem de görevim. "</p>

  <p>Antonio bir an işlerin sarpa saracağından korktu. Çaktırmadan ikisi arasındaki konuşmaya dikkat kesildi. Bu arada Olga karşısındaki adama küçümseyen ve hor gören bir bakış fırlatmıştı.</p>

  <p>"Boş versene sen," diye söylendi. "Senin gibi çapkınları çok gördüm ben. Senin niyetin güvenlik değil, bana asılmak. Şu an acaba bu fıstığı nasıl yatağa atarım diye düşünüyorsun, değil mi?"</p>

  <p>Bu cevaba bir kahkaha atmıştı Josef. "Çok açık sözlüsün," dedi.</p>

  <p>Olga bu kez gülümsemişti. "Sen de az yakışıklı değilsin hani. Şimdi tatavayı kes de, arkadaşımla getirdiklerimizi nereye taşıyacağımızı söyle. Mutfağa mı?" Kadının kâh posta koyan, kâh ümit veren konuşması karşısında Josef yelkenleri suya indirmiş gibi mırıldandı. "Mutfakta iki aşçı yamağı göreceksin. Onlara sor. Koridorun ortasında büyük bir kiler var, getirilen malzemeler önce oraya alınır. Sipariş listesine uygunluğuna bakılır, sonra yamaklar gelen malzemeleri yerlerine götürürler. Sizin işiniz kilerdeki sipariş formu tutarsa biter. Şimdi mutfağa gir ve yamakları bul."</p>

  <p>Olga duruma bir daha baktı. Otto, öteki korumayla derin bir sohbete dalmıştı. Josef hâlâ hayran hayran sarışın kadının düzgün bacaklarına bakıp hayallere dalıyordu. Antonio'ya bir işaret çaktı ve ikisi birlikte mutfağa daldılar. İçeride biri şişman, diğeri zayıf iki aşçı yamağı çalışıyordu. Şişman olanı sanki biraz daha kıdemli gibiydi ve büyük tezgahın önünde sebze doğruyordu. Onlara üstün körü bir bakış fırlattıktan sonra, "Sizler yenisiniz, ilk defa geliyorsunuz, değil mi?" dedi.</p>

  <p>Olga yine başını sallayarak adamı onaylamıştı. Şişman yamak, zayıf olanına seslendi. "Peter bunlara kilerin yolunu göster ve gözlerini dört aç, mallar eksik gelmiş olmasın." Zayıf olanı sesini çıkarmadan onlara kendisini takip etmelerini işaret etmişti. Adamın peşine takılarak mutfaktan çıkıp uzun ve kasvetli bir koridora girdiler. Zayıf aşçı yamağı önden yürüyordu. Olga ve Antonio muzaffer bir eda ile birbirlerine sırıttılar; nihayet şatonun içine girebilmişlerdi. Her ikisi de bundan sonraki zamanın kısa olduğunu biliyorlardı. Dar koridorun tam orta yerinde geniş ve yüksek bir kapı vardı. Kapı ardına kadar açıktı. Önünden geçerlerken tüm dikkatleriyle şatonun ana bölümüne geçen yere baktılar. Taş bina en azından yüz elli senelik olmalıydı ve yukarıya doğru tırmanan geniş bir merdiven görünüyordu. Yamak koridor üzerindeki odalardan birine daldı. Kiler denilen yer burası olmalıydı. Tavana kadar yükselen raflarda çeşitli yiyecek maddeleri stok edilmişti, ayrıca şişe şişe sıralanmış çeşitli içkiler göze çarpıyordu. Bu duruma hiç şaşmamalı diye düşündü, Olga. En azından kaba bir tahminle otuz kırk kişi barınıyordu şatonun toprakları içinde.</p>

  <p>Yamak mağrur ve kendini beğenmiş bir ses tonuyla. "Getirdiklerinizi buraya taşıyacaksınız," dedi. "Acele edin, yapacağım çok iş var, sizi bekleyemem."</p>

  <p>Olga ve Antonio anladık dercesine adama baş sallayıp geri döndüler. Mutfağa yaklaşırken genç kadın kısık sesle mırıldandı. "Her şey yolunda görünüyor. îlk parti kolileri kilere taşıdıktan sonra ben üst kata çıkacağım ve Stefan Neuer'i bulacağım, sen de alt kattakilerle meşgul ol. Kim engellemeye kalkışırsa ateş et. Şimdiden tabancalarımızın susturucularını takalım. "</p>

  <p>Antonio "Tamam" diyerek silahlarına susturucuları taktılar ve yeniden market üniformasının altında gizlediler. Şişman aşçı yamağı onlar mutfaktan çıkıp kamyonete doğru ilerlerken başını çevirip bakmamıştı bile. Josef öteki korumanın yanına gitmiş, Otto ile çene yarıştırıyordu. Olga'nın mutfaktan çıktığını görünce baygın bakışlarla kadını süzmeye devam etti. Genç kadın adamın bir kere daha yaklaşıp çene çalmasına mani olmak için bu kez hiç bakmamıştı yüzüne. Sadece Otto onların yanından sanki ikisinin âmirleriymiş gibi bağırmıştı. "Acele edin, benim başka yerlere de servisim var daha."</p>

  <p>"Lanet piç!" diye homurdandı Antonio. "Buradan sağ salim çıkarsak, ben sana gösteririm böyle kasılarak emretmeyi."</p>

  <p>Birkaç parça koliyi yüklenerek tekrar mutfağa girip kilerin yolunu tuttular. Zayıf yamak kiler odasında elinde sipariş listesi onları bekliyordu. Gönderilen malları kendi elindeki listeyle karşılaştıracaktı. İlk seferinde az miktar mal getirdiklerini görünce söylendi. "Ooo, bu böyle yürümez, bu tempoyla çalışırsanız yarım saatte boşaltamazsınız kamyoneti. Siz acemi misiniz nedir? Niye sizin gibi tecrübesizleri gönderdi market?"</p>

  <p>Olga, Antonio'ya bir baş işareti yapmıştı. Taşıdığı kolileri yere bırakan genç İtalyan yıldırım gibi bir hızla tabancasını belinden çekerek hiç duraksamadan tetiğe dokundu. Ses o kadar kof çıkmıştı ki, yamak daha ne olduğunu anlamadan yere seriliverdi. Tek kurşun adamın tam kalbine isabet etmişti. Aynı anda Olga da tabancasını çekerek koridorun ortasındaki kapıdan şatonun üst katlarına tırmanan merdivene doğru koşmaya başlamıştı. Sırtından marketin amblemli üniformasını da çıkarıp atmıştı. Bundan sonra zamanla yarışacaktı sadece. Zemini mermer kaplı antrede kimseyi görmemişti. Ayrıca yaşlı Stefan'ı da nerede bulacağı hakkında henüz bir fikri yoktu. Merdivenleri koşar adım çıkınca koridorun nihayetinde siyah elbiseler içinde bir uşağın yaklaştığını gördü. Adam pek genç sayılmazdı ama o da kendisine koşar adım yaklaşan kadını görünce biraz irkilmişti. Şaşkınlıkla yaklaşan güzel kadına bakarken elindeki silahı da görmüştü. Telaşa kapılarak, "Siz kimsiniz?" diye sordu hemen. "Ben yeni güvenlik birimindenim," diye fısıldadı hemen Olga. "Galiba şatoya birileri girmiş. Beni derhal Stefan Neuer'in yanma götür. Bir saldırı olabilir."</p>

  <p>Uşak kadına bir daha baktı kuşkuyla. Ama o güzellikteki zarif bir kadının efendisinin canına kıymak için şatoya sızmış bir saldırgan olabileceğine hiç ihtimal vermedi.</p>

  <p>"İsterseniz önce yeni koruma müdürü Hans Jansen'e haber verelim," dedi.</p>

  <p>Olga bıyık altından gülümsemişti. Demek Londra'daki eski dost burada baş güvenlik görevlisiydi. "O nerede?" diye sordu.</p>

  <p>"Sayın Neuer'in yanında."</p>

  <p>"Biliyorum be, adam... Sen şu an nerede olduklarını söyle bana."</p>

  <p>"Sağdaki koridorun sonundaki oda. Az önce onlara kahve götürdüm."</p>

  <p>"Yanında kaç kişi var?"</p>

  <p>"Kapının önünde Adolf ve Müller var. Nöbet tutuyorlar."</p>

  <p>"Bu koridorda başka kimse yok mu?"</p>

  <p>Uşak, "Hayır, yok," derken huylanmaya başlamıştı yavaş yavaş. Bu kadını daha önce hiç görmemişti, yeni güvenlikçiyim demişti ama yeni de olsa kendisine rastlamış olmalıydı. Olga da adamın kuşkulandığını sezinlemişti. Onu kurşun sıkmadan saf dışı bırakması çok basit bir işti, nitekim silahını ters çevirerek namludan kavrayıp tabancanın kabzasıyla başına sert bir şekilde vurdu. Yaşlı uşak gıkını çıkaramadan sendeleyip yuvarlandı. Düşüşü sırasında biraz ses çıkmıştı. Olga içinden, umarım bu sesi kapıdaki korumalar duymamıştır, diye geçirdi. Adamın baygın vücudunu yoldan çekip birkaç saniye düşündü. Kapıdaki korumaları sessizce halletmesi gerekiyordu. Onlar sıradan birer koruma olabilirlerdi, ama Londra'dan tanıdığı Hans Jansen tam bir kiralık katil, soğukkanlı bir profesyonel olduğu kesindi. Başka çaresi yoktu Olga'nın elindeki tabancayı beyaz pantolonunun arkasına sıkıştırdı. Ucuna susturucu takılmış Makarov belini germiş, arkasında şişkinlik yaratmıştı.</p>

  <p>Ama adamları gafil avlamak için o an aklına başka çözüm gelmiyordu. Tamamen masum ve yürüyüşüne sakin bir hava vererek sağdaki koridora saptı. Şimdilik belindeki tabancayı görmeleri olanaksızdı. Gayet normal ve telaşsız yürüyordu. Yan koridora sapınca adamlar da onu görmüşlerdi tabii. İkisinin de ellerinde otomatik tüfekler vardı. Olga'nın tek avantajı sakin görünümüydü.</p>

  <p>İki koruma irkildiler. Bu kadını, tıpkı az evvel hakladığı uşak gibi onlar da ilk defa gördükleri için hafif bir şaşkınlık yaşamıştılar, Olga'nın da beklediği buydu zaten. Korumalardan biri seslendi. "Dur! Buraya giremezsiniz. Kimsiniz siz?"</p>

  <p>Genç kadın hiç oralı olmadan sordu. "Hanginizin adı Adolf?"</p>

  <p>Sarışın olanı silahını kadına doğrulturken mırıldandı. "Adolf benim..."</p>

  <p>"Sizi alt kattan çağırıyorlar."</p>

  <p>"Alt kattan mı? Kim çağırıyor?"</p>

  <p>Olga omuzlarını silkti. "Bilmiyorum. Bahçede bir sorun varmış galiba. Sizi çağırmamı söylediler."</p>

  <p>İki koruma bakıştılar. Durumu yadırgadıkları çok belliydi. Ne yapacaklarını şaşırmış haldeydiler. Sarışın adam homurdandı. "Ama biz burayı terk edemeyiz. Emir böyle. Ayrıca bahçedeki olay neden Hans Jansen'e iletilmedi?"</p>

  <p>Suratını ilk defa gördükleri kadın, sadece konuşmakla yetindiği için silahlarını indiren korumalar gafil avlanmışlardı. Zaten Olga'nın da beklediği an buydu. Yıldırım gibi arkasına sakladığı silahı çıkardı ve iki el ateşledi. Yakın mesafeden kurşun sıktığı için hedeflerini ıskalaması söz konusu olamazdı, kurşunlar korumaların başlarına isabet etmişti. İkisi de cansız olarak yere yığılmışlardı. Olay kapının önünde olduğu için Olga bir an tereddüde düştü. Fazla ses çıkmamıştı susturuculardan ama yine de odadan duyulma riski olabilirdi. Eski FSB ajanı heyecanla bekledi. Hans Jansen her an kapıda görünebilirdi. Hesaba katmadığı tek şey şatonun kalın taş duvarlarıydı. Kapı açılmamıştı.</p>

  <p>Derin bir nefes aldı. Görevin sonuna gelmişti artık. Fakat en zor anın az sonra yaşanacağının da farkındaydı. Hans Jansen sıradan bir koruma değildi. Ani bir kararla kapıyı açtı. Kapının vurulmadan açılması içerdeki iki erkeği de rahatsız etmişti. Kimse bu özel odaya kapıyı vurmadan giremezdi. Hans kurduğu güvenlik ağından o kadar emindi ki, asıl koruma tedbirlerini bahçede almıştı. Bahçede kuş uçurtmuyorlardı. Normal olarak şato arazisine birinin görülmeden girmesi adeta olanaksızdı.</p>

  <p>Yaşlı Stefan Neuer oturduğu koltukta kitap okuyordu. Hans ise az ilerisinde camın kenarında ayakta duruyordu. Kapının aniden açılması karşısında hızla başını çevirip içeriye uluorta dalan kişiye baktı.</p>

  <p>Olga'yı görür görmez tanımış ve sapsarı kesilmişti. Olga'yı karşısında görmek o an en ihtimal vermediği şeydi. Kadının bunca kademeli tedbirleri aşarak içeri girmesini mantığı kabul edemedi, inanamadı hatta. "Sen ha..." diye fısıldadı. Kadının elindeki susturuculu Makarov'un namlusu kendisine yönelikti.</p>

  <p>"Benim ya," diye mırıldandı Olga da. "Beklemiyordun, değil mi?"</p>

  <p>Lâkin Hans Jansen tam bir profesyoneldi. İçinde bulunduğu şartlar elverişsiz de olsa görevini yerine getirmek için şartlanmıştı. Hiç düşünmeden silahını çekmeye yeltendi. Şansının az olduğunu biliyordu ama yine de elinden geleni yapmak zorundaydı. Daha elini silahına doğru uzatırken Olga tetiği çekmişti. Aralarında on metre kadar bir mesafe vardı ama bu uzaklık Olga için sorun olmamıştı. Hans kurşunu tam kalbinden yedi ve çam yarması gibi vücuduyla zemine yığıldı kaldı.</p>

  <p>Stefan Neuer olanları dehşet içinde izlemişti. Alınan bunca tedbire rağmen şatosuna bu kadının sızmış olmasını bir türlü kabul edemiyordu. Feri kaçmış gözleri kadına odaklanmış, hiç kımıldamadan öylece kalmıştı. Ölüme çok yakın olduğunu hissediyordu. Fakat mizacı itibariyle oldukça soğukkanlı biriydi. Kolay teslim olmazdı. Nitekim kendini çabuk toparladı. "Bir pazarlık yapalım," diye fısıldadı. "Belli ki sen kiralık bir katilsin. Hayatımı bağışlaman karşılığında benden ne istersin? Bir anda seni çok zengin bir kadın yapabilirim. Olga adamın soğukkanlılığını takdirle karşılamıştı. Birkaç adımda yanına yaklaştı. Makarov'u adamın kafasına çevirmişti. "Buna eminim," diye fısıldadı genç kadın. "Bahçede köpek sürüsü kadar adamın olmasa düşünebilirdim de. Ama sana güvenemem. Sen de her işveren gibi rezilin tekisin. Seni öldürmek zorundayım. Ayrıca şartları konuşacak hiç zamanım yok."</p>

  <p>"İyi düşün," diye inledi Stefan. Kadının öldürmeye kararlı olduğunu anlamıştı. Her türlü dili dökmeye, kadının ileri süreceği her türlü şartı kabule hazırdı. Fakat bu şansı olamadı. Kadının yüzüne endişeyle bakarken Olga son kez tetiği çekmişti. Kurşun adamın tam alnının ortasına isabet etmiş ve kurşun alnını parçalayarak içeri girerken zayıf boynu arkaya kaymıştı. Olga derin bir oh çekti. Görev tamamlanmıştı. Ne var ki Makarov'un ucundaki susturucu bu dördüncü atışta fonksiyonunu kaybetmiş ve tabancanın sesi yankılar yapmıştı. Bir an evvel buradan uzaklaşmak zorundaydı artık. Hızla odadan çıkıp uzaklaşmaya başladı. Merdivenleri inerken sırtından çıkarıp yere attığı market üniformasını da hızla giydi. Önce kilere girdi. Antonio hâlâ kolileri taşımakla meşguldü. Onu görünce sırıtarak sordu. "Tamam mı?"</p>

  <p>"Tamam, şimdi buradan hızla uzaklaşmalıyız."</p>

  <p>"Bravo... Ama kamyonette hâlâ birkaç parça mal var."</p>

  <p>"Anladım. Onları da beraber taşıyalım. Ben yokken aşağıda bir sorun çıktı mı?"</p>

  <p>"Josef denen it, ha bire seni soruyor. Sana fena kesilmiş anlaşılan." Olga gülümseyerek yakışıklı italyan'a göz kırptı. "Haklı değil mi?"</p>

  <p>Şatonun bahçesinden çıktıklarında gerilen sinirleri gevşemişti her ikisinin de. Fakat Şoför Otto hâlâ market elemanı sandığı iki yeni işçisine hava basıyordu. "Bakın, bu ilk seferiniz olduğu için anlayışla karşılayabilirim, ama benim arabamda görev alacaksanız bundan sonra daha hızlı çalışmanızı isterim. Hele sen bayan, malın büyük kısmını hep arkadaşın taşıdı. Sen ne halt ediyordun kilerde? Yoksa aşçı yamağıyla kırıştırıyor muydun?" Kamyonet çoktan ana yola çıkmıştı. Otto'nun konuşmasına ikisi de güldüler. Sonra Antonio, "Şu arabayı durdur," dedi. Otto şaşırarak İtalyan'a baktı. "Neden?" Antonio sırıtıyordu. "Çünkü seni arabadan dışarı atacağım. Bu hızla giderken atarsam, kırılmadık bir yanın kalmaz da, ondan," dedi.</p>

  <p>Lombardiya'da Desanzano Del Garda otelinde kalıyorlardı. Pek lüks sayılmasa da kaldıkları odanın balkonu hareketli eski limana bakıyordu. Olga Rusya'ya dönmeden önce Antonio ile yaptıkları anlaşma gereği, ortağının Pazzini ailesinden alacağı ücretin yarısını tahsil etmek için önce italya'ya uğramıştı. Pazzini ailesi de Shebalinler de sonuçtan memnundular. Tabii her iki tarafta Avusturyalı ünlü zengini kendi adamlarının vurduğunu düşünüyorlardı. İkisi arasındaki ortaklık daima bir sır olarak kalacaktı.</p>

  <p>Antonio sözünde durmuş ve Lombardiya'ya dönünce aldığı paranın yarısını Rus ortağına teslim etmişti. Ilık temmuz gecesi otelin balkonunda şampanya içiyorlardı. İkisi de sonuçtan memnundu. İlk kadehten sonra genç İtalyan iskemlesini biraz daha yaklaştırarak elini Olga'nın omzuna attı. Kadının teninden yükselen parfümün kokusu şehevi duygularını gıdıklamaya başlamıştı. Her ne kadar anlaşmalarında fiziki yakınlaşma yasak olsa da artık birbirlerini bu geceden sonra bir daha görmeyeceklerdi.</p>

  <p>Antonio eğilip sarışın güzelin boynuna dudaklarını değdirdi. Olga da bir hareket olmamıştı, ne kaçmış, ne de karşılık vermişti. Onun durağanlığından cesaretlenen Antonio yavaş yavaş dudaklarını omzuna doğru kaydırmaya başladı. Bu yumuşak ve tahrik edici öpüşlere kadınların fazla karşı koyamayacağını çok iyi bilirdi.</p>

  <p>Olga'nın da heyecanlandığını anlamıştı. Kadının nefes alış verişi değişmiş, solukları hızlanmıştı. Bir ara, "Antonio... Yapma," diye inledi sadece. İçinden gülümsedi İtalyan. Aslında bu ânı Viyana havaalanında karşılaştıkları andan beri bekliyordu. Olga'ya sahip olmayı kafasına koymuştu bir kere. Artık yalnız dudakları değil, elleri de cüretkâr bir şekilde güzel kadının vücudunda dolaşmaya başlamıştı. Onun yavaş yavaş ilişki kıvamına girdiğini hissediyordu. Antonio daima yakışıklılığı, çekiciliği ve her kadını rahat etkilemesiyle övünürdü.</p>

  <p>Olga bir ara kasılır gibi oldu. "Lütfen," diye fısıldadı. "Yapma. Ne olur..."</p>

  <p>"Neden? Benimle sevişmeyi istemiyor musun?"</p>

  <p>"Bilmiyorum. Hazır değilim henüz... "</p>

  <p>"O da ne demek?"</p>

  <p>"Anlamaya çalış. Yarın sabah İtalya'dan ayrılacağım ve bir daha birbirimizi görmeyeceğiz. Bir gecelik bir ilişkinin ne anlamı olacak? Bırak bu macerayı anılarımızda bir zafer olarak saklayalım. "</p>

  <p>"İyi ya, sevişmemiz de bu anıların mührü olur. Sonsuzlaşır." Olga renkli gözlerini İtalya'nın arzulu bakışlarına çevirdi. "Kesin ısrarlı mısın?" dedi sesi titreyerek. "Evet, seni çok arzuluyorum."</p>

  <p>"Tamam öyleyse. Git bir duş al. Ben de soyunup yatağa gireyim."</p>

  <p>Şampanya kadehindeki son kısmı bir solukta diken Antonio sevinçten uçarak banyoya koştu. Olga ise bir süre onun arkasından acıyarak baktı. Çünkü Antonio'nun gerçek niyetini çok iyi anlamıştı. Bir bakıma değişmeyen kaderdi bu. Çoğu zaman kader böyle tecelli ederdi. Antonio duşun altındayken önce hızla çantasından Makarov'unu çıkarıp yataktaki yastığın altına gizledi. Genç İtalya'nın niyetini çok iyi biliyordu. Önce ilişkiye girecek, kendisini tatmin edecek, sonra da ödemek zorunda kaldığı ücretin yarısını geri almak için kendisini öldürmeye teşebbüs edecekti. Olga soğuk bir şekilde gülümsedi. Şimdi ona acımaya başlamıştı; keşke bu kadar hırslı olmasaydı, ayrıca Viyana'daki başarı tamamen kendisine aitti ve o parayı hak ettiğine inanıyordu Olga. Onun işini de kendisi yapmış sayılırdı. Antonio'nun yakışıklı ve havalı bir genç olduğunu kabul ediyordu, farklı şartlar altında olsa, belki bu ilişkiden sonsuz zevk duyabilirdi. Ama seks onun beyninde fazla bir şey ifade etmiyordu, öyle olsa bu işi en iyi yapan İgor'dan bıkmazdı. İçini hafif bir üzüntü kapladı. Antonio'yu öldürmek istemiyordu. Hatta son ana kadar bekleyecekti. Yanılmış olmayı çok isterdi ama genellikle oyunun kuralı buydu, akılsızlar kaybederdi. Çırılçıplak soyunup yatağa girmişti, elinden geldiği kadar yatağın içinde gevşemeye çalıştı. Ona özel bir hıncı yoktu, ne var ki son kuruşuna kadar hak ettiği parayı ona kaptırmayacaktı. Aynı anda duştan çıkan Antonio çıplak vücudunu aynada keyifle seyretti. Kendini cidden çok yakışıklı buluyordu. Kaslı vücudundan süzülen su damlacıklarını ufak bir havlu ile üstünkörü sildi, bu sıcak havada tamamen kurulanmasına gerek yoktu. Islak saçlarına elleriyle şöyle bir düzen verdi. Olga'ya asla unutamayacağı zevk dakikaları yaşatacaktı. Bir anlamda buna mecbur hissediyordu kendini. Viyana'daki başarının onun eseri olduğunu kabullenmek zorundaydı. Ama parasını kimselerle paylaşamazdı. O da bir bakıma üzülüyordu; Olga bu yaşta öldürülmeyi hak etmeyecek kadar güzel, diri ve kelimenin tam anlamıyla dişiydi. Ne yazık ki başka çaresi yoktu. Onu orgazma ulaştırıp, kendisi de heyecanını tatmin ettikten sonra o nefis ve kuğu kadar zarif boynunu kırıverecekti. Bu öldürücü eylemi güçlü erkekler üzerinde dahi denemişti iki kere; Olga'nın kurtulması imkânsızdı.</p>

  <p>Her şeye rağmen banyodan çıkıp yatağa yaklaşırken içinde hafif bir eziklik hissetti. Bu duygudan hemen kurtulmak zorundaydı. Onların işinde zaafa yer yoktu, ayrıca Olga'yı hiç yabana atmaması gerektiğini de çok iyi biliyordu. Büyük bir soğukkanlılık içinde dün şatoda kaç kişiyi öldürdüğüne şahit olmuştu. Daha banyoda kurulanırken az sonra erişeceği zevkin hayaliyle ereksiyona geçmişti. Bu halini güzel kadının görmesini istiyordu. Yatağa yaklaştı. Çıplak vücudunu baştan aşağıya süzen Olga yattığı yerde gülümsemişti. Antonio boş bir gururla mırıldandı. "Nasıl? Beğendin mi?" diye sordu.</p>

  <p>"Bakalım, az sonra anlayacağız," dedi sarışın kadın dudaklarına daha da yayılan tebessümüyle. Genç İtalyan kadının üstüne örttüğü çarşafı usulca kaldırıp kenara çekti. Olga'nın bembeyaz bedeni ortaya çıkmıştı. Uzun bacaklarından birini eliyle kaldırarak ayaklarından başlayıp öpe öpe kasıklarına kadar çıktı. Dudakları santim santim ilerliyor, ama her temasında öpücükleri daha ateşli bir hal alıyordu. İkisi de kendi beyinlerinde ayrı ayrı neticeyi bilmelerine rağmen şehvetin esir edici tutkusundan kendilerini alamıyorlar ve ihtiras girdabının içine çekiliyorlardı. Tempo hızlandı. Birbirlerinin içine girdiler. Ondan sonra zevkin doruklarına eriştiler. Nefes nefese kaldıkları anda Antonio hâlâ Olga'nın üstündeydi. Neden sonra, "Nasıl mutlu oldun mu?" diye fısıldadı. Olga'dan bir tasdik cümlesi bekliyordu. Ama sarışın kadın ona bambaşka bir karşılık verdi. "Her şeyin bittiğini mi sanıyorsun?" Kaşları çatılan İtalyan soluğunu düzelterek mırıldandı. "Ne demek istiyorsun? Doyuma ulaştığını sanıyordum. "</p>

  <p>"Evet, ulaştım. Ama kast ettiğim o değildi..."</p>

  <p>"Neydi peki?"</p>

  <p>Antonio'nun bakışları kadının göz bebeklerine odaklanmıştı ve bu sorudan hiç hoşlanmamıştı. Olga yavaş yavaş fısıldadı. "Birlikteliğimizi bozmak hiç de akıllıca bir iş olmayacak, Antonio."</p>

  <p>"Yarın Rusya'ya döneceğini sen söyledin. "</p>

  <p>Eski FSB ajanı Antonio'nun beyninden geçeni çok iyi tahmin ettiğinden, onu öldürmemek için son bir şans daha vermek niyetindeydi. "Doğru," dedi. "Yarın memleketime dönmeliyim. Ama bu ilişkimizin bittiği anlamına gelmemeli."</p>

  <p>Hâlâ ağırlığını kadının üstünden kaldırmayan İtalyan hafif alaycı bir şekilde gülümsedi.</p>

  <p>"Ne yazık ki, benim Rusya'da pek işim olmaz."</p>

  <p>"Benim söylemek istediğim de bu değil zaten. Hiç düşündün mü?"</p>

  <p>"Neyi?"</p>

  <p>"Bunca insanın neden öldüğünü..."</p>

  <p>"Ben o konulara kafa yormam. Benim işim patronumdan aldığım emri yerine getirmektir."</p>

  <p>"Peki öyleyse şöyle söyleyeyim. Belki o zaman daha iyi anlarsın. Çok zengin dört insan öldürüldü. Ama onların ölümüne sebep olan şey neydi ve aranan belge şimdi kimin elinde?"</p>

  <p>"Önemli mi bu?"</p>

  <p>"Bizim için çok önemli. Meseleyi kavradığını sanmıştım. Acaba yaşları yetmişe varmış dört adamın ölümüyle bu mesele kapandı mı? Dördü de onu ele geçirmek için çok çabaladılar ama başarıya ulaşamadılar. Bence o belgeler bulununcaya kadar bu mücadele onlardan sonra gelen kuşaklar tarafından da sürdürülecek. Mesela beni Viyana'ya Boris Shebalin'in oğlu gönderdi, seni de Kont Pazzini'nin çocukları. Bize bu görevleri sırf öldürülen babalarının intikamının alınması için mi verdiklerini sanıyorsun? Bence bu iş devam edecek ve bize yeni kazanç kapıları açılacak. O nedenle birbirimizden kopmamız, hiç de akıllıca değil. " Olga, İtalyan'ın bir çılgınlığa kalkışmaması için elinden geleni yapmıştı. En azından bir daha düşünmesini istiyordu. Oysa Antonio yaşadığı kırıklığın etkisindeydi hâlâ. Kadından beklediği zevki de almıştı, şu anda tek düşüncesi ücretinden kaybettiği yarım hisseydi ve o para Olga'daydı.</p>

  <p>"Üzgünüm sevgilim," diye fısıldadı. "Ama seninle ortaklığımız bitti artık."</p>

  <p>"Bir daha düşün, Antonio..."</p>

  <p>Yakışıklı İtalyan başını olumsuzca sallarken kadının omuzlarında ve memelerinde dolaşan elleri yavaş yavaş boynuna doğru uzanmıştı. Kadının ilk panikle beraber bağırmaması içinde haşin bir tavırla dudaklarına yapışmış ve hoyratça öpmeye başlamıştı.</p>

  <p>Olga boynunu kavrayan güçlü parmakların ummadığı bir şiddetle derisine tazyike başladığını duyumsadı. Karşı koymazsa boğulacağı kesindi. Antonio'nun parmakları tahmininden de güçlü çıkmıştı. Daha şimdiden, göğsü yanmaya başlamış, nefes alamaz hale gelmişti. Sağ eli hızla yastığın altındaki Makarov'a kaydı. Tabancanın kabzasını zor da olsa kavradı ve yastığın altından çekip çıkardı, italyan güvende olduğundan o kadar emindi ki, Olga'nın hareketlerini sadece bir çırpınış olduğunu düşünmüştü. Ama böğrüne soğuk metal değince birden irkildi, kadını öpmeyi bıraktı ve ne olduğunu anlamak için hafifçe doğruldu. Ama artık çok geç kalmıştı. Tuzağa düştüğünü anlayınca dudaklarının arasından, "Fahişe!" diye söylendi. Olga da aynı anda tetiğe asılmıştı. Bir iki kere titreyen Antonio cansız olarak yatağa serildi. Açık kalan gözleri tavandaki bir noktaya sabitlenmişti sanki...</p>

  <p>Cesedi iten sarışın kadın ona son bir kere baktı. Artık vicdan azabı çekmiyordu, onu elinden geldiği kadar uyarmış ama sözünü geçirememişti. Sadece, "Yazık... Tatlı bir gençtin Antonio," diye mırıldanmıştı.</p>

  <p>Yataktan fırlayan Olga hemen banyoya koştu ve duşa girdi. Her şey yolunda gitseydi Lombardiya'dan yarın ayrılmayı düşünmüştü, ama oteli hemen bu gece terk etmek zorundaydı. Yarın sabah temizlikçiler geldiğinde bir cesetle karşılaşacaklardı. Artık otelde daha fazla kalamazdı. Odadan çıkarken, temizlikçilerin erken gelmemesi için dışarıdan kapı tokmağına "Rahatsız etmeyin" kartını takmayı unutmadı. Rusya'ya dönüşü başlamıştı artık.</p>

  <p>*** Aradan bir ay geçmişti. Bora Akel Londra'daki pansiyonunun merdivenini tırmanırken kendisine gelen iki mektubu inceliyordu. İlk zarfın üzerindeki annesinin el yazısını hemen tanımıştı. İçi hasretle titredi; küçük kızını, annesini, memleketini, Türkiye'deki iş çevresini, evini, arkadaşlarını özlemişti. İstanbul burnunda tütüyordu artık. Neyse ki stajının sonuna gelmiş sayılırdı, hatta on gün sonra dönme olasılığı bile vardı.</p>

  <p>Sonra elindeki ikinci zarfa bir göz attı. Mektup Sarah Suttun'dan geliyordu.</p>

  <p>Hafif bir ürperme aldı içini. Zürih'ten ayrıldığından beri bu ondan aldığı ilk mektuptu. Önce İstanbul'dan gelen mektubu açtı. Bir solukta okudu. Neyse ki memleketinde her şey yolundaydı ve onlar da dönüşünü dört göz bekliyorlardı.</p>

  <p>Bora, Zürih'ten gelen mektubu hemen açmadı. Önce odasına girip kıyafetini değiştirdi, sırtına rahat bir şeyler giydi, sonra koltuğa oturup zarfı açmadan hayallere daldı bir süre. Düzgün, sıradan ve hareketsiz geçen hayatının belki de en heyecanlı macerasını şu son iki buçuk ay içinde yaşadığının farkına vardı. Zürih'te müthiş anlar yaşamıştı. Fakat her şey David Honor'm küçük pulcu dükkânında başlamıştı. Hâlâ elindeki açmadığı zarfa bakıyordu, ama beyni günler önce karşılaştığı Carmen Silva'ya takılmıştı. Onu hatırlamak bile heyecanlandırmıştı Bora'yı. Gördüğü en güzel kadınlardan biriydi. Kaç defa ona telefon etmek istemiş ama son anda vazgeçmişti. Ona karşı kendisini suçlu hissediyor, vicdanında bir burukluk hissediyordu.</p>

  <p>Bir bakıma Carmen olacakları ilk hisseden insan olmuştu. İsrarla pulcunun kendisine bir şekilde haber ulaştıracağını ileri sürmüş ve de haklı çıkmıştı. Ama Bora, pulcudan gelen mektuptan Carmen'e bahsetmemişti. Acaba ona haber verseydi, bugün babası Viktor Silva hayatta olabilir miydi? Olayların gelişmesinde kendisinin kusuru olup olmadığını çok düşünmüştü genç adam. Bugün bile sualin cevabını kendisine veremiyordu. Babasının ölümünü öğrendikten sonra Carmen'i arayamamıştı, en azından bir taziyede bulunması gerekirdi ama yapamamıştı.</p>

  <p>Zarfa dalgın dalgın bakarken o sabah Zürih'teki otelin lobisinde yaşadıkları tekrar gözünün önüne geldi. Şantaj suretiyle büyük paralar kazanmak sevdasındaki ihtiyar Harry, para sızdıracağı kişilerin aynı gün içinde öldürülmesi vakasından sonra birden yıkılmış, hayallerinin çöktüğünü görünce lobideki koltuğa yığılıp kalmıştı. O an yaptığına hâlâ inanamıyordu Bora. Sarah'ın evlat duygusu ağır basmış, ikisi tekrar adamı koltuktan kaldırarak güçlükle evine götürmüşlerdi. Harry uzun süre kendine gelememişti. Toparlandığında da yaşadığı suçluluk duygusu her halinden belliydi. Aslında ölümlerine neden olduğu kişilerle şahsen tanışıklığı hiç yoktu. Zaten onu bu çılgın fikre iten de bu avantajıydı. Harry ayağa kalkınca Bora'nın eline sarılmış, bankaya gidip o belgeleri imha etmeyi rica etmişti. Genç mühendis o an epey tereddüt geçirdiğini anımsıyordu şimdi. Epey düşünmüştü onların yanında ama sonuçta mektuplarda açıkça ifade edilmese de David Honor'ın istediği de bu olmalı diye hükme varmıştı. İçindeki, ihtiyar pulcuya olan son görev borcu ağır basmış ve Harry'e peki demişti. Hep beraber bankaya gitmişler, kasa dairesine giderek hiçbir zorlukla karşılaşmadan o iğrenç film ve fotoğrafları almışlar ve eve dönerek imha etmişlerdi. Aslında kâbus gibi bir andı, Bora o gün yaşadıklarını düşünmek hiç istemiyordu. Uluslararası üne sahip dört kişinin gençliklerinde yaşadıkları sapkınlıkların delilleri yoktu artık. Lâkin günahlarının bedeli yetmiş yaşlarında onları yakalamış ve kanlı sonlarına neden olmuştu. Bora o an yaşadığı tiksintiyi şimdi yine hissediyordu. Başını sallayıp beyninde kalan izlerden kurtulmaya çalıştı, sonra da ağır ağır Sarah'tan gelen mektubu açıp okumaya başladı.</p>

  <p>Sevgili Bora, Nihayet sana durumu açıklayacak bir zaman buldum. Biraz geciktiğim için beni bağışla ama daha evvel yazma şansım olamazdı. Sana vereceğim en önemli haber babamın intihar ettiğidir. On beş gün evvel odasına kapanıp tabancasıyla beynine bir kurşun sıktı. Belki de bunca yıldır tanıdığım babamdan beklenecek en uygun davranış buydu. Sen gittikten sonra en yakın arkadaşını öldürmüş olmanın azabı şiddetle ruhunu kemirmeye başlamıştı, işine gitmiyor, odasından çıkmıyor, yemek bile yemiyordu.Her şeye rağmen çok üzgünüm. Artık Zürih'te kalmak istemiyorum. Buradaki her şeyi tasfiye edip, Arizona'ya, teyzemin yanına gitmeye karar verdim. Orada yeni bir hayat kurup, yaşamımı devam ettirmek istiyorum. Durumu sana kısaca bildirmek istedim.Sen dürüst ve takdir ettiğim bir insandın ve her zaman da öyle kalacaksın. Yolun günün birinde Amerika'ya düşerse beni mutlaka aramanı isterim.</p>

  <p>Amerika'ya gidince sana adresimi bildireceğim, mektuplaşmayı isterim. Ve sana yaşam boyu mutluluklar dilerim.</p>

  <p>Sarah Bora mektubu bir daha okudu.</p>

  <p>İçini burukluk kaplamıştı, ama sadece Sarah için üzülmüştü. Adalet yerini buldu diye düşündü, sonra kalkıp her iki mektuba da cevap vermek için çantasından kalem kâğıt çıkardı. Sarah'a ne yazacağını kestiremiyordu...</p>
</body>
</html>
