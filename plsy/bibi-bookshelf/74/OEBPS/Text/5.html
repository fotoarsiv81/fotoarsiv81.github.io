<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Title page</title>
</head>

<body>
  <h2 style="text-align: center;">DÖRDÜNCÜ BÖLÜM</h2>

  <p>Viktoria tren istasyonu Londra'nın en eski istasyonlarından biriydi. Bora gara girdiğinde bir süre merakla etrafa bakınıp David Honor'un sözünü ettiği emanet kutularının yerini aradı. Dikkat çekmemeye özel itina gösteriyordu. Bu istasyona yabancıydı ve ilk defa geliyordu. Londra'da geçirdiği bir aylık sürede tren veya otobüs yerine hep metroyu tercih ettiğinden acemilik çekiyordu.</p>

  <p>Sabahın bu saatlerinde gar oldukça kalabalıktı. Kalabalık görülme riskini azalttığından Bora'yı rahatlatacağına, aksine onda panik yaratmıştı. Çevresindeki her kişiye sanki kendisini gözetleyen biri gibi bakıyordu. En kötüsü de, casus filmlerindeki ajanlar gibi hissetmesiydi. içinden bir his, kötü ve yasa dışı bir faaliyete giriştiğini söylüyordu. Bunda gerçek payı olduğu kuşkusuzdu; Avrupa'nın bunca zengin insanının otuz yıl önce imzaladıkları anlaşma, bu kadar zaman gizli tutulduktan sonra birden su yüzüne çıkıyor ve daha ilk etapta onu saklayan kişi öldürülüyordu. Ayrıca o kişinin daha başka insanların da ölebileceğini son beyanında açıklaması, tehlikenin ve kanunsuzluğun açık ifadesiydi.</p>

  <p>Bora sabaha kadar uyuyamamış ve karar vermekte zorlanmıştı. Ama gün ağarırken pulcunun isteğini yerine getirmesinin vicdanını rahatlatacağına inanmıştı. Her ne olursa olsun, ölüme hazırlanan birinin nihai isteğiydi bu. Korkmadığını söyleyemezdi. Hakkında hiçbir şey bilmediği bir maceraya körü körüne atılıyordu; biraz aptallık gibi gelse de yapacağı fazla bir şey yoktu. Pulcunun sözünü ettiği emanet kutusunda ne bulacağından bile emin değildi henüz. Gara girdiği andan itibaren heyecanı son raddeye varmıştı. O bir tren yolcusu değildi, o nedenle acele etmesine gerek yoktu. Bir süre boş gözlerle, trenlere koşuşan yolculara, banklarda bekleyen insanlara baktı. Daha şimdiden içine izlenip izlenmediği korkusu yerleşmişti. Parkta başına gelen olayı anımsadı. Antonio denen adamın son ana kadar kendisini takip ettiğini fark etmemişti, onlar profesyonel kişilerdi ve böyle eylemleri hiç sezdirmeden yapıyorlardı. Oysa kendisi sıradan biriydi ve kesinlikle böyle işlerin adamı değildi. Rahatlamak için banklardan birine oturdu. Hem biraz soluklandı, hem de etrafındaki insanları kolaçan etmeye başladı. Bu memlekette insanlar genellikle çevrelerindeki kişilerle pek ilgilenmezlerdi. Tam karşısındaki bankta orta yaşlı, gözlüklü, temiz pak giyimli bir adam gazete okuyordu. Bora banka oturunca sadece bir kere gazetesini indirip Bora'ya şöyle bir bakmıştı.</p>

  <p>Tamamen masumane bir bakış olmalıydı, çünkü Viktoria tren istasyonuna geleceğini kimse bilmiyordu, bu kişinin de bilmesi olanaksızdı. Ama Bora yine de o bakıştan huylandı. Ne var ki, adam bir daha gözlerini okuduğu gazeteden kaldırmamıştı.</p>

  <p>Sonra yan taraftaki bankın en sonunda oturan genç bir kız çekti dikkatini. Yirmi ile yirmi beş yaşları arasında görünüyordu. Bukleli sarı saçları vardı ve sık sık kendisine bakıyordu. Bora ondan da huylandı. O yaştaki kızların dikkatini bir görüşte çekecek kadar yakışıklı sayılmazdı. Niye süzüyordu acaba kendisini? Ayrıca göz göze geldikleri anda da kız hemen bakışlarını kaçırıyordu. Galiba herkesten kuşkulanır hale gelmişti.</p>

  <p>Nitekim önce karşısında gazete okuyan adamın kalkıp trene doğru uzaklaştığını gördü. Az sonra da sarı bukleli kızın bir bahriye subayıyla buluşup öpüştüğünü... Aslında kendisine değil, oturduğu bankın arkasından gelecek birine bakınıyordu kız.</p>

  <p>Rahatlaması gerekirdi ama bir türlü gevşemiyordu. Gözleri radar cihazı gibi etrafı tarıyor, çevrede şüpheli şahıslar arıyordu. Neden sonra böyle devam edemeyeceğine aklı kesti. Bu işi yapmaya karar verdiyse, bazı tehlikelere de katlanmak zorundaydı. Yerinden kalkmadan önce dün gece Carmen'in ettiği telefonu bir daha hatırladı.</p>

  <p>Gece on sularında Carmen onu kaldığı otelden aramış pulcudan mektup gelip gelmediğini sormuştu. Ne yazık ki Bora'nın artık kimseye itimadı kalmamıştı; hatta hoşlandığı ve inandığı güzel İspanyol kızına bile. Zaten telefondaki son cümle gayet manidardı; Carmen ağabeyi ile birlikte Madrid'e dönmeye karar verdiklerini, bir daha kendisini göremeyeceğini ama bir vesile ile İspanya'ya gelirse mutlaka kendisini aramasını söylemişti.</p>

  <p>Bu beklenmedik veda da garibine gitmişti Bora'nın. Acaba neden ani bir kararla Londra'yı terk ediyorlardı. Genç mühendis telefonda konuşurken kısa bir vicdan azabı çekmiş, hatta bir an her şeye rağmen David Honor'dan gelen mektuptan bahsetmek istemişti. Böylece hoşlanmadığı bu durumdan kurtulacak, işin içinden sıyrılmış olacaktı. Ama yapamamıştı, yaşlı pulcunun son arzusu vicdanında ağır basmıştı.</p>

  <p>Nihayet emanet kutularının olduğu yere doğru yürüdü. Burası bekleme salonlarının nispeten uzağında kalan bir koridorun sonundaydı. Cebindeki anahtarın üzerine işlenmiş kutu numarası, dün geceden beri hafızasına kazınmıştı sanki.</p>

  <p>İstediği yere gelince bir kere daha durup etrafına bakındı. O an kendisiyle ilgilenen kimseyi göremedi. Sağ tarafta sadece sohbet eden iki demiryolu görevlisi vardı. Belki de garın temizliğinden sorumlu kişilerdi, pek ayırt edemedi.</p>

  <p>Ne garip diye düşündü; o sırada emanet dolaplarının başında kimseler yoktu. Ağır ağır anahtarının açacağı dolaba doğru ilerledi, fakat gözleri hâlâ çevredeydi. Sonra telaşlı bir şekilde cebinden anahtarı çıkardı ve dolabın kilidine sokarak hızla çevirdi. Heyecandan titremeye devam ediyordu. Dolabın içinde iki zarf ve lastik bir bantla sarılmış tomar halindeki yeşil Amerikan dolarlarını gördü. Bulduğu her şeyi ceplerine yerleştirdi aceleyle. Metal kapağı kapatırken yüreği duracak gibi çarpıyordu. Artık burada oyalanmasının hiçbir anlamı kalmamıştı. Bulduklarını incelemek için uygun bir yere gitmeliydi. En uygun yerin kaldığı pansiyon olduğunu düşündü ve tren istasyonundan çıkar çıkmaz bir taksiye bindi. Yüklendiği görevin ilk kısmı sona ermişti nihayet.</p>

  <p>Odasına girip kapıyı kilitledi Bora. Önce cebinde şişkinlik yapan para tomarını çıkardı, sonra da zarfları. Artık merakı son haddine varmıştı. Önündeki zarflardan rastgele birini açtı. İrkilmekten kendini alamadı. Bu yine kendisine yazılmış bir mektuptu.</p>

  <p>Aziz Akel, Şayet bu satırları okuyorsan sana verdiğim görevi yerine getiriyorsun demektir. Her ne kadar bu insani bir vazife ise de yine yapacağın harcamalar dışında o paradan geri kalanları dilediğin gibi kullanabilirsin.</p>

  <p>Mektubu okur okumaz İsviçre'ye kalkan ilk uçakta kendine bir yer ayır. Zaman çok önemli, eminim ki senin peşine İsviçre'de takılanlar olacaktır. Fakat söylediklerimi aynen uygularsan bu işten rahatlıkla sıyrılırsın. Mektubumun altında bir isim ve adres göreceksin. Zürih'e varır varmaz o adrese git ve o şahsı bul. Sadece benim tarafımdan gönderildiğini söylemen yeterli. O şahıs çok güvenilir biridir ve nasıl davranılacağını, ne yapılacağını bilir. Sana yardımcı olacaktır.</p>

  <p>Sana bol şanslar diliyorum. Tanrı seninle birlikte olsun.</p>

  <p>Bu kez mektubun altında imzası da yoktu pulcunun. Bora'nın gözleri alttaki isim ve adrese kaydı. Bu nispeten iyiydi. En azından kendisine yardım edecek biri olacaktı yanında. Zürih şehrini hiç bilmediği için verilen adres ona çok yabancıydı.</p>

  <p>Bulacağı adamın adı ise Harry Suttun'dı. Herhalde İngiliz diye düşündü Bora. Sonra ikinci zarfı açtı. içinden sadece yedi rakamlı bir numara çıkmıştı. Bön bön numaraya baktı genç mühendis. Hâlâ bir şey anlamış değildi.</p>

  <p>Hans Jansen Viyana havaalanına indiğinde hafif yağmur atıştırıyordu, ama hava yine de ılık sayılırdı. Gümrükten çıkıp ilerlerken yanına kısa boylu tıknaz bir adam yaklaştı. "Siz Hans Jansen'siniz, değil mi?" dedi.</p>

  <p>Adamın bozuk şivesinden onun bir dağ köylüsü olduğunu sezinledi Hans.</p>

  <p>"Evet, benim," diye mırıldandı adama kuşkuyla bakarken. Adamın kısa boyuna rağmen bir boğa kadar güçlü olduğu hemen belli oluyordu.</p>

  <p>"Ben, Stefan Neuer'in özel şoförüyüm. Sizi buradan alıp malikânesine götürmemi emretti." Hans kısa bir tereddüt geçirdi. Neuer orada hiç kimseyi kabul etmezdi. Dün akşam yaptıkları telefon konuşmasına rağmen içinde az da olsa bir kuşku peyda olmuştu. Lâkin bu andan sonra yapacağı bir şey yoktu. Sesini çıkarmadan şoförü takip etti. Bir süre sonra yaşlı ve cimri Avusturyalı'nın kale gibi yüksek duvarlarla çevrili özel konutuna gelmişlerdi. Konut çok geniş bir bahçenin içindeydi. Uçağın Viyana'ya varışı gece olduğundan malikânenin bahçesini karanlıkta pek seçemiyordu ama yine de genişliğin etkisinde kalmıştı. İki katlı büyük taş binaya varmak için epey yol aldılar.</p>

  <p>Arabadan inerken Hans kolay kolay kimsenin misafir edilmediği bu saray yavrusu binanın içine girebildiğine sevinmeye başlamıştı. Stefan Neuer Londra'dan istediği belgeyi getiremediği için kendisini öldürmeye kalksa bu işi çoktan bu bahçede adamlarına yaptırırdı. İçine biraz daha güven gelmişti şimdi Hans'ın.</p>

  <p>Şoför kapı ağzında onu başka bir korumaya teslim etti. Şatoda beklendiği her hallerinden belliydi, kendisini karşılayan adam hiç konuşmadan yol gösterdi. Taş bina en azından iki yüz yıllık olmalıydı. Yüksek duvarlar, mermer heykeller çok ihtişam veriyordu geniş antreye. Koruma onu sağ taraftaki geniş bir odaya aldı. Yaşlı Neuer tek başına bir koltukta oturuyordu. Elinde yarısı içilmiş bir viski bardağı vardı. Odanın içinde zengin bir silah koleksiyonu hemen göze çarpıyordu. Antika kılıçlar, dolma tüfekler, tek atımlık tabancalar sıra sıra yerleştirilmişti duvara. Koruma sessizce odadan çıkmış, onları yalnız bırakmıştı. "Yaklaş," diye mırıldandı yaşlı adam.</p>

  <p>Hans bir iki adım daha attı. Merakla Stefen Neuer'in vereceği emri bekliyordu. Yaşlı adamın yüzünde pek alışık olmadığı bir gülümseme görmüştü.</p>

  <p>"Korkuyor musun?" diye sordu.</p>

  <p>"Hayır, efendim. Neden korkayım ki?"</p>

  <p>"Başarısızlığı asla kabul etmediğimi bilirsin."</p>

  <p>"Bilirim, efendim. Ama Londra'daki başarısızlıkta benim suçum yok. Göreve gönderirken beni yeterince aydınlatmamıştınız. Başkalarının da bu işin peşinde olduğunu bilmiyordum."</p>

  <p>"Doğru, haklı olabilirsin. Ama şimdi durum çok ciddileşti ve artık dönüşü olmayan bir yarış başladı. Bu günden sonra çok kan akabilir. Bu kez başarısızlığına kesinkes müsaade edemem. Uzun ve zorlu bir görevin olacak. Yarın Rusya'ya gideceksin. Orada yaşlı bir adamı vurmanı istiyorum. Ama bu sandığın kadar kolay olmayacaktır. Çok iyi korunan bir evde oturur, Moskova'da, şehir dışında."</p>

  <p>"Önemli değil, bir yolunu bulurum."</p>

  <p>"Hayır, bulamazsın. "</p>

  <p>Bu kesin itiraz karşısında Hans biraz şaşırarak yaşlı işverenine baktı sesini çıkarmadan. "Benim yardımıma ihtiyacın olacak."</p>

  <p>"Nasıl yani?"</p>

  <p>"Onu telefonla arayıp dışarıya çıkmasını temin edeceğim. Rusya'ya geldiğimi söyleyip randevu isteyeceğim."</p>

  <p>"Yani siz de Moskova'ya mı gideceksiniz?"</p>

  <p>"Saçmalama Hans... O zaman ikimiz de Moskova'dan dönemeyiz. Son olarak yaklaşık yirmi yıl önce onunla Moskova'da buluştuğumuz bir yer vardı, oraya gelmesini söyleyeceğim. "</p>

  <p>"Ya sizi evine çağırmayı teklif ederse?"</p>

  <p>"Hayır, çağırmaz. Oraya gelmeyeceğimi bilir."</p>

  <p>Hans soru sormak yerine dinlemeyi tercih etti. Yaşlı adam dalgın ama kendinden emin bir şekilde mırıldandı.</p>

  <p>"Hiç Moskova'ya gittin mi, Hans?"</p>

  <p>"İki kere, efendim. En son geçen yaz gitmiştim. "</p>

  <p>"Tabii Rus yemeklerinin ve kadınlarının tadına bakmak için, değil mi?"</p>

  <p>Bu oldukça doğru bir tahmindi. Hans evet veya hayır demedi, sadece karşısındakinin devam etmesini bekledi.</p>

  <p>"Moskova'daki müzeleri ya da tarihi binaları hiç gezdin mi?" Kiralık katil olumsuzca başını sallamıştı.</p>

  <p>Stefan Neuer, "Ben de öyle tahmin etmiştim zaten," diye mırıldandı. "Ama Pyatnitskaya Ulitsa'ya gitmişsindir, değil mi?"</p>

  <p>"Emin değilim, nerede bu?"</p>

  <p>"Zamoskvoreçe'de... "</p>

  <p>"Evet, orayı duydum."</p>

  <p>"Ama gitmedin, değil mi?"</p>

  <p>"Hayır, efendim."</p>

  <p>Yaşlı adam hafifçe gülümsedi. "Orada ünlü bir şekerci dükkânı vardır."</p>

  <p>"Şekerci mi?"</p>

  <p>"Evet, bildiğimiz şekerci dükkânı. İlginç bir yerdir. Her zaman turistleri çeker. Eski bir dükkândır. Bir zamanlar Moskova'ya her gittiğimde uğrar, çikolata ve şekerlemelerden alırdım."</p>

  <p>Hans yadırgayarak yaşlı adamı süzdü. Ama yine sesini çıkarmadı. "Öldüreceğin kişiyi oraya davet edeceğim."</p>

  <p>"Şey... Acaba sözünü ettiğiniz yer böyle bir operasyon için müsait mi?"</p>

  <p>"Pek sayılmaz. Ama onu ancak oraya çağırabilirim. O dükkânla ilgili bazı müşterek anılarımız var. İsteğimi samimi bulup gelecektir ama mutlaka peşinde bir orduya yakın adamıyla. "</p>

  <p>Hans Jansen'in yüzü asılmıştı. O şartlar altında bile Rus'u vurabilirdi ama kendisinin kurtuluş şansı yok sayılırdı. Bilmediği, tanımadığı bölgeyi gözünde canlandırır gibi oldu. Şartlar hiç hoşuna gitmemişti. Onun yüzündeki ifadenin değiştiğini gören Stefan Neuer fısıldadı. "Korkmaya mı başladın?"</p>

  <p>"Hayır, efendim. Ama başarı şansımın ne olduğunu düşünüyorum."</p>

  <p>Yaşlı adam gülümsemişti. "Endişelenme. Sen o dükkâna girmeyeceksin. İşini uzaktan halledeceksin. Şekerci dükkânının karşısındaki boş bir daireden dürbünlü bir suikast tüfeğiyle ateş edeceksin. Ben her şeyi ayarladım."</p>

  <p>Neuer yanındaki ufak sehpanın üzerinde duran ince dosyayı alıp Hans'a uzattı, iri yarı tetikçi dosyayı açıp hızla bir göz attı. İçinde ufak bir talimat listesi ve büyütülmüş bir resim vardı. Fotoğraf ak saçlı, oldukça yaşlı, hatta Stefen Neuer'den bile fazla göçmüş birine aitti. Hans gayri ihtiyari sordu. "Kim bu?"</p>

  <p>Cevap alacağını hiç sanmıyordu. Ama Stefan soruyu cevapladı.</p>

  <p>"Tanıyacağını hiç sanmam. Kırk yıllık bir dost. Ama artık düşmanım oldu. Adı Boris Shebalin. "</p>

  <p>Gerçekten de Hans bu ismi hiç duymamıştı.</p>

  <p>Yaşlı adam homurdandı. "O resme iyi bak ve hafızandan hiç silme. Verdiğim talimatı ezberle ve sonra imha et. İşini bitirir bitirmez de hemen buraya dön. Sana yeni bir görev daha vereceğim."</p>

  <p>Hans nedense sebebini anlamadan hafifçe titredi. Ama yaşlı adama bunu belli etmemeye çalıştı. Hans Jansen ile Stefan Neuer'in Viyana'da konuştukları saatte, Hector, Iberia Havayolları'na ait bir uçakla İtalya'ya gidiyordu. Hector'un yaşını tahmin etmek oldukça zordu. Yaşı ilerlemiş olmasına rağmen bunu pek belli etmeyecek kadar dinç ve çevikti. Ne var ki epey zamandan beri artık böyle işlerle meşgul olmuyordu.</p>

  <p>Madrid'in Barajas Havaalanı'na geldiğinde kısa bir an bu işi kabul etmekle doğru yapıp yapmadığını düşündü. Viktor Silva'ya karşı asla ödeyemeyeceği bir borcu vardı; Viktor Silva onu ölümden kurtarmış bir insandı, ona hayır diyemez, isteğini geri çeviremezdi. Aslında son beş seneyi gayet sakin, huzurlu ve her türlü pislikten uzak bir şekilde geçirmişti. Şayet bu teklif başka birinden gelmiş olsa idi, asla kabul etmezdi ama kendisine çok inanan ve güvenen Silva'ya da hayır diyemezdi. En nemlisi ise üstlendiği işin mahiyetini en iyi bilen nadir insanlardan biri oluşuydu.</p>

  <p>Uçak hareket ettiğinde bir hayli düşünceliydi Hector. Mesleğini hemen hemen dünyanın her tarafında icra etmiş ve sonra İspanya'daki çiftliğine çekilmiş bir profesyoneldi. Hedefindeki ilk kişi Kont Fabio Pazzini'ydi. Onu neredeyse kırk yıl öncesinden tanırdı. Mesleğine yeni başladığı, Viktor Silva'nın yanında işe yeni girdiği, amatörlük yıllarından... Kont'la hiçbir zoru yoktu ama Silva'nın düşmanı onun da düşmanı sayılırdı.</p>

  <p>Fabio Pazzini'nin Como gölüne bakan şahane evini hatırlıyordu, yıllar önce iki defa Viktor Silva ile o muhteşem malikâneye gitmişti. Tabii aradan uzun seneler geçmişti. O tarihlerde de Pazzini İtalya'nın en zengin insanlarından biriydi. Ne var ki, patronu Silva gibi hayata küsüp evine kapanmamış, İtalya'nın ticari ve sosyal hayatında daima boy göstermiş, cemiyetin hareketli yaşamında kendine yüksek mevki edinmiş, sosyetenin parlak isimlerinden biri olarak kalmıştı.</p>

  <p>Hector, ona ulaşmanın pek kolay olmadığını bilirdi. Ama yaşlı kurt Viktor Silva o kadar detaylı bilgiler zikretmişti ki verdiği dosyada, geriye sadece iyi bir plan hazırlamak kalıyordu. Villa Carlotta, Como gölü eteğinde yer alan, nefis manzaralı, yeşillikler arasında bir tatil beldesi, adeta bir turizm cennetiydi. Ama asıl önemli yanı Kont Pazzini'nin muhteşem malikânesinin de burada oluşuydu. Hector sahte pasaportuyla çevredeki lüks otellerden birinde İspanya'dan hareket etmeden önce yer ayırtmıştı. Göl etrafında tam beş tane yelken kulübü vardı ve Kont Pazzini de hemen hemen bunların hepsine üyeydi. Çünkü yelken, yaşlı adamın en büyük tutkularından biriydi; değil yaz aylarında, kışın bile gölde yelken sporu yapardı zaman zaman. Kont ilerleyen yaşına rağmen gölde dolaşmaktan zevk alırdı. Hector, yelken kulüplerinden birine giderek bir sürat motoru kiraladı. Turizm bölgesinde bu çok rahat yapılan, araba kiralamak kadar basit bir işti. Tabii teslim sırasında yapılan sözleşmede sahte pasaportunu kullanmıştı. Bundan sonrası şansına ve tesadüflere kalıyordu. Ertesi sabah kiraladığı motorla gölde geziye çıktı. Sürat motoru olmasına rağmen özellikle hızlı seyretmemeye özen gösteriyordu. Motordaki güçlü dürbünle kıyıyı seyrederken Kont'un göl kenarındaki muhteşem villasını çabuk tanıdı. Eski tarihlerde de olsa orada iki defa ağırlanmıştı.</p>

  <p>Binanın önünde üç tane tekne demirliydi. Hector elindeki dürbünle teknelerin üzerinde yazılı Pazzini yazısını gayet net seçebiliyordu, içinden gülümsedi, ihtiyar kurt Silva iyi bilgi toplatmış, yaşlı adamın teknelerinin sayısına kadar öğrenmişti.</p>

  <p>Motorun hızını iyice düşürdü, dürbünle adamın evinin göle bakan cephesini dikkatle incelemeye başladı. Çok yüksek taş bir duvar malikâneyi gölden ayırıyordu. Sol altta girişi görünen bir kayıkhane vardı. Buranın aynı zamanda çekek yeri olarak da kullanıldığını anımsadı. Yüksek duvarların olduğu yerde üç adam dolaşıyordu. Hector onların arka bahçenin korumaları olduğunu hemen anladı.</p>

  <p>Mutlaka evin ön cephesinde daha fazla miktarda adamı olmalıydı. Ne de olsa denizden bir tehlikenin gelmesi daha zayıf ihtimaldi. Dürbünü bu defa çekek mahalline çevirdi. Hatırında kaldığı kadarıyla o bölgenin yanından arka bahçeye yükselen kavisli, en az yetmiş seksen mermer basamaklı bir merdiven olmalıydı. Hector orada da iki nöbetçinin varlığını gördü. Hepsinin tepeden tırnağa silahlı olduğuna yemin edebilirdi.</p>

  <p>Ama gördüklerini hiç önemsemedi. Nasıl olsa o binaya girmeye hiç kalkışmayacaktı. Hector motora yeniden hız verdi; muhteşem malikânenin önünde fazla oyalanmak dikkat çekebilirdi. Epey uzaklaştı ve göle demir attı. Bundan sonrası nasıl olsa beklemekle geçecekti. Sabretmek, titizlikle Kont Pazzini'nin teknesine binerek gölde yelken açmasını beklemek gerekiyordu. Acelesi yoktu. Hector'un. Yelken açmaya meraklı yaşlı İtalyan, er veya geç göle açılacaktı. Motora gelirken otelden aldığı yiyeceklerini çıkararak bir şeyler atıştırmaya başladı. Bir kutu da bira açmıştı.</p>

  <p>Hector'un İtalya'ya varışından yaklaşık altı saat sonra Madrid, Barajas Havaalanı'na inen uçaktan da İgor ile Olga iniyor, İspanya'ya ayak basıyorlardı. Eski FSB ajanı sarışın kadın Bourbon Madrid'deki Palace Oteline giderken gayet rahattı, ama İgor oldukça sinirli ve gergin görünüyordu. Saatlerdir uçak yolculuğu yapıyorlardı, buna karşın Olga hiç yorgunluk emaresi göstermediği gibi sanki canlılık ve diriliği daha da artmıştı.</p>

  <p>Gerçekten de Barajas Havaalanı'nda tanımadıkları bir adam yanlarına yaklaşmış ve onlara ufak bir dosya teslim etmişti. Adamın Shebalin'ler adına çalıştığı muhakkaktı. Aralarında kısa bir konuşma geçmiş ve öğleye doğru Prado Müzesi'nin önüne gelmelerini söylemişti sadece. Otel odasına girer girmez İgor heyecanla dosyayı çıkarıp incelemeye başladı. Yüzü sapsarıydı. Onu belli etmeden inceleyen Olga ne kadar telaş ve heyecan içinde olduğunu görünce yavaş yavaş endişelenmeye başladı. İgor sadece Rus mafyası adına çalışan sıradan bir katildi. Bütün hüneri ve becerisi ülke topraklarındaydı. Rusya'dan dışarı çıkınca ne yapacağını bilemiyor, sudan çıkmış balığa dönüyordu. Gücü ve kaba kuvveti mükemmel olmasına rağmen, zekâsı ve yaratıcılığı çok yetersizdi. Shebalin ailesinin neden onun gibi birini seçtiklerini anlamakta cidden zorlanıyordu Olga.</p>

  <p>Daha da kötüsü, genç kadın artık yanındaki adamın birtakım komplekslerle boğuştuğunu sezinliyordu. Onun varlığı, düşünce ve muhakeme yeteneği, en isabetli kararları verme başarısı İgor'da aşağılık duygusu yaratmaya başlamıştı. İgor artık kendisi için bitmiş bir ilişkiydi. Şu aradıkları belgedeki imza sahiplerini ortadan kaldırdıktan sonra Igor'la ilişkisini de kesinkes noktalayacaktı. Bunu kafasına koymuştu. "Dosyada ilginç bir şey buldun mu?" diye sordu İgor'a. "Sanırım buldum."</p>

  <p>"Neymiş o?"</p>

  <p>"Malûm, bunlar Katolik. "</p>

  <p>"Eee? Ne olmuş Katolikse?"</p>

  <p>"Viktor Silva her pazar sabahı San Jeronimo Kilisesi'ndeki ayine gidermiş. "</p>

  <p>"Yani adamı ayine giderken vuracağız, öyle mi?"</p>

  <p>"Bilmem, ben öyle anladım. "</p>

  <p>"Doğru anlamışsın."</p>

  <p>"Sen bakmayacak mısın dosyaya?"</p>

  <p>İş bitinceye kadar Igor'la sürtüşmeye girmek istemiyordu Olga. Geleceği bu işin sonunda kazanacakları paraya bağlıydı. Biraz daha sabırlı olması ve onu idare etmesi gerekiyordu. Yanına yaklaşıp anlamlı bir şekilde gülümsedi.</p>

  <p>"Boş ver şimdi dosyayı. Bence bu sıcak ülkede öncelikle yapmamız gereken daha önemli bir şey yok mu?"</p>

  <p>"Ne?"</p>

  <p>Sarışın kadın şuh bir edayla iri yarı İgor'a sarılırken elini kasıklarının arasına götürdü ve âletini okşamaya başladı. Ona ihtiyacı olan yakınlığı göstermek İgor'a moral vermek için en iyi çareydi. Uzun zamandır sevgilisinden böyle bir yakınlaşma görmeyen İgor hevesle kadına karşılık verdi, istekle kollarının arasına aldı. Olga'da adamın pantolon fermuarını indirmiş bir eliyle sıkı sıkıya aletini kavramıştı.</p>

  <p>"İşte buna hayranım," diye fısıldadı. "Her zaman hazırsın."</p>

  <p>"Öyleyimdir."</p>

  <p>"Ee, daha ne bekliyorsun?"</p>

  <p>"Sahiden sevişmek istiyor musun?"</p>

  <p>"Bu ne biçim soru, İgor? İstediğimi görmüyor musun?"</p>

  <p>"Bilmem, son zamanlarda hep isteksiz davranıyordun da..."</p>

  <p>"Zor günler geçiriyoruz, sevgilim. Ben de epey gerginim." Bu kadarı bile İgor'a yetmişti. Güçlü kollarıyla genç kadına sarıldığı gibi kucağına aldı ve onu geniş yatağa taşıdı. Az sonra ihtiraslı bir şekilde sevişmeye başlamışlardı. Olga onun erkekliğini her zaman takdir ederdi ama sadece bununla yetinemeyeceğine aklı çoktan kesmişti.</p>

  <p>Bora, Zürih'e uçarken zihnini en fazla kurcalayan soru, David Honor'u kimin öldürdüğüydü. Onun için asıl sorun buydu. Adam öldürüleceğini bildiği halde neden kaçmamıştı acaba, yoksa kaçacak fırsat mı bulamamıştı? Bunu bir türlü çözemiyordu. Kendisi için çıkış yolu gösterecek kadar zamanı olan bir kimse, önce canını kurtarmaya kalkışmaz mıydı? Tabii Carmen gibi o da, Honor'un bu kadar önemli bir belgeyi neden Londra'da yaşayan sıradan birine teslim ettiğini düşünüyordu. Gerçi artık söz konusu belge onun elinde değil, İsviçre'deki önemli bir bankanın kasasındaydı ama pulcu neden böyle bir çözüm düşünmüştü?</p>

  <p>Bora'nın aklına gelen ilk fikir adamın öldürüleceğini sezinleyip tedbir almış olmasıydı, ama o zaman da insanın aklına yine aynı soru takılıyordu; belgeyi kurtaran kişi neden kendi hayatını garanti altına almaya kalkışmamıştı?</p>

  <p>Bu işte bir terslik olmalıydı. Belki bunun cevabını Zürih'te buluşacağı Harry Suttun biliyordur diye düşündü.</p>

  <p>Pulcu ona güvenebileceğini söylemişti. Beynini kurcalayan ikinci soru ise belgeyi bulduğu zaman onu ne yapacağıydı. David Honor yazdığı mektuplarda bu konuda bir açıklama yapmamıştı. Herhalde Harry Suttun bu konuda da bana yardımcı olur, diye düşündü. Zürih'te oteller inanılmaz pahalıydı; her ne-kadar para cebinden çıkmıyorsa da genelde para sıkıntısı çeken birinin alışkanlığı ile uygun bir yer buluncaya kadar epey dolaştı. Nihayet aklının kestiği bir otele kapak attı. Beyni yaşadıklarından öyle yorgundu ki, kendini yatağa atar atmaz derin bir uykuya daldı.</p>

  <p>Ertesi sabah ilk işi Harry Suttun'ı bulmak olmalıydı. Londra'daki pansiyonda yıkanmak, duş almak formalite idi, oysa bu otelde, odasının içinde duş olunca uyanır uyanmaz önce tıraş olup dakikalarca ılık suyun altında kaldı. Zürih'e de her zaman giydiği takım elbisesiyle gelmişti, onları sırtına geçirip otelden çıktı.</p>

  <p>Çevirdiği taksiye atlayıp ufak bir kâğıda not ettiği adresi şoföre gösterdi. Dil sorunu burada kendisini belli ediyordu. Şoför tek kelime ingilizce bilmiyordu ama adresi okuyunca, tamam anladım dercesine başını sallamıştı. Az sonra kentin nispeten tenha sayılacak, merkezinden uzak, sakin bir semtine gelmişlerdi. Şoför durunca eliyle yan tarafta, ufak bir bahçe içindeki dört katlı binayı parmağıyla işaret etmiş, Bora'yı indirdikten sonra uzaklaşmıştı. Bora bahçeden içeri girmeden önce bir süre binaya bakıp durdu. Sanki apartmanda hiç hareket yok gibiydi. Dairelerin sokağa bakan pencerelerinin perdeleri kapalıydı. İnsana terk edilmiş hissi veriyordu. David Honor'un verdiği adreste daire numarası bir olarak yazılmıştı. Bora, her şeye rağmen biraz çekinerek binaya girip bir numaralı dairenin kapısını çaldı. Nedense içinde kapıyı Harry Suttun'un açacağı düşüncesi vardı; oysa eşikte kumral saçlı, iri, yeşil gözlü genç bir kız belirmişti.</p>

  <p>Karşısındaki yabancıya kuşkulu bir şekilde baktı ve Fransızca bir şeyler söyledi. Tabii Bora hiçbir şey anlamamıştı. İngilizce olarak konuştu.</p>

  <p>"Mr. Suttun'u arıyordum," dedi.</p>

  <p>Kız akıcı bir dille bu kez İngilizce konuştu.</p>

  <p>"Evde yok. Niçin aramıştınız kendisini?"</p>

  <p>Bu durum hesapta yoktu, genç mühendis adamı evde bulacağını ummuştu. Ne söyleyeceğini pek bilemedi. Aslında kendisinin de iyi bilmediği bir konuda bu kıza ne diyebilirdi ki. Sadece, "Ben, Londra'dan geliyordum, kendisiyle acele görüşmem lâzım," diye kekeledi.</p>

  <p>Kız bu açıklamadan hoşlanmamıştı. Bora'dan uzaklaşmak ister gibi yarı aralık duran kapıyı biraz daha örtmüştü şimdi. Londra kelimesinden pek memnun kalmadığı iri yeşil gözlerindeki ifadeden hemen belli olmuştu.</p>

  <p>"Size kendisinin evde olmadığını söyledim," dedi.</p>

  <p>"Affedersiniz, sizi rahatsız ettiğim için bağışlayın ama onu mutlaka görmek zorundayım."</p>

  <p>"Göremezsiniz."</p>

  <p>"Neden?"</p>

  <p>"Çünkü kendisi şehir dışında."</p>

  <p>İçinden Allah kahretsin diye homurdandı, Bora. Böyle bir ihtimal hiç aklına gelmemişti.</p>

  <p>"Ne zaman döner acaba? Arayış sebebim çok önemli. "</p>

  <p>"Hiçbir fikrim yok. Ne zaman döneceği hakkında bana bir şey söylemedi."</p>

  <p>"Siz yakını mısınız?"</p>

  <p>Kız dik dik Bora'nın gözlerinin içine baktı.</p>

  <p>"Asıl siz kimsiniz ve Harry Suttun'ı neden arıyorsunuz?" diye sordu.</p>

  <p>Kız da haklı diye düşündü Bora; belli ki tıpkı David gibi Harry de burada korkulu bir hayat sürüyordu. Belki o da öldürülmekten korkuyordu ve bazı önlemler almak zorundaydı. "Adım Bora Akel," dedi genç mühendis. "Beni buraya David Honor gönderdi." Kızın yüzü bir anda sarardı, önceleri endişeyle Bora'ya bakan gözleri sanki korkuyla dolmuş gibiydi. "Ben öyle birini tanımıyorum," diye mırıldandı.</p>

  <p>"Fakat Mr. Suttun çok iyi tanıyormuş. Lütfen bana yardımcı olun. En azından ne zaman döneceğini söyleyin."</p>

  <p>Kızdaki şaşkın ve kararsız hava daha da artmıştı. David Honor adını duyduktan sonra bu iyice belli olmuştu. Yeşil gözlü kız nihayet homurdandı.</p>

  <p>"Ben Harry Suttun'un kızıyım. Ne istiyorsunuz babamdan? O artık buraya gelmeyecek?" Şimdi afallama sırası Bora'ya gelmişti. "Gelmeyecek mi?" diye kekeledi.</p>

  <p>"Evet, gelmeyecek. Lütfen şimdi bizi rahat bırakın artık. "</p>

  <p>Bu son cümle korkunun ifadesiydi. Kızın yalan söylediğini anlamıştı Bora. "Korkuyorsunuz, değil mi?" diye fısıldadı. "Haklısınız, çünkü ben de korkuyorum. Hem de bu işle ve o insanlarla hiç ilgim olmamasına rağmen. "</p>

  <p>Kız bir kere daha Bora'nın yüzüne kuşkuyla bakmıştı. Onda da ne yapacağını bilemez bir hal vardı. Kararsızlığı rahatlıkla yüzünden okunuyordu. Bora devam etti.</p>

  <p>"Benden çekinmeyin. Buraya kötü bir niyetle gelmedim. Size asla bir kötülüğüm dokunmayacak ama zor bir görev üstlendim ve bunun için de mutlaka babanızla görüşmem gerekli, beni anlıyor musunuz?"</p>

  <p>"Hayır, anlamıyorum. Anlamak da istemiyorum. Gidin buradan."</p>

  <p>Genç mühendis çaresiz kalmıştı. "Peki," diye mırıldandı. "Şimdi gidiyorum ama mutlaka babanızı bulmak zorundayım. Zira buraya geliş sebebim David Honor'un son arzusunu yerine getirmek içindi. O öldürüldü ve ölmeden önce de babanızla temas kurmamı istemişti."</p>

  <p>Kız bir an sendeledi.</p>

  <p>"Öldürüldü mü dediniz?"</p>

  <p>"Evet."</p>

  <p>"Ne zaman?"</p>

  <p>"İki gün önce."</p>

  <p>Genç kız az daha yığılıyordu kapının önüne. O sendeleyince Bora onu tutmak zorunda kaldı. "Neden bu kadar üzüldünüz? Onu tanıyor muydunuz?" diye sormak zorunda kaldı. Onun yüzüne kuşkuyla son bir defa daha bakan kız kapıyı ardına kadar açarak güçlükle, "Girin içeriye," diye fısıldamıştı.</p>

  <p>Bora ürkek bir şekilde daireye girdi. Oldukça ufak bir apartman dairesiydi bu. Eşyalar eski moda ve yıpranmıştı ve içerisi oldukça dağınıktı. Karşılıklı iki koltuğa oturdular. Kız heykel gibi donuk ve hareketsiz bir hal almıştı. Bora ise söyleyecek bir şey bulamıyordu. Sessizliğin altında ezilmeye başladığı bir anda kızın konuştuğunu duydu. "Adınız neydi?"</p>

  <p>"Akel. Bora Akel."</p>

  <p>"Tuhaf bir isim. Hangi millettensiniz?"</p>

  <p>"Türküm."</p>

  <p>"Türk mü?"</p>

  <p>Bora başını sallayarak onayladı. Sanki Türk olduğunu öğrenmek kızı daha da şaşırtmış gibiydi. "David Honor'u nereden tanıyordunuz?"</p>

  <p>Dudaklarını büzdü ve bu soruya nasıl cevap vereceğini düşündü birkaç saniye Bora. "Onu pek tanıdığımı söyleyemem," dedi sonunda.</p>

  <p>"Yani onu yeterince tanımadığınızı ama son arzusunu yerine getirmek için İsviçre'ye kadar geldiğinizi iddia ediyorsunuz, öyle mi?"</p>

  <p>"Üzgünüm ama aynen öyle."</p>

  <p>Kız alaycı bir şekilde gülümsemişti. "Buna inanacağımı mı sanıyorsunuz "İster inanın, ister inanmayın ama doğruyu söylüyorum."</p>

  <p>"Peki, söyler misiniz bana, David Honor'un son arzusu neymiş bakalım?"</p>

  <p>Bora az kaldı her şeyi en başından başlayıp anlatacaktı fakat son anda durakladı birden. Bu genç kızı tanımıyordu, her ne kadar kendisini Harry Suttun'un kızıyım diye tanıtmışsa da nasıl emin olabilirdi? Belki de kızı değildi, hatta düşmanı bile olabilirdi. Artık hiçbir şeyden emin olamazdı.</p>

  <p>Yutkundu, cevap veremedi önce.</p>

  <p>Kız hemen söylenmişti. "Niye cevap vermiyorsunuz?"</p>

  <p>"Kusura bakmayın ama bu konuyu ancak babanızla konuşabilirim."</p>

  <p>"Ne fark eder? Ben onun kızıyım ve babam hakkında her şeyi bilirim."</p>

  <p>"Belki ama David Honor bana Harry Suttun'un bir kızı olduğundan hiç bahsetmedi."</p>

  <p>"Bu imkânsız. Yalan söylediğiniz çok belli. "</p>

  <p>"Neden böyle düşünüyorsunuz?"</p>

  <p>"Şayet buraya gelmenizi o söylediyse, benden bahsetmemesi imkânsız."</p>

  <p>"Nasıl bu kadar emin olabilirsiniz?"</p>

  <p>"Çünkü David Amca beni öz kızı gibi sever ve Londra'daki eğitimim sırasında tam üç yıl onun evinde kaldım."</p>

  <p>Bora hayretle kıza bir daha baktı.</p>

  <p>"Bunu bilmiyordum," diye fısıldadı. "Herhalde babanızla çok eski dost olmalılar."</p>

  <p>Kız cevap vermemişti. Sonra birden ayağa kalktı. "Getirdiğiniz haber beni çok üzdü. Bir kadeh viski alır mıydınız?" dedi.</p>

  <p>Bora başını salladı olumsuzca. "Benim içkiyle başım pek hoş değildir. Hele günün bu saatinde hiç içmem."</p>

  <p>"Ben bir kadeh içebilir miyim?"</p>

  <p>Genç adam omuzlarını silkti. "Nasıl isterseniz? Size müdahale edecek halim yok. İhtiyaç duyuyorsanız için tabii."</p>

  <p>Kız yerinden kalkarak ufak salondan çıktı. Bora haliyle kızın bardak, buz, içki getirmeye, kendine içki hazırlamaya gittiğini düşünmüştü. Fakat az sonra yeniden salona döndüğünde kızın elinde viski bardağı yerine tabanca görünce yüzü asıldı. Kendini tutamayarak Türkçe mırıldandı.</p>

  <p>"Bu ne rezalettir yahu! Önüne gelen bana silah çekiyor! Hem de dostu düşmanı... Önce pulcu, sonra italyan Antonio, şimdi de bu kız..."</p>

  <p>Mühendisin söylediklerinden bir şey anlamayan kız bağırmıştı.</p>

  <p>"Homurdanmayı bırak. Ve sakın yerinden kıpırdama. Yoksa seni delik deşik ederim. "</p>

  <p>"Çattık belaya," diye söylenmeye devam etmişti Bora. Belli ki kız ikna olmamıştı. Bu kez İngilizce, "O silahı üzerime tutma," diye mırıldandı. "Bir şey yapacak değilim. Sadece babanı görmek zorundayım. "</p>

  <p>Kız hâlâ silahı Bora'ya doğru tutuyordu.</p>

  <p>"Adın ne senin?" diye sordu genç adam.</p>

  <p>"Adımdan sana ne? Öğrenip de ne olacak? Bilmen gerekmiyor. Asıl şimdi sen benim sorularıma cevap vereceksin?"</p>

  <p>"Şayet şu silahı indirirsen bana göre hava hoş, istediğin soruya cevap veririm. Ama her şeyden önce senin gerçekten Harry Suttun'un kızı olduğuna inanmam lâzım."</p>

  <p>Kız alaycı bir şekilde gülümsedi.</p>

  <p>"Yoksa onun kızı olduğuma inanmıyor musun?"</p>

  <p>"Ne bileyim? Şu birkaç gün içinde öyle inanılmaz şeyler yaşadım ki, artık kime inanacağımı şaşırmış durumdayım. Sanki bir gerilim filminin başkahramanı gibiyim. "</p>

  <p>"Martaval okumayı bırak. Beni kandıramazsın. Sen de onlardan birisin, değil mi?"</p>

  <p>"Onlar dediğin kim?"</p>

  <p>"Benle oyun oynamaya kalkışma. Ne demek istediğimi gayet iyi biliyorsun." Kızı inandırmak zor olacaktı. Bora konuşmayı kesti. Bacak bacak üstüne atıp gayet sakin bir şekilde oturmaya devam etti. Kız onun rahatlığı karşısında afallamıştı biraz. Kaşları çatık yüzüne bakmaya devam ediyordu. Birden kükredi. "Konuşsana... Kimsin sen?"</p>

  <p>"Kim olduğumu söyledim ya? Daha ne anlatmamı bekliyorsun?"</p>

  <p>"Tipin Akdenizliye benziyor. Kont Pazzini'nin mi adamısın?"</p>

  <p>"Hayır değilim. Onun adı Antonio... Ama o da bana silah çekti. Çok merak ediyorsan sana her şeyi en başından anlatayım."</p>

  <p>"Bu senin için iyi olur yabancı. Ama sakın bana yalan söylemeye kalkışma." Bora birden hatırlamış gibi gülümsedi.</p>

  <p>"Dur bir dakika... David'in evinde üç sene yaşadığını söyledin. Onun el yazısını tanır mısın?" Kız hiç tereddüt etmeden karşılık verdi. "Evet, tanırım."</p>

  <p>"Öyleyse sana onun el yazısıyla kaleme aldığı iki mektup göstereceğim. Belki o zaman bana inanırsın. Şimdi elimi ceketimin cebine sokup mektupları çıkaracağım. Sakın telâşa kapılıp bir çılgınlık yapmaya kalkışma. Ben silahsızım."</p>

  <p>Bora elini cebine atıp David Honor'un kendisine yazdığı mektupları çıkararak sakin ve ağır hareketlerle genç kıza uzattı.</p>

  <p>"Yaklaşma!" diye bağırdı kız. "Şu masanın üzerine koy ve tekrar yerine otur."</p>

  <p>"Tamam. Nasıl istersen."</p>

  <p>Bora söyleneni yapıp yeniden yerine otururken kız da ayağa kalkıp masanın kenarına gelmişti.</p>

  <p>İki mektubu alıp David Honor'un el yazısını incelemeye başladı. Yüzünde yavaş yavaş şaşkın bir ifade oluşmaya başlamıştı. Sonunda silahını indirip homurdandı.</p>

  <p>"Sen aklını mı yitirdin, be adam. Bu işe niye burnunu soktun? Ne kadar tehlikeli bir işe bulaştığının farkında mısın?"</p>

  <p>Bora biraz rahatlayarak söylendi. "Farkındayım ama başka türlü davranamazdım. Bu ölen bir insanın son arzusuydu. İsteğini yerine getirmek zorundaydım. "</p>

  <p>"Delisin sen... Bulaştığın işin ne olduğunu bilmiyorsun, değil mi?"</p>

  <p>"Doğru, bilmiyorum. Ama umarım baban bana anlatacaktır."</p>

  <p>Kız tabancayı masanın üzerine bırakmıştı. "Bu David Amca'nın el yazısı. Onu tanıdım, taklit edilmiş olamaz. Ama bu davranışına hiçbir anlam veremiyorum. Şimdi söyle bana onu kimin öldürdüğünü biliyor musun?"</p>

  <p>Bora başını salladı. "Hayır, bilmiyorum. Ama kimin öldürmediğine dair bir fikrim var."</p>

  <p>"Nasıl, anlamadım?"</p>

  <p>"Öğrendiğim kadarıyla dört ayrı ülkeden gönderilmiş kiralık katiller Londra'da buluştular. Biri İtalyan, biri Avusturyalı, ikisi İspanyol, diğer ikisi de Rus'tu. Hepsi bir belgenin peşindeydiler. Ama hiçbiri o belgeyi bulamadı. Kanımca David Honor'u bu grupların dışındaki biri öldürdü."</p>

  <p>Kız bir süre hiç sesini çıkarmadan genç mühendisi süzdü. Sonra kısık sesle mırıldandı. "Babama bankadaki kasanın şifresini getirdin, değil mi?"</p>

  <p>"Bilmiyorum, herhalde öyledir. İsviçre'deki bankacılık esasları hakkında hiç bilgim yok." Kız, "Lanet olsun!" diye homurdandı. Yine bir süre sessiz kaldıktan sonra, "Şimdi bir kahve içer misin?" diye sordu.</p>

  <p>"Kahveye hayır demem," diye fısıldadı. "Ama dönüşte başka bir silahla karşıma çıkmazsan..." Kız ilk defa ona bakıp gülümsemişti. "Korkma, artık silah çekmeyeceğim zaten."</p>

  <p>"Korkmadım ki... "</p>

  <p>"Yalan söyleme korktun. Elimde silahı görünce yüzün sapsarı kesilmişti."</p>

  <p>"Ama sen silah kullanmasını bilmiyorsun."</p>

  <p>Kız samimi bir ifadeyle sordu. "Bunu nasıl anladın?"</p>

  <p>"Çünkü bir insan düşmanına silah yöneltirse mutlaka emniyet kilidini açmalıdır. Aksi halde tetiğe asılınca silah ateş almaz. Senin silahının emniyet kanadı kapalıydı."</p>

  <p>"Hımm! Göründüğün ve söylediğin kadar masum değilsin galiba. Silahlardan anlıyorsun."</p>

  <p>"Yapma canım, bu kadarını herkes bilir."</p>

  <p>Genç kız birden elini tokalaşmak üzere uzattı. "Artık tanışma zamanı geldi sanırım. Benim adım Sarah. Sarah Suttun. Harry Suttun'ın kızıyım.</p>

  <p>Ayağa kalkan Bora kızın elini sıkarken iri yeşil gözlerinin ne kadar çekici olduğunu ilk defa o an fark etti. "Gelin benle mutfağa," diye mırıldandı Sarah. Kız öne düşüp mutfağa doğru yürürken Bora da arkasından onu alıcı gözle süzmeye başlamıştı. Orta boylu, balıketine yakın şişmanlıkta, giydiği pantolonun kalçalarını gerdiği bir görünümdeydi. Zayıf İngiliz tipine pek uymuyordu ama buna karşın son derece hareketli ve cevvaldi. Ayrıca eve gelen bu yabancıya güven duymaya başladıktan sonra davranışları birden değişmiş, yakınlık kurmaya başlamıştı. İlk defa gördüğü bir insanı peşine takıp mutfağa götürmesi de bunun deliliydi. Mutfaktaki askıdan iki iri kahve fincanı alıp damıtılmış kahveyi fincanlara koyarken bakışları hâlâ Bora'nın üzerindeydi.</p>

  <p>"Gerçekten bu çılgınlığa kalkışmanızın başka bir nedeni yok mu?" diye sordu birden.</p>

  <p>Omuzlarını silken genç mühendis, "Bir anlamda var diyebilirim," diye fısıldadı.</p>

  <p>"Öyle mi? Tahmin etmeliydim zaten. Hiç kimse durup dururken böyle aptalca bir işe kalkışmaz. Söyle bakalım, nedir o sebep?"</p>

  <p>Bora hiç duraksamadan cevap verdi.</p>

  <p>"1921 tarihli Danimarka pulu," dedi.</p>

  <p>"Ne? Pul mu dedin?"</p>

  <p>"Evet... Benim için çok kıymetli."</p>

  <p>"Yoksa sen de koleksiyoncu musun?"</p>

  <p>"Evet ama çok amatör bir koleksiyoncuyum. Mevcut gelirimle asla o pulu satın alamazdım, yani benim için çok pahalı sayılırdı. David Honor o pulu bana bedava verdi, daha doğrusu hediye etti."</p>

  <p>"Bu işi yapman için mi?"</p>

  <p>"Bilmiyorum, belki de... Ama ona bir minnet hissi duyduğum kesin."</p>

  <p>Sarah güldü. "David Amca çok zekiydi. İnsanları kullanmasını da iyi bilirdi. Seni düpedüz tavlamış ve bir pul uğruna seni ateşe atmış."</p>

  <p>"Beni korkutmaya mı çalışıyorsun?"</p>

  <p>"Hiç de değil. Belli ki sen çok safsın ve nasıl bir çukurun içine çekildiğinin farkında değilsin. Senin yerinde olsam bir an durmam ve derhal Londra'ya döner ve bu işi unutmaya çalışırdım."</p>

  <p>"Üzgünüm ama artık yapamam. Ölmüş bir insana karşı bu benim vicdani borcum."</p>

  <p>"Sırf sana bir pul hediye ettiği için mi?"</p>

  <p>"Sadece o değil tabii. Çaresiz durumda kalan, öldürüleceğini bilen bir kişi sizden yardım isterse bu talebi geri çevirir misiniz?"</p>

  <p>Sarah hiç tereddütsüz cevap verdi. "Kendi hayatım tehlikedeyse bir an bile düşünmem."</p>

  <p>Bora başını salladı. "Ben yapamam. İlgisiz kalamam."</p>

  <p>"Akdeniz insanının duyarlılığı ama bana göre çok aptalca. Bulaştığın işin ne olduğunun farkında değilsin. Karşında asla mücadele edemeyeceğin çok güçlü insanlar var, seni bir çırpıda harcarlar. Tıpkı David Amca'ya yaptıkları gibi... "</p>

  <p>"Öyleyse şu esrarengiz meseleyi anlat bana. Nedir bu muamma?" Sarah'ın yeşil gözleri bir an hüzünlenir gibi oldu.</p>

  <p>"Bunu ben anlatamam, çünkü her şeyi bilmiyorum. Benim bildiklerim de yetersiz. Ama belki babam işler artık bu raddeye geldikten sonra sana bir şeyler anlatır."</p>

  <p>Bora gülümsedi. "Siz ingilizler çok tuhaf insanlarsınız ve aşırı ketumsunuz."</p>

  <p>"Önce şunu bilmende yarar var. Biz İngiliz değiliz."</p>

  <p>"Değil misiniz?"</p>

  <p>"Babam Harry Suttun Amerikalıdır. Kırk yıl önce Londra'ya gelmiş ve bir daha da Amerika'ya dönmemiştir. Ben Londra'da doğdum, annem de orada öldü." Bora her geçen dakika artan şaşkınlığıyla kızın yüzüne baktı. "Peki ne zamandan beri İsviçre'de yaşıyorsunuz?"</p>

  <p>"Buraya geldiğimizde beş yaşındaydım. Babam Avrupa'da yaşamayı tercih etti."</p>

  <p>Bora garipseyerek kızı süzdü. "Hiç Amerika'ya gitmedin mi yani?" diye mırıldandı.</p>

  <p>"Gittim tabii, hem de defalarca. Genellikle yaz tatillerinde. Ama babamı dönmeye ikna edemedim bunca zamandır. "</p>

  <p>"Neden?"</p>

  <p>"İstersen bunu babama sor."</p>

  <p>"Şimdi bana doğruyu söyle, baban ne zaman eve döner?"</p>

  <p>"Bir iki saate kadar gelir sanırım. Ama seni burada görmesi onu fazlasıyla üzecektir."</p>

  <p>"David'in ölüm haberi yüzünden mi?</p>

  <p>"Evet."</p>

  <p>Bora sesini çıkarmadı. Ama aklı hâlâ karışıktı. Acaba pulcu neden telefon edip içinde bulunduğu şartları bu eski ve güvendiği dostuna bildirmemişti. Alt tarafı üç beş dakikasını alacak bir işti; en azından Harry Suttun da geleceğinden haberdar olurdu.</p>

  <p>Beklemekten başka yapacağı bir şey yoktu.</p>

  <p>Sarah'ın eline tutuşturduğu kahveden isteksizce bir yudum aldı.</p>

  <p>Pyatnistkaya Caddesi geniş ve uzundu. Hans Jansen doğrusu bizim ihtiyar her şeyi iyi ayarlamış diye düşündü. Moskova'da karaborsadan istediğiniz cins ve marka silah tedarik etmek, votka satın almak kadar kolay ve basitti. Pırıl pırıl ve hiç kullanılmamış Amerikan yapısı bir Harris M 93 dürbünlü tüfek bulmuştu. Bundan iyisi can sağlığıydı.</p>

  <p>Hans, şekerci dükkânının tam karşısındaki bir binanın çatı katındaydı. Her ihtimale karşı silahta parmak izi bırakmamak için eldivenlerini giymiş, mevzilenmiş ve Boris Shebalin'in gelmesini beklemeye başlamıştı. Sözde randevu saati öğleden sonra 15.30'du. Günlerden Pazar olduğu için girdiği bina hemen hemen boştu. Çatı katına müşkülat çıkmadan erişmiş, tahta kapıyı zorlanmadan açmış ve yerini almıştı. Bundan sonrası biraz Shebalin'in verilen randevuya inanarak gelmesi, biraz da kendisinin ustalığına kalmıştı. Silah mükemmel sayılırdı. Dürbünü sökmüş kontrol etmiş ve gayet net bir görüntü verdiğini anlamıştı. Bu yükseklikten adamı vurması gayet kolay olacaktı.</p>

  <p>Yine de etrafındaki korumalarının ona etten bir duvar öreceklerine emindi. Ama yüksekten ateş edecek olması bir avantaj sağlayacaktı. Korumaları hedefin vücuduna sıkılacak bir kurşuna set çekebilirlerdi ama kafasına sıkacağı kurşuna engel olamazlardı. Hans bu konuda oldukça deneyimli sayılırdı. Tek güvencesi adamı vurduktan sonraki dakikalarda korumaların uğrayacağı panikti. Kurşunun nereden atıldığını tespit kuşkusuz biraz zaman alırdı. Yanındaki adamların bir kısmı patronlarıyla uğraşırken, tabii bazıları da hemen faili bulmak için etrafa dağılıp araştırmaya başlayacaklardı. Bu genellikle hep böyle olurdu. Hans buralarda pek tanınan bir insan değildi, görseler bile hemen şüphelenmeleri söz konusu olmazdı. Silahı, kutusunu ve eldivenleri çatı katında bırakmaya kararlıydı. Yani binadan herhangi bir insan gibi çıkıp uzaklaşacaktı. Silahı bulmaları, nasıl ve kimin tarafından satın alındığı belki tespit edilebilirdi ama o zaman süresi, Moskova'dan uzaklaşması için yeter de artardı bile. Hans çatı katındaki beton zemine uzanmış, dakikaların geçmesini bekliyordu. Yine tecrübesiyle bilirdi ki, bu tür randevulara taraflar tam zamanında gelirlerdi. Günlerden Pazar olması şekerci dükkânına yalnız turistlerin değil, şehir sakinlerinin de gelmesine neden oluyordu. Dükkânın kapısı devamlı kalabalıktı. Saatine bir daha baktı. Tam buçuğa beş vardı. Zaman gelmiş sayılırdı. Doğruldu, tüfeği eline alıp omzuna yerleştirdi. Oldukça ağır sayılacak bir modeldi. Gözünü dürbünün siperine dayadı. Dükkânın önü birden ayna gibi göründü ve kişiler gözünde netleşti. Tetiği okşayan parmağı hafif hafif karıncalanmaya başlamıştı. Hemen hemen aynı dakikada sokağın alt yanında bir limuzin belirmişti. Siyah bir Cadillac... Hiç kuşkulanmadı. Bu, Boris Shebalin'in arabası olmalıydı. Araba dükkânın önünde durur durmaz, yıldırım hızıyla araçtan dört koruma indi. Önce dikkatle sokağın durumunu kontrol ettiler. Aynı anda bir başka araba daha limuzinin arkasında durmuş ve bir o kadar daha koruma yerlerinden fırlamışlardı. Hans parmağı tetikte yaşlı Rus'un arabadan inmesini bekliyordu artık. Şimdiye kadar her şey yolunda gitmişti. Yaklaşık sekiz dokuz koruma bir anda limuzinin etrafını sarmışlardı. Derin bir nefes aldı. Yaşlı Rus artık her an arabadan inebilirdi. İçinden gülümsedi; çok iyi bilirdi ki koruma sayısı ne kadar fazla olursa olsun, başarı ile düzenlenmiş bir suikast teşebbüsünden kurtuluş olmazdı. Az sonra arabadan çıkacak olan Boris Shebalin de kafasına isabet edecek iki kurşunla ölecekti. Hans bu konuda çok deneyimli bir profesyoneldi. Nefesini tuttu. Tüfeğin kabzasını omzuna iyice yerleştirdi ve adamın arabadan çıkmasını bekledi. Limuzinin camları içerisinin görünmesini engelleyecek şekilde koyu renkti ve arabanın içindeki adamı henüz göremiyordu.</p>

  <p>Birden telâşa kapıldı, kısa bir an. Zira korumalar etten bir duvar örmelerine rağmen yaşlı Rus'un arabadan inmediğini fark etti. Sadece açık gri renk elbiseli bir adam hızla gruptan ayrılarak şekerci dükkânına dalmıştı. Hans durumu hemen kavradı. Belli ki Shebalin buluşmayı umduğu Stefan Neuer'in gelip gelmediğini kontrol için adamını içeriye göndermişti. Eyvah, diye söylendi içinden.</p>

  <p>Avusturyalının gelmediğini anlarsa belki de hiç limuzinden inmez ve basar giderdi. Nitekim gri elbiseli adam koşarak geri geldi ve eğilerek arabanın içinde oturan patronuna bir şeyler anlatmaya başladı. Hans bu durumda ne yapabileceğini düşünmeye çalıştı. Shebalin arabadan inmezse uygulayacağı alternatif bir planı yoktu. Elindeki silahı çok güçlüydü, adamın oturduğu arabanın arka tarafına da kurşun yağdırabilirdi ama çok sayıdaki koruma arabaya çok yakın durarak bir çember oluşturmuşlardı. Bir yığın korumayı vurabilirdi ama asıl hedefine kurşun isabeti zorlaşırdı. Ayrıca limuzinin camlarının da kurşun geçirmez cinsten olması çok muhtemeldi. Hans içinden okkalı bir küfür savurdu.</p>

  <p>Bütün planı Rus'un arabadan inmesi esası üzerine kurulmuştu. Ne olacağını heyecanla beklemeye başladı. Bütün vücudu bu beklenmeyen olay üzerine ter içinde kalmıştı. Şayet bu sefer de başarı kazanamazsa Stefan Neuer artık ona iş vermezdi.</p>

  <p>Fakat sonunda rahat bir nefes aldı. Gri elbiseli korumanın patronuyla ne konuştuğunu bilmiyordu ama korumalarda ani bir hareketlenme olmuştu. Adamlar Rus'un limuzinden ineceği kapıya doğru koşmaya başlamışlardı. Nitekim arka kapı etrafında yarım hilal şeklinde dizildiler. Bir iki tanesi de şekerci dükkânı önündeki kalabalığı dağıtmaya başlamıştı. Bunun anlamı, Shebalin'in, eski dostu Neuer'in randevusuna geleceği hususundaki inancını hâlâ kaybetmemiş olmasıydı. Rus, şekerci dükkânına girecekti.</p>

  <p>Hans tüm dikkatini topladı. Derin bir soluk daha aldı. Gözünü dürbünün metal ağzına öylesine yapıştırmıştı ki göz kenarları baskıdan acıyordu artık. Birden ak saçlı bir kafanın ağır ağır arabanın içinden çıktığını gördü. Acele etmedi.</p>

  <p>Hedefinin tam belirgin hale gelmesini bekledi. Dükkâna erişinceye kadar korumalarının arasında yedi, sekiz adım atması gerekecekti. Artık tam zamanı diye geçirdi içinden. Shebalin dükkân kapısına doğru yürüyordu. Korumaları gerçekten de adamın vücudunu iyice gizlemişler, bir saldırıyı önleyecek tedbirleri almışlardı. Ama onların yanıldıkları konu saldırının sokaktan ve yandan geleceği noktasındaydı. Herhalde yüksek bir binanın çatısından ateş edilebileceğini hiç düşünmemiş olmalıydılar. Rus'un ak saçlı kafası dürbünde gayet net görünüyordu. Hans üst üste iki kere tetiğe asıldı. Tam isabet kaydetmişti. Adamın ak saçları bir anda kızıla boyandı. Kullandığı mermiler kafatasını paramparça etmiş olmalıydılar. Şehrin genel gürültüsünün yanında silah sesinin hemen duyulması oldukça zayıf ihtimaldi, nitekim adamın çevresindeki korumalar neye uğradıklarını şaşırdılar. Yaşlı Rus külçe gibi adamlarının arasında yere yuvarlanmıştı. Boris Shebalin ölmüştü.</p>

  <p>Bundan sonra saniyeler bile kıymetliydi Hans için. Hantal vücudunu tartmakta zorlanacak kadar hızlı adımlarla binanın merdivenlerini indi ve sokağın kalabalığına karıştı. İnsanlar hızla olay yerine koşuyorlardı. Hans da bir müddet karşı kaldırımdan, gittikçe biriken kalabalığı ve kargaşayı seyretti. Sonra hemen yakınındaki Novokuznetskaya metrosunun merdivenlerini inmeye başladı. İlk operasyonu tamamlamıştı.</p>

  <p>Şimdi acilen Moskova'dan ayrılması gerekiyordu. Doğrudan Viyana'ya uçmayacak kadar akıllıydı, zira Stefan Neuer öldürdüğü adamın oğlu Sasha Shebalin'in Rus mafyasının ileri gelenlerinden biri olduğunu fısıldamıştı kulağına. Oğul Shebalin mutlaka babasının intikamını almak için harekete geçer ve içerdeki gücüyle Moskova'ya gelen Avusturyalıları araştırırdı. Pek çok kiralık katil gibi onun da cebinde bir sahte pasaport vardı. Önce Münih'e uçması en akıl kârı davranış olacaktı. Hans bir KLM uçağıyla Şeremetevo Havaalanından Almanya'ya döndü. Hiçbir olay çıkmamıştı.</p>

  <p>Bora sessizce kahvesini içiyordu. Sarah da yeşil gözlerini genç adama çevirmiş hâlâ onu incelemeye devam ediyordu. Ne var ki artık konuşmuyorlardı ve salonu sıkıcı bir sessizlik kaplamıştı şimdi. Bora boşalan fincanını yanındaki sehpanın üzerine bırakırken, "Kahve için teşekkür ederim," dedi. Kız onu duymamış gibi davranmıştı.</p>

  <p>Genç mühendis burada da garip bir şeyler dönüyor, diye düşündü ama ne olduğunu henüz çıkaramamıştı. Bir ara göz göze geldiler. Kısa boylu ve biraz kilolu olmasına rağmen Sarah'ın bebek gibi güzel bir yüzü vardı. Ufak ve ince burnu, kumral kısa saçları, düzgün dudakları kıza doğal bir çekicilik veriyordu. Sarah birden, "Gerçekten Türk müsün?" diye sordu. Galiba yine en başa dönüyoruz diye düşündü Bora. Sarah nedense onun bu işle hiç ilgisi olmadığını kabul edemiyordu anlaşılan, muhtemelen Türk olduğunu da. Soruyu, "Evet," diye geçiştirmeye çalıştı genç adam. "Hangi şehirde yaşıyorsun?"</p>

  <p>"İstanbul'da... "</p>

  <p>"Üç sene önce yaz tatilinde ben de Türkiye'ye gittim. " Bora şaşırmıştı. Gülümseyerek kıza baktı. "İstanbul'a mı?"</p>

  <p>"Hayır. İzmir'e... Çeşme'ye... Orada bir hafta kaldık bir otelde."</p>

  <p>"Ne güzel! O halde memleketimi biliyorsun, beğendin mi?"</p>

  <p>"Çok sıcaktı. Güneş, kum ve deniz... Her şey mükemmeldi."</p>

  <p>"Babanla mı gittin?"</p>

  <p>"Hayır, sevgilimle..."</p>

  <p>"Tabii ya, kusura bakma düşünemedim."</p>

  <p>Sarah'ın gözleri hâlâ üzerindeydi. "Evli misin?" diye sordu birden.</p>

  <p>"Evliydim ama karım öldü."</p>

  <p>"Üzüldüm. Çocuğun var mı?"</p>

  <p>"Dört yaşında bir kızım var."</p>

  <p>"Kim bakıyor ona?"</p>

  <p>"Annem. Ya sen? Sen evli misin?"</p>

  <p>"Hayır. "</p>

  <p>Sustular yine. Ama Sarah ona bakmaya devam ediyordu ve kızın huzursuzluğu her halinden belli oluyordu. Nihayet dayanamadı. "Bu işten vazgeçmek için ne istersin?" diye sordu. "Anlayamadım, ne demek istiyorsun?"</p>

  <p>"Sorum gayet açık ve net... Bu işin peşini bırakmanın bir bedeli olmalı."</p>

  <p>"Maddi bir menfaat gibi mi?"</p>

  <p>"Evet."</p>

  <p>Bora gülümsedi. "Galiba beni hiç anlamadın. Bu işe para için bulaşmadım."</p>

  <p>"Olabilir. Ama yine de seni caydıracak bir fiyat vardır."</p>

  <p>"Bana rüşvet mi teklif ediyorsun?"</p>

  <p>"Doğru anladın. "</p>

  <p>"Ama niye?"</p>

  <p>"Bunun anlaşılmayacak yanı var mı? Babamın hayatını kurtarmak istiyorum. Tıpkı David Honor gibi babamı da öldürecekler. Sıra ona geldi. Ayrıca hiç şüphen olmasın, senin bu işe bulaştığını anladıkları takdirde seni de öldüreceklerdir. Bak, ufak bir kızın varmış, onun yetim kalmasını ister misin?"</p>

  <p>Bora bir an ürperdi. Belki de kız haklıydı. Kendisini hiç ilgilendirmeyen bir işe burnunu sokmuştu. Ne diyeceğini şaşırdığı gibi bir an kızının öksüz kaldığını düşündü. Yaşlı annesi küçük kızının yetiştirilmesi sorununu nasıl çözebilirdi. Diğer yandan da ölmüş bir adamın son isteğini yerine getirmemeyi hiç istemezdi. "Teklifimi bir daha düşün," dedi Sarah. "Üzgünüm ama yapamam," diye fısıldadı.</p>

  <p>"Çok aptalca bir işe kalkışmışsın; kendi canını düşünmesen bile kızının geleceğinden endişe etmiyor musun?"</p>

  <p>"Lütfen, bu konuyu kapat. Daha fazla tartışmak istemiyorum."</p>

  <p>Kız içini çekti. "Anlayamadığım kadar dürüst bir insansın ya da büyük bir hayal peşinde koşuyorsun."</p>

  <p>"Ne hayali?"</p>

  <p>"Buradaki banka kasasında büyük miktarda para olduğunu mu sanıyorsun?"</p>

  <p>"Bu aklımın köşesine bile gelmedi. Hep bir belgenin varlığından bahsediyorlar."</p>

  <p>"Doğru. Bazı insanların bundan sonraki hayatlarını değiştirecek utanç verici bir anlaşma var o kasada. Yani işin sonunda para kazanacağını umuyorsan bu anlamsız bir ümit olur. O kasada para yok. Hiç de olmadı. "</p>

  <p>"Benim parada pulda gözüm yok. Sadece ölmüş bir insanın bana yüklediği bir görevi yerine getirmek istiyorum, hepsi bu."</p>

  <p>Sarah homurdandı. "Bu isteğini takdirle karşılıyorum ama başka bir canlının da ölüme mahkûm edilişine bu kadar ilgisiz kalmanı anlayamıyorum. Önünde sonunda babamı hatırlayacaklar ve peşine düşeceklerdir. Sence hangisi daha kıymetli David Amca'ya olan vicdani borcun mu, yoksa babamın hayatta kalması mı?"</p>

  <p>Bora birkaç dakika düşünmek zorunda kaldı. "Ama o belgenin peşinde olanlar, altına imza attıkları anlaşmanın Zürih'te bir bankada olduğunu bilmiyorlar ki? Babana nasıl erişebilirler?"</p>

  <p>"Bundan nasıl emin olabilirsin? David Amca'nın sana yazdığı mektuplarda bu konuda bir açıklama var mı? Ya biliyorlarsa?"</p>

  <p>"Bence bilmiyorlar. Bilseler David Honor'un dükkânında ve evinde o belgeyi aramaya kalkışmazlar, adamcağızı öldürmezlerdi. " Sarah buruk bir şekilde gülümsedi.</p>

  <p>"Beni aptal yerine koyduğunun farkında değilsin galiba. Buraya neden geldin, neden babamı arıyorsun? Hiç zahmet etme, nedenini ben söyleyeyim, çünkü kasanın gizli kodu sende. David Amca mutlaka o kodu seninle babama gönderdi. Bankadaki kiralık kasa babamın üzerine kayıtlı ama gizli kod David Amca'daydı. Yani ikisi bir araya gelmeden o kasayı açamazlardı. Onların bu durumu bildiğine eminim. Londra'da aradıkları belge değil, o koddu." Bora sararıverdi birden. Sesini çıkaramadı.</p>

  <p>"Şimdi endişemin sebebini anlıyor musun? Bundan sonraki hedef babam olacaktır."</p>

  <p>"Peki ne yapmamı istiyorsun?" diye inler gibi sordu genç adam. Sarah'in söyledikleri ona oldukça mantıklı gelmişti.</p>

  <p>Sarah tam cevap vermeye hazırlanıyordu ki apartman kapısının kilidinin döndüğünü ve içeriye birisinin girdiğini işittiler. Bora hızla başını çevirip salon kapısının önünde beliren yaşlı adama merak dolu bakışlarını yöneltti. Harry Suttun altmış beşle yetmiş yaşları arasında gösteren, hafif toplu, saçları dökülmüş, mavi gözlü bir adamdı. Salondaki koltukta oturan yabancıyı görünce irkildi birden. Aynı anda masanın üzerinde duran kendi tabancasına da gözü dikilmişti. Kaşlarını çatarak, "Neler oluyor?" burada diye, homurdandı. "Telaşlanma, baba. Bu bey, Londra'dan gelmiş bir Türk. Onu David Amca, sana yollamış. Dinlesen iyi olacak," diyebildi Sarah. Sarah'ın da beti benzi atmıştı.</p>

  <p>Harry'nin bakışları hâlâ masanın üzerindeki tabancasındaydı. "Bu tabancanın burada işi ne?" diye sordu Harry.</p>

  <p>"Şey..." diye fısıldadı Sarah. "Ondan şüphelendiğim için bir ara ben kullanmak zorunda kaldım. Ama korkulacak bir şey yok. " Bora oturduğu koltuktan ayağa kalkmıştı.</p>

  <p>"Adım Akel... Bora Akel. Buraya David Honor'un arzusu üzerine geldim. Üzgünüm ama önce size üzüleceğiniz bir haber vermek zorundayım. Eski arkadaşınız David Honor öldürüldü." Harry bir süre Bora'yı dikkatle süzdü. Yüzünde belirgin bir üzüntü emaresi yoktu. "Bunu biliyorum," diye fısıldadı sadece. Sarah ise irileşen gözleriyle babasına bakakalmıştı. "Ne?" diye mırıldandı. "Biliyor muydun? Neden bana söylemedin?"</p>

  <p>"Tahmin ettiğin gibi değil. Son telefonunda David öldürüleceğini bana söyledi. Kendisini tehdit eden insanlar varmış, demek sonunda söylediği gerçekleşti. Buna şaşırdığımı söyleyemem. "</p>

  <p>"Lanet olsun!" diye bağırdı Sarah. "Madem biliyordu, neden kaçmaya çalışmadı, hiç anlamıyorum bu yaptıklarınızı. Neye varacak bu işin sonu? Sana kaç kere yalvardım, bırakıp gidelim bu ülkeden, bizi kimselerin bulamayacağı bir yere kaçalım, dedim. Görmüyor musun, şimdi sıra sana geldi."</p>

  <p>"Kes bağırmayı Sarah. Lütfen sakin ol. Önce misafirimizi bir dinleyelim. " Kız zor da olsa susmuştu. Ama güzel gözlerinde bir iki damla yaş belirmişti. Bora bu kez ona içtenlikle baktı. Şimdi üzüntüsünü daha iyi anlıyordu. Bir evlâdın babasına gösterdiği hassasiyetti bu. Öldürülmesinden korktuğu çok açıktı.</p>

  <p>Harry, Bora'ya dönerek, "Lütfen oturun ve Londra'da neler olup bittiğini bana en başından başlayarak anlatın," dedi.</p>

  <p>Bora görevinin sonuna geldiğini anlamıştı. David'in arzusunu yerine getirmiş ve onun güvendiği dostu Harry Suttun'u bulmuştu. Hikâyesine en baştan başlayarak tüm bildiklerini baba-kıza nakletmeye başladı.</p>

  <p>O pazar sabahı Hector kiraladığı sürat motoruna binerek güneş altında ışıldayan Como gölünün sakin ve durgun sularında seyre başladı. Kont Fabio Pazzini'nin malikânesi gölün iki kolunun birleştiği Bellagio mevkiine oldukça yakındı. Hector karşı kıyıya iyice yaklaştı. Şimdilik bu güzel tatil beldesinde vakit geçiren bir turistten hiç farkı yoktu ve kesinlikle etrafının kuşkusunu çekmiyordu.</p>

  <p>Bellagio'da kıyı boyunca yürüyüş yolları ve kafeler vardı. Hector yolların insanlarla dolu olduğunu gördü teknenin içinden. Belirli bir noktadan sonra yürüyüş alanı kesiliyor, yüksek yamaçlar ve ormanlık bir arazi başlıyordu. Sonrasında ise Kont'un malikânesi çıkıyordu ortaya.</p>

  <p>Saat sabahın onu civarındaydı. Muhteşem yapının önünde demir!; tekneleri dürbünüyle inceleyince Hector gülümsemeye başladı. Yedi, sekiz kişilik bir Misafir grubu teknelerden birinin içine biniyorlardı. Anlaşılan Kont bu sabah teknesinde misafirlerini ağırlayacaktı. Bundan daha iyi bir fırsat eline geçmezdi. Tekne demir alıyordu. Hector dikkat çekmemek için öteki sahile doğru biraz uzaklaştı. Ama dürbünle gözetlemeye devam etti. Yelken açarak dolaşmak için göl üzerinde yeterli rüzgâr mevcuttu. Şimdi bütün sorun hangi yöne yelken açacaklarındaydı. En güçlü ihtimal kuzeye Colico'ya doğru seyretmeleriydi. Bu durum Hector'un pek işine gelmiyordu. Tabii yaşlı kurt adamı vurup işini tamamladıktan sonra nasıl kaçacağı konusunu uzun uzun planlamıştı. Onun için en uygun olanı güneye Lecco yöresine doğru gitmeleriydi. Çünkü orada Como gölü civarından uzaklaşmasını temin edecek kiralık bir araba bekliyordu kendisini.</p>

  <p>Hector, sürat teknesini kiralamadan önce, operasyondan sonra firarını sağlayacak bir Mercedes'i Rent a Car'dan temin ederek umumi otoparklardan birine bırakmıştı. Yaşlı katil başını kaldırarak rüzgârın estiği istikameti tayine çalıştı. Yeniden gülümsedi, şimdilik şansı ondan yanaydı, yani rüzgâr kuzeyden esiyordu. Bu durumda sabah gezintisinin güneye doğru olması gerekirdi. Bir sorun da gölün güneydeki iki koluydu. Cernobbia yönündeki kolu tercih ederlerse bu Hector'un işini yine biraz zorlaştıracak ve daha uzun bir mesafe kat etmek zorunda kalacaktı. Oysa tetiği çektikten sonraki her an kendisi için altın değerindeydi. Teknesinin süratini en aza indirdi. Artık bir süre iyice arkada kalarak Kont'un yelkenlisini izlemek zorundaydı. Güvertesinde insanların şakalaştığı, gülüp eğlendiği gezinti teknesi güneye doğru seyre başlamıştı. Herkes bir süre sonra olacaklardan habersiz, neşe içinde gezinin keyfini çıkarıyordu.</p>

  <p>Dürbününü yeniden gözüne yerleştirerek teknenin kıçında lüks koltuklarda oturan insanlara baktı. Muhtemelen o kişiler İtalyan sosyetesinin kalburüstü şahsiyetleriydi, ama Hector onları tanımıyor ve sadece görüşünü Fabio Pazzini'ye odaklıyordu. Kendisini ilgilendiren tek kişi oydu. Hedefini ilk görüşte tanımıştı. Aradan geçen bunca yıla rağmen Kont'ta fazla bir değişiklik olmamıştı. Hareketli, yerinde duramaz bir haldeydi. Ama artık teknenin kullanımını bizzat yapmıyor, o işi kaptanına bırakmış görünüyordu. Teknede kaç mürettebat olduğunu kestiremedi ancak muhakkak yakın çatışmada işe yarayacak otomatik tüfekler olmalıydı tekne personelinde. Pazzini oldum olası iyi korunan biriydi.</p>

  <p>Hector yine de kendine güveniyordu. İşini tamamladıktan sonra altındaki sürat teknesiyle olay yerinden hızla uzaklaşabilirdi ve o tekneyle arkasından yetişmeleri olanaksızdı. Tabii her türlü detayı da düşünmüştü; Kont'u vurduktan sonra yanındakiler telefonla failin Lecco'ya doğru kaçtığını polise ve kendi adamlarına derhal bildireceklerdi. Ama böyle bir suikast olasılığını hesaplayamadıklarından herhalde Kont'un Lecco'da adamları olamazdı. Bu çok uzak bir ihtimaldi. Polisin ihbar üzerine Lecco'ya intikaline kadar da rahat rahat kaçabilirim diye düşünüyordu Hector. Como gölünün sağ kolunun ortasındaki Onno'ya yaklaşırlarken tüm hazırlıklarını tamamlamıştı artık. Dürbünlü tüfeğini çıkardı, hazırladı. Bu tüfek, imalatına 1962'de başlanmış ve biraz demode sayılacak M40A1 Sniper denen markaydı. Hector'un yeni modellerin yanında onu tercih etmiş olmasının nedeni, bu silahı birçok kez başarıyla kullanmış olmasıydı. Şimdiye kadar kendisini hiç utandırmamış ve her seferinde hedefini tam istediği noktadan vurmasını sağlamıştı. Motora biraz hız verdi.</p>

  <p>Tekne, durgun sularda yağ gibi kaymaya başlamıştı. Bu kez tüfeğin dürbününü gözüne yerleştirdi ve öndeki teknenin kıçında oturanların arasında Pazzini'yi buldu. Onu çok net görebiliyordu. Adam misafirlerine hızlı hızlı bir şeyler anlatıyor ve onları güldürüyordu. Acaba az sonra olacakları bilse, bu neşeli halini sürdürebilir miydi?</p>

  <p>Buna karşın Hector'un da sinirleri gerilmeye başlamıştı. Ne de olsa, eski senelerdeki kadar hızlı ve cevval değildi. Bu gerçeği bilmesine rağmen o an zihnini buna takmak istemedi. Hayatı boyunca tam bir profesyonel olarak yaşamıştı; bu işi üstlendiğine göre hayatı pahasına da olsa aldığı görevi yerine getirmek zorundaydı.</p>

  <p>Motoru biraz daha süratlendirirken tayfa pozundaki korumalara tekrar bir göz attı. En azından ellerinde silah yoktu. Biraz daha rahatlar gibi oldu. Aslında Kont'un teknesine fazla yaklaşmış sayılmazdı, korumalarının şüpheleneceği bir durum yoktu. Bu gölde zaman zaman tekneler birbirlerine oldukça yakın geçiyorlardı.</p>

  <p>Hector, Sniper'ı omzuna yerleştirdi, görüşünü son bir kere daha kontrol etti ve derin bir nefes alıp bekledi.</p>

  <p>Motorun direksiyonundan ayrıldığı için şimdi teknesi tam düz bir hatta gitmiyordu. Bu tüfekle çok ateş etmişti ama her seferinde ayağı karadaydı, teknenin su üstündeki sekmesi onu hedefi tutturmak konusunda biraz heyecanlandırıyordu. Nihayet tetiğe asıldı.</p>

  <p>Neticeyi dürbünden görebilmişti. Kont Fabio Pazzini bir an ayakta, misafirlerinin karşısında sallanmış, bir yere tutunmak ihtiyacı duymuştu. Beyaz polo tişörtünün sol tarafı bir anda kıpkırmızı kesilmişti, içinden lanet olsun, diye homurdandı. Aslında adamın tam alnının ortasına hedef almıştı ama hızlı motorun sarsıntısı kurşunun kalbine saplanmasına neden olmuştu. Fark etmez diye düşündü, zira yine öldürücü bir noktaya isabet ettirmeyi başarmış sayılırdı. İkinci bir kere ateş etmeye gerek kalmamıştı.</p>

  <p>Hector hemen silahı yere atıp öbür dürbünü eline aldı. Her şey tam düşündüğü gibi gelişiyordu. Kont'un çevresindeki misafirler ilk anda ne olduğunu bile anlamamışlardı. Pazzini'nin vurulduğunu görmelerine rağmen şaşkınlık ve panikten kurşunun nereden ve kimin tarafından sıkıldığını anlamak için çevreye bile bakmıyorlardı daha. Hector hemen direksiyona kayıp motora tam hız verdi. Sürat teknesi etrafa beyaz köpükler saçarak Kont'un teknesinin yaklaşık kırk metre yanından geçip gitti. Hector bir daha başını çevirip yata bakmamıştı bile. Ama az sonra korumalar durumu görünce hemen harekete geçecekler, hem polisten hem de kendi adamlarından yardım çağrısında bulunacaklardı kuşkusuz. Belki de, şayet Kont ölmemişse, yanaşacakları en yakın yere ambulans çağıracaklardı.</p>

  <p>Umarım, yaşlı Kont ölmüştür diye geçirdi içinden. Çünkü ölmüş olması teknedeki paniği daha da arttıracaktı. Bundan sonra geçireceği her dakika cidden altın değerindeydi. Şimdi tek arzusu bir an önce Lecco'daki park yerine bıraktığı Mercedes'e ulaşmaktı. Arabanın bagajındaki valizde sırtına giyeceği temiz giysileri vardı. Varacağı ilk havaalanında kimsenin dikkatini çekmeyecekti böylece. Kont Fabio Pazzini'nin öldüğüne inanıyordu.</p>

  <p>O kalibredeki kurşunu kalbine yiyen insan yaşayamazdı. Lecco'ya varması hiç de zor olmadı. Göl kıyısındaki bu sakin beldede, park ettiği arabanın yanına kadar gitmesi kimsenin dikkatini çekmemişti. Mercedes'e atladı ve hızla Como gölünden uzaklaşmaya başladı. Artık ilk görevini başarıyla hallettiğini düşünebilirdi.</p>

  <p>Telefon geldiğinde Antonio Montolivo, Londra'daki otelinin odasında kahvaltı etmekle meşguldü. Taze sıkılmış portakal suyu bardağını tepsinin içine bırakarak telefonu açmaya doğru yürüdü. Daha "Alo," der demez hattın öbür ucundan gelen sesi tanır gibi olmuştu. Arayan kendisine bu son işi almasını sağlayan Sayın Vincenzo Bocchetti'ydi. O kadar hızlı konuşurdu ki, başka kimsenin onun bu süratine yetişebileceğine inanmazdı. "Günaydın, Sayın Bocchetti," diye mırıldandı.</p>

  <p>Önce hattın öbür ucundaki adamın ne söylediğini anlamakta zorlanmıştı. Ses tonunda hem öfke, hem de üzüntü vardı sanki. Duyduğu kelimeleri tek tek toplayıp anlam vermeye çalıştı.</p>

  <p>Vincenzo Bocchetti homurdanıyordu. "Beni Pazzini ailesine rezil ettin."</p>

  <p>Antonio, herhalde yaşlı pulcunun öldüğünü haber aldılar diye düşündü önce. Eh, bunda da haklı sayılabilirlerdi, zira olay Antonio'nun çok nadir yaşadığı başarısızlıklardan biriydi.</p>

  <p>Üstelik Kont Pazzini'ye kendisini tavsiye eden kişi de bizzat Vincenzo olmuştu. Ama duyduklarına biraz daha dikkat edince sorunun çok daha farklı olduğunu anlamakta gecikmedi. "Ne?" diye kekeledi. "Kont Pazzini öldürüldü mü?"</p>

  <p>"Evet... Como gölünde yatında seyir halindeyken vuruldu."</p>

  <p>Antonio hemen sormuştu. "Katil, Kont'un teknesine girmeyi mi başarmış?"</p>

  <p>"Hayır... Teknenin yanından geçen bir sürat motorunun içinden ateş edildiği sabit oldu. Polis Lecco civarında terk edilmiş motoru ve içindeki tüfeği buldu. Hatta adamın kimliği de, kaldığı otel de sabit oldu. Ama otele bıraktığı pasaport sahte çıktı tabii. Otelin resepsiyonundaki memurlar adamı sadece ilk kayıt işlemi sırasında gördüklerini iddia ediyorlar. Sürat teknesini kiraladığı yelken kulübü çalışanlarının verdiği ifade de tutarsız. Oteldekiler adamın yaşlı olduğunu söylüyorlar, kulüp yetkilileri ise genç olduğunu iddia ettiler."</p>

  <p>"Genç mi?"</p>

  <p>"Evet, öyle söylemişler. Bunlar tabii bizim öğrenebildiğimiz bilgiler. Polis ilk soruşturmayı gizli tutmaya çalışıyor."</p>

  <p>Antonio kısa bir duraklamadan sonra homurdandı.</p>

  <p>"Bu işi yapanın kim olduğunu galiba biliyorum."</p>

  <p>Vincenzo hattın öbür ucundan hayretle söylendi.</p>

  <p>"Ne? Biliyor musun? Benimle dalga geçmiyorsun, değil mi Antonio?"</p>

  <p>"Hayır efendim, ne münasebet. Ama burada şüphelendiğim birisi vardı. Sanırım İspanyol bir aile adına çalışıyor. Adam çok zeki ve bukalemun gibi renkten renge, kılıktan kılığa girebiliyor. Konuştuğunuz zaman onu dünyanın en saf ve masum insanı sanıyorsunuz ama hiç de öyle olmadığını biliyorum artık. Şu an kayıp, Londra'da izini bulamıyorum. "</p>

  <p>"Kim bu adam?"</p>

  <p>"Kendisinin Londra'da çalışan bir Türk mühendis olduğunu iddia ediyor ama ben artık inanmıyorum. Bence Kont Pazzini'yi de o öldürdü."</p>

  <p>Vincenzo birkaç saniye düşündü, sonra bıkkın bir şekilde söylendi.</p>

  <p>"Kont'un oğulları hemen buraya dönmeni istiyorlar. Galiba oraya Kont'un özel uçağıyla gitmişsin. En geç akşam beşte Pazzini ailesiyle görüşmeni istiyorum."</p>

  <p>"Tamam, efendim. Derhal hareket ediyorum."</p>

  <p>Antonio'yu Como gölü yakınındaki ufak havaalanından almaya bizzat Vincenzo Bocchetti özel arabasıyla gitmişti. Yolda aralarında kısa bir görüşme geçti.</p>

  <p>Antonio fısıldar gibi sordu. "Kont Pazzini'nin beni niçin Londra'ya gönderdiğini biliyor musunuz, efendim?"</p>

  <p>"Tam olarak değil. Bizim dünyamızda bazı işler daima gizli tutulur. Fabio benden çok güvenilir bir adam bulmamı istemişti. Konu her neyse kendi adamlarının bile duymasını istememişti sanırım. Ben de hiç tereddüt etmeden seni tavsiye etmiştim. Ancak bu sabah Kont'un öldürülmesinden sonra iki oğlu beni bir yere çekerek az buçuk bir şeyler anlattılar. Babalarının öldürülmesinin otuz kırk yıl evvel yapılmış bir sözleşme ile ilgili olabileceğini söylediler. Bütün bildiğim bu kadar sayılabilir. Galiba seni Londra'ya yaşlı bir pulcudan özel bir belge almaya göndermiş."</p>

  <p>"Doğru, efendim. Ama meselenin ilginç yanı, aynı yerde dört, beş profesyonelin karşılaşması oldu. Ne yazık ki ben geç kaldım."</p>

  <p>"Ne demek o?"</p>

  <p>"Birileri benden önce yaşlı pulcuyu öldürmüştü."</p>

  <p>Vincenzo durakladı. "Yani sözünü ettiğin Türk'ün mü o işi yaptığını sanıyorsun?"</p>

  <p>"Hatta bundan eminim. "</p>

  <p>Vincenzo omuzlarını silkti. "İşin o yanı beni ilgilendirmez. Pazzini ailesinin fazla mahremiyetine girmek istemem. Ne var ki, o aileye seni ben tanıttım ve bundan dolayı sorumluluk duyuyorum. Şimdi, Kont'un oğulları senden ne isterlerse o işi yapmak zorundasın. "</p>

  <p>"Anlıyorum, Sayın Bocchetti."</p>

  <p>"Ayrıca Pazzini ailesi her zaman çalışanlarına karşı cömert davranmıştır. Emeğinin karşılığını mutlaka fazlasıyla alırsın."</p>

  <p>"Bundan hiç şüphem yok," diye fısıldadı Antonio.</p>

  <p>Vincenzo Bocchetti, Antonio'yu malikânenin ilk katında kendisini bekleyen Kont'un iki oğlunun bulunduğu özel çalışma odasına bizzat götürdü. Güneşin içeriye sızmasını engellemek için pencerelerin perdeleri iyice kapalı tutulduğundan oda adeta loş sayılırdı. Antonio odaya girince uyum sağlamak için hafifçe gözlerini kıstı.</p>

  <p>Kont'un büyük oğlu Gianluici Pazzini babasının çalışma masası arkasındaki görkemli koltuğa oturmuştu. Neresinden bakılsa kırk yaş civarında, zayıf, uzun boylu ve yakışıklıydı. Şakaklarına hafif kır düşmüştü. Sırtında çok şık takım bir elbise vardı.</p>

  <p>Küçük oğlu Domenico ise otuz yaşları civarında olmalıydı. Ağabeyine kıyasen daha üzgün ve perişan görünüyordu. Ama ikisinin de soylulukları ilk bakışta belli oluyordu. Vincenzo Bocchetti babalarının elli yıllık dostuydu ve iş hayatında birtakım müşterek yatırımları da olmuştu, yani Vincenzo sadece bir dost değil aynı zamanda ortakları da sayılabilirdi. Odaya girdiklerinde Pazzini'ler ilk defa gördükleri Antonio'yu soğuk bakışlarla baştan aşağı süzdüler. Vincenzo, Antonio'yu onlara tanıştırdıktan sonra müsaade isteyerek odadan çıktı. Çıkarken de bir sorunları olursa, öndeki terasta bekleyeceğini söylemişti. Gianluici fazla kibirli birine benziyordu; nitekim babasının tuttuğu kiralık katile oturması için yer göstermemişti. Sadece dikkatle onu süzüyordu. Antonio biraz daha masaya yaklaşmış kımıldamadan konuşmalarını bekliyordu. Büyük kardeş konuşmaya başladığında ses tonunun gayet ahenkli fakat karşısındakini küçümser bir ifade taşıdığını hemen sezinledi Antonio. "Babam sizi geçen hafta Londra'ya göndermiş, oradaki göreviniz neydi?" diye sordu. Antonio hiç duraklamadan karşılık verdi.</p>

  <p>"David Honor adlı bir ingiliz pulcuyu bulmak ve uzun süredir sakladığı bir belgeyi ondan almaktı. Şiddet kullanmakta serbesttim, hatta direnirse öldürme yetkisini de vermişti."</p>

  <p>"Kont'un istediği belgeyi ele geçirdiniz mi?"</p>

  <p>"Hayır. Dükkânı kapalıydı. Evine gittim ama cesedini buldum. David Honor öldürülmüştü." Gianluici hiç şaşkınlık göstermeden sordu. "Onu kimin öldürdüğünü öğrendiniz mi?" Antonio olumsuzca başını salladı. "Hayır, öğrenemedim. Ama bir tahminim var." Gianluici alaycı bir şekilde sordu. "Öyle mi? Kimmiş bu katil?"</p>

  <p>"Önce şunu söylemeliyim. Müteveffa babanız beni oraya göndermekte biraz geç kaldı sayılır."</p>

  <p>Yeni Kont'un hemen kaşları çatılmıştı. Sesindeki öfke titreşimleri biraz artarak homurdandı. "Ne demek istiyorsunuz?"</p>

  <p>"Çünkü Londra'ya gittiğimde benden önce oraya yollanmış başka profesyoneller de vardı."</p>

  <p>"Yani babamın yolladığı kişiler mi demek istiyorsunuz?"</p>

  <p>"Hayır. Almamı istediği belgenin altına imza atan diğer kişilerin yolladığı adamlar." İki kardeş ilk defa bu habere şaşırmış gibi birbirlerine baktılar. Bu defa Domenico sordu. "Kim mesela?"</p>

  <p>"Avusturyalı Hans Jansen. Rus Igor Homolko ve yanındaki Olga adlı kadm ve bir de Viktor Silva'nın çocukları."</p>

  <p>Pazzini'ler dehşete kapılmış gibi Antonio'yu süzdüler. Büyük ağabey homurdandı. "Bunları nereden öğrendin?"</p>

  <p>Antonio sırıtmıştı. "Birleşen insanların amaçları aynı olunca pulcunun gerçek katilini bulmak için uğraştık," dedi.</p>

  <p>"Ama babamın o insanlarla müşterek çalışmanıza ait yetki verdiğini hiç sanmam," diye söylendi Gianluci.</p>

  <p>"Doğru, böyle bir yetkim yoktu. Ama asıl vazifem o belgeyi ele geçirmekti. Söz konusu anlaşmayı ele geçirmek içinde onlarla iş birliği yapar gibi görünmek zorundaydım. Aslında hiçbirinin böyle bir niyet taşımadığına da emindim. Asıl çatışma belge ele geçtikten sonra yaşanacaktı ama katil çoktan uzaklaşmış olmalıydı."</p>

  <p>"Durun bir dakika," dedi Domenico. "Az evvel katilin kimliği konusunda bir bilgim var dediniz, yanlış duymadım, değil mi?"</p>

  <p>"Evet, doğru duymuşsunuz."</p>

  <p>"Öyleyse söyleyin bakalım, bunlardan hangisi?"</p>

  <p>"Hiçbiri... Bence katil bir Türk. David Honor'u bir Türk'ün öldürdüğünü düşünüyorum."</p>

  <p>İki kardeş yadırgayarak tekrar Antonio'yu süzmüşlerdi. Domenico tekrar sordu.</p>

  <p>"Neden öyle düşünüyorsunuz?"</p>

  <p>"Sanırım o adam Viktor Silva adına çalışıyordu."</p>

  <p>"Sizi böyle düşünmeye sevk eden nedir?"</p>

  <p>Antonio Londra'da yaşadığı olayları sıra ile anlatmaya başladı. Carmen'i nasıl takip ettiğini, mühendisle üçüncü sınıf bir otelde nasıl buluştuklarını ve sonra Türk'ü Viktoria Garden'da nasıl silahla tehdit ettiğini nakletti.</p>

  <p>Pazzini'lerin kafası karışmıştı. Tam duyduklarını değerlendirmeye çalışırlarken büyük maun çalışma masasının üzerindeki telefon çalmaya başladı. Telefonu açan Gianluici, "Alo," dedi. Konuşmayı kısa kesmeye niyetli olduğu belliydi. Ama hattın öbür ucundan söylenenleri dinledikçe yüzü bembeyaz kesilmeye başlamıştı. "Ne zaman?" diye sordu önce.</p>

  <p>Hafifçe elleri titremeye başlamıştı. "Emin misin?" diye fısıldadı sonra. Telefonu kapattığında yüzünde korku dolu bir ifade belirmişti. Domenico merakla sordu. "Ne öğrendin?"</p>

  <p>Gianluca'nın sesini kardeşi bile zor duymuştu. "Boris Shebalin bu sabah Moskova'da öldürülmüş."</p>

  <p>İgor Homolko tıraş oluyordu. Otelden çıkmaları için önlerinde henüz üç saate yakın bir zaman vardı. Acele etmesi gerekmiyordu. Fakat banyonun kapısı birden açılıp Olga, "Yeter artık, biraz anlayışlı olsana, benim de banyoyu kullanmaya ihtiyacım var," deyince İgor şaşkınlıkla sarışın kadına bakakaldı. Nesi vardı bu kadının, hiç anlamıyordu. Bir saati bir saatine uymuyordu. Son zamanlarda devamlı şikâyetlerde bulunuyor, hatta kalbini kırıyordu. Genç Rus'un yavaş yavaş kafası atmaya başlıyordu. Ama yine kendini tutarak alttan aldı. "İhtiyacın varsa, gel kullan. Yoksa ben buradayken uta-nıyor musun?"</p>

  <p>"Uzatma da dışarı çık, köylü herif. Sen buradayken banyoyu nasıl kullanayım..." Kendisine kabalığını ortaya vuracak şekilde "köylü herif diye hitap edilmesi Boris'i çileden çıkarmıştı. Bu kez kendini tutamadı. Sertçe dönüp söylendi.</p>

  <p>"Bana bak Olga... Bana hemen bir açıklama yapmak zorundasın."</p>

  <p>"Hayır, zorunda değilim."</p>

  <p>"Zorundasın. Ne oluyor sana? Son zamanlarda seni âdeta tanıyamaz oldum. Yoksa benden daha iyi bir aygır mı buldun? Ayrılmak mı istiyorsun?"</p>

  <p>"Şimdi bunları tartışmanın sırası değil. Banyoya gireceğim."</p>

  <p>Olga onun suratına bile bakmıyordu. Otelin alt katında sabah kahvaltılarını ettikten sonra hazırlanmak için odalarına çıkmışlardı fakat böyle bir tatsızlık çıkarmanın ne yeri ne de zamanıydı. Olga fazla konuşmayarak ayakkabılarını ayağından fırlatıp atmış, sonra da bluzunu başının üzerinden çekip çıkarmıştı.</p>

  <p>"Tanrım!" dedi içinden İgor. Niye ona karşı bu kadar doyumsuz ve istekliydi, neden artık bir başka kadına bakamaz olmuştu.</p>

  <p>Çıplak ve güzel göğüsleri ortaya çıkmıştı. Genellikle sutyen kullanmazdı zaten, memeleri o kadar biçimli ve güzeldi ki, ihtiyaç duymuyordu. Boris gözlerini kaçırmaya çalıştı ama beceremedi. Yüzü yarı sabunlu öylece kaldı. Olga şimdi de kısa eteğini çıkarıyordu. Altında hiçbir şey yoktu. Çoğu Rus kadınının yaptığı gibi kasıklarının arasındaki tüyleri de almazdı. Yine nefesi kesiliyordu. Sanki onunla uzun zamandan beri sevişmemiş gibi heyecanlandığını hissetti. Bu arzuyu bir türlü bastıramıyordu.</p>

  <p>"Olga!" diyebildi. Ama bu defa sesindeki hiddet kaybolmuş gibiydi. "Kes artık. Konuşma," diye bağırdı sarışın kadın.</p>

  <p>Yavaşlamak, öfkesini bastırmak istiyordu fakat Olga yine aşağılayıcı ses tonuyla konuşmuştu. "Lanet kadın!" diye homurdandı. "Senin ne zorun var?"</p>

  <p>"Seni et beyinli, kas yığını, kafasız köylü! Sıkıldım artık senden. Bu son işimiz olacak. Bundan sonra yollarımız ayrılıyor, söylediklerimi o kuş beynine iyice sok. Senden ayrılmaya karar verdim. " İgor bir an dona kaldı.</p>

  <p>Hayatı boyunca karşılaştığı en inanılmaz kadına aşık olmuştu ve şimdi onun kendisinden bıktığını, terk edeceğini işitiyordu. İri elleriyle kadını omuzlarından kavradı.</p>

  <p>"Yoksa başka biri mi var?" diye sordu.</p>

  <p>"Hayır, yok. Yemin ederim yok. "</p>

  <p>"Öyleyse... Bu söylediğin ne anlama geliyor?"</p>

  <p>"Bıktım. Her şeyden bıktım. Yaşamaktan, sevişmekten, insanlardan, devamlı baskı altında olmaktan usandım. Bundan sonra uzaklara, beni kimselerin tanımadığı yerlere gitmek istiyorum. Hayatımı tek başıma, bana kimsenin hükmedemeyeceği bir şekilde sürdürmek istiyorum. "</p>

  <p>Kadının renkli gözlerinin içine bakan İgor fısıldadı. "Buna inanamam. Sen parayı da, insanları da, lüks hayatı da seversin. Hele hele güçlü bir sekse bayılırsın. Köylü de olsam, seni bu kadar tanıdığımı sanıyorum. "</p>

  <p>Olga duşun altına girmiş suyu açmıştı bile. Kendine şaşıyordu, genellikle böyle zamansız zaaf göstermez, olmayacak bir sırada parlamazdı. Üstelik birlikte yürüttükleri bu işi bitirinceye kadar da konuyu Igor'a açmayı kesinlikle istememişti. Gerçi İgor'u kandırması gayet kolaydı, ama yine de adamın kafasında bir soru işareti olacaktı bundan böyle. Hata yaptığını anladı. Telâfisi kolaydı, duşun perdelerini kapatmadı. Duşun altında oluşturduğu manzaranın çekiciliğinden emindi.</p>

  <p>O anda İgor deliye dönmüş gibiydi.</p>

  <p>Olgasız bir hayatı düşünemiyordu. Gitmesine izin veremezdi. Hemen arkasından duşa girip ona uzandı ve kendisine doğru çekti. Bir kolunu kadının ince beline dolayarak, diğer eliyle çenesini tuttu ve Olga'nın başını çevirmesini engelledi. Renkli gözlerinin derinliklerine bakarak işittiği cümlelerin doğruluğunu anlamaya çalıştı.</p>

  <p>Olga yaptığı hatanın telafisi için iyi bir fırsat yakaladığını sezinlemişti. İgor aygır gibi güçlü yapısıyla her kadını rahatlatacağına inanırdı. Olga'ya sarıldığında tepki vermediğini görünce keyiflenip iştahlı bir şekilde öptü. Sevişirken nazik olmayı hiç beceremezdi, kadın ruhundan anladığı da pek söylenemezdi, ister ve alırdı daima.</p>

  <p>Dudaklarını onunkilere bastırıp parmaklarını hoyratça saçlarına gömerken yeni bir zafer kazanacağından emindi. Hiçbir kadının onun hayvansı cazibesinden kaçamayacağını sanıyordu. Olga da bu fırsatı değerlendirdi. Bundan daha iyi barışma yolu olamazdı. Akıllı bir taktikle adamdan kaçmadı, tam aksine kollarıyla İgor'a sarılmış ve hızla bacaklarını beline dolamıştı. İgor kendinden geçmişçesine ellerini Olga'nın ıslak bedeninde gezdiriyor, avuçlarını dolduran şehvetli kalçalarının kıvrımlarını hissediyor ve memelerini kendi göğsünde eziyordu. Olga kendini tam anlamıyla teslim etmişe benziyordu. Vücutlarına tazyikle çarpan su damlacıkları daha çok ürpermelerine neden oluyordu. Olga'nın da kabul etmek zorunda olduğu bir gerçek vardı; ruhunun değil de sadece bedenin tatmini gerektiği zaman İgor'dan mükemmelini bulmak cidden zordu, bunu kabul etmek zorundaydı. Olga onun erkekliğini kavradığında ise yeniden zafer kazandığını anlamıştı. Tek hamlede onun vücudunun derinliklerine girmesi esnasında soluğu kesildi. İstemese de, hatta İgor'dan nefret etse de o anda iliklerine kadar zevk alıyordu. Hazdan gözleri kapanmıştı ve bedenlerinin ritmik hareketleri sırasında sırtı banyonun fayanslarına çarpıyordu. Son kez sertçe içine daldığında Igor, "Olga, oh Olga," diye inliyordu.</p>

  <p>San Jeronimo Kilisesi'ne pazar ayininden bir saat önce vardılar. Önce etrafı kolaçan etmek, çevrenin şartlarını, operasyonu nasıl gerçekleştirebileceklerini ve tetiği çektikten sonra nasıl kaçacaklarını belirlemek zorundaydılar. Kendilerini Barajas Havaalanı'nda karşılayan Shebalin'in adamı, Viktor Silva'nın her pazar ayine hangi yolu takiben geldiği konusunda da bilgi vermişti. Tıpkı Boris Shebalin gibi artık aktif iş hayatından çekilen Viktor Silva'nın da düzenli olarak her pazar kilisedeki ayine katılmayı hiç ihmal etmediğini yine ondan öğrenmişlerdi. Bu durumda takip edeceği yol Puerto del Sol olmalıydı. Kiliseye yaklaşınca ayine gelen insanların arabalarını nereye park ettiklerini araştırdılar. Bu yöre eski Madrid'in en hareketli kısımlarından biriydi. Otopark ile kilise arasında otuz metrelik bir yürüyüş alanı mevcuttu. Olga içtenlikle sordu. "Hangimiz ateş edeceğiz?"</p>

  <p>İgor az önce yaşadığı sevişme anının sarhoşluğu içindeydi hâlâ. Gözleri ışıldıyarak, "Tabii ki ben," diye mırıldandı. Sarışın kadın hiç ısrar etmemişti. Fakat eski bir FSB ajanı olarak cinayet mahallini hiç beğenmemişti. Aşırı kalabalık, suçun işlenmesinden sonra arada kaynayıp gitmek için iyiydi ama o kalabalığın arasından sıyrılamamak gibi bir risk de vardı. Olga'ya kalsa cinayeti asla böyle işlemeyi istemezdi. O gizli düşünce de ilk defa burada beynine takıldı. Biraz akıllı davranırsa bir taşla iki kuş vurabilirdi rahatlıkla. Hem İgor'dan kurtulabilir, hem de geriye kalan işleri bundan böyle tek başına yüklenebilir, alacağı para da tamamen kendisine kalırdı. Planını derhal uygulamaya karar verdi.</p>

  <p>"Viktor Silva'ya sen ateş edeceksen, ben de geride kalıp seni korumaya gayret edeyim. Adamın mutlaka yanında korumaları olacaktır. Vurulduğunu görünce üzerine çulla- nacaklardır, ben de o zaman devreye girerim."</p>

  <p>İgor aklına en ufak bir ihanet düşüncesi gelmeden, "Tamam, oldu," diye mırıldandı. Belki o an Olga'nın gözlerinde çok kısa bir süre için yanıp sönen parıltıları görse, kuşkuya düşebilirdi ama sevgilisinden öylesine emindi ki, yüzüne bakmamıştı bile. Kalabalık gittikçe artıyordu. Buradaki pazar ayinine iştirak adeta bir merasimdi. Artan insan sayısı yavaş yavaş Igor'u bile rahatsız etmeye başlamıştı. Hatta bazı kişiler ayine iştirak etmeyip gelen bazı ünlü kişileri görmek için orada birikiyorlardı. Bir ara başını çevirip Olga'ya baktı. Genç kadın, her şey yolunda demek ister gibi başını sallayıp geri de kalmıştı. Şimdi aralarına başkaları da girmişti ama İgor bunu, yardımcısının geride kalıp destek sağlamak için yaptığını düşündü. Az sonra siyah bir Amerikan arabasının otoparka yaklaştığını gördüler. Arabadan üç kişi inmiş, şoför arabayı parka sokmuştu. Shebalin'in adamının verdiği resimden İgor, Viktor Silva'yı hemen tanımıştı. Yaşlı adamın iki koruması da yanında yürüyorlardı. Viktor Silva'nın hiç endişeli ve korkan bir havası yoktu. Az sonra kilisenin girişine yakın bir yerde ve ön safta bulunan iri yarı Rus'un önünden geçeceklerdi. Olga büyük bir soğukkanlılıkla olacakları beklemeye başlamıştı.</p>

  <p>İlk silah sesinden sonra paniğe uğrayan halkla beraber kalabalığa karışıp uzaklaşacaktı buradan. Bu ortamda İgor'un paçayı sıyırması ona göre imkânsızdı.</p>

  <p>Ama işte tam o anda, iki Rus'un da hiç beklemediği bir olay gerçekleşti. İgor da, Olga da Viktor Silva'nın arabasını görünce arkadan gelip park yerine giren öteki arabayla hiç ilgilenmemişlerdi. Oysa o arabanın içinde Raul Silva vardı ve bu pazarki ayine babasıyla birlikte katılmaya karar vermişti.</p>

  <p>O ayine yalnız şoförüyle gelmişti ve babasına yetişmek için hızla yaklaşırken gözleri bir an ön safta duran İgor'a takıldı ve olacakları anlamış gibi birden bağırdı. İgor bu pazar ayininde görmeyi umacağı en son kişi olabilirdi. Raul'un çığlığını duyan korumalar henüz tehlikenin nereden geldiğini anlamamakla beraber hemen Viktor Silva'nın vücudunu kendi bedenleriyle sarmaya kalkıştılar. Bu patronlarının oğlundan gelen bir uyarı olmalıydı, adamlar hemen ellerini bellerine atmışlar fakat henüz tehlikeyi göremedikleri için silahlarını çekmemişlerdi. Bekleşen kalabalıktaki herkes gibi İgor da bir an durup haykırışın geldiği noktaya baktı ve Raul'la göz göze geldi. İgor her şeyin berbat olduğunu o an anladı. Bu dakikadan sonra yapacağı başka bir şey kalmamıştı. Burası İspanya'ydı ve topluluk içinde silahla yakalanırsa polis onun rahatlıkla suikastçı olduğunu anlardı. Her şeye rağmen o da profesyoneldi ve üstlendiği görevden kaçamazdı bu andan sonra.</p>

  <p>Raul hem İspanyolca bir şeyler söylüyor hem de parmağıyla kendisini işaret ediyordu. Onun bağırışını anlayanlar bir çırpıda kaçışmaya başladılar, etrafı bir anda boşalıverdi. Korumalar da nihayet kendisini görmüşlerdi.</p>

  <p>Aslında bu durumdan ilk yararlanan Olga oldu. Kaçışmaya başlayan halkın arasına karışarak ters yüzü koşmaya başladı. Yanılmıyorsa Raul şimdilik sadece İgor'u görmüştü. Bu badireden kendini kurtarma şansı hâlâ mevcuttu. O andan itibaren olaylar yıldırım hızıyla gelişti.</p>

  <p>İgor hızla Makarov'unu çekip çıkarmıştı. Ama Silva'nın koruması daha atikti ve Rus'tan önce davranarak tabancasını iki el ateşledi. İki kurşun da İgor'a isabet etmişti. Silah seslerinin duyulmasıyla birlikte kilisenin önünü doldurmuş insanlar bir anda çil yavrusu gibi dağılmışlardı.</p>

  <p>Lâkin Igor devrilmemişti yere. Yediği iki kurşuna rağmen dev cüssesiyle ayakta kalmayı başarmıştı. Yakın mesafeden sıktığı iki kurşuna rağmen hasmının yıkılmadığını gören koruma şaşırmıştı. Bu kez yabancının başına doğru nişan aldı. Fakat bunu yaparken koruduğu kişi ile arasında hafif bir boşluk kalmıştı.</p>

  <p>İgor'un müthiş canı yanıyor, içinden ılık ılık bir şeylerin aktığını hissediyordu. Görüşünde de hafif bir bulanıklık başlamıştı. O an ilk aklına takılan şey Olga'nın neden hâlâ ateşe başlamadığı oldu. Ama arkasına bakıp bunu anlayacak zamanı yoktu. Son bir gayretle elindeki Makarov'u o da ateşledi. Kurşunlarının nereye gittiğini fark edecek halde değildi. Yavaş yavaş dizlerinin çözüldüğünü hissediyordu. Görüşü hızla düşüyordu; yine de kendisine ateş eden korumanın kanlar içinde yere yuvarlandığını gördü ama dizleri üzerine çökerken asıl huzur bulduğu nokta son anda ak saçlı Viktor Silva'nın kütük gibi yere devrildiğini seçebilmek oldu.</p>

  <p>Igor belki yediği o iki kurşunla hayatta kalmayı başarabilirdi ama yaşlı İspanyol'un öteki koruması artık ateş edecek halden çıkan Rus'un üzerine birbiri ardına beş kurşun sıkmıştı. İgor da, Viktor Silva gibi o anda ölmüştü...</p>

  <p>Olga'nın kaçışan insanların arasına katılarak olay yerinden uzaklaşması hiç dikkat çekmemişti. Kilisenin önü mahşer gibiydi. Çatışma çok kanlı olmuştu. Sarışın kadın hızla koşarken son bir defa daha arkasına dönüp bakmıştı. İnsanlar birbirini ezerek kurşun yağmurundan kaçarken çatışmanın olduğu alan boşaldığından görüntü bütün çıplaklığıyla ortadaydı. Silahlar o kadar çok patlamıştı ki, o arbedede ne İgor'un ne de Viktor Silva'nın hayatta kalması mümkün olamazdı. Zaten ikisinin de kanlar içinde yerde yattığını görmüştü. Sadece olayın kahramanları değil, o anda kiliseye girmek isteyen ya da o ayine gelen ünlüleri seyre gelmiş olanlar içinde de ölü ve yaralı olmalıydı muhakkak.</p>

  <p>Olay yerinden uzaklaşan Olga kendini toparlamak ve yeni bir plan yapmak için Madrid'in cadde üzerindeki kafelerinden birine girdi. Artık kaldığı otele dönemezdi; önemli de değildi zaten, pasaportu yanındaydı. Olay mahalline gelen polis şu anda mutlaka İgor'un kimliğini ve kaldığı oteli tespit etmiş olmalıydı. Polis kısa sürede katilin yanında bir de sarışın bir kadın olduğunu oteldeki soruşturma sırasında öğrenecekti. Ülkeyi terke hazırlanan bütün Rus turistlerde bu durumda potansiyel şüpheli addedilecekti. Bir sorun da çantasındaki otomatik tabancaydı. Ondan bir an önce kurtulması gerekirdi. Silahtan kurtulması kolaydı ama İgor'un vurulması her şeyi berbat etmişti. İçinden, "Aptal, köylü," diye homurdandı. O ancak Moskova'da mafyanın işlerini yapabilirdi, böyle uluslararası çetin bir suikast işinde onu seçmek, sadece ona güvenen oğul Shebalin'in hatasıydı.</p>

  <p>Boris Shebalin olsa asla böyle bir tercihte bulunmazdı. Oğluna güvenmekle o da hata etmişti. içinde en ufak bir acıma hissi duymuyordu Olga. Zaten ondan kurtulmanın yollarını arıyordu kaç zamandan beri. Tabii Rusya'ya dönünce Shebalinlere olayı farklı anlatacaktı. Şimdi asıl sorun Madrid'den nasıl çıkacağı meselesiydi. Zaman geçtikçe burada zaman geçirmesinin daha da zorlaşacağını biliyordu. Tehlikeli de olsa bir an önce havaalanına gidip şansını denemek zorundaydı. Önce kalkıp tuvalete gitti. Girdiği kabindeki klozete basıp tabancasını rezervuarın üstüne yerleştirdi. Önünde sonunda bulunurdu ama o zamana kadar da buralardan uzaklaşmış olurdu.</p>

  <p>Sonra bir taksiye binip Barajas Havaalanı'na gitti. Air France uçağında Paris'e bilet aldı. Bu arada terminal binasının polislerle dolu olacağını ummuştu ama durum hiç de tahmin ettiği gibi çıkmamıştı. Zamanlaması oldukça iyiydi, yarım saat sonra kalkacak Paris uçağına yolcular alınmaya başlanmıştı bile. Tabii asıl korkusu pasaport kontrolü sırasındaydı. Ama İspanya tam bir turist ülkesiydi ve İspanyollar kendilerine döviz getiren yabancılara gayet iyi ve anlayışlı davranıyorlardı. Pasaport kontrolünden çok rahat geçti. Memur gülümseyerek geçebileceğini işaret ettiği ana kadar Olga'nın yüreği heyecandan duracak gibiydi. Yine de uçak havalanıncaya kadar içindeki korku dinmedi. Tekerlekler pistten kesildiği anda Olga İspanyol polisinin çok yeteneksiz olduğunu düşünmeye başlamıştı ama artık hiçbir şey umurunda değildi.</p>

  <p>Paris'e iner inmez Olga'nın ilk işi Sasha Shebalin'i aramak oldu. Ama telefonu açan oğul Shebalin'in ses tonundan bir anormalliğin olduğunu sezinlemişti. Mafya babası öfkeden titriyordu adeta. Olga'nın ilk aklına gelen şey, Viktor Silva'nın hâlâ hayatta olduğu ihtimaliydi. Yaşlı adamın kanlar içinde yere yığıldığını görmüştü ama belki de hastanede başarılı bir ameliyatla adamı yaşama döndürmeleri mümkün olabilirdi. Fakat az sonra Olga, Sasha'nın öfkesinin gerçek nedenini onun ifadesinden anladı. Onlar Viktor Silva'yı öldürürlerken birisi de yaşlı Boris Shebalin'i vurmuştu. Sasha, İgor'un ölüm haberini hiç umursamamıştı. Söylediği tek şey, "Derhal Moskova'ya gel. Sana yeni görevler vereceğim,"di.Olga keyifle sırıttı. Her şey tam istediği gibi gelişiyordu. Artık rahat rahat hayal ettiği çiftlik hayatını düşünebilirdi...</p>

  <p>Bora hikâyesini bitirince, "Hepsi bu kadar," diye fısıldadı. "Başıma gelenleri size bütün ayrıntılarıyla anlattım. Az sonra David Honor'un gönderdiği şifre kodunu da size teslim edeceğim ve benim işim bitecek sanırım. Doğrusu korkunç bir maceraydı ve hayatım boyunca böyle bir serüveni bir daha yaşayacağımı da hiç sanmıyorum," derken gülümsemişti. Fakat Harry Suttun'un yüzü hâlâ endişeyle geriliydi. Yaşlı adam esefle başını sallamıştı. "Üzgünüm ama bulaştığınız bu maceranın bittiğini hiç sanmıyorum," dedi. İrkilen Bora, Harry'i süzdü. "Ne demek istiyorsunuz?"</p>

  <p>"Bence olaylar asıl şimdi başlayacak. Önümüzde çok çetin geçeceği belli günler var. Bundan sonra neler olacağını tahmin edemiyor musunuz?"</p>

  <p>"Hayır, doğrusu hiçbir fikrim yok. Ama benim açımdan mesele kapanmıştır. Görevim sizi bulup David Honor'un bana yüklediği işi yerine getirmekti ve ben de bunu yaptım. Benim rolüm bitti, bundan sonrasını sanırım siz halledeceksiniz."</p>

  <p>"Hiç de öyle değil, delikanlı. Çok iyi niyetli düşünüyorsun ama çok kısa sürede Avrupa'da kanlı olaylar patlak verecek ve bir sürü ünlü sanayici ve tüccar öldürülecek."</p>

  <p>"Kim öldürülecek?"</p>

  <p>"Adını öğrendiğin şahıslar... Ya birbirlerini öldürecekler ya da David'i öldüren katil onları temizleyecek. Yani bir anlamda sonuç değişmeyecek ve etraf kan gölüne dönecek." Bora uyanır gibi oldu. "David'i öldüren katil dediniz; onun kim olduğunu biliyor musunuz?"</p>

  <p>"Evet, bunu tahmin ediyorum. O kişi Londra'da gördüğünüz ya da adını işittiğiniz kişilerden biri değil. "</p>

  <p>"Bundan nasıl emin olabilirsiniz?"</p>

  <p>"David ölümünden önce bana telefon etti ve muhtemel katilinin kim olacağını söyledi. "</p>

  <p>"Yani arkadaşınızı Londra'da toplanan o kiralık katillerden biri öldürmedi mi?"</p>

  <p>"Hiç sanmıyorum."</p>

  <p>"Peki kim öldürdü öyleyse."</p>

  <p>"O belgenin altına imza atan insanlardan biri."</p>

  <p>Bora'nın açısından mesele daha da çetrefil bir hale gelmiş sayılırdı ama bundan sonrası onu hiç mi hiç ilgilendirmezdi. Vicdanen rahattı, yaşlı pulcunun son isteğini yerine getirmiş, onun işi bitmişti. Gerisi onu ilgilendirmezdi. Londra'da staj gören sıradan bir insandı, tek amacı kursu bitirip ülkesine, küçük kızının yanına dönmekti. İstemeyerek bir işe bulaşmış, pis de olsa gerekeni yapmıştı. Bundan sonrası umurunda değildi. "Daha fazlasına bulaşmak istemiyorum, benim görevim bitti. İlk uçakla Londra'ya dönmek istiyorum. "</p>

  <p>"Üzgünüm ama bunu yapamazsınız." Kaşları çatılan Bora homurdandı. "Neden?"</p>

  <p>"Çünkü Zürih'teki işiniz tamamlanmadı henüz."</p>

  <p>"Daha başka ne yapabilirim ki? David Honor'un istediği kodu size ulaştırdım. "</p>

  <p>"Bu yeterli değil."</p>

  <p>"Başka ne istiyorsunuz benden?"</p>

  <p>Harry hazin bir şekilde gülümsedi. "İsviçre Bankaları asırlardır dünyanın en güvenli bankacılığı işini sürdürürler. Eski dostum David önünde sonunda meselenin kanlı bir açmaza dönüşeceğini düşünerek kısa bir zaman önce buraya geldi ve o belgeyi buradaki ünlü bir bankanın kasasına yerleştirdi. Zira hayatının tehlikede olduğunu sezinlemişti sonunda. Ben onun elli yıllık dostuyum ve benden bir yardım istedi."</p>

  <p>"Nasıl bir yardım?" diye kekeledi Bora.</p>

  <p>O zamana kadar sessiz kalıp sadece konuşmaları dinleyen Sarah birden kükredi. "Nasıl olacak, o banka kasasının babam adına açılmasını talep etti."</p>

  <p>Harry sakin bir şekilde kızına dönerek, "Lütfen Sarah," diye mırıldandı. "Duruma müdahale etme. Bu delikanlıya artık her şeyi anlatmak zorundayız."</p>

  <p>Kız susunca, Harry devam etti. "Meseleyi öğrenince isteği benim de hoşuma gitmedi ama başka çarem yoktu. Elli yıllık dostuma yardım etmek zorundaydım. Kasa benim adıma tutuldu ama kasanın ikinci kullanıcısının aldığı şifre kodu olmadıkça tek başıma o kasada tasarruf imkânım olmuyordu."</p>

  <p>Bora merakla fısıldadı. "Devam edin, lütfen."</p>

  <p>"Bazı ekonomik ve siyasi gelişmeler o anlaşmaya imza atan ortakların menfaatlerine ters düşmeye başlamıştı artık. Özellikle son on beş yılda dünya beklenmeyen bir hızla değişti ve dönüştü. Kırk yıl önce güdülen amaçlar onların ekonomik büyümelerine set vurur hale geldi. Hepsi dünya ekonomisinde büyük roller oynayan insanlardı ve çok itibarlıydılar. Anlaşma ekonomik anlamını çoktan kaybetmişti ama ortaya çıkarsa o kişiler açısından mutlak bir siyasi skandal olacak, şöhretleri zedelendiği gibi iş dünyasında kayıplara uğrayacaklardı."</p>

  <p>"Galiba tam anlayamadım," dedi Bora. "Madem ki imzaladıkları belge onlar indinde değerini kaybetmişti, neden bir araya gelip o belgeyi yok etmediler?" diye sordu. Harry gülümsedi. "Artık dostluk bitmiş, aralarında inanılmaz bir iş rekabeti başlamıştı. Hepsi birbirinin gözünü oymaya hazırdı. Aslına bakılırsa kırk yıl önce de durum aynıydı ama o devrin şartları müşterek hareket etmelerinin menfaatleri gereği olduğunu gösteriyordu. David'e kalırsa kırk yıllık anlaşmayı âdeta unutmuşlardı. Ama içlerinden birinin durumu biraz sarsılıp dünya piyasasındaki rolü azalınca rakiplerine kötü bir oyun oynamaya kalkıştı. O belgeyle eski dostlarını tehdit etmeye kalkıştı."</p>

  <p>"Hangisi?" diye sordu Bora.</p>

  <p>"Arkadaşım David Honor'u öldüren kişi," demişti Harry.</p>

  <p>Bora birkaç saniye düşündü. Galiba Harry adamın adını açıklamak istemiyordu ama az önce her şeyi açık açık anlatacağını ifade etmişti, o zaman gerçeği bilmek kendisinin de hakkıydı. "Bu durumda benim David Honor'un yerine geçerek bankaya gitmem gerekiyor, öyle mi?"</p>

  <p>"Evet... "</p>

  <p>"Ama bu imkânsız. Zira o öldü."</p>

  <p>"Anlaşılan İsviçre'deki bankacılığın özelliklerini pek bilmiyorsunuz."</p>

  <p>Bora gülümsedi. "Bundan hiç şüpheniz olmasın, bilmiyorum tabii. Ben fakir bir mühendisim, İsviçre'de param olacak değil ya. "</p>

  <p>Harry anlayışla karşılık verdi. "Kimlik tespiti sorunu sadece kasayı kiralayan için geçerlidir. David'le bankaya gittiğimizde anlaşmayı öyle yaptık. Banka David'le hiç ilgilenmez, sadece kasayı açmaya gittiğimizde ben kimliğimi, o da kasanın şifre kodunu açıklamak zorundadır. Yani kısacası iki kişi bir araya gelmeden kasa açılamaz. Kodu taşıyan kişi sadece şifre numaralarını açıklamak zorundadır. Bu durumda ikimizin birlikte hareket etme mecburiyeti var. "</p>

  <p>Bora omuz silkti.</p>

  <p>"Bu iyi haber. Bu durumda benim işim bitti sayılır. Size kodu verip gidebilirim."</p>

  <p>Harry hayretle genç mühendise baktı. "Şaka mı yapıyorsunuz? Nasıl olur?"</p>

  <p>"Neden olmasın? Madem ki banka kodu getiren kişiyle ilgilenmiyor, o zaman benim yerime kızınız geçebilir."</p>

  <p>"Bu imkânsız. Galiba beni anlamadınız. Siz bankaya David Honor kimliği ile gideceksiniz ama banka size kimlik sormayacak. Herhalde bankaya kızımı David Honor olarak takdim edemem, değil mi?"</p>

  <p>Bora sıkılmış bir şekilde mırıldandı. "O zaman siz de bankaya güvenebileceğiniz bir erkek tanıdığınızı götürün. "</p>

  <p>Yaşlı adamın suratı asılmıştı.</p>

  <p>"Korkarım bu işin vahametini henüz anlamış değilsiniz. Bunun için de sizi suçlayacak değilim. Lütfen biraz anlayışlı olmaya çalışın. Bu insanlar çok güçlü kişiler ve ne yapacakları hiç belli olmaz. Bir anlamda hepimizin başı büyük dertte."</p>

  <p>Sarah yine lafa karıştı. "Hadi baba, niye daha açık konuşmuyorsun. O iyi niyetli bir adam. Sırf David amcanın son arzusu diye, bunca eziyete katlanıp buraya kadar gelmiş. Tüm gerçeği ona neden anlatmıyorsun?"</p>

  <p>Harry Suttun bu kez kızına çıkışmadı. Sadece düşünmeye başladı. Sonra Bora'ya dönerek, "Sanırım kızım haklı," diye fısıldadı. "Artık sende bu berbat işe karıştığına göre her şeyi bilmen icap ediyor. Kararını ondan sonra vermekte serbestsin. Önce sana şu gerçeği söyleyeyim. Şu an hepimizin hayatı tehlikede ve buna sen de dahilsin. Asıl amacım bu tehlikeden kızımı kurtarmak. Öncelikle onun hayatı ve geleceği benim için önemli. Delikanlı, sen de bizler de bu korkunç maceraya istemeyerek katılmış insanlarız ama ne yazık ki gırtlağımıza kadar gömülmüş durumdayız."</p>

  <p>"Bunu sezinliyorum ama beni aydınlatmanız için önce şu işin esasına bir girsek. Bana hâlâ söylemiş değilsiniz, David Honor'ı kim öldürdü ve bir sürü Avrupalı zengin iş adamının ele geçirmek için uğraştığı o belge neye dair?"</p>

  <p>"Doğru... o zaman bildiğim kadarıyla bundan kırk sene öncesinden başlamamız gerekecek. Yalnız öncelikle söylemeliyim ki, bu hikâyenin gerçek içyüzünü ben de, çocukluk arkadaşım David'in bana naklettiği kadarıyla biliyorum. Ne kadarının gerçek olduğu hususunda tam bir fikrim yok. Bunun için de meseleye kendi geçmişimden başlamalıyım. Olayları kavraman için bu şart." Harry derin bir soluk aldı, sonra geçmişi toparlamanın ve özetlemenin zorluğu içinde devam etti. "Babam Amerikalı bir diplomattı. İkinci Dünya Harbini takip eden yıllarda görevli olarak Londra'ya gönderildi. David'le tanışmam o yıllara rastlar. Aynı okulda öğrenciydik. David'in ekonomik durumu seni aldatmasın, o çok varlıklı bir ailenin oğluydu. Kendisinden dört yaş büyük bir de ağabeyi vardı. İki kardeş hiç geçinemezlerdi. Ağabeyi Henry Honor son derece aç gözlü ve para düşkünüydü. Babalarını erken yaşta kaybedince işleri ve aileyi idare etmek Henry'e düştü. Bir de küçük kız kardeşleri vardı. Alice ve annesi bir trafik kazasında ölünce iki kardeş arasındaki bağ iyice koptu. İşin kötü yanı aşırı gururlu olan David babasının işlerine karşı oldukça ilgisizdi ve şirketlerin idaresine hiç karışmıyor, ağabeyinden hakkı olan miras hissesini de talep etmiyordu. Henry, Greenwich'deki muhteşem malikanesinde yaşıyor, David ise Londra'da mütevazi bir evde kalıyordu. Birbirlerini sevmezlerdi ama David son derece onurlu ve namuslu bir adamdı. Bu arada ikimizin de yaşları ilerlemişti. Üniversiteyi yine aynı okulda bitirmiştik. Bu arada babam Amerika'ya dönmüş ama ben Londra'da kalmayı tercih etmiştim. Avrupa'nın kültür ve tarih dolu havası beni cezbetmişti. İşte o yıllarda, David'in anlattığına göre zengin Amerikalı bir iş adamı Londra'ya geldi. Bütün Avrupa ülkeleriyle ticaret hayatını sürdürüyordu. Adı Patrick Allbright'tı. Avrupa harp sonrasının yıkımını henüz üzerinden atamamıştı. Adam çok varlıklıydı ve Avrupa'da yavaş yavaş sivrilmeye başlamış her sanayici ile ticari ilişkilere girmişti. Onlara uygun şartlarla mal satıyor ve Avrupa'daki ününü arttırıyordu. İtalya'da Kont Pazzini, Avusturya'da Stefan Neuer, İspanya'da Viktor Silva, İngiltere'de Henry Honur, Fransa'da Emmanuel Lemerre ile dostlukları çok iyiydi. Aralarında iş münasebetinin de dışında yakın bir dostluk kurulmuştu. Onlar da zaman zaman Patrick Allbright'ın davetlisi olarak Amerika'ya giderlerdi. Adamın Avrupa'ya gelişinde de hep bir araya toplanırlardı. Birkaç yıl sonra bu topluluğa hiç umulmayan biri daha katıldı. Rus Boris Shebalin... Shebalin ticaretle uğraşan biri değildi. O tarihteki Sovyet rejiminin ünlü bir simasıydı ve Rusya'da çok nüfuzluydu. Tabii onun bu grupta ne işi olabilir diye düşünebilirsin. Zaten bütün mesele de onun gruba katılmasıyla başladı."</p>

  <p>"Yoksa Allbright paravan bir CIA ajanı mıydı?" diye sordu Bora.</p>

  <p>Harry hayır dercesine başını iki yana salladı. "Kesinlikle değil," diye mırıldandı.</p>

  <p>Bora susup adamın konuşmaya devam etmesini bekledi. Harry'nin suratı birden asılarak iğrenç bir konuya temas edeceğini belli eden bir ifadeye bürünmüştü.</p>

  <p>"Maalesef bu insanların hepsi sapıktı."</p>

  <p>İrkilen Bora hayretle sordu. "Nasıl yani, cinsel sapık mı?"</p>

  <p>"Evet."</p>

  <p>"Homoseksüel mi demek istiyorsunuz?"</p>

  <p>"Hayır... Küçük çocuklara düşkündüler. Kız veya oğlan fark etmiyordu." Suttun konuşmakta zorlanıyordu. Bora'nın içini de tiksinme kaplamıştı.</p>

  <p>"İşin ilginç yanı bu düşkünlüklerini toplu halde yapmaktan büyük keyif alıyorlardı. Daha da ileri gitmişler, toplu seks anılarını filme almaya başlamışlar, yüzlerce fotoğraf çektirmişlerdi."</p>

  <p>"Sonra?"</p>

  <p>"Asıl mesele de zaten sonrasında başlıyor."</p>

  <p>"Nasıl yani?"</p>

  <p>"Yaşları biraz ilerleyince durulmaya başlamışlar ve eskisi kadar sapkınlıklarına devam etmemişler. En azından müşterek partiler vermekten vazgeçmişler. Bu arada Allbirght'ın Avrupalı dostları artık iş hayatlarında Amerikalı arkadaşlarına eskisi kadar bağımlı olmaktan kurtulmuşlar. İşte o zaman içlerine ilk korku tohumları düşmeye başlamış. Çünkü hepsinin ellerinde diğerlerini mahvedecek film ve fotoğraflar varmış. İşin ilginç yanı da o tarihlerde vuku bulmuş. Bu adamlar kendi aralarında bir centilmenlik sözleşmesi akdetmişler."</p>

  <p>"Galiba meseleyi şimdi anlıyor gibi oluyorum."</p>

  <p>"Bu anlaşma yaklaşık otuz sene kadar önce Londra'da yapılmış. "</p>

  <p>"Ve bütün iğrenç belgelerde David Honor'a teslim edilmiş değil mi?"</p>

  <p>"Aynen öyle."</p>

  <p>Bora aklına takılan soruyu hemen sordu.</p>

  <p>"Fakat neden o? Kendi kardeşiyle bile geçinemeyen birine nasıl güvenmişler?"</p>

  <p>"Bunun cevabı oldukça mantıklı. David'in kardeşinden hoşlanmadığı bir gerçek ama o, son derece namuslu ve aile itibarına önem veren biriydi. İçlerinden sadece İspanyol Viktor Silva onu tanırmış ve belgelerin onda saklanmasını da zaten o teklif etmiş."</p>

  <p>"Çok ilginç," diye homurdandı Bora. "Peki sonra ne olmuş?"</p>

  <p>"Yaşlanmışlar ve çoğu bu eski anlaşmayı unutmuşlar. Ayrıca geçen süreç içinde hem daha fazla zenginleşmişler hem de birbirleriyle irtibatları çok zayıflamış. Bu arada Fransız Emmanuel Lemerre ölmüştü. Üç sene sonra da Henry Honer öldü. Kısacası yıllar önceki sapık ilişki artık hafızalarda bir gençlik anısı olarak kalmıştı."</p>

  <p>"Öyleyse bunca zaman sonra mazideki bu ahlaksızlık neden hortladı?"</p>

  <p>"Haklı bir soru. Çünkü Patrick Allbright iflasın eşiğine geldi. O da yüz elli yıllık bir sermaye devini yiyip bitirdi. Durumunu kurtaracak ekonomik tedbirler aradı önce fakat bulamadı. Yıllarca iş yaptığı firmalar ona yüz çevirmeye başlamıştı. Avrupa'daki dostlarından yardım talep etti. Fakat onlar da araya giren zaman ve çıkar ilişkilerinin bitmesi nedeniyle Patrick Allbright'a yüz vermediler. Ona muhtaç değildiler; eski yıllarda ondan ithal ettikleri malları kendileri de üretiyordu. O zaman Amerikalının aklına korkunç bir fikir geldi. Kırk yıl öncesinde yaptıkları ahlâksızlığın hâlâ saklanan delillerini ele geçirerek onları tehdit etmeyi düşündü. Ölen Henry'nin kardeşi David'i hatırladı ve onun elinden film ve fotoğrafları alarak eski dostlarına şantaj yapmaya karar verdi. Artık hepsi yaşları ilerlemiş ve bütün dünyada tanınan önemli insanlar olmuşlardı. Böyle bir rezaletin duyulmasını istemezlerdi." Harry Suttun hafifçe içini çekti.</p>

  <p>Yaptığı açıklamanın onu bir hayli rahatsız ettiği açıkça belli oluyordu.</p>

  <p>"Henry'nin ölümünden sonra kardeşi David elindeki belgeleri ne yapacağını düşünmeye başlamıştı. Aslında o belgeleri saklamaya kardeşinin menfaati için değil, sadece muhafazakâr yapıdaki ailesi için katlanmıştı. Bir süre onları ne yapacağını düşündü. Aradan çok uzun yıllar geçmişti ve centilmenlik anlaşmasına imza atanlar da onunla irtibat halinde değillerdi. Artık o filmleri daha fazla muhafaza etmek istemiyordu David. Fakat yaşadığı sürece, onları tek başına alacağı bir kararla imha edemezdi. Sonunda İsviçre'deki bir banka kasasına yerleştirmeye karar verdi. Bir gün bana telefon edip Zürih'e geleceğini söyledi. Sevinmiş fakat biraz da şaşırmıştım. Artık kendisiyle sık görüşemiyorduk. Beni asıl şaşırtan şey de David'in yapacağı bu ziyaretti zira eski arkadaşımın seyahatten hiç hoşlanmadığını bilirdim. Senelerdir kendi içine kapanmış, değil bir dış memlekete, Londra'nın dışına bile çıkmadığını bilirdim. İşte, benim olaylara karışmam böyle oldu."</p>

  <p>Bora meseleyi biraz kavrar gibi olmuştu. Ama o sırada köşesine çekilmiş sessizce babasını dinleyen Sarah, "Her şeyi anlat, baba," diye homurdandı. Yaşlı Amerikalı onu duymamış gibi davrandı. "David, buraya evime geldi. Meseleyi ilk defa ondan öğrendim. Son derece yorgun ve bitkin bir hali vardı. 'Bana ancak sen yardım edebilirsin,' dedi. Tek istediği buradaki bankalardan birinde kasa kiralamak ve o iğrenç dokümanlardan kurtulmaktı. Ona hayır diyemezdim, isteğini kabul ettim."</p>

  <p>"Bu kasa ne zaman kiralandı?" diye sordu Bora. "Sekiz ay önce. Fakat David'in Londra'ya dönüşünden on gün sonra Patrick Allbright gelip belgeleri kendisine satmasını istemiş."</p>

  <p>"David ne cevap vermiş?"</p>

  <p>"Artık belgelerin kendisinde olmadığını ve onları imha ettiğini söylemiş."</p>

  <p>"Adam inanmış mı?"</p>

  <p>"Bilmiyorum ama inanmadığı ortada. İşin asıl ilginç yanı ise bu gelişmelerden yaklaşık iki ay sonra Patrick Allbright'ın Amerika'da, yaşadığı eyaletteki göllerden birine arabasıyla uçarak boğulduğu haberi gelmiş. Yetkililer arabayı gölden çıkarmışlar ama Patrick'in cesedi tüm aramalara rağmen bulunamamış. Polis olayın kaza ihtimalinin yanında intihar da olabileceğine karar vermiş... Bu vaka aslında Patrick'in uygulamaya kalkıştığı korkunç planın sadece başlangıcı. İçi kin ve nefret dolu Patrick seneler önce yaptıkları ahlâksız ve iğrenç eğlencelerin, içlerinden biri tarafından Avrupa'nın en ünlü gazetelerine satılacağını bildiren imzasız bir mektubu yaşayanlara postalamış. Tabii ünlü ve yaşlı trilyonerleri müthiş bir panik almış. Tahminimce hepsi aynı şeyi düşünmüş olmalılar; Henry Honor, Emmanuel Lemerre ve Patrick Allbright öldüğüne göre bu işi ancak hayatta olanlardan birinin yapacağı ihtimali... Dokümanların hâlâ David Honor'da olduğunu düşündüklerinden önce hepsi birer adamlarını Londra'daki eski arkadaşıma yollamışlar. Bir anlamda bu çılgın girişimin onun tarafından yapıldığını düşünmüşler."</p>

  <p>"Siz bu bilgileri David Honor'dan mı aldınız?" diye sordu Bora. "Hayır," diye mırıldanmıştı yaşlı adam. "Bizzat Patrick Allbright'tan," dedi. Genç mühendis nefesini tutarken gözleri irileşmişti...</p>

  <p>Aynı günün ilerleyen saatlerinde Kont Fabio Pazzini'nin malikânesinde oğulları ile Antonio arasındaki konuşma gelen ölüm haberi ile kısa bir sekteye uğramıştı.</p>

  <p>Gianluici Pazzini nefretle homurdandı. "Lanet olsun. Sonunda korktuğum başıma geldi. Önce babam, eş zamanda da Boris Shebalin öldürüldü. Şimdi işler daha da karıştı." Rus'un öldürülmesi haberine aslında en fazla şaşıran Antonio olmuştu. Kont'u öldürenin kendisini Türk diye tanıtan adam olduğuna yürekten inanmaya başlamıştı, ama aynı insanın birbirinden kilometrelerce uzakta yer alan iki şehirde aynı gün içinde bulunması imkânsızdı. Kısa bir tereddüdün ardından bazı varsayımlar üretti. O hâlâ bu' iki cinayetten birini onun işlediğine inanıyordu, belki de Rusya'ya başka birini göndermiş olabilirlerdi, ya da buradaki cinayeti Viktor Silva'nın başka bir adamı işlemişti. Ama mantığı kesinlikle bu cinayetlerin ardında Viktor Silva'nın olduğu merkezindeydi.</p>

  <p>Gianluici ve Domenico bir an onun varlığını unutmuşlar gibi kendi aralarında durumu tartışmaya başlamışlardı şimdi. "Geriye iki kişi kalıyor," diye söylendi büyük oğul. "Bu durumda katil ya Viktor Silva ya da Stefan Neuer. "</p>

  <p>"Ama hangisi?" diye sordu Domenico.</p>

  <p>"Yakında bir ölüm haberi daha alırsak hiç şaşmayalım. "</p>

  <p>Onlar kendi aralarında konuşurlarken Antonio durumu daha sakin bir şekilde analiz etmeye çalışıyordu. İhtiyar zenginler birbirlerini öldürmeye başlamışlardı. Bunun mutlaka önemli ve geçerli bir sebebi olmalıydı. Ayrıca bu iş tahmininden çok daha karışık bir boyut kazanmıştı artık. İki kardeş aralarındaki müzakereyi keserek yeniden babalarının tuttuğu kiralık katile döndüler. Gianluici gergin bir şekilde söylendi. "Demek sizin düşünceniz babamı o sözünü ettiğiniz Türk'ün öldürdüğü şeklinde, öyle mi?"</p>

  <p>"Benimki sadece bir tahmin, henüz bunu kanıtlayacak durumda değilim. Çünkü dediğim gibi o adamı Viktor Silva'nın kızıyla samimi bir şekilde gördüm. "</p>

  <p>Elini çenesine dayayan Gianluici birkaç saniye düşüncelere daldı. Bu fikir doğru olabilirdi, zira bu durumda ortada sadece iki şüpheli kalmıştı. Silva ve Neuer... Antonio'nun anlattıkları kuşkuları daha çok İspanyol'un üzerinde topluyordu. Tam Antonio'ya bazı sorular sormaya başlayacaktı ki çalışma odasının kapısının vurulması ile durdu ve aralıkta başı gözüken Vincenzo Boccehti'ye baktı. Babalarının eski dostu yüzü sararmış bir şekilde fısıldadı. "Konuşmanızı böldüğüm için özür dilerim. Ama az evvel Ispanya'daki bir adamımdan önemli bir haber aldım. Bunu mutlaka size bildirmek zorundayım. " İspanya lafının geçmesi iki kardeşi de irkiltmeye yetmişti. "Ne haberi?" diye sordular.</p>

  <p>"Bu sabah Madrid'deki pazar ayini sırasında Viktor Silva tam kiliseye girerken silahlı bir çatışma sırasında öldürülmüş. Bütün İspanyol televizyonları olayı geçiyorlarmış." Vincenzo'ya ilk soru Antonio'dan geldi. "Kim öldürmüş?"</p>

  <p>"Adamımın televizyon haberlerinden öğrendiğine göre ateş eden Madrid'e bir gün evvel gelen bir Rus turistmiş. Çatışmada o da ölmüş."</p>

  <p>"Muhtemelen İgor olmalı... Ya yanındaki sarışın kadın? O da yakalanmış mı?"</p>

  <p>"O kadarını bilmiyorum," diye söylendi Vincenzo. "Beni sadece Viktor Silva'nın ölüm haberi ilgilendirdi."</p>

  <p>Pazzini kardeşlerin şaşkınlığı daha da artmıştı. Olayları bir türlü kavrayamıyorlardı, aynı gün içinde centilmenlik anlaşmasına imza atan üç kişi birden öldürülmüştü. Bu gerçeği kabullenmek hem zordu, hem de inanılmaz güçlü bir operasyonun varlığını kabul etmek gerekiyordu.</p>

  <p>Yine ilk fikir beyanı Antonio'dan geldi.</p>

  <p>"Bu işte bir terslik var, ya da ben olanları hiç anlamıyorum."</p>

  <p>Gianluici babasının kiraladığı adama ters ters bakarak homurdandı. "Ne tersliği?"</p>

  <p>"Aynı gün içinde üç önemli kişi katlediliyor. İsterseniz en son alınan haberden başlayalım. Bu arada zaman ve saat faktörünü de unutmayalım. Anlaşıldığı kadarıyla Viktor Silva'yı Rus Boris Shebalin öldürtmüş oluyor. Kendisi de aynı gün öldüğüne göre bu emri ölümünden evvel vermiş olması gerekir. Çünkü İspanya'da tetiği çeken bir Rus... Peki, Rusya'da işlenen cinayetin sanığı belli mi?"</p>

  <p>"Bilmiyorum," dedi Gianluici. "Bu konuda bana bilgi yansımadı."</p>

  <p>"Şayet bir İspanyol ise günün ve saatin çakışması sadece bir tesadüfle açıklanabilir. O zaman Sayın Kont Pazzini'yi kim öldürmüş olabilir."</p>

  <p>Domenico hırsla homurdandı. "Bunun cevabı ortada. Zaten geriye sadece Stefan Neuer kalıyor. Babamın katili o olmalı."</p>

  <p>"Belki, fakat bundan emin olamazsınız. Bence bunlar önceden tasarlanmış ince planlar olmalı, aksini kabul edemem. İyi hazırlanıp, başarıyla uygulanmış tam profesyonel eylemler." Gianluici bağırır gibi sordu. "Ne anlatmaya çalışıyorsunuz?"</p>

  <p>"Demek istediğim şu; Londra'daki pulcunun katlinden sonra bu gün öldürülen kişiler her ne olursa olsun birbirlerini ortadan kaldırmaya daha önceden karar vermişler. Şayet Stefan Neuer'in de ölüm haberi gelirse buna hiç şaşmamak gerekir. "</p>

  <p>"Saçmalıyorsun, Antonio... O hayatta olduğuna göre belli ki bütün bunlar onun organizasyonu.</p>

  <p>Artık bize düşen onu ortadan kaldırmak," dedi Gianluici. Antonio sustu. Ama içinde şiddetli bir kuşku vardı. Duyduğu haberler doğruysa bu cinayet girişimlerinde onun aklına yatmayan önemli açıklar vardı. Bu odadakilerin ticari zekâları çok yüksek olabilirdi, ama bir cinayetin hangi şartlar altında işlenebileceğine dair en ufak bir bilgileri yoktu. Olga Moskova'ya varır varmaz bir taksiye atlayıp Tverskaya'daki Sasha Shebalin'in pahalı eşyalarla döşenmiş dairesine gitmişti. Mafya liderinin adamları genç kadını onun yanına aldıklarında Sasha'nın oldukça alkollü olduğunu ilk bakışta anlamıştı Olga. Adamın gözleri kan çanağı gibi kızarmıştı. Onu karşısında görünce ellisine yaklaşan Sasha yerinden fırlamış ve "Babamı oyuna getirdiler Olga," diye kükremişti. "Onu haince vurdular."</p>

  <p>"Onu kim vurdu Sayın Sasha Shebalin?" diye fısıldadı genç kadın. Ona Sayın diye hitap etmek çok iğrenç bir şeydi ama karşısındaki adam Moskova'da devlet kadar güçlü biriydi. "Bildiğim kadarıyla onu Stefan Neuer diye eski Avusturyalı bir dostu meşhur şekerci dükkânında görüşmeye çağırmış. Babama gitmemesini söyledim ama o gitmekte ısrar etti."</p>

  <p>"Neden ısrar etti, efendim?"</p>

  <p>"Bilmiyorum. Babam her zaman dik kafalı biriydi. Kafasına bir şeyi takarsa mutlaka onu yapmak isterdi. Bana özel hayatından hiç bahsetmezdi. Oldukça ketumdu. Ama İgor'u ve seni Londra'ya gönderdiğimizden beri neşesi kaçmıştı. O lanet şehirde neler olduğunu bilmiyorum ama bana söylediği tek şey Stefan Neuer'le buluşacağı oldu. Ve bu sabah orada onu bir tüfek mermisiyle vurdular. Anlıyor musun, beni?"</p>

  <p>Olga anlıyorum dercesine başını salladı. Bu arada Sasha boşalan kadehini yine votka ile doldurmuştu. Dili de peltekleşmeye başlamıştı yavaş yavaş. "Babamın intikamı alınmalı Olga," diye kükredi sonra. "Başka türlü huzura kavuşamam. "</p>

  <p>Ondan maddi olarak yararlanmanın tam zamanıydı, adamı zayıf ve açık bir anında yakalamış sayılırdı. Fakat üzüntüden ne kadar içtiğini bilmiyordu; acaba bu sarhoş haliyle konuştuklarını yarın hatırlar mı, diye düşündü bir an. Ayrıca ihtiyar Boris'e bu kadar düşkün bir evlat olduğu- nu da pek sanmıyordu. Tedbirli davranmalı, sağduyu ile hareket etmeliydi. Bence bu konunun müzakeresi yarına bırakılmalı, adamla ayık kafa ile konuşmalıyım, diye düşündü. "Endişelenmeyin, Sayın Sasha Shebalin," diye fısıldadı. "Bugün çok yorgunum. Madrid'den Paris'e oradan da buraya uçmak zorunda kaldım. Yarın sizi tekrar ziyarete gelip vereceğiniz emirleri konuşuruz."</p>

  <p>Mafya babası çok sarhoştu ama ona rağmen kendisine çevrilmiş gözlerinde şehvet ve ihtiras parıltıları gördü. Bu hiç hoşuna gitmedi. Keşke ihtiyar babası şu an hayatta olsaydı; onunla çok daha ciddi bir pazarlık yapma şansı olabilirdi. İgor bunca yıldır yanında çalışmasına rağmen, onun ölümüyle ilgili tek bir soru yöneltmemişti kendisine. Böyle insanların pek duygusal olmadığını bilirdi ama bunca yıldır hizmetinde olan İgor'u hiç hatırlamaması anormal değil miydi?</p>

  <p>Kendini beğenmiş, egoist köpek, diye fısıldadı içinden. Galiba hayalindeki çiftliğe kavuşmak pek umduğu gibi kolay olmayacaktı. Bu herife güvenemeyeceğini düşünmeye başlamıştı. Shebalin'den ses çıkmamıştı. Hâlâ gözlerindeki şehvet ışıltılarıyla kendisine bakıyordu. Sasha nihayet, "Çok yorgunsan geceyi burada geçirebilirsin," demişti. Dönüp kapıya doğru yürüyen Olga, "Çok naziksiniz ama kendi evimde kalmayı tercih ederim," diye mırıldandı.</p>

  <p><a id="a5"></a></p>
</body>
</html>
