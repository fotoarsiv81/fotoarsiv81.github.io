<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Title page</title>
</head>

<body>
  <h2 style="text-align: center;">ÜÇÜNCÜ BÖLÜM</h2>

  <p>Bora pansiyonuna döndüğünde iyice yorgundu. Sırt çantasını dolabına koydu, giysilerini çıkardı ve yatağa girip biraz uyumaya çalıştı. Akşam yemeği için henüz erkendi ve bu yabancı diyarda oyalanamıyordu pek. Bir ay içinde fazla arkadaş edinememişti; kendisi gibi stajyer olanların da çoğu pek kafa dengi değildi. Anlaşabildiği bir Yunanlı arkadaşı vardı ama onunla da aynı pansiyonda kalmıyorlardı.</p>

  <p>Yorgunluğuna rağmen uyku tutmadı. Uyuyamayacağını anlayınca da ellerini ensesine yerleştirip gözünü tavana dikerek düşünmeye başladı. İlginç bir gün geçirmişti bugün. Pulcu dükkânında olanları hatırlayınca irkilmekten kendini alamadı. Uyuyamamasının sebebi muhtemelen bu olaydı. Yaşlı adamın kendisine silah çekişini hatırlayınca yeniden ürperdi. Acaba dükkâna gelen o iri yarı adamın pulcuyla ne zoru vardı? Herif yaşlı pulcuyu korkutmuş ve hırpalamıştı. Meseleyi bu kadarla atlattığı için sevinmişti de Bora, aslında sakin mizaçlı, daima gürültü ve patırtıdan uzak bir yaşamı olmuştu. Şiddetten hiç hoşlanmazdı. Elinde olmadan bugün yaşadıklarını tekrar hatırladı. Galiba bu hatırlayışında güzel gözlü o esmer dilberin de rolü vardı. Karısının kaybından beri ciddi hiçbir ilişkisi olmamıştı, tabii kendisinde hiçbir iz bırakmayan gelip geçici birkaç macerayı dikkate almazsa. Ama yatağında uzanmış yatarken hâlâ o İspanyol güzelini düşünmek şaşırtmıştı genç mühendisi. Bir daha karşılaşmaları dahi mümkün olmazdı.</p>

  <p>İnci gibi beyaz dişleri, kömür karası gözleri ve saçları, gülümseyen yüzü canlandı yeniden gözünde. Adı da unutulacak gibi değildi; nedense, Carmen adını ne zaman duysa, o ünlü operadaki Çingene güzeli kadın gelirdi aklına. Bir keresinde televizyonda izlediği eski bir filmde ünlü oyuncu Rita Haywort canlandırmıştı Carmen'i. Sevgilisi Don Jose rolünde de Glen Ford vardı.Bora gülümsedi.</p>

  <p>Bu Carmen kesinlikle bir Çingene değildi; ayrıca doğruyu söylemek gerekirse, filmdeki o ünlü oyuncudan çok daha güzeldi. Hatta böyle bir mukayese yapmak hiç de doğru sayılmazdı. Bugün gördüğü Carmen, elit tabakadan, asilliği davranışlarından belli olan, zengin ve kültürlü bir kadındı.</p>

  <p>Sonra aklına başka bir şey takıldı.</p>

  <p>O da, yanındaki ağabeyi de nedense kendisinin bir İtalyan olduğunda ısrar etmişlerdi. Eh, ne de olsa Akdeniz ülkesine mensup olanlar biraz birbirlerine benzerdi. Genellikle esmer ve güneş yanığı tenli olurlardı. Oysa kendisi bu yaz güneşten hiç nasibini alamamıştı. Ama onu asıl düşündüren şey kuşkusuz İtalyana benzemesi değildi. Yanılmıyorsa, bugün o dükkânda bazı garip şeyler cereyan etmişti. O iri yarı adamın içeri girip pulcuyu tartaklamasıyla bitmiyordu garibine giden noktalar. Bora kafasını yormaya başladı.</p>

  <p>Tıpkı İspanyol kardeşler gibi pulcu da kendisine hemen "Siz İtalyan mısınız?" diye sormuştu. Acaba beklenen bir İtalyan mı vardı da, kendisini ona benzetmişlerdi? Sonra İspanyol kardeşler dükkânın kapalı olmasına neden o kadar tepki göstermişlerdi? Bir de öğleden sonra rastladığı sarışın kadınla adamı anımsadı. Dükkânı kapalı bulunca onlar da sinirlenmişlerdi. Bugün o dükkânda bir şeyler olduğu kesin diye söylendi içinden. Ama her ne olduysa kendisini zerrece ilgilendirmezdi, omuz silkti. Pulcunun kendisine yaptığı jest geldi aklına elinde olmadan. O olayda bir tuhaftı, adamın teşekkür babında kendisine o kadar kıymetli bir pulu hediye etmesine bir anlam veremiyordu. Adresini almıştı.</p>

  <p>Acaba gerçekten gönderecek mi, diye merak etmeye başladı. Öyle bir pula sahip olmak hayallerinin ötesinde bir şeydi. Bir an çocuk gibi sevinçten titredi. Yabancıları anlamakta zorlanıyordu, zaten bu yurtdışına ilk çıkışıydı. Adam kendisine neden bu kadar müteşekkir kalmıştı acaba? Her neyse diye geçirdi içinden, fazla da hayale kapılmayayım diye mırıldandı. Belki de adam sözünden cayar, nadide bulunan o pulu göndermezdi. Alt tarafı birkaç gün beklerdi.</p>

  <p>Ne kaybı olacaktı ki?..</p>

  <p>Green Ground'daki konuşmalar devam ediyordu.</p>

  <p>Carmen'in söyledikleri kafa karıştırmıştı. Sözü edilen Türk'ün sıradan ve tamamen olayların dışında bir pul meraklısı olma ihtimali de yüksekti. Ama hepsinin beyninde bir soru işareti yer almıştı. Her biri açıkça ifade etmeseler de, o Türk'ün içlerinden birinin yardımcısı, gizli ortağı olduğu konusunda şüpheleri vardı. Tabii bu düşünceyi ortaya atmadan değerlendirmeye çalışıyorlardı.</p>

  <p>Hans Jansen, önce Ruslardan şüphelendi. Özellikle Olga'dan hiç hoşlanmamıştı. Kafası fazla çalışan bir kadındı ve müşterek hareket etmek fikriyle herkesin aklını karıştırmıştı. İkna kabiliyeti de fevkalâdeydi. Her şeyi kaybettiklerini düşündükleri bir anda yeniden onları bir amaç çevresinde birleştirmeyi becermişti. Oysa bu oldukça sıra dışı bir durumdu. Hepsi profesyoneldi ve kolay kolay ikna olmazlardı. Birleşme fikrini İtalyan'a kabul ettirmişti, hatta kendisine de. Düşündükçe gerilmeye başladı Hans. Kadın çok kurnazdı. Bu taktikle hem belgeyi ele geçirmiş olacaktı hem de aralarındaki sonu mutlak ölüme giden çatışmayı önlemiş oluyordu. Sonra yine aklı karışır gibi oldu bir an; şayet yardımcıları o Türk gizli belgeyi ele geçirmişse, kendileri buraya niye gelmişlerdi? Yoksa ona da mı güvenmiyorlardı? Bir karara varamadı. Ama bundan sonra daha dikkatli olması gerektiğine inandı. Antonio da kuşkuluydu.</p>

  <p>Birlikte hareket etme, yeni bir çete kurma fikrine karşıydı ama mevcut şartlar altında buna istemeyerek peki demişti. Yıllar boyu hep tek başına çalışmıştı. Ortaklık denen şeyden hoşlanmazdı, çünkü Antonio insanlara güvenmezdi, hele para denen baştan çıkarıcı şeyin söz konusu olduğu durumlarda. İşin seyri hiç hoşuna gitmiyordu. Profesyonel bir katilin başarısı daima yüklendiği görevi kusursuz tamamlamasına bağlıydı. Ancak o zaman çevresinde aranan ve güvenilen kişi olurdu.</p>

  <p>Şimdi işin zorluk derecesi artmıştı. Onlarla işbirliği yapıyor gibi görünecekti ama belgeyi ele geçirme şansları olursa, asıl kızılca kıyamet o zaman kopardı. Onun asli görevi gerekirse pulcuyu da öldürerek belgeyi elinden almaktı. Adamı başkaları öldürmüştü, yani bir anlamda görevini başkaları yerine getirmişti, fakat belgeyi bulurlarsa o zaman o da bulanları temizlerdi. Kont Fabio Pazzini'nin bunu değerlendireceğinden ve ekstra bir ödeme yapacağından hiç kuşkusu yoktu.</p>

  <p>Asıl düşüncelere boğulan ise Olga olmuştu. İspanyollara güvenmiyordu. Türk katil fikrini ortaya Carmen denen kadın atmıştı. Başarılı olduğu ve burada bulunanları inandırdığı, en azından huylandırdığı tartışma götürmezdi. Belki de Türk'ün varlığı söz konusu bile değildi. Böyle düşünmesinin en büyük nedeni de Viktor Silva denen adamın iki çocuğunu korumasız olarak göndermesiydi. Aklı başında bir adam bu kanlı arenaya çocuklarını sevk etmezdi. Belli ki Carmen yalan söylüyordu. Yanlarında mutlaka profesyonel bir takipçi vardı. Pulcuyu da muhtemelen o öldürmüştü ama Carmen usta bir satranç oyuncusu gibi öyle bir hamle yapmıştı ki herkes var olmayan bir Türk'ü arayacaktı bundan sonra. Olga belli etmemeye çalıştı ama nefret dolu bakışlarını bir süre esmer İspanyol güzelinden alamadı. Bu kadını hafife almamalıydı...</p>

  <p>Asıl şaşkınlığı ise Raul yaşıyordu.Olanları henüz kafasında tam yerine oturtamıyordu; gerçekten de anlamadığı bir yığın olay vardı ortada. Bunların en başında, otuz senedir sakinliğini koruyan imza sahiplerinin neden birden harekete geçtikleriydi. Sanki sözleşmişlercesine hepsinin kiralık adamları pulcunun dükkânına üşüşmüştü. Bu tesadüfle açıklanamazdı, mutlaka olayı tetikleyen ama henüz kendisinin bilmediği bir şey olmuştu. Biraz babasına da bozulmuştu, olayın tehlikesini bilmesine rağmen buraya niye iki çocuğunu yollamıştı? Yoksa pulcu ile özel bir anlaşmaya mı varmıştı da, belgenin kendilerine rahat teslim edileceğinden emindi? Fakat hiçbir şey babasının umduğu gibi çıkmamıştı. İhtiyar pulcu hunharca katledilmişti.</p>

  <p>Tabii Raul şimdi katilin kimliğini de merak etmeye başlamıştı. En önemli nokta katilin kimin adamı olduğunu saptamaktı. Yoksa dükkânın önünde karşılaştıkları Türk gerçekten cinayeti işleyen kişi miydi? Konuştukları adamın çehresini anımsamaya çalıştı, daha bu sabah rastlamıştı ona ve yüzünün tüm hatları gözünün önündeydi. Yanılmış da olabilirdi, ama adamda kesinlikle cinayet işleyecek bir tip yoktu. Yumuşak huylu, konuşkan, iyiliksever birine benziyordu. Ama sırf görüntüsüne bakarak karar veremezdi. Lanet olsun, diye homurdandı içinden, eğer katil o ise, çoktan belgeyi bulmuş ve İngiltere'den ayrılma hazırlığına başlamış olabilirdi. Şu an karşısındakilerin ne güçte insanlar olduğu hakkında bir bilgisi yoktu fakat Türk'ü bulacaklarını hiç aklı kesmiyordu.</p>

  <p>Biz kaybettik, diye düşündü. Ama bundaki asıl hata babasınındı; daha tehlikenin boyutlarını bile öz evlâtlarına açıklamamıştı. Sonra birden aklına gelmiş gibi Olga'ya dönüp mırıldandı. "Katilin belgeyi çaldığına emin misiniz?" Rus kadın gülümsedi.</p>

  <p>"Belgeyi ele geçirmese pulcuyu öldürür müydü hiç?" dedi.</p>

  <p>Oldukça mantıklı bir cevaptı. Yine de ısrar etti. "Her tarafı araştırdınız mı? Evde gizli bir bölme, kasa filan olamaz mı? Ayrıca sizlerden birinin geldiğini hissedince adamın konuşmaması için de öldürmüş olabilir. "</p>

  <p>Olga olumsuzca başını salladı. "Her tarafa baktık. Ama bulamadık. İstiyorsanız bir de siz arayın. "</p>

  <p>Galiba buna hiç gerek yoktu, onlar profesyonel kişilerdi ve bu işleri kendisinden çok daha mükemmel becerirlerdi. Sesini çıkarmadı.</p>

  <p>Sessizliği Antonio bozdu. "Burası bir cinayet mahalli ve yeterinden fazla oyalandık. Bence bir an önce uzaklaşsak iyi olur. İhtiyar pulcunun eşi dostu var mı bilemem ama biri gelirse durumu açıklayamayız."</p>

  <p>Hans onu destekledi. "Evet, bir an önce uzaklaşalım buradan." İgor sertçe söylendi. "Müşterek bir plan yapmadan mı?"</p>

  <p>Antonio, "Herhalde nasıl bir plan yapacağımızı burada kararlaştıramayız. En iyisi şehir merkezinde bir yerde toplanıp düşünelim. "</p>

  <p>"Ne zaman?" diye sordu İgor. "Hemen bu akşam," dedi Antonio.</p>

  <p>O zamana kadar sessiz kalan Raul kısık sesle mırıldandı. "Tamam. Biz kardeşimle Mayfair'de Ritz Oteli'nde kalıyoruz. Herhalde hepiniz orayı biliyorsunuzdur. Doğru oraya gidelim. Yalnız biz taksi ile geldik, belki burada taksi bulmak zor olabilir. "</p>

  <p>"Dert etmeyin," dedi Antonio. "Ben sizi arabama alabilirim."</p>

  <p>Igor, "Biz de taksiyle geldik," diye homurdandı. Ona da Hans karşılık verdi. "Siz de benim arabama binersiniz."</p>

  <p>Az sonra iki araba Green Ground'dan hızla şehir merkezine doğru uzaklaşıyorlardı.</p>

  <p>Antonio'nun arabasının ön koltuğuna Raul oturmuş, Carmen arkaya yerleşmişti. Yaklaşık bir saat sürecek dönüş yoluna çıktıklarında Carmen arada sırada genç İtalyan'ın dikiz aynasından kendisine baktığını hissetti, fakat her seferinde Antonio göz göze gelmemeye gayret ediyor ve bakışlarını hemen kaçırıyordu.</p>

  <p>Carmen tecrübesiz bir kız değildi, bu bakışlarda bir beğeni, hoşlanma havası olduğunu hemen sezinlemişti. Şimdiye kadar bir yığın flörtü, sevgilileri olmuştu. Carmen babası tarafından şımartılmış bir çocuktu ve oldukça serbest bir hayat sürmüştü; erkekler tarafından beğenilmek ve arzulanmak onun için çok doğal bir duyguydu ve italyan da oldukça yakışıklı bir erkekti. Ancak son anda delirdim mi ben, bu adam kiralık bir katil ve babamın da düşmanı sayılır diye geçirdi içinden.</p>

  <p>Antonio ile göz göze gelmemeye çalıştı.</p>

  <p>Bu arada genç İtalyan yanında oturan Raul'a dönerek hafif alaycı bir şekilde. "Meslek hayatımda ilk defa böyle bir olayla karşılaşıyorum" diye mırıldandı.</p>

  <p>Dönüş yolunda Raul biraz daha toparlanmış, kendine has ağır ve aristokrat havasını yeniden kazanmıştı. Arabayı süren Antonio'ya biraz tepeden bakarak, "Ne demek istiyorsunuz?" diye sormuştu.</p>

  <p>"Garip bir durum, hatta komik, içimden gülmek geliyor. Birbirlerini boğazlamaya hazır insanlar bir çırpıda dost oldular ve şimdi kenetlenmiş gibi görünüyorlar." Raul bilgiç bir edayla fısıldadı. "Menfaat... Paranın gücü. Çıkarların birleşmesi. Kabul edin ki hepiniz kaybettiniz. Pulcuyu öldüren kişi hepinizden baskın çıktı. Anladığım kadarıyla şimdi bir çete kurup katili aramaya kalkışacaksınız. Belgeyi ele geçirince de imzası olan herkesi tehdit edip çok daha büyük paralar koparmaya kalkışacaksınız, yanılıyor muyum? Aklınızdan geçen bu olmalı."</p>

  <p>Antonio önce sesini çıkarmadı. Raul devam etti.</p>

  <p>"Oysa kalkıştığınız iş büyük bir hata. O anlaşmada imzası olanların hepsi Avrupa'nın çok güçlü insanları. Onlarla mücadele şansınız hiç yok. Hepsinin kendi devletleriyle ilişkileri en üst düzeyde ve eminim ki müşterek tehlike karşısında bir araya gelip sizleri böcek gibi ezecek güce sahipler. "</p>

  <p>"Bu kadar emin olmayın," diye fısıldadı Antonio. "Hiç kuşku yok ki, o belge onların yasa dışı büyük bir açıklarının göstergesi. Ortaya çıkması hepsinin geçmişteki suçlarını gösterecek. Aksi halde bu denli hırsla belgenin peşine düşmezlerdi."</p>

  <p>Raul hafifçe titredi. Madrid'deki otelde babasından da buna benzer bir laf işitmişti. Belgenin başkalarının eline geçmesi ailemizin mahvına yol açar dediğini hatırladı. İtalyan doğru düşünüyordu.</p>

  <p>Arkada oturan Carmen lafa karıştı.</p>

  <p>"Katili ve çaldığı belgeyi ele geçireceğinizi düşünüyor musunuz?"</p>

  <p>Antonio dikiz aynasından genç kıza bir daha baktı. "Samimi fikrimi soruyorsanız, pek sanmıyorum," dedi. "Katil bizden ilerde. Unutmayın, o da bir profesyonel ve anladığım kadarıyla bizlerden daha atik davrandı. Mutlaka İngiltere'den bir çıkış yolu da ayarlamıştır.</p>

  <p>Onu ele geçirmemiz pek mümkün görünmüyor. Hatta ben bu işi şimdilik bitmiş değerlendiriyorum. "</p>

  <p>"Şimdilik mi?" diye sordu Carmen.</p>

  <p>"Evet, şimdilik. Asıl fırtına daha sonra çıkacak. "</p>

  <p>"Nasıl yani?"</p>

  <p>"Bu işte kaybedenler ellerinden geleni yapmaya kalkışacaklar." Kız lafı sokuşturdu. "Sizlerin de yapmak istediği gibi mi?"</p>

  <p>"Evet, öyle. Ama o tehdidi savuran herhalde biz olmayacağız."</p>

  <p>"Belgede adları olanları mı ima ediyorsunuz?"</p>

  <p>Antonio hafifçe gülümsedi. "Bence artık gerçeklerden bahsetsek daha iyi olacak. Bu iş komediye dönüştü."</p>

  <p>Bu defa Raul sordu. "Neyi vurgulamaya çalışıyorsunuz?"</p>

  <p>"Zafer sizin Sayın Silva. Siz kazandınız. Bunu saklamaya hiç gerek yok."</p>

  <p>"Ne demek istediğinizi hâlâ anlamış değilim."</p>

  <p>"Pulcunun evindekiler numaranızı yuttular ama yemedim. Bu konularda oldukça tecrübeliyimdir. Sinyorita Carmen'in yarattığı Türk yalanı tuttu. Herkes işin içinde başka biri daha var fikrine inandı. Ama ben öyle birinin varlığına inanmıyorum. "</p>

  <p>Arkadan Carmen'in keskin sesi duyuldu. "Yani yalan söylediğimi mi düşünüyorsunuz?"</p>

  <p>"Üzgünüm Sinyorita ama evet, yalan söylediniz."</p>

  <p>Raul, "Neden kardeşimin yalan söylediğine inanıyorsunuz?" diye sordu.</p>

  <p>Antonio gülümsemeye devam etti. "Bence planınız başarılıydı ve tuttu .da sayılır. Şimdi olaya bir daha ve objektif olarak bakalım. Bilmediğim bir nedenle bunca yıl sonra o anlaşmayı imzalayan kişiler paniğe kapıldılar ve hepsi anlaşmayı elde etmeye kalkıştı. Buraya kadar her şey normal, İtalya'dan, Avusturya'dan ve Rusya'dan kiralık katiller hemen hemen aynı tarihte hatta aynı saatlerde Londra'ya vardılar. Hepsinin amacı o belgeyi ele geçirmek. Ama sadece İspanya'dan profesyonel bir kişi gelmedi. Bu nokta gayet dikkat çekici. Niye babanız, bu işler için deneyimli birini değil de çocuklarını gönderdi?"</p>

  <p>"Fakat..." diye itiraz etmek istedi Raul.</p>

  <p>"Lütfen sözümü kesmeyin. Bana kalırsa babanız da buraya işini iyi bilen birini gönderdi ve o adam meseleyi çözdü, istediğini elde etti. Siz bu durumu biliyordunuz ama bizlere karşı iyi bir oyun sergilediniz. İşler biraz çatallaşır gibi olunca da Sinyorita Carmen dikkatleri başka yöne dağıtacak bombayı patlattı, yani uydurma bir katil yarattı. Ama katilin milliyetinde bir hata yaptı. Çünkü Türklerin bu işle hiçbir ilgileri yoktu, şayet Fransız veya İngiliz deseydi daha doğru olurdu. Şimdi otelinizde yapacağımız toplantı da bence bu oyunun bir devamı. Zira hadiselerin gelişiminde en masum ve çaresiz rolü sizler oynuyorsunuz. Pulcunun evinde Olga'ya belgeyi satın almayı dahi teklif ettiniz. Oysa o belge şu an babanızın gönderdiği profesyonel tarafından belki de Madrid'e doğru yola çıkmıştır bile."</p>

  <p>Raul bir şey söyleyemedi. Acaba bu iddia doğru olabilir miydi? Ama babasının böyle bir plan kurup öz evlatlarını tehlikeye atmasını kabul edemiyordu. Tam bunları düşünürken arkadan kız kardeşinin sesini duydu.</p>

  <p>"Demek öyle bir Türkün varlığına inanmıyorsunuz," dedi Carmen. Antonio rahat bir şekilde gülümsedi.</p>

  <p>"Beni yanlış anlamayın, belki öyle birini pulcunun kapısında görmüş, hatta sohbet etmiş olabilirsiniz, mümkündür. Ama o kişinin olaylarla hiç ilgisi bulunmayan bir pul meraklısı olduğunu iddia edebilirim. Muhtemelen size ilham vermiştir." Carmen köpürür gibi sordu. "Ne ilhamı?"</p>

  <p>"Yani babanızın görevlendirdiği kişinin yerine koyma fikrini vermiştir size."</p>

  <p>"Çok saçma," diye homurdandı Carmen. Fakat daha fazla tartışmadan da çekindi. İtalyan haklı da olabilirdi tabii.</p>

  <p>Zaten çok saf ve insancıl bir adama benziyordu, belki de Antonio'nun söylediği gibi tamamen bu işlerin dışında biriydi.</p>

  <p>Ama şehrin merkezine doğru ilerlerken onun aklı da Raul gibi karışmıştı.</p>

  <p>Acaba bu babalarının sinsice hazırladığı bir plan olabilir miydi? Carmen inanmak istemiyordu.</p>

  <p>Öteki arabayı kullanan Hans Jansen ise daha ziyade sessiz kalmış, arka koltukta oturan iki Rusun konuşmalarını dinlemişti. Sarışın kadının İngilizcesi kusursuzdu, ama Igor arada sırada meramını tam anlatamayınca sinirlenip Rusça konuşmaya başlıyor fakat her seferinde Olga İngilizce karşılık veriyordu.</p>

  <p>İgor'un aşırı sinirliliğine bir anlam veremiyordu Hans. Hepsi aynı hamurdan yoğrulmuş insanlardı ve birbirlerini anlarlardı. Ne derece profesyonel olsalar da, her işte başarı kazanmak söz konusu olamazdı, bazen kaybetmekte vardı bu meslekte. Hatta Hans, iri yarı Rus'un böyle bir iş için yeterince eğitilmediğini düşünmeye başladı. Kafası fazla çalışmıyor, olaylar karşısında hemen saldırgan tavırlar takınıyordu. Olga ile neden beraber çalıştıklarını daha iyi anlar gibi olmuştu. Olga hem serinkanlı hem de zeki bir kadındı. Paniğe kapılmıyor, hiddetlenmiyor, yeni çözümler üretmeye çalışıyordu. Ayrıca insanları etkilemesini de iyi beceriyordu.</p>

  <p>Rusların konuşmaya ara verdikleri bir sırada sordu. "Sizce o Türk'ü bulabilecek miyiz?"</p>

  <p>sorusu daha çok Olga'ya yönelikti. Sarışın kadın gülümsemişti.</p>

  <p>"Ben öyle birinin var olduğuna pek inanmıyorum," dedi.</p>

  <p>Hans, "Ben de," diye mırıldandı. "İspanyol kadın yalan söylüyor, değil mi?"</p>

  <p>"Kanımca öyle."</p>

  <p>Hans da sırıttı. "Katil İspanyolların adamı. Silva ailesi hâlâ bize oyun oynamaya devam ediyor. Otellerinde toplanmamız da numara. Kendilerinin bu işin içinde olmadığını bize ispat için tertipledikleri sözde bir gösteri. Şüpheleri üzerlerinden atmak ve bizi mevcut olmayan bir Türk'ü aratmaya sevk etmek niyetleri. Böylece zaman kazanmaya çalışıyorlar."</p>

  <p>"Oldukça doğru bir yaklaşım. Ama hâlâ bir sorunumuz var."</p>

  <p>"Nedir o?"</p>

  <p>"Acaba katil elde ettiği belgeyi kendisi mi İspanya'ya götürecek yoksa buradaki aile fertlerine mi teslim edecek?"</p>

  <p>Hans bir an cevap vermeden kalınca Olga devam etti.</p>

  <p>"Şayet adamları şu sıralar İspanya'ya giden bir uçağa bindiyse her şey bitmiş sayılır, yok eğer ilk müsait zamanda Raul'e teslim edecekse hâlâ ümit var demektir."</p>

  <p>"Oldukça mantıklı bir düşünce," demekle yetindi Hans.</p>

  <p>Bu akşam ilginç gelişmeler olacağa benziyordu. Sonra içinden gülümsedi arabaya biraz daha gaz verirken. Galiba sürdürdüğü hayatın iğrençliğini biraz da bundan seviyordu; herkes birbirine rol yapıyordu bu ortamda ve her grubun ana fikri yalan ve aldatmaca üzerine kuruluydu. Olga ile İgor'un gerçekte beyinlerinden ne geçirdiklerini bilmeyi çok isterdi şu anda...</p>

  <p>Ertesi gün Haziran ayının içinde olmalarına rağmen gökyüzü gri bulutlarla kaplıydı. Öğle tatiline çıkan Bora şirkette bir şeyler atıştırdıktan sonra geri kalan zamanı değerlendirmek için sokağa fırladı. Daha önünde burada geçirilecek iki ay vardı, ama genç adam Londra'ya ısınamadığı için çoktan memleket hasreti duymaya başlamıştı.</p>

  <p>Staj yaptığı işte de sıkılıyordu, yeni bir şey öğrenmediği kesindi. Aynı duyguyu paylaşan bazı stajyerler gördükleri kurslardan kaytarmaya başlamışlardı bile. Gerçi Bora bu güne kadar kursları hiç kırmamıştı, fakat birden, boş ver, ben de kaytarayım diyerek kendini azat etti. Aylak aylak yürümeye başladı.</p>

  <p>Ne yapacağı, nereye gideceği hususunda bir fikri de yoktu, sadece kursların sıkıcı ortamına dönmek istemiyordu. Bu yaştan sonra kendini öğrenci gibi hissetmek çok sıkıcı geliyordu. Covent Garden yönüne doğru yürümeye başladı.</p>

  <p>Londra çok kozmopolit bir yerdi; her milletten insana rastlamak mümkündü ve bu durum haliyle renklilik yaratıyordu. Özellikle bulunduğu yerde çok sayıda turist vardı. Bir ara tamamen tesadüfi bir şekilde dönüp arkasına baktı ve kalabalık arasında beyaz elbiseli bir kadın dikkatini çekti. Bakışları üzerinde fazla kalmamıştı. Çok kısa, anlık bir takılıştı bu. Sonra yoluna devam etti. Neden sonra birden irkildi, beyaz elbiseli kadının yüzünü bir yerden hatırlar gibi olmuştu. Hızla başını çevirip bir daha arkasına baktı. Bu kez kadını göremedi. Pek şaşırmadı; zira Covent Garden günün her saatinde çok kalabalık bir semtti. Muhtemelen çevredeki dükkânlardan birine girmişti. Ama aynı anda o yüzü nereden hatırladığını buldu. Beyaz elbiseli kadın, dün Chelsea'de pulcunun dükkânının önünde gördüğü İspanyol Carmen Silva'ydı. Kısa bir an, acaba diye düşündü.</p>

  <p>Böyle büyük ve kalabalık bir şehirde aynı kişiyle bu kadar sık karşılaşmak pek olağan sayılmazdı. Dün kadının etkisinde kaldığını anımsadı. Cidden çok güzel ve çekici bir kadındı, bunu inkâr edemezdi. Hatta gece yatağa uzandığında bir süre onu hayal etmekten kendisini alıkoyamamıştı.</p>

  <p>Önce, herhalde o değildir diye mırıldandı içinden. İnsan zihninin böyle oyunlar oynadığını bilirdi. Yine de yürümeye devam ederken birkaç kere sebepsiz arkasına dönüp baktı. Kimseyi göremedi tabii.</p>

  <p>Bir ara kendini Thomas Neal'ın önünde buldu. Burası pahalı alışveriş merkezlerinden biriydi. İçinde marka giysiler, mücevherler, el örgüleri, hatıra eşyaların satıldığı bir yığın mağaza vardı. Vitrinlere bakmak ve oyalanmak için ideal bir yerdi. Giriş katında büyük bir restoran ve kafe de vardı. Bora'nın karnı toktu ama bir fincan çay içebilirim, diye düşündü. Öğle saatinde kafe fazla kalabalık sayılmazdı. Yeşil süs bitkilerinin çerçevelediği boş masalardan birine oturdu. Yürümekten biraz yorulmuştu. Sütlü çay hâlâ İngilizlerin ulusal içeceği gibiydi. Garsona siparişini verip beklerken gözü kafeye inen merdivene takıldı ve yüreği hopladı yeniden. Beyaz elbiseli kadını görmüştü. Yorgun adımlarla basamakları iniyordu.</p>

  <p>Yanılmadığını anladı; Carmen Silva'ydı.</p>

  <p>Kararsız kaldı bir an. Yanına gidip gitmemeyi düşündü. Üstelik bu kez ağabeyi diye tanıttığı adam da yoktu yanında. Fazla düşünmedi, tam ayağa kalkacağı sırada gözleri buluştu. Carmen de bir an gözlerini kısıp ona bakmış, sonra dostça gülümsemişti.</p>

  <p>Daha fazla tereddüdün anlamı yoktu; kız da gülümsediğine göre onu hatırladığını belirtmiş oluyordu. Zaten boş masa ararmış gibi davranan esmer güzeli de onun bulunduğu tarafa doğru yönelmişti.</p>

  <p>Bora'nın kalbi güm güm atmaya başladı. Uzun zamandan beri ilk defa bir kadın onu bu kadar heyecanlandırıyordu.</p>

  <p>"Merhaba," demişti Carmen. "Bu ne tesadüf! Yine karşılaştık." Oysa Carmen karşılaşmalarının bir tesadüf olmadığını çok iyi biliyordu. Dün gece otel odasında sabaha kadar düşünüp durmuştu. Pulcunun önünde karşılaşıp konuştukları Türk gerçekten bu işe bulaşmış biri miydi, yoksa o tamamen masum bir pul meraklısı mıydı? David Honor'un evinde bilinçsizce ağzından bir laf çıkmış, Türk'ü suçlamıştı. Tabii o da kiralık bir adam olabilirdi, bu konuda kesin bir bilgisi yoktu, hatta babası adına çalışıyor da olabilirdi. Tüm gece boyu Türk gencin karşılaşma sırasında söylediklerini hatırlamaya çalışmıştı; mühendis olduğunu ve Londra'da bir firmada staj yaptığını söylemişti. Ama Carmen firmanın adını bir türlü anımsayamamıştı. Ta ki, sabaha karşı çalıştığı iş yerinin "Woods" olduğunu hatırlayıncaya kadar gözüne uyku girmemişti.</p>

  <p>Sabahleyin ani bir kararla yatağından fırlamış ve şirketin önüne dikilmişti. Şehrin Strand semtindeki firma oldukça meşhurdu. Stajyerlerin çalışma saatleri hakkında bir bilgisi yoktu tabii. O nedenle gerekirse akşam mesai saati bitinceye kadar beklemeye kararlıydı. Tabii adam yalan da söylemiş olabilirdi, o zaman bu işe bulaşmış biri olduğu kanıtlanacaktı. Fakat öğle saatlerinde ummadığı bir şey gerçekleşti ve Türk'ü binadan çıkarken gördü. Sevinmesi mi yoksa endişelenmesi mi gerektiğini kestiremedi.</p>

  <p>Bu durumda genç adam doğruyu söylemiş oluyordu. Ama burada stajyer olarak vazife görmesi onun katil olmasına engel miydi? Kafası karıştığı için önce adamı takiple yetindi. Ne yapacağını, nereye gideceğini merak ediyordu. Uzun yürüyüş sırasında bir ara sanki izlendiğini hissetmiş gibi dönüp geri bakmıştı Türk. İşin kötü tarafı genç kadın adamın adını da çıkaramıyordu bir türlü. Türk adlarına çok yabancıydı.</p>

  <p>Carmen konuşmaya kararlıydı, fırsat yaratıp kurnazca ağzını arayacaktı. Onun için de adamla göz göze gelince gülümseyerek yanına doğru yürümüştü. Hakkında düşünülenlerden tamamen habersiz olan Bora genç kadına içtenlikle gülümsemişti.</p>

  <p>"Evet, yine karşılaştık. Sizi gördüğüme sevindim." Carmen teklifsizce sordu. "Oturabilir miyim?"</p>

  <p>"Rica ederim, ne demek? Çok memnun olurum." Genç kadın iskemlelerden birini çekip oturmuş, elindeki iri hasır çantasını da ahşap masanın üzerine koymuştu. Yorgun görünüyordu. Bora da aklına gelen ilk şeyi söyledi. "Yorgunsunuz galiba."</p>

  <p>"Evet, vitrinlere bakmaktan çok yorgun düştüm."</p>

  <p>"Size bir şey ikram edebilir miyim?" diye sordu Bora. "Siz ne içiyorsunuz?"</p>

  <p>"Çay."</p>

  <p>Yüzünü ekşiten Carmen, "Yo, çaydan nefret ederim ama bir stout bira içebilirim," dedi.</p>

  <p>Genç mühendis garsona el etmişti. Kadının isteğini ilettikten sonra hafif bir sıkıntı yaşadı. Üstüne bir tutukluk geldi, kadınla ne konuşacağını bilemedi. Hatta aynı anda kendine de kızdı. Dün gece onu bir hayli düşünmüş, hayalinde canlandırmıştı. Şimdi mutlu bir rastlantı onu yeniden karşısına çıkartıyor ama kendisi konuşacak bir mevzu bulmakta zorlanıyordu. Bilmeyerek baltayı taşa vurdu.</p>

  <p>"Dün karşılaştığımız o pulcu dükkânına bir daha gittiniz mi?" diye sordu.</p>

  <p>Carmen'in siyah gözleri hemen bulutlanır gibi olmuştu. Bir süre Bora'yı süzdü. Sonra kelimelerin üzerine basa basa mırıldandı.</p>

  <p>"Neden sordunuz bunu?"</p>

  <p>Bora omuz silkti. Aslında belirli bir nedeni yoktu, ama o an aklına konuşacak başka bir konu gelmemişti. Birbirlerini tanımayan iki kişinin tek müşterek noktaları galiba pul merakıydı. Hafifçe gülümsedi. "Galiba siz de pul toplamaya meraklısınız, değil mi?"</p>

  <p>"Hayır. Hiç değilim," demişti genç kadın.</p>

  <p>Afallayan Bora durakladı. "O halde ağabeyiniz meraklı olmalı," diye kekeledi. "O da değildir."</p>

  <p>Garipsemesi biraz daha artmıştı Bora'nın.</p>

  <p>"Şey... Öyleyse yanıldım. Ne bileyim dün dükkânın kapalı olduğunu görünce çok üzülmüş ve şaşırmış bir haliniz vardı da, sizi de müşteri sanmıştım. " Esmer güzelinin bakışları sanki sertleşmişti.</p>

  <p>"Ziyaretimizin sebepleri başka olamaz mıydı?" diye sorunca Bora susmak zorunda kaldı.</p>

  <p>Onun sustuğunu görünce Carmen üsteledi.</p>

  <p>"Ya siz? Siz öğleden sonra dükkâna gittiniz mi yeniden?"</p>

  <p>Bora sanki konuşacak yeni bir konu çıkmış gibi, "Evet, gittim," diye mırıldandı.</p>

  <p>"Pulcuyu gördünüz mü?"</p>

  <p>Genç adam tasdik edercesine başını salladı.</p>

  <p>"Öyleyse onunla konuştunuz da..."</p>

  <p>"Tabii konuştum. Normal değil mi? Niye sordunuz?"</p>

  <p>Kadının dik bakışları karşısında, Bora yavaş yavaş uyanmaya başlamıştı. Birden aklına dün o dükkânda yaşadıkları geldi. Yaşlı adamın saldırıya uğraması, öğleden sonra dükkâna girdiğinde kendisine silah çekmesini hatırladı. O dükkânda ve pulcunun etrafında esrarengiz bir şeyler dönüyordu ama beni ilgilendirmez, diye düşündü Bora. Yabancı bir ülkede başının derde girmesini kesinlikle istemezdi. Sonra Carmen'le bugünkü karşılaşmalarının da bir rastlantı olmayacağı ihtimali aklına geldi ve kıza kuşkuyla baktı.</p>

  <p>Carmen de, Bora'nın bakışlarındaki kuşkuyu sezinlemişti. "İsterseniz daha açık konuşalım,"</p>

  <p>diye mırıldandı genç kadın. "Ben bu meselenin burada halledilmesini istiyorum, hem de şimdi."</p>

  <p>Genç adam büyük bir samimiyetle sordu. "Hangi meselenin?"</p>

  <p>"Oyun oynamaya kalkışmayın benimle. Siz kimi temsil ediyorsunuz? Sanırım bu kadarını bilmek hakkım."</p>

  <p>Kızın kara gözleri öfke doluydu.</p>

  <p>Şaşkınlığı artan Bora, "Pardon ama söylediklerinizden bir şey anlamıyorum," diye kekeledi. "Ne meselesi, ne temsili?"</p>

  <p>Carmen sırtını iskemleye dayadı. Bir süre konuşmadan karşısındakini süzmeye devam etti. "Sanırım, konuşmayacaksınız. Ya da her şeyi inkâr yoluna gideceksiniz. Öyle mi?"</p>

  <p>"Ne demeye çalıştığınızı anlasam konuşurum ama söylediklerinizden bir şey anlamıyorum ki..."</p>

  <p>"Pekâlâ," dedi Carmen. "Daha açık konuşayım. Pulcu David Honor'u siz mi öldürdünüz?"</p>

  <p>"Ne?"</p>

  <p>Bora az kaldı şaşkınlıktan elindeki çay fincanını düşürecekti, îrileşen gözlerini genç kadından ayırmadan, "Pulcu öldürüldü mü?" diye sordu.</p>

  <p>Carmen alaycı bir şekilde gülümsemişti. "Ya çok iyi rol yapıyorsunuz, ya da gerçekten olup bitenlerden hiç haberiniz yok. "</p>

  <p>Duyduklarına inanamamıştı. Güçlükle kekeledi. "Bunu şimdi sizden öğreniyorum. "</p>

  <p>"Sahi mi?"</p>

  <p>"Yoksa onu benim öldürdüğümü mü düşünüyorsunuz?"</p>

  <p>"Olamaz mı?"</p>

  <p>"Çok komik. Hiç tanımadığım bir insanı neden öldüreyim?"</p>

  <p>"Para için tabii. Muhtemelen siz de bir kiralık katilsiniz."</p>

  <p>Bora'nın birden tepesi atmıştı. Genelde sakin biri olmasına rağmen bu iddia kendisini çileden çıkarmıştı. Ayağa fırladı.</p>

  <p>"Siz ne söylediğinizin farkında değilsiniz galiba. Ne cüretle beni böyle bir şeyle itham edebilirsiniz?"</p>

  <p>Genç adamın tepkisi o kadar doğal olmuştu ki, Carmen hemen fısıldadı. "Lütfen, oturun. Dikkat çekmemizi istemiyorum."</p>

  <p>"Lanet olsun. Beni cinayetle itham eden birinin yanında nasıl sakin otururum."</p>

  <p>"Rica ederim, oturun. Galiba bir hata yaptım. Özür dilerim. "</p>

  <p>Bora birkaç saniye İspanyol güzelinin yüzündeki endişeli ifadeyi inceledi. Kendisini müthiş bir şeyle itham etse de yüzündeki korkuyu görmemek olanak dışıydı. Elleri titriyordu Carmen'in. Ne yapacağını, nasıl davranacağını kestiremedi Bora, sonra isteksizce kalktığı iskemleye çöktü yeniden.</p>

  <p>"Şimdi en başından anlatır mısınız, neler oluyor?" diye sordu.</p>

  <p>Carmen bu kez perişan ve utanç dolu bir sesle mırıldandı. "Gerçekten David Honor'un öldüğünden haberiniz yok Mu?</p>

  <p>"Yok tabii... Ama anlamadığım konu pulcunun ölümü ile aramda nasıl bir bağ kurduğunuz. Bunu bana açıklar mısınız?"</p>

  <p>"Yani dün sabah o dükkânın önünde tamamen tesadüfi karşılaştık, öyle mi?"</p>

  <p>Şaşkınlığı gittikçe artan Bora sert bir şekilde homurdandı. "Başka nasıl olabilir ki?"</p>

  <p>"Şimdi bütün ümitler söndü demektir," diye inledi Carmen. "Her şey bitti."</p>

  <p>"Hangi ümidin söndüğünü, neyin bittiğini anlamıyorum ama doğrusu pulcunun ölümüne pek şaşmamak gerekir," diye söylendi Bora.</p>

  <p>Genç adamın söylediğini biraz geç idrak eden Carmen irkilerek sordu. "Ne dediniz?"</p>

  <p>"Pulcunun ölümüne pek şaşmadım," dedim.</p>

  <p>"Neden?"</p>

  <p>"O garip bir adamdı. Dün öğleden sonra dükkâna ikinci defa gittiğimde bana silah çekti."</p>

  <p>"Ne? Silah mı çekti?"</p>

  <p>"Evet, aynen öyle. Beni tehdit etti."</p>

  <p>Genç kadın hayretle Bora'ya bakmıştı yeniden. Güçlükle kekeledi. "Ne olup bittiğini bana anlatır mısınız lütfen? Çok önemli bu."</p>

  <p>Bora yüzünü ekşiterek, "Pul peşinde olmadığınızı söylediniz ama yalandı bu değil mi? Bana kalırsa David denen o ihtiyarın elinde çok nadide ve paha biçilmez bir pul serisi olmalı ve bir grup koleksiyoncu her ne pahasına olursa olsun, onu elde etmeye çalışıyor. Bu nedenle yaşlı adam öldürüldü. Artık bana doğruyu söyleyin."</p>

  <p>Carmen kısa bir an durakladı. Az kaldı yarım yamalak bildiği hakikati Bora'ya açıklayacaktı ama hiç beklenmedik bir tarzda genç adam ortaya bambaşka bir sebep çıkarmıştı. Carmen de bozuntuya vermedi. "Evet, öyle," diye başını salladı.</p>

  <p>"Tahmin etmiştim zaten," dedi Bora. "Dün o dükkânda benim de başıma garip bir olay geldi. Sabahleyin ilk gittiğimde pulcu dükkândaydı. Benden az sonra içeriye uzun boylu, iri yarı bir adam geldi. Saçları sapsarıydı, beyaza yakın."</p>

  <p>Carmen içinden, Hans Jansen, diye geçirdi ama düşündüğünü açığa vurmadı. Bora devam etti. "O adam içeri girince Pulcu David öğleden sonra gelin diyerek apar topar dışarı çıkardı beni. Sizinle karşılaşmamız da o sıralara rastlamıştı. Öğleden sonra gittiğimde arkadaki odası darmadağınıktı. Önce beni gülümseyerek içeri aldı ve siz İtalyansınız, değil mi diye sordu. Ben de gülümsedim, o gün siz ve kardeşiniz de bana aynı soruyu sormuştunuz.</p>

  <p>Yanılıyorsunuz, deyip sizlerin adını vererek bugün ikinci kere beni bir İtalyan'a benzettiklerini söyledim. Nedense isimlerinizi duyunca çok irkildi ve o zamana kadar adını hiç duymadığım bir kontun beni gönderip göndermediğini sordu."</p>

  <p>"Kont Pazzini mi?" diye fısıldadı Carmen.</p>

  <p>"Evet. Yanılmıyorsam, Pazzini dedi. Tanıyor musunuz?"</p>

  <p>Carmen olumsuzca başını salladı. "İsmini işittim sadece. Sonra?"</p>

  <p>"Sonra olanlar cidden tuhaf şeylerdi. Pulcu önce benim İtalyan olmadığıma inanmadı ve birden bana silah çekti."</p>

  <p>"İlginç. Korktunuz tabii, değil mi?"</p>

  <p>"Korkmaktan ziyade, şaşırdım. Belli ki beni birine benzetmişti. Yüzüne dikkatlice bakınca sabah gelen adam tarafından dövülüp hırpalandığını anladım. Yüzünde morluk ve şişlik vardı. "</p>

  <p>"Peki niye ısrarla o dükkâna gidiyordunuz?"</p>

  <p>Bora tebessüm etti. "1921 tarihli bir Danimarka pulu için. Başka bir yerde kolay kolay rastlayamazdım. Nefis bir parçaydı."</p>

  <p>Bu açıklama ile hiç ilgilenmeyen Carmen fısıldadı. "Devam edin, lütfen."</p>

  <p>"Sonrası daha şaşırtıcı oldu."</p>

  <p>"Nasıl yani?"</p>

  <p>"Pulcu, sabah gelen o adamın kendisinden bir şey istediğini ama istediğinin dükkânda olmadığını söyledi bana. Şayet bulsaydı hiç tereddüt etmeden öldürürdü beni dedi. O zaman anladım ki bazı kişiler adamdaki önemli bir pulu zorla gasp etmeye çalışıyorlar... Korkarım bunlara sizler de dahilsiniz."</p>

  <p>"Şimdi o noktayı boş verin. Bir açıklama yaparım. Sonra ne oldu?"</p>

  <p>Omuz silkti Bora. "Önce silahı adamın elinden aldım ve bir köşeye fırlattım. Nedense davranışıma çok şaşırdı. Meğer beni italyan zannedip sakladığı pulları zorla elinden alacağımı sanmış. Sonra Türk olduğuma inanınca bana teşekkür edip adresimi aldı."</p>

  <p>"Adresinizi mi? Neden?"</p>

  <p>Bu kez utangaç bir şekilde gülümsedi Bora. "Şayet pulcu öldü ise, benim hayalim ve sevincim de kısa sürmüş oldu. Nedendir bilmiyorum ama benim İtalyan olmadığıma ve dükkâna çok beğendiğim bir pul için geldiğime ikna olunca, o pulu adresime göndereceğine söz verdi de ondan. Ama artık öldüğüne göre o pula sahip olamayacağım demektir. "</p>

  <p>Önce Carmen'den hiç ses çıkmadı. Birkaç saniye dalgın dalgın düşündü.</p>

  <p>"Bir dakika," dedi. Sonra Bora'nın gözlerinin içine bakarak, "Neden o pulu hemen orada size vermedi de, aldığı adresinize göndermek istedi?"</p>

  <p>Bu cidden yerinde bir soruydu ve ancak Bora'nın aklına o kadar değerli bir pulu hediye olarak kabul edemeyeceği konusundaki ısrarı geldi. Bunu Carmen'e söylediğinde kadın, "Ama adresinizi bir kâğıda yazdı, değil mi?" dedi.</p>

  <p>"Evet, kesinlikle."</p>

  <p>"Ona nerenin adresini verdiniz?"</p>

  <p>"Kaldığım pansiyonun tabii. "</p>

  <p>Genç kadının iri siyah gözleri bir an ümitle parladı. Deminden beri asık olan yüzü şimdi az da olsa neşelenmişti. Birden uzanıp Bora'nın elini tutarak sıktı. "Siz harika bir insansınız," diye fısıldadı.</p>

  <p>Bu ani değişiklik karşısında zaten alınmış olan genç adam homurdandı. "Ama az önce benim bir katil olduğumu söylüyordunuz."</p>

  <p>"Büyük bir yanılgı, affedilmez bir hata yaptım. Beni bağışlayın. "</p>

  <p>Carmen o kadar güzeldi ki, bu içten özür dileyiş karşısında yapacağı bir şey kalmamıştı Bora'nın. O da avuçlarını kavrayan yumuşacık beyaz tenli eli sıktı.</p>

  <p>"Tamam," dedi. "Benim açımdan mesele kapanmıştır. Ama sanırım bu anlattıklarımdan sonra sizin de bana açıklayacağınız birkaç nokta olacaktır. "</p>

  <p>"Haklısınız. En azından merakınızı giderecek bazı hususlarda sizi aydınlatmalıyım. "</p>

  <p>"Öyleyse sizi dinliyorum."</p>

  <p>"Ama burada olmaz."</p>

  <p>"Neden?"</p>

  <p>"Bu konuyu burada konuşamam. "</p>

  <p>"Pekâlâ. Nerede konuşalım. "</p>

  <p>"Sizin pansiyonunuza gidebiliriz."</p>

  <p>"Fakat..."</p>

  <p>"Fakat ne?"</p>

  <p>"Anlarsınız işte..."</p>

  <p>"Neyi anlayacağım?"</p>

  <p>"Kaldığımız pansiyona kız arkadaşlarımızı kabul edemiyoruz."</p>

  <p>Carmen içten bir kahkaha attı. "Anladım sıkıntınızı. Ama hiç dert değil. Biz de bir otele gideriz."</p>

  <p>"Otele mi? Ama nasıl olur?"</p>

  <p>"Sıkmayın canınızı ve aklınıza başka bir şey gelmesin."</p>

  <p>"Neden bir otel? Koca şehirde baş başa konuşacağımız başka yer mi yok?"</p>

  <p>"Kuşkusuz vardır. Ama unutmayın, arkamızda da bir cinayet olayı var. Siz pulcunun öldürülmesinde katil adayları arasında olabilirsiniz."</p>

  <p>Tüyleri ürperen Bora çıkıştı. "Şaka mı yapıyorsunuz? Ne katil adayı?"</p>

  <p>"Yanlış anlamayın. Artık ben sizin masum olduğunuzu çok iyi biliyorum ama konuşmalarımız tamamen gizli kalmalı ve kimse duymamalı." Bora fazla direnmedi ve kafeden birlikte çıktılar.</p>

  <p>Covent Garden civarında üçüncü sınıf bir otele gitmişlerdi. Resepsiyondaki şişman, göbekli görevliye dört, beş saat kalıp ayrılacağız diyerek odanın gecelik parasını öderken Carmen son derece rahattı. Bankonun arkasındaki memur bu tür geliş gidişlere çok alışık olmalıydı ki müşterilerin yüzüne dahi bakmamıştı. Tek utanıp rahatsız olan Bora'ydı. Odaları dört katlı binanın üçüncü katındaydı.</p>

  <p>Tedirgin bir şekilde odaya giren genç adam etrafına şöyle bir bakındı. Oda tahmininden daha temiz ve derli toplu çıkmıştı. Son derece rahat hareket eden Carmen eliyle oturması için Bora'ya odadaki tek koltuğu işaret etti. Genç adam önce oraya genç kızın oturmasının daha doğru olacağını düşünmüştü, fakat Carmen son derece rahat hareketlerle elindeki çantayı yatağın üstüne atıp kenarına çökmüştü bile. "Rahat ol, keyfine bak," diye mırıldandı kız.</p>

  <p>Kızın pişkin ve girişken tavırları iyice afallatmıştı Bora'yi- Çaresizlik içinde koltuğa oturdu.</p>

  <p>"Şimdi beni iyi dinle," dedi Carmen. "İstemeyerek de olsa, büyük ve çok önemli bir olayın içine çekilmiş durumdasın. Dün geceden beri seni katil sanıp peşine takılmış bir sürü insan var. Bunu sakın unutma. Akıllı davranmazsan hayatın tehlikeye girer. Henüz senin izini bulmuş değiller ama vazgeçmeyeceklerdir ve korkarım er veya geç seni bulacaklardır. "</p>

  <p>Rengi atan Bora kekeledi. "Kim bunlar? Ben bir şey yapmadım ki..."</p>

  <p>"Yapmadığını ben biliyorum ama onlar bilmiyor."</p>

  <p>"İyi de ne istiyorlar benden?"</p>

  <p>"Sen de olduğunu düşündükleri bir zarfı."</p>

  <p>"Çok komik... Ben de öyle bir şey yok."</p>

  <p>"Biliyorum. Ama tahminlerim beni yanıltmıyorsa, bu gün ya da yarın olacak."</p>

  <p>"Söylediklerinizden hiçbir şey anlamıyorum. Neden bahsediyorsunuz, ne zarfı bu?"</p>

  <p>"Bak, şimdi beni iyi dinle. Basite indirerek sana kısa bir öykü anlatacağım. Bundan yaklaşık otuz sene önce Avrupa'nın çok zengin bazı iş adamları gizli bir anlaşma yapmışlar. Ne olduğunu, nasıl bir içeriğe sahip olduğunu sorma, inan bilmiyorum. Ben bu anlaşmaya imza atan adamlardan birinin kızıyım. Unutulmuş gibi duran bu belge birden önem kazandı ve imza atan kişiler anlaşmayı birbirlerinden habersiz ele geçirmeye çalışıyorlar."</p>

  <p>"İyi de bu anlaşmanın benimle ne ilgisi olabilir?"</p>

  <p>"Anladığım kadarıyla yok zaten."</p>

  <p>"Eee, o zaman sorun ne?"</p>

  <p>"Sorun şu... İnsana tuhaf geliyor ama bu belgeyi öldürülen Pulcu David Honor'a teslim etmişler. Neden ona bırakmışlar, neden bir banka kasasında saklamayı tercih etmemişler, bir fikrim yok. Ama dün pulcu öldürülünce her şey birden karıştı. Sen de dün Honor'la görüşen insanlardan biriydin ve ölümünden sorumlu hale geliverdin. "</p>

  <p>"Ama bu çok anlamsız. Ben o dükkâna sadece pul bakmaya gittim."</p>

  <p>"Ben artık buna inanıyorum ama diğerlerinin inanacağını hiç sanmıyorum."</p>

  <p>Bora dehşete kapılarak durakladı.</p>

  <p>İlk şaşkınlığını atar atmaz beyni hızla çalışmaya başlamıştı. Şimdi olayları daha iyi anlıyordu. "Öyleyse sorun pul meselesi, koleksiyoncular arasındaki bir rekabet değil."</p>

  <p>"Haklısın. Bu çatışmanın pullarla hiç alakası yok."</p>

  <p>"Öyleyse neyin peşindesiniz? Aradığınız belge ticari mi, yoksa siyasi bir anlaşma mı?"</p>

  <p>"İnan, ben de senin kadar bilgisizim."</p>

  <p>"Az önce bana gelecek bir zarftan bahsettiniz, neyi kastettiniz, sözünü ettiğiniz belgeyi mi ?"</p>

  <p>"Bu benim düşüncem, bir tahmin sadece."</p>

  <p>Bora gülümsedi. "Yanlış mı anladım acaba? Yani pulcunun şu aradığınız belgeyi pansiyon adresime postalayacağını mı düşünüyorsunuz?"</p>

  <p>"Evet," dedi Carmen.</p>

  <p>"Niye böyle bir şey yapsın ki? Ben onun hiç tanımadığı bir insanım. Otuz yıl sakladığı bir belgeyi hayatında bir defa gördüğü ve belgeyi imzalamış olanlarla uzaktan yakından ilgisi olmayan birine vermeye kalkışması mantıklı mı?"</p>

  <p>Carmen tereddütsüz cevap verdi. "Mantıklı değil tabii. Fakat kanımca başka çaresi yoktu."</p>

  <p>"Anlamadım, ne demek bu?"</p>

  <p>"Çünkü David Honor öldürüleceğini anladı ve sanırım bu planı yaptı."</p>

  <p>"Durun bir dakika... Hâlâ anlamış değilim. Diyelim ki bir an söylediğiniz gibi düşünmüş olsun. Ben o belge hakkın' da hiç bilgisi olmayan biriyim. Ne yaparım ki? Kime teslim edeceğimi dahi bilmiyorum, tarafların hiç birini tanımam. "</p>

  <p>"Doğru. Bunu da düşündüm. Belki de size gönderdiği zarfa, ne yapmanız gerektiğine ait bir not da eklemiştir."</p>

  <p>Bora başını salladı. "Bana pek inandırıcı gelmedi. Pek olacak iş değil."</p>

  <p>"Bilmiyorum, belki de yanılıyorum. Ama aklıma başka bir çözüm gelmiyor."</p>

  <p>"Şu dün olanları bana en başından bir daha anlatır mısınız?"</p>

  <p>Carmen nasıl olsa ok yaydan çıktı diye düşündü. Bundan sonra her şeyi, bildiği ve gördüğü her şeyi genç mühendise anlatmaya karar verdi. "Doğru," diye fısıldadı. "Artık her şeyi bilmek hakkınız." Ve anlatmaya başladı, hiçbir şeyi atlamadan...</p>

  <p>Bora soluk soluğa anlatılanları dinledi. Olaylar sanki bir casus filminin sahneleri gibiydi. Biraz komik bulsa da Carmen'i de filmin masum kız kahramanı gibi değerlendirmişti. Hele olayları anlatırken biraz da kendini kaptırıp oturduğu yatakta uzanması, ayakkabılarını ayağından fırlatıp atması, eteklerinin hafifçe açılması genç mühendise ayrı bir haz vermişti. Bora da duyduklarına kendini kaptırmıştı. Ancak bazı sorular aklını kurcalıyordu. Carmen son noktayı koyduğunda ilk sorusu şu oldu. "Madem hepiniz pulcunun evinde toplandınız, o halde yaşlı adamı kim öldürdü?"</p>

  <p>"Mesele de bu ya... Bunun cevabı yok. Katilin sen olduğunu düşündük." , "Ama ben değilim."</p>

  <p>"Bunu biliyorum."</p>

  <p>Bora çekinerek sordu. "Acaba babanız size haber vermeden bu işlere uygun birini göndermiş olabilir mi?"</p>

  <p>"Hayır göndermemiş. Dün gece kaldığımız otelde yaptığımız toplantıdan sonra Raul babamı aradı, hem olayı anlattı, hem de öyle birini gönderip göndermediğini sordu. Aldığı cevap olumsuzdu."</p>

  <p>Birkaç dakika düşünen Bora adeta kendi kendine konuşur gibi fısıldadı. "Ama olayların oluş şekline bakılırsa biri sözünü ettiğin İtalyan Antonio'dan önce eve girip yaşlı adamı öldürmüş."</p>

  <p>"Öyle olmalı."</p>

  <p>Bora dalgın bir şekilde devam etti. "Bence içinizden biri yalan söylüyor."</p>

  <p>"Kim?"</p>

  <p>"Bunu bilemem, fakat bir şey dikkatimi çekti. Mesela siz ve sözünü ettiğiniz Ruslar iki kişi olarak gelmişsiniz Londra'ya, oysa Hans Jansen ve Antonio yalnız gelmişler, değil mi?"</p>

  <p>"Bildiğim kadarıyla öyle."</p>

  <p>"Ya onların da birer yardımcıları varsa, ya görmediğiniz o yardımcılardan biri cinayeti işlediyse? Olamaz mı?"</p>

  <p>"Bilmem, bu hiç aklıma gelmedi. Ama sanmıyorum."</p>

  <p>"Neden?"</p>

  <p>"Öyle olsa, Hans'da Antonio da bu kadar paniğe kapılmazdı."</p>

  <p>"Nasıl emin olabilirsiniz ki? Hem bu ihtimali neden düşünmediniz, hayret ettim."</p>

  <p>"O kişileri tanımıyorsunuz. Antonio da Hans da kendilerine fazla güvenen ve yalnız çalışmayı tercih edecek tipte insanlar. Bence onların yardımcıları yok."</p>

  <p>"O halde pulcuyu kim öldürdü?"</p>

  <p>"Dedim ya, bilmiyorum. Aklıma gelen her ihtimali size anlattım."</p>

  <p>Bora koltuktan kalkıp pencerenin önüne gitti. Tül perdenin ardından hareketli sokağı dalgın bakışlarla izlemeye başladı. Kafası oldukça karışmıştı. En kötüsü, iradesi dışında da olsa, bir cinayet olayına adının karıştırılmasıydı. Tanımadığı birtakım insanların kendisini katil olarak düşünmeleri son derece rahatsız ediciydi. Bunları aklından geçirirken arkasından Carmen'in fısıltı halindeki inlemesi geldi. "Korkuyorum."</p>

  <p>Başını çevirip yatağa uzanmış genç kıza baktı. Yüreğinde bir acıma hissetti. Rol yapmıyor, aklından geçenleri içtenlikle söylüyor, menfaatini kollamıyordu. "Kimin için korkuyorsunuz?" diye sordu.</p>

  <p>Kızın gözlerinde yaş damlaları belirmişti. "Öncelikle babam için tabii. Bu lanet belgenin ne olduğu hakkında bir bilgim yok ama dün gece pulcunun öldürüldüğünü öğrendiği andan itibaren babam çok korkmaya başladı. Ağabeyim Raul telefonda onun hep titrediğini söyledi. Kendim adına da korkuyorum tabii."</p>

  <p>"Neden?"</p>

  <p>Genç kız yaşlı gözlerini Bora'ya çevirerek sitem eder gibi süzdü. "Neden mi? Anlamıyor musunuz, dünden beri etrafımızda bir sürü karanlık dünyaların insanları, profesyonel kiralık katiller cirit atıyor. Bunlar benim dünyamın insanları değil. Şu halime bakın. Londra'da, üçüncü sınıf bir otelde, ilk defa yüzünü gördüğüm bir insanla tartıştığımız konuları düşünün bir kere. Yanlış anlamayın sakın, sizin dürüstlüğünüzden kuşkum yok ama yine de durum oldukça tatsız."</p>

  <p>Kıza hak vermemek elde değildi. Carmen'in çaresizliğine içtenlikle üzülen Bora, yatağın kenarına yaklaştı ve oturdu Aslında böyle durumlarda nasıl davranması gerektiğini pek bilmiyordu ama kızı rahatlatmak, biraz gevşetmek lüzumunu duyarak onun elini tuttu. Kız elini çekmemişti.</p>

  <p>"Üzülmeyin," diye fısıldadı. "Korkmanıza da gerek yok. Ben buradayım. Sizin için elimden geleni de yapmaya hazırım.</p>

  <p>"Çok iyi bir insan olduğunuz belli. Bunu yürekten söylediğinize de inanıyorum. Ama..."</p>

  <p>"Ama ne?"</p>

  <p>Carmen endişeyle söylendi.</p>

  <p>"Bunlar tehlikeli ve acımasız insanlar... Onlara görünmemeniz lâzım. Bence siz de en az Silva ailesi kadar tehlikedesiniz, izinizi bulurlarsa mutlaka yakanıza yapışırlar."</p>

  <p>Bora omuzlarını silkti. "Hiç umurumda değil. Bana bir şey yapamazlar." Carmen'in gözleri ışıldadı. "Dürüst olduğunuz kadar cesursunuz da," dedi. Oldukça şüpheci bir insandı Antonio Montolivo. Bir insandan kuşkulanmaya başlayınca, o kuşkuları kesin delillerle değiştirinceye kadar fikri değişmezdi. Silva kardeşlerin doğruyu söylediğine inanmıyordu. Dün birden katil olacağından şüphe duydukları bir Türk fikrini ortaya atmışlardı ama Antonio kesinlikle buna inanmamıştı. Genç İtalyan'ın da beyninde bazı sorular vardı ve iki kardeşten daha sakin ve pasif görünen Carmen'in asıl çekinilecek kişi olduğuna inanıyordu. Dün kaldıkları Ritz Oteli'nde yapılan bütün konuşmalar da neticesiz kalmış, sonuca bağlanmamıştı. Zaten herkesin menfaatini birleştirecek bir çözümün olamayacağına inanıyordu Antonio.</p>

  <p>Fakat duruma kayıtsız kalamazdı ve dün gece Carmen Silva'yı takibe almaya karar vermişti. Sabahın çok erken saatlerinde Ritz Oteli'nin karşısındaki kafelerden birinde kızı beklemeye başlamıştı. Niyeti görünmeden kızı takip etmek ve kimlerle görüştüğünü öğrenmekti. Beklediği fırsat çabuk doğmuştu. Güzel İspanyol kızını beyaz bir elbise içinde otelden çıkarken görmüştü. Kız kapının önünden bir taksiye binmiş, hemen o da bulduğu ilk taksiye atlayarak kızı takibe başlamıştı.</p>

  <p>Önce kızın yaptıklarına pek bir anlam verememişti. Hatta biraz şaşırmıştı da. Carmen, Woods adlı bir firmanın önünde uzun süre oyalanmış, sanki birini bekliyormuş gibi acemi davranışlar sergilemişti. Kızın bekleyişi tahmininden çok uzun sürmüştü, ta öğle saatlerine kadar. Fakat süre uzadıkça Antonio'nun kuşkuları da yoğunlaşmıştı. Bu bekleyişin mutlaka bir amacı olmalıydı.</p>

  <p>Sonra kızın birden heyecanlandığını ve firmadan çıkan birinin peşine takıldığını fark etti. Sıradan uzunca boylu, yakışıklı bir adamdı. Takım elbise giymiş, kravat takmıştı, ingiliz olmadığı her halinden belliydi; uzun yıllar ingiltere'de kaldığı için bu ülkenin insanlarını ilk bakışta tanırdı. İspanyol kızın takip ettiği kişinin Akdenizli olması çok muhtemeldi, ispanyol, İtalyan, hatta bir Türk de olabilirdi.</p>

  <p>İlginç bir durum ortaya çıkmıştı. Carmen, Woods'dan çıkan adamı takip ediyor, o ise ikisini birden izliyordu. Duruma henüz bir anlam verememişti Antonio; kız adamı tanıyorsa, neden yanına gidip konuşmuyordu? Yabancı erkek ise kesinlikle izlendiğinin farkında değildi. Bir ara acaba gözlerden uzak bir buluşma mahalline mi gidiyorlar, diye düşündü. Belki de evvelden kararlaştırdıkları güvenli bir yer olabilirdi. Antonio son derece sabırlı biriydi, bekleyecekti.</p>

  <p>Woods'tan çıkan yabancının ise yürüyüşü fazla uzun sürmüştü. Sanki hiç acelesi yokmuş gibi adam aylak aylak dolaşıyor vitrinlere bakıyor, zaman öldürüyordu. Sonra bir şey daha dikkatini çekti. Carmen izlediği adama görünmek istemiyordu. Hatta bir seferinde adam geriye dönüp baktığında kız saklanmak, görünmemek için telaşa kapılmıştı. Bu çok garipti, birbirlerini tanıyorlarsa kızın gizlenmeye çalışmasının anlamı neydi?</p>

  <p>Sonunda adamın Thomas Neal's denen binanın alt kattaki kafesine girdiğini gördü. O zaman İspanyol kadın da rahatlamış gibi hızlanmış ve kafeye giden merdivenleri inmeye başlamıştı. Antonio sırıttı. Burası buluşma yerleri olmalıydı. Üst katta durmayı yeğledi, aşağıya inerse Carmen kendisini görebilirdi. Şimdilik bunu hiç istemiyordu. İnce bir kolonun arkasına saklanarak alt kattaki buluşmalarını seyre başladı.</p>

  <p>Özellikle adamı inceliyordu. Muhtemelen o da İspanyol'du ve herhalde iki kardeşten daha önce gelmişti Londra'ya. Tabii bulunduğu yerden konuşmalarını duymak mümkün değildi. İki şey dikkatini çekti. Birincisi adamın elinde çanta yoktu. Bu buluşma belgeyi teslim etmek için yapılmışsa acaba adam belgeyi nereye saklamıştı? İlk aklına gelen üzerinde taşıdığı fikriydi ama bu fikirden hemen vazgeçti. Bu fazla tehlikeli sayılırdı, buraya gelirken bile izlenmekten korktukları açıkça belli olmuştu. Ayrıca söz konusu belgenin kaç sayfa olduğu hakkında da bir bilgisi yoktu. Adam belgeyi çıplak vücuduna bant ile yapıştırmış da olabilirdi, şayet söz konusu evrak ince ise. Dikkatini çeken ikinci şey ise, adamın gülümseyen yüzüydü. Bunu da yadırgamıştı; genelde kiralık bir silah, patronunun kızıyla bu kadar laubali olamazdı. Adam sanki çizmeyi aşıyordu. Bir süre daha merakla olduğu yerden onları izledi. Daha sonra masadan kalktıklarını gördü ve hemen kolonun arkasına gizlendi. Kafeden çıktıklarında yeniden peşlerine takılmıştı. Antonio'yu asıl şaşırtan şey ise bundan sonra olanlardı. İki genç pek de uygun gözükmeyen bir otele girmişlerdi. İtalyan o zaman uyandı ve içinden bir küfür savurdu. "Lanet olsun. Bunlar sevgili galiba. Otele sevişmeye gidiyorlar," diye söylendi. Kızın ellerini tutmak Bora'yı heyecanlandırmıştı. Yatağın üzerinde ve birbirlerine çok yakındılar. Bora kendini frenlemeye çalıştı fakat ona sarılma isteğini dizginlemekte zorlanıyordu. Sonra neden böyle davrandığına bir anlam veremedi. Carmen gerçekten tam bir afetti. Zenginliğin şımarttığı, insanlara biraz tepeden bakan, mağrur ve dilediği her şeye sahip olmaya alışık bir tip... Başına buyruk yaşadığı her halinden belli oluyordu. Ama son derece sıcak ve kışkırtıcıydı. Kim bilir kaç kişiyle birlikte olmuştu şimdiye kadar. Bu durum beni hiç ilgilendirmez diye düşündü.</p>

  <p>Nasıl olsa Carmen'le bir gelecek söz konusu olamazdı. O tesadüflerin karşısına çıkardığı bir kadındı. Hatta kendisini kullanıp kullanmadığı hususunda bile kuşkuları vardı; bu basit otel odasına gelip gizlice konuşmalarının sebebi de o değil miydi? Saçma bir fikre kafasını takmıştı güzel İspanyol. Öldürülen pulcunun istenilen belgeyi pansiyonuna postalayacağını düşünüyordu. Aslında çok saçma bir fikirdi bu. Pulcu kendisine güvenmiş bile olsa, tamamen olayların dışındaki bir yabancıya o belgeyi göndermesi için hiçbir neden yoktu. Fakat içindeki paslanmış şehvet duygusu alevleniyordu. Kızın gözlerinin içine bir daha baktı; onda da aynı istek ve heyecanı bulur gibi oldu. Belki de yanılıyordu, anlamakta zorlandı. İkisi de yadırgadıkları bir çekimin içine girmişlerdi. Son zamanlarda pek sık ilişkiye girmediği bir gerçekti, ama aynı şeyi, tanımadığı Carmen için söyleyemeyeceğini düşündü. Güzel İspanyol kızının kapkara gözlerinin içinden şehvetin ötesinde tatlı, kırılgan ve sevgi dolu çağrışımlar alıyordu.Daha fazla düşünmek istemedi ve kızı kollarının arasına alıp kendine çekerken ıslak dudaklarından öpmeye başladı. Önceleri Carmen de aynı şevkle öpüşüne karşılık vermişti, fakat sonra ellerini göğsüne dayayıp hafifçe itti genç erkeği. "Hayır," diye fısıldadı. "Bunu yapmayalım."</p>

  <p>Carmen'in baştaki heyecanı ile ateşlenen Bora, "Neden?" diye sordu. "Doğru değil bu... Az evvel gözlerindeki ifadeyi okudum."</p>

  <p>"Ne ifadesi?"</p>

  <p>"Seni baştan çıkarmayı düşündüğümü sanıyorsun, değil mi?"</p>

  <p>Bora hemen cevap veremedi. Kişiliği itibariyle son derece dürüst bir insandı; aklından geçeni saklamamayı tercih etti.</p>

  <p>"Yalan söylemeyeceğim. Evet, bir an bunu düşündüm. Ama hiç önemli değil. Kabul edelim ki birbirimizi yeterince tanımıyoruz, hata yapabiliriz. Şartlara bir baksana. Birbirimizi hiç tanımamamıza rağmen bir otel odasında ve oldukça samimi bir haldeyiz. Ayrıca sen, hiçbir erkeğin dayanamayacağı kadar güzel bir kadınsın. Bu heyecanı her türlü art niyetin ötesinde, gençliğimizin dürtüleriyle izah edemez misin?"</p>

  <p>"Belki böyle de açıklanabilir. Ama yine de uygun görmüyorum."</p>

  <p>"Neden ama?"</p>

  <p>"İtiraf edeyim ki, senden hoşlandım, seni arzuladım da. Ancak şimdi olmaz. Şu an buna hazır değilim."</p>

  <p>Bora kızın bedenini saran kollarını hafifçe çözdü. "Tabii, anlıyorum," diye fısıldadı. Carmen ise genç adamı şaşırtan bir ifadeyle onun yüzünü iki avucunun içine alarak tekrar gözlerinin derinliklerine baktı. "Umarım gerçekten anlıyorsundur," diye mırıldandı. "Sen iyi bir insansın ve senden hoşlandım. Şayet birleşeceksek, bunun burada bu bayağı ortamda olmasını istemedim. Ayrıca çıkarım uğruna seninle sevişmeye kalkışacağımı düşünmeni hiç istemem. Sabırlı ol. Her şeyi oluruna bırakalım. "</p>

  <p>"Tamam, öyle olsun," diyen Bora iliştiği yatağın kenarından ayağa kalktı. Hafif bir hayal kırıklığı yaşamıştı ama diğer yandan ona hak vermişti. Hemen konuyu değiştirmek gereğini duydu.</p>

  <p>"Sahiden pulcunun aradığınız belgeyi bana postaladığını düşünüyor musun?" diye sordu. "Mutlak emin değilim. Ama bana David Honor'la aranızda olanları anlattıktan sonra aklıma geldi bu fikir. Yanılıyor da olabilirim. O an ihtiyar pulcunun neler düşündüğünü bilmem mümkün değil. Bekleyip göreceğiz. Şayet düşündüğüm doğru ise, zarf sana bugün ya da en geç yarın ulaşır. "</p>

  <p>Bora başını tasdik edercesine salladı. "Şayet düşündüğün gibi zarf postadan elime geçerse, sana nasıl ulaşacağım?"</p>

  <p>Bu soru, Bora'nın belgeyi Carmen'e teslim etmeyi düşündüğü anlamına geliyordu. Başka bir ifade ile stajyer mühendis, bu badireye karışmak istemediğini, ya da önemli sonuçlar doğuracak, menfaatler temin edeceği neticelerden uzak kalmak istediğini anlatmıştı. Carmen de yataktan kalkıp ona bir daha sarıldı. İçtenlikle dudaklarından öperken, "Sen gerçek bir dostsun Bora," diye mırıldandı. "Bana ulaşman için gereken bilgileri sana vereceğim." Otelin ana çıkış kapısını gözetleyen Antonio yavaş yavaş düşüncelerini bir hizaya sokmaya gayret ediyordu. Önce Carmen'in bu otele sevişmek için geldiğini düşünmüştü ama bu çok anlamsızdı. Onun kadar zengin bir kız herhalde bu külüstür oteli sevişmek için kullanmazdı. Onlar âşık değillerdi. Geriye daha ciddi bir olasılık kalıyordu. Gördüğü o esmer adam, kuvvetle muhtemel pulcuyu öldüren kişiydi ve ondan çaldığı belgeyi İspanyol'a teslim için burayı uygun bulmuştu. Belki de kız malı teslim almak için burayı tercih etmişti. Antonio düşündüğü doğru ise meseleyi çözmüş sayılırdı. Birden kendini belgeye çok yakın hissetti, hatta avucunun içinde gibi. Şu an katil belgeyi Carmen'e teslim ediyor olmalıydı. Belki de Londra'dan çıkarıp İspanya'ya ulaştırmanın yollarını düşünüyorlardı. İşi iyi kıvırmışlardı doğrusu, olacakları önceden tahmin edip diğer imza sahiplerinin adamlarını aldatmayı başarmış sayılırlardı. Ama kendini bu tür numaraları yutmayacak kadar deneyimli buluyordu İtalyan. Fazla beklemedi.</p>

  <p>Az sonra iki sevgili görünümündeki çift otelden çıkmışlardı. Bir daha oraya dönmeyecekleri kesindi. Ve hâlâ izlendiklerinin farkında değillerdi. Ama o sırada el sıkışıp ayrıldıklarını gördü Antonio.</p>

  <p>Şimdi hemen bir karar vermek zorundaydı. Ya kızın peşine takılacaktı ya da artık kuşku duymadığı İspanyol katilin. Hızlı bir muhakeme yaptı. İlk planda belgenin Carmen'in hasır çantasında olduğunu düşündü ama bu fikrinden çabuk caydı. Kız belgeyi görüp onaylamış olabilirdi ama onu yanında taşıması çok anlamsızdı, bu riski üstlenmesi tehlikeliydi. Kimsenin tanımadığı adamın belgeyle birlikte doğruca havaalanına gitmesi en makul çözümdü. O belgeyle buralarda daha fazla dolaşması sadece tehlikeye davetti. Ayrıca bir cinayet işlemişti İspanyol. Muhtemelen pulcunun cesedi henüz bulunmamıştı ama ünlü Scotland Yard dünyanın en iyi polis teşkilatlarından biriydi, cinayet ortaya çıkınca olay yerinde esaslı bir araştırma yapmaları kaçınılmazdı. Katil geride bazı izler bıraktığını düşünerek Londra'dan uzaklaşabilirdi.</p>

  <p>Hemen oracıkta kararını verdi. Carmen'den ayrılan erkeği takip edecekti.</p>

  <p>İgor gözlerini açtığında saatin kaç olduğunu kestiremedi. Yatağın içinde doğruldu, yanında sigara içen Olga'ya bir göz attı.</p>

  <p>"Saat kaç?" diye homurdandı.</p>

  <p>"Onu on geçiyor."</p>

  <p>"Niye beni uyandırmadın?"</p>

  <p>Sarışın kadın alaycı bir şekilde fısıldadı. "Bar yere mi yetişeceksin?"</p>

  <p>Igor uyku sersemi mahmur gözlerle yanındaki çıplak kadını süzdü. Sorusundaki imadan yine alaya başlayacağını anlamıştı. Son zamanlarda devamlı kendisini hor görüyor, hatta aşağılıyordu Olga. Ona çılgınca tutkun olmasa bir an durmaz, kıçına tekmeyi basardı. Ama bunu asla yapamayacağını biliyordu. Bu kadın kendisini büyülemişti sanki, bir gün görmese krizi tutmuş uyuşturucu müptelâları gibi nöbet geçiriyordu.</p>

  <p>Mahmur gözleriyle yuvarlak omuzlarına, dolgun göğüslerine baktı. Dün gece Silva'ların otelindeki toplantıdan döndükten sonra sevişmişlerdi fakat hâlâ açtı ona. Olga'nın çıplak memeleri arzularını kamçılamıştı, okşamak için sırıtarak elini göğüslerine attı. Olga sert bir hareketle eli iterken, "Sen aptalın tekisin," diye söylendi. İşte, yine başlıyor diye düşündü İgor. Nedenini anlamıyordu bir türlü.</p>

  <p>"Nen var senin? Neden huzursuzsun, neden bana çıkışıp duruyorsun?"</p>

  <p>Olga ciğerlerine çektiği dumanı boşaltırken, "Hata bende," diye homurdandı. "Sana inanıp bu boktan iş için buralara kadar geldim. Senin kafan çalışmıyor İgor, kafan... Bir de bana o belgeyi tereyağından kıl çeker gibi alıp Moskova'ya döneceğimizi söylemiştin." Igor'un suratı asılmıştı.</p>

  <p>"Ne yapabilirim ki? Patron işin son derece basit olduğunu söylemişti."</p>

  <p>"Sasha, değil mi?"</p>

  <p>"Evet, o."</p>

  <p>"O da senin gibi aptalın teki zaten. Sadece kaba kuvvetine ve Moskova'da rüşvet yedirdiği devlet kodamanlarına güveniyor. Oysa bu mesele babasının sorunu, yani Boris Shebalin'in. Sen asıl onunla görüşmeli ve olayı tüm detaylarıyla öğrenmeliydin."</p>

  <p>"Sen neler söylüyorsun, sevgilim. O adamı yıllardır gören yok. inzivaya çekilmiş yaşıyor, oğlunu bile her zaman görmek istemiyormuş."</p>

  <p>Olga yine alaycı bir şekilde söylendi. "Buna hiç şaşmam. Sasha pisliğin teki. Gerçi babası da karanlık biriydi, devrinde yanına bile yaklaşmak zordu ama ne olursa olsun bu iş babasına ait bir sorun. Artık elini ayağını bu dünyadan çektiğine göre pis işini de oğlunun halletmesini istemiş olmalı. Ne var ki sonuçta yüklendiğimiz işi beceremedik." Igor durumu yeni idrak etmiş gibi endişeyle sevgilisine baktı bir daha. "Ama dün gece böyle konuşmuyordun, umutluydun," diye fısıldadı.</p>

  <p>"Biraz gerçekçi ol İgor. Her şey o yaşlı pulcuyu bulmamıza bağlıydı. Ama adamın cesediyle karşılaştık. Belli ki birileri işi bizden evvel halletmiş. Bundan sonra ne yapabiliriz ki? Muhtemelen belgeyi alan katil çoktan Londra'nın dışına çıkmıştır bile."</p>

  <p>"O Türk ne olacak? Hani İspanyol kızının söylediği adam?"</p>

  <p>Olga acır gibi İgor'a baktı. "Onun hakkında ne biliyorsun? Belki de Carmen denen kadın yalan söylüyor, belki de öyle bir Türk hiç yok. Aksini kanıtlayabilir misin?" İgor yatağın içinde dağınık saçlarını kaşıdı. "Ama herkes Carmen'e inandı. Dün gece o Türk'ün varlığını araştırmak için karar almadık mı?"</p>

  <p>"Sen sahiden aptalmışsın İgor, hayret... Öyle bir karar aldık ama yapacağımız başka bir şey olmadığından. Eminim ki, hiç kimse o Türk'ü araştırmak için kılını kıpırdatmayacak." İgor yataktan kalktı. Çırılçıplak odanın içinde dolaşmaya başladı. Sanki gerçekleri yeni kavrıyormuş gibi sıkıntılı bir hali vardı. Bir süre hiç konuşmadı. Neden sonra homurdandı. "Bir önerin var mı?" diye sordu.</p>

  <p>"Bence yapacağın tek şey Sasha'yı aramak olmalı. Ona durumu anlat. Mutlaka babasıyla konuşacaktır. İhtiyar Shebalin belki yeni bir emir verebilir sana." Bir süre düşünen İgor, "Haklısın galiba," diye söylendi.</p>

  <p>Antonio İspanyol kızdan ayrılan Bora'yı biraz hayretle süzüyordu. Kız ilk bulduğu taksiye atlayarak uzaklaşmıştı, fakat adamın hiç acele eden bir hali yoktu. Hayatından memnun, günün zevkini çıkaran bir havada, aylak aylak yürüyordu caddede. Bu hiç de normal görünmüyordu.</p>

  <p>Üzerinde öyle tehlikeli bir vesikayı taşıyan adamın çok daha ürkek ve bir an önce bu memleketten çıkmak isteyen bir tutumu olması gerekmez miydi? Ya son derece soğukkanlı, pervasız bir profesyoneldi ya da belgeyi Carmen'e teslim etmişti. Bir an karar veremedi Antonio; ikinci bir hata yapamazdı, bu kendisi için çok kötü olurdu. İhtimaller yine beyninde sıralanmaya başladı. Yoksa bu adam gerçekten İspanyol kadının âşığı mıydı ve otelde sevişmişler miydi? Bileğindeki saate bir göz atıp otelde geçirdikleri süreyi saptamaya çalıştı; bu imkânsızdı, hiçbir âşık çift bu kadar kısa sürede sevişip dışarı çıkamazdı. Ayrıca otel önündeki vedalaşma sahnesini hatırladı; son bir kere sarılıp öpüşmemişlerdi bile. Hayır, bunlar âşık olamaz diye düşündü. Kızın belgeyle Ritz Oteli'ne dönmesini de zayıf ihtimal olarak değerlendiriyordu.</p>

  <p>Belgenin yine önünde yürüyen adamda olduğuna hükmetti. Fakat adam tahmininden de cüretkâr ve işinin ehli olmalıydı. Belki de onu İspanya'ya götürecek uçağın hareket saatine henüz vakit vardı, o nedenle de ağırdan alıyordu.</p>

  <p>Ağır ağır peşinden yürümeye devam etti. Adam kendisini tanımadığı için görülmesinde de bir sakınca yoktu. Şimdi bütün sorunu tenha bir yerde çevirip beynine Sig Saurer'i dayamaktı. Ama bu işi nerede yapabilirdi, bulundukları yer şehrin göbeği, her zaman kalabalık olan bir semtti.</p>

  <p>Antonio da soğukkanlı bir profesyoneldi. Adamın kafasına bir kurşun sıkmak hiç zor değildi ama belgeyi üstünde bulamazsa o zaman tam bir fiyasko olabilirdi. Lanet olası herif, hep de kalabalık yerlerde dolaşıyor, diye homurdandı içinden. Yürümekten sıkılmışa da hiç benzemiyordu.</p>

  <p>Bora bir ara Strand'e doğru yollanınca adamın Woods adlı işyerine döneceğini tahmin etti. O zaman aklı biraz daha karıştı Antonio'nun. İspanyol'un o iş yerinde çalıştığını düşünemezdi, Londra'da çalışan bir profesyonel katil imajı çok solak geldi genç İtalyan'a. Bir yerde terslik olduğunu sezinliyordu. Bora'nın yürüyüşü devam etti.</p>

  <p>Antonio ise her geçen dakika huylanıyordu. Takip ettiği adam bir kerecik olsun başını çevirip arkasına bile bakmamıştı. Oysa bu tür insanların daima tedirgin ve kuşkulu olduklarını en iyi bilenlerden biri kendisiydi. Şimdilik sabretmekten başka çaresi yoktu.</p>

  <p>Sonunda rahat bir nefes aldı. ispanyol katilin artık nereye gittiğini anlamıştı. Hedefi Viktoria Gardens'tı. Onu sıkıştırmaktan daha iyi bir yer bulamazdı. Semtin en büyük ve sakin parkıydı orası.Keyifle sırıttı.İspanyol'un sonu gelmiş sayılırdı.</p>

  <p>Otel odasında İgor telefonu kapatırken, Olga merakla sordu. "Sasha ne dedi sana.<span class="t2">7</span>"</p>

  <p>İri yarı Rus'un gözleri yuvalarından fırlamış gibiydi. Bön bön sarışın sevgilisine bakıyordu.</p>

  <p>Olga sorusunu tekrarladı. "Söylesene İgor, ne dedi Sasha?"</p>

  <p>"Bu adam çıldırmış olmalı. Ne dediğinin farkında değil galiba. 'Hepsini öldür,' dedi."</p>

  <p>Olga ise düşünceli bir şekilde gülümsemekle yetinmişti. Onun bu halini gören iri yarı adam parladı. "Neden sırıtıyorsun? Komik mi buldun yani?"</p>

  <p>"Hiç de değil, aksine durumun çok ciddi olduğunu anladım. Yaşlı Boris Shebalin çok korkmuş olmalı."</p>

  <p>İgor kükremeye devam etti. "Shebalin'in canı cehenneme. Şimdi ne halt edeceğiz. Burası Moskova değil, onca insanı nasıl öldürürüz?"</p>

  <p>İri yarı Rus çılgın gibi odada dolaşmaya başlamıştı. Zangır zangır titriyordu. Onun haline acır gibi bakan güzel sarışın, "Önce sırtına bir şey giy, bu halinle çok biçare görünüyorsun," dedi. İgor tekrar sevgilisine baktı hışımla. "Sen de alay edecek tam zamanı buldun," diye kükredi. Ama aldığı cevap kanını dondurmuştu.</p>

  <p>"Bence hiç de fena bir fikir değil. Yalnız bilmek istediğim bir şey var. Bu Sasha'nın mı, yoksa baba Shebalin'in mi emri?"</p>

  <p>"Ne fark eder ki? Londra'yı kana mı bulayacağız?"</p>

  <p>"Ah, koca budala! Korkarım sen aldığın emri de iyi anlamadın?"</p>

  <p>"Ne demek istiyorsun?"</p>

  <p>"Ne demek istediğim çok basit. Biraz kafanı çalıştırsan anlardın. Londra'daki işin bitti sayılır ve yüklendiğin görevi yapamadın. Pulcu öldü ve belge başkalarının eline geçti. Bu durumda geriye ne kalıyor?"</p>

  <p>Bu kez İgor saf saf eski FSB ajanını süzdü. Soruyu aynen tekrarladı. "Ne kalıyor?"</p>

  <p>"O belgeye imza atan kişiler."</p>

  <p>"Ama o kişiler Londra'da değiller ki," dedi.</p>

  <p>"Shebalin'lerin de istediği bu zaten. Sana Londra'da işimiz bitti diyorum." Durumu yavaş yavaş kavrayan İgor dehşetle kadına baktı. "Doğru mu anlıyorum acaba," dedi. "Yani sen şimdi..."</p>

  <p>Olga onun lafını ağzına tıkadı. "Sanırım doğru anladın. Ama derhal Sasha'yı bir daha arayıp daha fazla bilgi isteyip, yeni bir pazarlık yapmalısın. Zira bu Avrupa'da şimdiye kadar yaşanmış en büyük insan avı olacak."</p>

  <p>İri yarı Rus titremeye başlamıştı.</p>

  <p>Böyle bir şeyi düşünmek bile ürkütücüydü.</p>

  <p>Bora yadırgadığı bir huzur hissediyordu içinde. Carmen'le görüşmesi normal şartlar altında değerlendirilirse ürkütücüydü. Başı derde girecekti, hem de tasavvur edemeyeceği kadar büyük bir derde. Ama bunu hiç umursamadığını hissetti. Onunla görüşmekten büyük zevk almıştı; daha da ilginci, içindeki bir his aralarındaki ilişkinin daha da yoğunlaşacağını söylüyordu.</p>

  <p>İspanyol kızın ne zenginliği, ne de ailesinin başındaki dert umurunda değildi o an. Duygularını tahlile çalıştı; kızın durgun ve masum hali gözlerinin önünden gitmiyordu. Kuşkusuz buna aşk denemezdi, onu sevecek kadar tanımıyordu henüz. Cinsel istek, ihtiras, güzelliği karşısında kapıldığı heyecanla da tanımlayamazdı bu duyguyu. Belki onlardan da birer nebze vardı ama asıl önemli olan başka bir şeydi. Kızın müthiş bağlayıcı bir yanı vardı ve bunun etkisinde kalmıştı.</p>

  <p>Uzun süren yürüyüşten yorulunca park içindeki banklardan birine oturdu. Park günün bu saatinde oldukça tenhaydı. Hatta kimseler yok denebilirdi. Uzakta kitap okuyan yaşlıca bir adamla, hemen onun yanında parka getirdiği bebeğini puseti içinde uyutan genç bir anneden başkasını göremedi. Ayaklarını uzatıp yorgunluğunu gidermeye çalıştı. Neden sonra, başka hiç boş bank yokmuş gibi biri yanına gelip oturunca irkildi biraz. Ama yine oralı olmadı. Adama başını çevirip şöyle bir baktı sadece. Kendisi gibi genç biriydi ama zihni o an güzel İspanyol kızıyla öyle meşguldü ki, yanına kim gelip otursa umurunda olmayacaktı.</p>

  <p>Ne var ki, adamın, "Siz de buraların yabancısısınız galiba?" diye konuşmaya başlamasıyla daldığı hayaller ister istemez bölündü. Başını çevirip bir daha yanında oturan yabancıya baktı. Londra'ya geleli henüz bir ay olmuştu ama İngilizleri ülkedeki yabancılardan ayırt etmeyi çok iyi öğrenmişti. Londralı çevresindeki insanlara genellikle soğuk ve mesafeli dururdu. Hele yabancılarla tanıştırılmadan konuşmaya hiç girişmezdi.</p>

  <p>Spor fakat şık giyinmiş biriydi; düzgün diline rağmen İngiliz olmadığı belliydi. Londra'da her milletten insana rastlamak çok olağandı; Bora da yabancı bir ülkede yalnızlığını, sıkıntı ve dertlerini paylaşacağı bir insanı bulamamanın ne anlama geldiğini iyi bilirdi. Zaman zaman biriyle dertleşme, konuşma ihtiyacı çok duyulurdu. Yanındaki yabancıya gülümsedi. Başını sallayıp, "Evet," dedi.</p>

  <p>Herhalde Antonio'nun aklından geçenleri bilse, bir an orada durmaz koşarak kaçmaya çalışırdı ama ne yazık ki onu tanımıyordu. Türklere özgü bir içtenlikle sohbet etmeyi uygun bulup yadırgamadı. Ayrıca ruh hali o an sevinçli, zihni, güzel Carmen'in çok taze anılarıyla doluydu. Antonio sordu. "Nerelisiniz?"</p>

  <p>İnsanlar genellikle onun milliyetini pek tahmin edemiyorlardı. "Siz tahmin edin bakalım," diye fısıldadı. Yanındaki yabancı, "İspanyol," dedi.</p>

  <p>Bu tahmin hoşuna gitmişti Bora'nın. Demek Carmen'le birlikte olduğu zamanlar yadırganmayacak, aynı milletten oldukları sanılacaktı. Başını salladı, hayır diye. "Türk müsünüz?"</p>

  <p>Başka zaman ve başka şartlarda olsa sadece bravo derdi. Fakat o an Bora'nın beyninde birden tehlike çanları çalmaya başladı. Az önce Carmen'in anlattıklarını dinledikten sonra yanına tanımadığı birinin yaklaşıp, kendisine bu soruları sormasından kuşkuya düşmüştü birden. Az kaldı, evet diyecekti, fakat son anda kendini tutarak yanındaki yabancıyı bir daha süzdü. Farkında olmadan yüz hatları gerilmiş, yüzü kuşkuyla kasılmıştı.</p>

  <p>Cevap vermekte gecikince adamın yüzünün buz gibi soğuk bir havaya büründüğünü gördü. Antonio'nun artık hiç şüphesi kalmamıştı. Sıraladığı iki millet adı adamın bozguna uğradığını hissetmesine yetmişti. Aynı anda ince anorağmın altından çıkardığı Sig Saurer'i Bora'nın böğrüne dayamıştı. Bora bir an neye uğradığını şaşırdı.</p>

  <p>Önce kısa bir paniğe kapıldı. Sonra her şey beyninde aydınlanır gibi oldu. Bu adam belgenin peşinde olanlardan biriydi mutlaka. Carmen'den adlarını bile öğrenmişti. Hans Jansen'i pulcunun dükkânında görmüştü. Rus çifte de yine kapısı kilitli dükkânın yanında rastlamıştı. Geriye sadece İtalyan Antonio kalıyordu. Bu adam Carmen'den ayrıldığı andan beri peşine takılmış olmalıydı. Şu bendeki şansa bak diye geçirdi içinden. İki gündür birileri silahla tehdit ediyordu kendisini, hem de tamamen suçsuz, yaşanan olayların dışında kalan biri olmasına rağmen. Bazı şeyleri inkâr etmesinin esprisi yoktu artık. "Evet, ben Türküm," dedi.</p>

  <p>Fakat samimi itirafı Antonio'da hiç de memnuniyet yaratmış gibi görünmüyordu. "Senin için oyun bitti, azizim," demişti genç İtalyan. "Boşuna yalan söylemeye kalkışma. Artık o numarayı yemem. Sen İspanyol'sun ve Viktor Silva'nın gönderdiği kiralık katilsin."</p>

  <p>"Yanılıyorsun. Ben gerçekten bir Türküm."</p>

  <p>"Boş ver. Zaten hangi milletten olduğun beni hiç ilgilendirmiyor. İstersen Japon ol, umurumda değil. Benim için önemli olan pulcuyu öldürmen ve aradığımız belgeyi ele geçirmen. "</p>

  <p>"Bak, bir kere daha uyarıyorum seni. Benim o belgeyle ve pulcuyla hiç ilgim yok."</p>

  <p>"Yemezler dostum. Onun için mi yarım saat önce Carmen'le bir otele kapandın?" Düşündükleri doğru çıkıyordu Bora'nın.</p>

  <p>Şimdi tek sorunu bu badireden nasıl kurtulacağıydı. Adamın profesyonel bir katil olduğu ortadaydı ve ömrü boyunca böyle biriyle hiç karşılaşmamıştı. Dün de ihtiyar David Honor kendisine silah çekmişti ama o bir katil değildi ve yaşlı olduğundan silahı elinden almak gayet kolay olmuştu. Fakat bu kez böğrüne silah dayayan insan, mesleğinde tam bir ustaydı ve ters bir hareket yaptığı anda kurşunları vücuduna boşaltabilirdi. "Yaşamak istiyor musun?" diye homurdandı Antonio.</p>

  <p>Bora kendisinin bile şaştığı, sakin bir edayla mırıldandı. "Bu yaşta kim ölmek ister ki?" dedi. "Bravo. Kafan çalışıyor. O zaman hemen taşıdığın belgeyi bana teslim et ve bu iş bitsin."</p>

  <p>"Ya üzerimde sana teslim edeceğim bir şey yoksa, o zaman ne yapacaksın?"</p>

  <p>"Benimle oyun oynama dostum."</p>

  <p>"inanmıyorsan üstümü ara."</p>

  <p>Antonio kötü kötü Bora'ya baktı. "Nasıl olsa onu yapacağım. Önemli olan bunu seni vurduktan sonra mı yapayım, yoksa önce mi?"</p>

  <p>"Bu sana kalmış artık. Senin sorunun. Sen tercih et."</p>

  <p>Genç İtalyan namluyu acıtacak şekilde Bora'nın böğrüne bastırdı.</p>

  <p>"Aptallık ediyorsun. Boşuna beni uğraştırma."</p>

  <p>Bora zor da olsa gülümsemeyi başardı.</p>

  <p>"Asıl aptallık eden sensin. O kadar önemli bir belgeyi üstümde taşıyacağımı mı sandın?</p>

  <p>Sizleri daha zeki sanmıştım. Rus çift, Avusturyalı ayı ve sen beni bulmak için Londra'da cirit atarken belgeyi üzerimde taşımam çok aptalca olmaz mıydı?"</p>

  <p>Kaşları çatılan Antonio adeta kükredi. "Yoksa Carmen'e mi teslim ettin o belgeyi?"</p>

  <p>Genç mühendis kısa bir an düşündü. Şayet evet derse, kızın hayatını da tehlikeye atacağından hiç şüphe duymadı. Burası oldukça tenha bir yerdi. Uzakta kitap okuyan yaşlı adam ve çocuğuyla oyalanan kadının hiçbir yararı olmazdı kendine. Ayrıca bu ortamda silahlı İtalyan kafası kızarsa her an tetiğe asılabilirdi. Kafasını çalıştırıp bir kurtuluş yolu bulmalıydı.</p>

  <p>"Tabii ki Carmen'e vermedim," dedi.</p>

  <p>"O halde Carmen'le niye buluştun otelde?"</p>

  <p>"Operasyonla ilgili açıklama yaptım. Belgenin CD lerde olduğunu anlattım."</p>

  <p>"Ne demek istiyorsun?"</p>

  <p>"O belgeyi unut, ahbap... Artık onu ele geçiremezsin. Çoktan Madrid'deki bir adrese postalandı o evrak. Ayrıca beni vurmak da sana bir yarar sağlamaz."</p>

  <p>"Nedenmiş o?"</p>

  <p>"Bizler profesyoneliz. Durup dururken insan öldürmeyiz."</p>

  <p>Bora hâlâ nasıl olup da böyle konuşabildiğine hayret ediyordu ve tüm gayretine rağmen adamı ikna edebileceği konusunda da kuşkusu vardı. Fakat hiç beklemediği bir şey oldu. İtalyan birden silahını hızla montunun cebine soktu."Pekâlâ, sana inandım, İspanyol," diye mırıldandı. Adamın silahını kaldırması kuşkusuz Bora'yi rahatlatmıştı ama henüz yakasından düşmeyeceğe benziyordu. Terden sırılsıklam kesilmişti genç mühendis. Derin bir soluk aldı. "Senin adın nedir?" diye sordu Antonio. "Sanırım tanışma zamanı geldi artık." O kadar heyecanlanmıştı ki Bora, bir an adamın sorusu karşısında bocaladı. Lanet olası aklına tek bir İspanyol adı gelmiyordu. Şayet hızla adama bir İspanyol adı söylemezse, bütün foyası meydana çıkacaktı. Alt tarafı söyleyeceği bir isimdi; insanın kendi adını söylemesi de hiç zaman almaması gereken bir şeydi. İçinden küfürler savurdu, bu ana kadar tıkır tıkır işleyen kafası sanki durmuştu. Biraz zaman kazanmak için homurdandı.</p>

  <p>"Adımı neden soruyorsun?"</p>

  <p>"Hayat bu, hiç belli olmaz. Bakarsın iki dost oluruz," diye mırıldandı İtalyan sırıtarak. "Dost mu? Buna hiç ihtimal vermem."</p>

  <p>"Neden olmasın? Bizler para uğruna her şeyi yaparız. Belki menfaatlerimiz bir noktada kesişebilir, olmaz mı yani?"</p>

  <p>"Bana silah çeken biriyle dost olacağımı hiç sanmıyorum."</p>

  <p>"Yanılıyorsun, dostum. Büyük paralar bazen insanları temelde birleştirebilir."</p>

  <p>"Ben gerçek bir profesyonelim. Aklından ne geçirdiğini tahmin edebiliyorum, ama söz verdiğim insanlara ihanet etmek, bana uymaz."</p>

  <p>Antonio ayağa kalkarken, "Pekâlâ, öyle olsun," diye mırıldandı. "Ama hiç olmazsa bana adını verseydin."</p>

  <p>Birden Bora'nın aklına bir isim geliverdi. Bora da bir futbol fanatiğiydi, hatta niye bunu hatırlayamadım diye de hayıflandı. Ünlü kalecinin adını verse, ne kaybederdi ki, herhalde o isim koca İspanya'da sadece ona ait değildi. "Casillias," deyiverdi.</p>

  <p>Antonio sırıtmıştı. "Tanıştığımıza memnun oldum Casillias. Ve eminim ki tekrar karşılaşacağız."</p>

  <p>İtalyan başka bir şey söylemeden arkasını dönüp hızla uzaklaşmaya başlamıştı. Bora sindiği bankın üzerinde derin derin solumaya devam etti. Her şeyi berbat etmiş olabilirdi. En azından hiç vakit kaybetmeden durumu Carmen'e telefonla iletmeliydi. Bir süre uzaklaşan İtalyan'ın arkasından onu seyretti.</p>

  <p>Aynı dakikalarda parktan çıkmaya başlayan Antonio'nun ise aklı iyice karışmış haldeydi. İçinden homurdanıyordu, bankadaki bütün param üzerine iddiaya girerim ki bu herif profesyonel katil değil. Korkudan ödü patladı. İspanyol kadının âşığı olduğunu da sanmıyorum diye söyleniyordu. İyi de bu adam kimin nesiydi?..</p>

  <p>Aynı günün öğle saatlerine doğru Hans Jansen uzun tereddütlerden sonra patronunu aramaya karar verdi. Stefan Neuer adına, şu son on sene içinde tam beş defa hayatını tehlikeye atarak iş yapmış ve beşinde de başarılı olmuştu. Cimri işvereni çok sevimsiz ve acımasız bir insandı ama hakkını da yememek gerekirdi; onun sayesinde iyi servet yapmıştı.</p>

  <p>Ne yazık ki bu sefer başarılı olamamıştı. Stefan Neuer mazeret kabul etmez, daima neticeye bakardı. Adamın küplere bineceğini, ve haliyle ödeme yapmayacağını biliyordu ama yine de durumu kendisine bildirmek zorundaydı. Olga denen Rus kadının iddiaları asılsız ve gerçek olması imkânsız bir hayaldi. Öldüren kim olursa olsun, belge uçup gitmişti. Kendi kendini aldatmanın anlamı yoktu artık.</p>

  <p>Dünyada çok az insanın bildiği Neuer'in özel telefonu üçüncü çalışında açıldı. Hans, yaşlı adamın sesini duydu.</p>

  <p>"Sen misin, Hans?"</p>

  <p>"Evet, efendim."</p>

  <p>"Görevini tamamladın mı?"</p>

  <p>"Üzgünüm efendim, ama bu kez başarılı olamadım."</p>

  <p>Bu kısa açıklama bile her şeyin bittiğini anlatmaya yeterliydi. İhtiyar şimdi küplere binecek ve haliyle söylenecekti. Oysa karşı taraftan bir müddet ses gelmedi. Hatta öyle bir sessizlik oluştu ki Hans bir ara hattın koptuğunu düşünerek, "Alo?" demek zorunda kalmıştı.</p>

  <p>Neden sonra ihtiyarın titrek sesini işitti.</p>

  <p>"Pulcu öldürüldü mü?"</p>

  <p>"Evet, öldürüldü."</p>

  <p>"Onu kimin öldürdüğünü öğrenebildin mi?"</p>

  <p>"Ne yazık ki hayır, öğrenemedim. Zaten hepimiz geç kaldık."</p>

  <p>Birden ihtiyarın sesi tizleşmişti. "Hepimiz de ne demek? Başka kim vardı orada?"</p>

  <p>"Pulcunun evinde bir İtalyan, iki Rus ve iki İspanyol'la karşılaştım. Hepimiz aynı amaçla oradaydık. Ama hiçbirimiz istediğiniz belgeyi bulamadık."</p>

  <p>Stefan Neuer'in sesi birden sertleşmişti.</p>

  <p>"Sersem, sana adamın evine değil, dükkânına gitmeni söylemiştim."</p>

  <p>"Ben de önce öyle yaptım, efendim. Pulcuyu biraz sıkıştırdım ama adam bana istediğim belgenin dükkânda değil evinde olduğunu söyledi. Akşama evine gelmemi istedi. Gittiğimde ise onu orada ölü buldum. Zaten diğerleriyle de orada karşılaştım."</p>

  <p>Avusturyalı zengin iş adamı yine susmuştu. Hans uğradığı hezimetin son perdesini yaşadığını ve bir daha bu müşterisinden asla iş teklifi alamayacağını düşünüyordu ki Stefan Neuer'in titrek sesi bir daha duyuldu.</p>

  <p>"İki İspanyol mu dedin? Birinin adı Pepe Navas mıydı?"</p>

  <p>"Hayır efendim. Soyadları Silva olan iki kardeştiler."</p>

  <p>Stefan şaşırmış gibi homurdandı. "Saçmalama... Yani Viktor Silva'nın çocukları mı?"</p>

  <p>"Evet, öyle söylediler."</p>

  <p>Hattın öbür tarafında sessizlik daha da uzamıştı bu sefer. Hans dayanamayarak konuştu. "Sanırım işi çözümleyemediğim için beni kovacaksınız, değil mi? İnanın, size saygım sonsuzdur ve ben elimden geleni yaptım. Ama... " İhtiyar adamın sesi tekrar duyuldu.</p>

  <p>"Boş konuşmaları sevmediğimi bilirsin. Seni neden kovacakmışım ki? Bunca yıl bana başarıyla hizmet ettin. Bu seferki başarısızlığında senin kusurun yok. Diğerleri belli ki benden önce harekete geçmişler. Şimdi derhal Viyana'ya dönmeni istiyorum. İlk uçakla buraya gel. Sana çok daha zor bir görev vereceğim. Alacağın ücret ise beş misli fazla olacak. Anladın mı beni?"</p>

  <p>Hans afalladı. Hatta kısa bir kuşkuya düştü.</p>

  <p>Yoksa Stefan Neuer başarısızlığımdan dolayı beni temizleyecek mi, diye düşündü. Mesleğinin her zaman böyle riskleri olurdu. Fakat sonra yaşlı adamın ses tonunda ciddi bir kaygı sezinledi. Neuer'in söylediği doğruysa, yaptığı küçük bir hesapla, kazanacağı para bundan sonra emekliye ayrılmasına bile yetebilirdi.</p>

  <p>"Emredersiniz, efendim. Bulduğum ilk uçakla Viyana'ya geliyorum," dedi. Ritz Oteli'ndeki süitinden içeri adımını atarken Carmen'in cep telefonu çalmaya başlamıştı. Bu numarayı Madrid'deki birkaç âşığı bilirdi sadece. Şimdi ise onlara ayıracak hiç vakti yoktu; yine de çantasının fermuarını açıp ekranda beliren numaraya bir göz attı. Önce numaranın kime ait olduğunu çıkaramadı, bu tanıdığı biri değildi. Birden uyandı sonra, az evvel telefonun hafızasına kaydettiği Türk'ün numarasıydı bu.</p>

  <p>Endişelenir gibi oldu. Adını zorlukla öğrendiği Bora'nın bu kadar çabuk geri aramasına bir anlam veremedi. Hatta biraz yüzü asıldı. Kendisini tanıyan pek çok erkek gibi hemen etkisinde kalıp akşam yemeğe çıkmak filan gibi bir teklifte mi bulunacaktı yoksa? Bora'dan hoşlanmıştı, dürüst, kişilikli ve yakışıklıydı ama şu sıralar kesinlikle gönül eğlendirecek zaman değildi. Başlarında bu aile sorunu olmasa, rahatlıkla teklifini kabul de ederdi. Açmakta gecikince zil sesi kesilmişti.</p>

  <p>Bir an Bora'yi aramayı düşündü ama sonra vazgeçti. Postadan beklediği, daha doğrusu geleceğini umduğu zarf bu kadar çabuk eline geçmezdi. Ayrıca Bora'nın günün bu saatinde pansiyonuna dönmüş olacağı da şüpheliydi. Önce bir duşa girmeyi sonra da ağabeyi Raul'un süitine gitmeyi düşündü. Fakat tam soyunmaya başlayacakken telefonu yeniden çalmaya başlamıştı. Kadrana baktı, arayan yine Bora'ydı. Bu kez telefonu açtı. "Alo"</p>

  <p>Hattın öbür ucundaki Bora, hemen konuya girmeyi yeğlemişti. "Otelinde misin?" diye sordu.</p>

  <p>Carmen onun sesinin tonundaki telâş ve huzursuzluğu sezinlemişti.</p>

  <p>"Evet, ne var?"</p>

  <p>"Antonio civarında mı?"</p>

  <p>"Yoo, bu gün onu hiç görmedim."</p>

  <p>"Öyleyse sana kötü bir haberim var. Sanırım bu sabah seni otelinden çıktığın andan itibaren takip etmiş. Buluşmamızdan, otele gitmemizden hep haberdar."</p>

  <p>İspanyol kızın bir an nutku tutulur gibi oldu. Bu hiç beklemediği bir haberdi. Ayrıca biri tarafından izlendiğini hiç hissetmemişti. Sesi titreyerek, "Ne oldu?" diye sordu.</p>

  <p>Bora bütün olup biteni ona sırasıyla anlattı.Carmen endişeyle, "Ona pulcunun senin adresine bir zarf göndermesini umduğumuzu söylemedin, değil mi?" diye fısıldadı.</p>

  <p>"Tabii ki, söylemedim. Ayrıca seni hayal kırıklığına uğratmak istemem ama o zavallının bana bir şey göndereceğini de pek sanmıyorum. Benim asıl endişem Antonio'nun sana bir şey yapmaya kalkışması ihtimali. "</p>

  <p>İspanyol güzeli bu habere oldukça şaşırmıştı. Bora'nın izinin bulunması her şeyi berbat etmişti, tıpkı pulcu gibi şimdi de Türk'ün peşine takılacaklardı. Tabii şayet, Antonio öğrendiklerini diğer adamlara da anlatırsa... Fakat bu oldukça zayıf bir ihtimal gibi göründü gözüne. Antonio çok içten pazarlıklı birine benziyordu, şayet belgeyi Bora'nın çaldığını ve pulcuyu onun öldürdüğünü düşünüyorsa, kesinlikle Bora'nın peşini bırakmazdı. Bir an boğulacak gibi hissetti kendini. Uzun eğitim yıllarını geçirdiği ve sevdiği Londra'dan şimdi nefret etmeye başlamıştı. Tek isteği bir an önce memleketine dönmekti. "Kendine dikkat et," dedi ve telefonu kapattı.</p>

  <p>Olanları bir an önce ağabeyi Raul'a iletmek istiyordu. Duşa girmekten vazgeçti, hızla koridora çıkarak Raul'un süitine doğru yürümeye başladı. Bir yandan da artık Londra'da daha fazla kalmasının bir anlamı olmadığını düşünüyordu. Zaten babasının kendisini buraya göndermesindeki amaç, teslimat sırasında yaşlı pulcunun onu tanıyıp onaylamasıydı. Babası David Honor'la öyle anlaşmış olmalıydı. Oysa artık ihtiyar pulcu hayatta değildi. İgor, yatağın kenarına oturmuş ayak tırnaklarına oje süren Olga'ya ihtirasla bakıyordu. Sarışın kadın az önce banyodan çıkmış yarı çıplak halde, ıslak saçlarının nemini almak için ufak bir havluyu başına sarmış, sırtındaki bornozu da tam örtmemişti. Uzun bacakları şehvetli bir çağrıydı sanki. İgor yutkundu. Onun olağanüstü güzellikteki vücuduna hayrandı İgor. Ancak daha fazla hayranlığı Olga'nın zekâ ve düşünce düzeydeydi. Meseleleri idrak ve çözümleme yeteneği inanılmaz derecede başarılıydı. Onun FSB'den neden atıldığını bir türlü anlayamıyordu. Olga yaptığı işten bakışlarını kaldırmayıp, ojesinin ikinci katını sürerken fısıldadı.</p>

  <p>"Bu defa Shebalin ne dedi?"</p>

  <p>İgor mahcup ve ezik fısıldadı. "Hemen Madrid'e gitmemizi istiyor. Şu an alacağımız emirleri bize iletecek bir kurye yola çıkmak üzere. Madrid havaalanında onunla buluşacağız." Olga yine ona bakmadan gülümsedi. "Doğru tahmin etmişim. Demek işe Madrid'den başlayacağız. Ya para konusunda ne dedi?"</p>

  <p>"Babası her türlü bedeli ödemeye hazırmış. "</p>

  <p>"Güzel... Bence bu daha akıllı bir iş. Demek ihtiyar Shebalin'in hâlâ kafası çalışıyor. Daha gerçekçi bir yolu seçti. O belgedeki bütün imza sahiplerini birer birer temizletecek." İgor yutkunmak zorunda kaldı. "Bu iş sence daha mı kolay?"</p>

  <p>"Hiç kuşkun olmasın. Ne olduğunu bilmediğimiz bir şeyin peşinde koşmaktansa, tanınan bir kişiyi vurmak her zaman daha kolaydır. "</p>

  <p>"Ama o insanlar sıradan kişiler değiller ve mükemmel korunuyorlardır."</p>

  <p>"Korkuyor musun yoksa?"</p>

  <p>"Korkmuyorum ama ikinci bir başarısızlığa uğramak istemem.</p>

  <p>"Endişelenme. Senin kuvvetinle benim beynim bir araya gelince bu işin içinden rahatlıkla sıyrılırız."</p>

  <p>Igor bu kadına tapıyordu ama aşırı güveni ve kendini beğenmişliği de çileden çıkarıyordu onu. Hele son zamanlarda devamlı hor gören, onu küçümseyen, tavırlar takınıp, laflar etmesine fena halde bozuluyordu. Ayrıca bir şey daha dikkatini çekiyordu; Olga artık sevişmeye pek yanaşmıyordu. Mecbur kalmadıkça, abuk subuk bahaneler yaratıyor ve araya mesafe koymaya kalkışıyordu. Igor pek çok şeye katlanabilirdi ama kendisinden uzaklaşmaya çalışırsa işte buna tahammül edemezdi. Sessizce onu süzmeye devam etti. Aralarında anlamadığı bir şeyler oluyordu. Şimdiye kadar birçok kadınla ilişkisi olmuştu ki, çoğunu görse belki hatırlamazdı ama hiçbiri onu Olga kadar etkilememişti. Birden kendini tutamayarak homurdandı. "Nen var senin?"</p>

  <p>Sarışın kadın ilk defa bakışlarını oje sürdüğü ayaklarından çevirerek mavi gözlerindeki buz gibi ifadeyle ona döndü. "Hiçbir şeyim yok. Ne demek istiyorsun?"</p>

  <p>Yüreğinde buz gibi bir titreme hissetti İgor. Hiçbir şeyim yok derken bile yalan söylediğini sezinlemişti. Birden yatağın önüne çömelip kadını kollarının arasına aldı. Olga gayet sakin bir sesle, "Dikkat et, ojelerim bozulmasın," dedi.</p>

  <p>İgor onun dudaklarını hırsla öpmeye çalışırken içinden de, kadındaki değişime lanetler okuyordu. Bu kadına bir şeyler olmuştu. Eski Olga gitmiş, öpüşürken bile ojelerinin bozulmasından korkan yeni bir kadın gelmişti.</p>

  <p>Carmen, Raul'un kapısını tıkırdattı. Raul süitinin kapısını hemen açmıştı. Eşikte kız kardeşine çatık kaşlarla bakarak söylendi. "Sabahtan beri neredesin? Seni arayıp durdum."</p>

  <p>Genç kadın ağabeyine bile Bora ile buluşmaya gittiğini söylememek düşüncesindeydi. Oldum olası fikirleri pek uyuşmazdı. Raul'un düşündükleri ile alay edeceğini varsayarak sorunu geçiştirdi.</p>

  <p>"Şehri biraz dolaşmaya çıkmıştım, neden aradın beni?"</p>

  <p>"Babamdan yeni bir talimat bekliyorum. Her an bizi arayabilir. Senin de burada olmanı istiyorum. "</p>

  <p>"Ne talimatı?"</p>

  <p>Raul sinirli bir şekilde homurdandı. "Ne bileyim? Hiçbir fikrim yok. Herhalde bizden yeni bir şey isteyecek. Bu mesele beni çok gerdi. Pederin otuz sene evvel ne haltlar karıştırdığını doğrusu çok merak etmeye başladım. Şu işin bir an önce bir neticeye bağlanmasını istiyorum artık. "</p>

  <p>Carmen de aynı huzursuzluğu yaşıyordu.</p>

  <p>"Haklısın," diye mırıldandı. "Ben de çok merak ediyorum. Bence seneler evvel uluslararası bir şebeke kurup bir suç işlediler galiba. Hem de ağır bir suç ve şimdi hepsi bunun paniğini yaşıyorlar. "</p>

  <p>Raul homurdandı. "Birlikte bir pisliğe bulaştıkları kesin fakat bunun ne olabileceği hakkında hiç fikrim yok. Babam konuyu açtığından beri hep bunu düşünüyorum. Bize en ufak bir açıklamada bulunmadı. Beynimi asıl kurcalayan nokta da neden otuz sene sonra hepsinin birden tutuştuğu... Geçmişte kalmış bir olayı birden kapatmaya çalışıyorlar, hem de kan dökme pahasına. Babam neden hâlâ meseleyi bizden saklamaya çalışıyor?"</p>

  <p>"Acaba altında siyasi bir olay mı var?"</p>

  <p>"Saçmalama Carmen. Babam siyasete karşı hayatı boyunca hiç ilgi duymamıştır."</p>

  <p>"Ya da biz öyle sandık."</p>

  <p>"Ne demek istiyorsun?"</p>

  <p>Carmen omuzlarını silkti. "Hepsinin ele geçirmeye çalıştıkları o belge her neyse, unutma ki Avrupa'nın kalburüstü tüccar ve sanayicilerinin imzasını taşıyor. İşin içinde büyük bir sermaye ittifakı olmalı. Bu kadar büyük bir sermayenin bir de kullanım amacı bulunmalı. Bu amacın yasal düzene ters düşen bir yanı olduğuna inanıyorum. Belki o para yasal olmayan siyasi bir amaç için kullanılacaktı."</p>

  <p>"Saçma! Babam daima yasalara uyan biri olarak çalışmıştır. Böyle anlamsız bir işe kalkışacağına ihtimal veremem. "</p>

  <p>Bu kez Carmen kardeşine küçümseyen bir edayla baktı.</p>

  <p>"Her şeyi bildiğini sanırsın, değil mi Raul? Öyleyse bana bir açıklama yap, burada ne işimiz var? Neden bir yığın kiralık katille muhatap oluyoruz? Yasalara aykırı bir durum yoksa neden o insanlar devrede? Belli ki diğer imza sahipleri de şu an babamın heyecanını yaşıyorlar." Bu kadarını Raul da sezinliyordu tabii.</p>

  <p>Carmen bakışlarını ağabeyine dikerek söylenmeye devam etti. "Asıl anlamadığım nokta bu anlaşmanın seyrindeki gariplik," dedi.</p>

  <p>"Nasıl yani?"</p>

  <p>"Hiç düşünmedin mi?"</p>

  <p>"Neyi?"</p>

  <p>"Anlaşma metninin bir pulcuya emanet edilmesini?"</p>

  <p>Raul gözlerini kırpıştırarak kardeşini süzdü. Bu konuyu gerçekten düşünmemişti. Carmen ise aklındaki belirsizliği kelimelere dökmeye başlamıştı aynı anda?</p>

  <p>"David Honor denen adam kim ki? Basit bir pulcu. Anladığım kadarıyla o ufak dükkânıyla gelirini sağlamaya çalışan sıradan bir insan. Avrupa'nın bu sayılı zenginleriyle ne ilişkisi olabilir? Benim asıl zihnimi zorlayan da bu konu. O belgeyi tanzim ve imza edenler neden o kadar hayati bir evrakın alelade bir pulcuda saklanmasına izin vermişler? Bu adama güven nereden geliyor?"</p>

  <p>Raul rahatsız olmuş gibi yerinde kıpırdandı.</p>

  <p>Bu konu cidden aklına hiç gelmemişti. Birden kız kardeşine hak verdi. Hakikaten bir gariplik vardı. "Sen ne düşünüyorsun?" diye sordu.</p>

  <p>"Benim böyle işlere aklım ermez. Ama mantığıma hiç uygun düşmüyor. Şayet David Honor da tanınmış Avrupa zenginlerinden biri olsaydı mesele yoktu, ama bir düşünsene, hangi kalburüstü zengin bir iş adamı hayatını söndürecek bir belgeyi Londra'daki sıradan bir pulcunun saklamasına izin verir?"</p>

  <p>Oldukça mantıklı bir iddiaydı. Raul ilk defa kardeşini takdirle süzdü. "Doğru," diye fısıldadı. "Bu meselenin altından hiç beklemediğimiz bir sonuç çıkabilir."</p>

  <p>Odanın içinde dolaşmaya başlayan Raul birden haykırdı. "Sakın pulcu metindeki adamları tehdit eden birisi olmasın?"</p>

  <p>"Ne tehdidi?"</p>

  <p>"Ne bileyim, şantaj filan gibi?" Carmen gülümsemişti. "Hiç sanmam. "</p>

  <p>"Neden?"</p>

  <p>"Öyle olsa pulcu zengin biri olur, refah içinde yaşardı. Ayrıca o kadar zengin insana şantaj yapmanın kolay olacağını mı sanıyorsun? Babam dahil, hangisi buna izin verirdi. Bak, işlerine ters gelen şey ne olduysa, adamı bir çırpıda öldürdüler. Bana sorarsan, pulcu kötü bir insan değildi, aksine çok güvenilir bir kişi olmalıydı ki, yıllarca onun sırlarını saklamasına izin verdiler. "</p>

  <p>Raul birkaç saniye düşündü.</p>

  <p>"Ben o fikirde değilim," diye homurdandı sonunda.</p>

  <p>"Neden?"</p>

  <p>"Sebebi basit. Şimdi sen düşün bakalım. Babam buraya seni niye gönderdi? Bence sen babamla pulcu arasındaki bir güvenceydin. Adam ancak senin kimliğin hakkında emin olduktan sonra o belgeyi bize teslim edecekti. Babamın bize söylediği buydu. Ama öyle de olsa, pulcu belgeyi bize teslim etmekle belgedeki diğer imza sahiplerine ihanet etmiş olmuyor muydu?"</p>

  <p>Raul da haklı sayılabilirdi.</p>

  <p>"Ne bileyim, belki yıllar sonra rayından çıkan bir şeyler oldu. Ama ne olursa olsun bunca zengin adamı korkulu rüyaya sürükleyen bir belgenin yaşlı bir pulcuda saklanmasına pek anlam veremiyorum," dedi Carmen.</p>

  <p>Telefonun zili de tam o esnada çalmaya başlamıştı. Raul telefonun bulunduğu komodine doğru ilerlerken, "Arayan babam olmalı," diye fısıldamıştı bezgin bir sesle. Madrid'in ilgi çekici fakat fazla bilinmeyen bazı yerleri şehir merkezinden uzaktadır. İlk defa ortaçağda kurulan ünlü bitpazarı El Rastro'nun merkezi örneğin Plaze de Cascorro'dadır. Turistler ve Madridliler bu pazarda alış veriş yapmaya bayılırlar, insanlar yeni mobilyalardan ikinci el elbiselere kadar çeşitli eşyaların satıldığı tezgâhlarda kelepir bir şeyler bulmak için pazara akın ederler. Satılan çeşitli mallar ve hareketlilik sayesinde Rastro pazar sabahları çok kalabalık olur, insanlar birbiriyle ilgilenmeden pazarın kalabalığı içinde kaynar giderler. Viktor Silva da buluşacağı adama bu nedenle pazar yerinde randevu vermeyi tercih etmişti. Muhteşem malikânesi pazara yakındı ve buluşmak istediği kişiyi oraya sokmak istemiyordu. Malikâneye uzun zamandır yabancılar giremiyordu, hatta bazı güvendiği yakınları bile. Pazara yaklaştığı zaman büyük Bentley marka arabasının durması için bastonuyla ara cama vurdu. Önceden uyarılmış olan şoför hemen arabayı durdurdu ve yerinden fırlayıp arka kapıyı açtı. Yaşlı Viktor Silva arabasından inerken, onları arkadan takip eden dört korumanın bindiği araba da yavaşlayıp durmuştu. Korumalar tembihliydi, beklenmedik bir olay çıkmadığı sürece, Silva'ya fazla yaklaşmadan peşinden geleceklerdi. Hepsi silahlıydı ama bir pazar yeri için dikkat çekmeyecek şekilde spor giyinmişler, sadece bellerindeki tabancaları saklamak amacıyla üzerlerine renkli ceketler geçirmişlerdi. İki arabanın da şoförleri arabaların içinde kalmışlardı.</p>

  <p>Viktor Silva ağır adımlarla ve bastonuna dayanarak yürümeye başladı. Zaman onu yaşlandırmıştı ve yaklaşık iki seneden beri işleri oğlu Raul'a devrettiğinden muhteşem malikânesinden pek dışarı çıkmıyordu. Ama yine de İspanya'da oldukça tanınan biriydi. Yaklaşık yirmi adım kadar atmıştı ki, onun gelişini bekleyen kara kuru, zayıf, teni fazla esmer biri yanına yaklaştı. Uzun boylu adamın kökeni, İspanya'nın eski sömürge toplumlarından birine dayanıyor gibiydi. Viktor Silva'yı araya belirli bir mesafe koyarak takip eden korumaları adamı görünce hemen hamle yapmaya hazırlanmışlardı. Yaşlı adam onlara dönmeden bir elini havaya kaldırarak telâşlanmalarına mahal olmadığını belirten bir hareket yaptı.</p>

  <p>İspanyol zengini karşısına çıkan adamı tanımıştı çünkü.</p>

  <p>Esmer, kara kuru adam, yüzüne hiç yakışmayan saygı dolu bir tebessümle, "Senyör Silva'ya en derin hürmetlerimi sunarım," diye fısıldadı.</p>

  <p>Viktor Silva gözlerini kısarak bir süre adamı süzdü. Sonra, "Hiç değişmemişsin Hector," dedi. "Değiştik, Sayın Silva. Hepimiz değiştik. Her sene biraz daha yaşlanıyoruz muhakkak."</p>

  <p>"Zinde görünüyorsun ama... "</p>

  <p>"Buna mecburum, efendim."</p>

  <p>Viktor Silva, anlıyorum der gibi başını sallamıştı. Hector karşısındakini iyi tanıdığından hemen konuya girdi. "Telefonunuzu alır almaz geldim."</p>

  <p>"Teşekkür ederim, Hector. Sana ihtiyacım var."</p>

  <p>"Yine aynı mesele, değil mi?"</p>

  <p>"Evet... "</p>

  <p>"Tahmin etmiştim. Kulağıma bazı şeyler çalındı."</p>

  <p>Yaşlı adam dikkatle Hector'un gözlerinin içine baktı. "Ne duydun?"</p>

  <p>"Kont Fabio Pazzini, Londra'ya birini göndermiş. İşittiğime göre adam sahasında bir hayli de ustaymış. Sanırım David Honor'a gidecektir."</p>

  <p>Viktor Silva yorgun bir sesle, "Pulcu öldürüldü," diye mırıldandı.</p>

  <p>"Hiç şaşmadım."</p>

  <p>Yaşlı İspanyol'un arkasındaki korumalar kısık konuşmaları işitememekle birlikte pür dikkat önlerindeki adamı inceliyorlardı. Fakat birden yaşlı adamın, konuştuğu tipsiz kişinin koluna girmesiyle çok şaşırdılar. Viktor Silva kolay kolay kimseye bu yakınlığı göstermezdi. Hatta birbirlerine bakmaktan kendilerini alamadılar. Viktor Silva, yabancıya kalınca bir dosya uzatmıştı.</p>

  <p>Konuşmaları da fazla sürmedi zaten. Hector saygıyla önünde eğilmiş, yine ilk ortaya çıktığı zamanki gibi, hızla kalabalığın arasına karışarak gözden kaybolmuştu.</p>

  <p>Bora pansiyonuna döndüğünde tedirgin hisler içindeydi. Öğle saatlerinde Carmen'le geçirdiği dakikalar ruhunda epeydir yaşamadığı heyecanlar yaratmıştı. Onu pulcu dükkânının önünde gördüğü andan itibaren güzelliğinin etkisine girmişti. Bugün yaşadığı olaylar zincirine ise ina- namıyordu adeta. Güzel İspanyol kızının anlattıklarından şaşkına dönmüştü. Aslında olanlardan ve kendisine nakledilen hikâyeden pek bir şey anlamamıştı. O an ilgisini çeken tek şey Carmen'in olağanüstü çekiciliğiydi. Yatağın üzerine sere serpe uzanarak yaptığı konuşmayı zihninden çıkaramıyordu.</p>

  <p>İspanyol kızının beyninden silinmeyen görüntüsü gayri ihtiyari dudaklarında tebessüm oluşmasına neden oldu. Carmen'in yeniden arayacağından emindi, belki ufak bir ilişkileri de olurdu, bir gecelik filan. Sonuçta yabancı bir ülkede gelip geçici kalmaya mahkûm bir ilişkiydi bu; sonu olmayan, bir müddet sonra unutulması gereken bir bağ... Farklı dünyaların insanlarıydılar.</p>

  <p>Oysa şartlar değişik olsa, Bora kıza âşık olabileceğini düşündü. Aşk denilen şey neydi sanki, önce fiziksel heyecanlarla başlayan bir çekim değil miydi? Carmen cidden kusursuz bir kızdı ve kendisini müthiş etkilemişti. Ama sonra Viktoria Gardens'da o italyan tarafından böğrüne dayanan tabancayı hatırlayınca irkildi. Bir an bayağı korkmuş ve adamın silahını ateşleyeceğini sanmıştı. Kuşkusuz korkak biri sayılmazdı ama Carmen'le görüşmeye devam ederse başının derde gireceğini hissediyordu. Yaşadıkları sanki bir gerilim filminin bölümleri gibiydi. Birer gün arayla iki kişi kendisine silah çekmişti. İnanılır gibi değildi.Tedirgin oluşunun sebebi de buydu.</p>

  <p>Hayatı boyunca kimse kendisine silah çekmemişti, işiyle evi arasında gelip giden sıradan bir insandı, onun hayatında maceranın, karanlık ve gizli ilişkilerin yeri yoktu. Herhalde Carmen de İstanbul'a dönünce unutacağı tatlı ve yarı muammalı bir anı olacaktı. İspanyol kızı zaten biraz hayalperestti. Öldürülen pulcunun kendisine o gizli ve yıllardır saklanan belgeyi göndereceğine inanacak kadar hayal gücü zengin biri... Yeniden gülümsedi; pulcu belgeyi kendisine neden göndersindi ki? Bunun için geçerli bir neden var mıydı? O sadece adamın dükkânına bazı pulları yakından incelemek için girmiş bir meraklıydı. Olaylarla uzaktan yakından bir ilgisi yoktu. Pulcu hayatında sadece bir defa gördüğü birine o belgeyi hiç teslim eder miydi? Son derece komik ve anlamsız bir beklentiydi bu. Hatta daha da ötesi, David Honor kendisini de bir düşman sanıp silah çekmişti. Gerçi sonra yaptığı hatayı anlamış ve kendisine teşekkür babında o pulu hediye edeceğini söylemişti ama ne yazık ki buna da ömrü vefa etmemişti. Pansiyona girip üst kattaki odasına çıkmak için merdivenin başına geldiği sırada pansiyon sahibi Helen Green birden alt kattaki odasından çıkıp onu durdurdu. Altmış yaşlarında, şişman, ak saçlı ve sevimli bir kadındı. "Mr. Akel," dedi. "İki mektubunuz var."</p>

  <p>Kadın bir aydır değişmeyen güler yüzüyle elinde tuttuğu zarfları sallıyordu. Bora şaşkınlıkla pansiyon sahibine baktı. Muhtemelen annesinden olmalıydı.</p>

  <p>Ama tam bu konuyu beyninden geçirirken kadının mektubunuz var demesi, elinde olmadan genç mühendisi bir an heyecana sürüklemişti. Zarfları alan Bora hızla kimden geldiklerine bir göz attı. Annesinin el yazısını hemen tanımıştı, belli ki biri memleketinden geliyordu. Hızla diğerine baktı. Bu Londra'dan postaya verilmişti. Bir an titremekten kendini alamadı.</p>

  <p>Ona Londra'dan mektup gönderecek tanıdığı kimse yoktu, işyerinden gönderilen resmi bir mektup da olamazdı, zira bu tür tebliğler çalıştığı yerde ya şahsen yapılıyordu, ya da tebligat orada görevli biri tarafından imza karşılığı elden teslim ediliyordu.</p>

  <p>Bora hemen zarfın arkasını çevirip kimden gönderildiğini anlamak istedi ama ne ad ne de adres vardı arkada.</p>

  <p>Yüreği hızlı hızlı atmaya başlamıştı. Hâlâ ihtimal veremiyordu ama acaba Carmen'in dediği gibi bu mektubu pulcu David Honor postalamış olabilir miydi?</p>

  <p>Hızla odasına girip kapıyı kapattı. Annesinden gelen mektubu çoktan unutmuştu. Önce öteki mektubu açtı. Daha zarfı yırtar yırtmaz ufacık bir anahtar önündeki masanın üzerine düşüverdi. "Allah, Allah," diye mırıldandı. Bu da neyin nesiydi? Kim kendisine bir anahtar yollayabilirdi, içinden iki ayrı kâğıt çıkmıştı. Önce üstekini açtı. Kâğıdın içinde hayranı olduğu 1921'den kalma kıymetli Danimarka pulu duruyordu.</p>

  <p>Bir an nefesi kesilir gibi oldu. Her şeye rağmen o pulun gönderilmiş olmasına çok sevinmesi gerekirdi ama Bora o sevinci yaşayamıyordu. Çünkü masanın üzerine düşen anahtarın bir uğursuzluk sembolü olduğu ve yüreğini titrettiğini duyumsuyordu. İkinci kâğıdı açarken artık korktuğunun başına geldiğinden emindi. Carmen haklı çıkmıştı.</p>

  <p>Ona ham bir hayal, bir fantezi gibi gelen şey gerçek olmuştu. Galiba pulcu beklenen belgeyi göndermişti. Elleri titremeye devam ediyordu. Önce mektubun altındaki imzaya baktı. Sadece David Honor yazıyordu.</p>

  <p>Heyecandan metni okumaya geçememişti bir türlü. Ama elindeki mektup beklenen belge olamazdı. Zira Carmen'in söylediğine göre onun altında bir yığın Avrupalı zenginin imzası olmalıydı. O kadar heyecanlanmıştı ki bir türlü mektubu okuyamıyordu.</p>

  <p>Neden sonra biraz toparlanır gibi oldu. Kafasını çalıştırmaya başladı; niye akıl edemedim de, telaşa kapıldım diye homurdandı. O tek sayfa metin de herhalde pulcunun teşekkürü olmalıydı.</p>

  <p>Rahat bir nefes aldı, artık yorum yapmayı bırakayım da, mektubu okuyayım dedi.</p>

  <p>Ama bir türlü mektubu okuyamıyordu. Parmakları gayri ihtiyari masanın üzerine düşen küçük anahtara takıldı. Şayet bu bir teşekkür mektubuysa, içinde o anahtarın ne işi vardı?</p>

  <p>Yoğun isteksizlik içini kapladı. Mektubu okumak zorundaydı. Titreyerek ilk satıra göz attı.</p>

  <p>Sayın Bora Akel, Bu satırları okuduğunuz sırada ben muhtemelen öldürülmüş bulunacağım. Yani bir anlamda bu mektup ölü birinin vasiyeti niteliğindedir, isteğimin sizi hiç ilgilendirmediğini biliyorum ama siz iyi niyetli ve dürüst bir insansınız.</p>

  <p>Eğer biraz daha hayatta kalma şansım olsa size bıraktığım bu görevi bizzat kendim ifa etmek isterdim. Ne yazık ki artık bu şansa sahip değilim. Bu nedenle çaresiz kalarak, son derece hayati ve insanlık açısından elzem olan ve mutlaka yerine getirilmesi gereken bir görevi sizin yapmanızı rica ediyorum.</p>

  <p>Yapacağınız işin tehlikeli olduğunu bilmenizi isterim. Bir şekilde sizden şüphelenirlerse hayatınızın tehlikeye gireceğinden ve sizi de yok etmeye kalkışacaklarından hiç şüpheniz olmasın.</p>

  <p>Size uzun uzun açıklama yapma şansım yok. Sizden çok zor bir görev beklediğimi de biliyorum. Başarıya ulaşmanız için elimden gelen her türlü imkânı sağlamaya çalıştım. Bundan sonrası sizin şahsi beceriniz ve cesaretinize kalmıştır.</p>

  <p>Zarfın içinde ufak bir anahtar bulacaksınız. Bu anahtar Viktoria tren istasyonundaki bir posta kutusuna aittir. Numarası anahtarın üzerinde yazılıdır, onu kolay bulacağınızı sanırım. Kutunun içinde ufak bir zarf ve yeterince nakit para göreceksiniz. O para sizi rahat rahat İsviçre'nin Zürih kentindeki Swiss Bank'a götürmeye ve sizden istediğimi yapmanıza yetecek miktardadır.</p>

  <p>İnsanlık uğruna yapacağınız bu görev tahmininizin ötesinde önemlidir.</p>

  <p>Kabul edip etmemek tabii yine de size kalmış bir husustur. Bunu son şans olarak sizden istemek zorunda kaldığımı lütfen unutmayın. Tanrı yardımcınız olsun...</p>

  <p>David Honer Bora mıhlanıp kaldı.</p>

  <p>Tek sayfalık metni birkaç kere daha okudu. Hâlâ içeriğinin ne olduğunu anlamamıştı. Derin derin düşünmeye başladı. Bu satırlar ölmüş bir adamın son arzusuydu. Yavaş yavaş içini karamsarlık kapladı, ardından da karar verememenin iç sıkıntısı. Burada kalıp stajına devam etmeliydi, bu bir bakıma onun mesleki geleceğiydi, stajı bırakıp ayrılırsa, İstanbul'daki işini de kaybedebilirdi.</p>

  <p>Ayrıca pulcunun da ifade ettiği gibi bu kesinlikle onun meselesi değildi; o zaman dertsiz başını neden derde sokacaktı ki? David Honor açıkça başarılı olamazsa onun için de ölüm tehlikesi olabileceğini yazmıştı. Tabii son bir konu da bu durumda Carmen'e ne diyeceğiydi. Kız ona dürüst davranmış ve her şeyi anlatmıştı; şimdi İspanyol güzeline yalan mı söyleyecekti? Kararsızlık bütün benliğini kemiriyordu.</p>

  <p>Mektubu bir daha okudu. Her okuyuşunda kafası iyice karışıyordu. İnsanlık açısından önemli olan bu görev ne olabilirdi? Bunu bilmesi henüz imkânsızdı.</p>

  <p>Neden sonra bir şeyi fark etti. Onca kiralık katilin aradığı belge, belli ki Zürih'teki Swiss Bank'da gizliydi. Pulcu onu orada saklamayı tercih etmişti ama bundan imza sahiplerinin haberi yoktu. Sonra aklına başka bir nokta takıldı. Madem pulcuyu konuşturamamışlardı, o halde neden onu öldürmüşlerdi? Bu şekilde İsviçre'deki bankaya ulaşmaları âdeta imkânsızlaşıyordu. Bu büyük hatayı kim yapmış olabilirdi?</p>

  <p>Mutlaka bilmediğim başka şeyler de olmalı diye düşündü. Sonra ihtiyar pulcunun hayali gözlerinin önünde bir daha canlandı. Onu asık yüzlü, somurtuk, sevimsiz, kaba biri olarak hatırlıyordu; oysa o saatlerde adam ölüm kalım mücadelesi veriyor ve öldürüleceğini biliyordu. İçi birden cız etti.</p>

  <p>Yanılmıyorsa David Honor, mert ve sonuna kadar mücadeleyi göze almış biri olmalıydı.</p>

  <p>Kendisine saldıranlara da gerçeği anlatmamış ve sonunda öldürülmüştü.</p>

  <p>Masanın üzerinde kendisine gönderdiği kıymetli Danimarka puluna gözü ilişti. Bu ne rüşvet ne de gönül almaydı, sadece söz verdiği için göndermiş olmalıydı. Bir pul uğruna hayatını tehlikeye atmayacağını takdir edecek kadar zeki biri olmalıydı David Honor.</p>

  <p>Bora derin bir soluk alıp iskemlesine yaslandı. Bir karar verememişti; ayrıca durum uzun uzun düşünmeden karar verilecek kadar da basit değildi. Onun bakımından sorumlu olduğu küçücük bir kızı vardı, başına bir hal gelirse kızının geleceği ne olurdu.</p>

  <p>Başını iki yana sallayıp, "Yoo" diye homurdandı. Bu onun meselesi değildi, isviçre'ye gidemezdi, gitmemesi gerekirdi. Her şeyden önce ailesine karşı sorumluluğu vardı, ayrıca bu bir memleket meselesi de değildi ki, vatan görevi olarak kabul edeyim, diye homurdandı içinden.</p>

  <p>Anahtarı ve mektubu Carmen'e teslim edip gerekeni onun yapmasını sağlamak en iyi çözümdü. Şimdi kıza telefon açıp durumu bildirmeliydi.</p>

  <p>Cebinden telefonunu çıkarıp kızın numarasını tuşladı ama açma düğmesine basamadı bir türlü. Mektubu eline alıp dikkatle bir daha okudu. Bir türlü karar veremiyordu. Acaba satırlar arasında atladığım bir şey var mı diye, tekrar inceledi cümleleri. Bu denli hayati olan şey ne olabilirdi acaba?</p>

  <p>İnsanlık açısından gerekli bir görev diye yazmıştı David Honor. Bilinmeyenden daima çekinirdi Bora. Bir problemi anlamanın onu çözmenin yüzde ellisi olduğunu düşünmüştü hep.</p>

  <p>Oysa genç mühendis bu sorundan hiçbir şey anlamamıştı henüz.</p>

  <p>Carmen'in anlattıklarını bir daha düşündü. Kız Londra'ya geliş sebebini pulcuda gerekli güveni sağlamak olarak açıklamıştı. Oysa Silva ailesini sokakta gördüğünü söylediği zaman David ürkmüş ve silah çekmişti.</p>

  <p>Bu ne anlama gelirdi; demek pulcu Silva ailesine de güvenmiyordu.</p>

  <p>Bora telefonunu yeniden cebine koydu. Carmen'i aramadan önce meseleyi bir kere daha enine boyuna düşünmeliyim diye mırıldandı. Artık kimseye güveni kalmamıştı.</p>

  <p>Soğuk terler dökmeye başladı. Kendisini en çok korkutan ihtimal, galiba yapmak zorunda kalacağı tek çözüm yoluydu. Titremesi daha da artmıştı şimdi.</p>

  <p><a id="a4"></a></p>
</body>
</html>
