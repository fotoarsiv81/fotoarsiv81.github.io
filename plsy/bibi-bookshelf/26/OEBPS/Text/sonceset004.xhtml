<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>AyhanHocha</title>
  <link href="../Styles/Style11.css" rel="Stylesheet" type="text/css" />
</head>

<body>
  <h1>Bölüm 5.3</h1>

  <p>Otomobilimin anahtarını almamıştım. Merdivenlerden aşağı, paltomun eteklerini savura savura, ağır ağır indim. Kimseyle karşılaşmadım inerken. Dış kapının hemen yanındaki panoda adımın karşısında yazılı aidat borcuna gülerek baktım bu sefer. Miktarı aklıma not ettim. Çıkmadan önce, paltomun önünü boğazıma kadar fermuarladım. Üstüne düğmeleri ilikledim. Yakasını kaldırdım.</p>

  <p>Caddeye çıkınca, farlarıyla sinyal çakan iki taksiyi es geçtim başımı hayır anlamında sallayarak. Üçüncüyü ben durdurdum.</p>

  <p>"Beşiktaş'a gidiyorum" dedim arkaya otururken.</p>

  <p>Deri ceketli, saçlarını jölelemiş genç bir adamdı taksici. Anladım anlamında başını salladı, sesini çıkarmadan hareket ettirdi aracını.</p>

  <p>Sesini çıkarmaması işime geldi.</p>

  <p>Ellerimi cebime sokup iyice gömüldüm oturduğum çukurlaşmış koltuğa Dışarıyı seyretmeye koyuldum. İnsanlar evlerine dönüyorlardı daha çok. Mahallenin çiçekçisi otomobillerin ışığında müşteri gözlüyordu ellerine hohlayarak. Bakkallara giren çıkan azdı. Pastanenin önünden geçerken dönüşte ekmekkadayıfı almaya karar verdim. Tıklım tıklım bir belediye otobüsü yolcularının yarıdan çoğunu saldı.</p>

  <p>Levent'e yaklaştığımızda trafik tıkandı.</p>

  <p>Paltomun cebindeki elime dokunup beni kışkırtan sigara paketime aldırmadım.</p>

  <p>Hemen yanımdaki otomobile baktım kafamı çevirip. Direksiyondaki adam, yanında oturan kadına bir şeyler anlatıyordu heyecanlı heyecanlı. Kadının kafasında 1950'lerden kalma bir şapka vardı. Adamın anlattıklarını duymuyormuş gibi ileri bakıyordu hareket etmeden. Adam sözünü bitirdi, kadından yine tepki gelmeyince, gitmeyen otomobilin direksiyonuna vurdu avucunun içiyle. Soluna baktı sonra Fesuphanallah der gibiydi. Göz göze geldik. Ben başımı çevirdim. Bana ne?</p>

  <p>LPG'li taksinin içi sıcacıktı.</p>

  <p>Ağır ağır hareket ettik. Üç metre sonra yeniden durduk. Sağına bakamadığım için caddenin solundaki dükkânları incelemeye aldım. Bankaya yürüyüşlerimde vitrinini incelediğim silahçı dükkânı ışıl ışıldı. Pompalı tüfekler, havalı tabancalar, avcı yelekleri, kılıflar, şapkalar yerinde duruyordu. Tüfek sergilenen standın en üstüne konulmuş samurai kılıcı da duruyordu yerinde. Aynı uyumsuzlukla. Dükkânın içinde kimse yoktu. İyi ki yok dedim içimden.</p>

  <p>Sonra birden açıldı yol.</p>

  <p>İstanbul hızlı hızlı akmaya başladı gözlerimin önünden. Bıraktım aksın. Parçalarına gözümü dikmedim. Önümden geçip gitti. Biraz gevşedim. Pencereye yasladım başımı. Akdeniz heykelinin biraz ilerisindeki simitçiden çatal alan kız yüzüme bakıp gülümsedi.<br /></p>

  <p>Belki bazı şeyler iyiye gidebilir dedim içimden.</p>

  <p>Hiçbir şey iyiye gitmedi.</p>

  <p>Saçları jöleli taksi sürücüsü uzandı radyoyu açtı. Müzik kanallarında hiç duymadığım, ama duyduklarımdan on beş kere daha berbat bir şeyler söylemeye başladı bir kadın avaz avaz.</p>

  <p>Oturduğum yerde toparlandım.</p>

  <p>Barbaros Bulvarı'nın ortalarında indim taksiden. Saatime baktım. Yediye çeyrek vardı. Elimin altında rahat durmayan sigaralardan birini cezalandırdım yakarak. Ağır ağır yokuş aşağı yürümeye başladım.</p>

  <p>Hava soğuktu. Yeterince soğuk.</p>

  <p>Bulvardan akşamın bu saatlerine uygun sesler geliyordu yoğun bir biçimde. Kornalar acımasızdı. Tüp gaz kamyonetleri takırdıyordu. Bir kamyon, havalı frenini bağırta bağırta indi. En çok minibüslerin motorları homurdanıyordu. Uzaklarda bir yerde ısrarlı bir ambulans çığlığı gitgide azalarak uzaklaştı. Hi-Mem biraz daha aşağıda olmalıydı.</p>

  <p>Beşiktaş'a yaklaştıkça sıkışan trafikteki araçlardan daha hızlı ilerliyordum. Yokuş yukarı çıkan eli Pazar torbalı insanlara göre de daha şanslıydım elbette, Sigaramı atıp ellerimi yeniden ceplerime soktum.</p>

  <p>Çok soğuktu hava</p>

  <p>Trafik ışıklarının orada, akşamın seslerine trafik polisinin düdüğü de eklendi. Daha hızlı geçmeleri için eliyle coşturuyordu araçları aşağıya doğru. Adamın hizasından geçerken benim adımlarım da kendiliğinden hızlandı.</p>

  <p>Sağdaki dizi dizi otobüs şirketi acentelerinin duvarlarında irili ufaklı yazılmış kent, kasaba adlarına bakarsanız, burada, şu anda karar verip, Türkiye'nin öteki ucundaki akrabalarınızı ziyarete gidebilirdiniz. Kış günü kolay yer bulunurdu. Allah'tan gideceğim yer yakın dedim kendi kendime.</p>

  <p>Biraz daha yürüdükten sonra yavaşladım.</p>

  <p>Bulvara dik sokağın köşesindeki direkte, Muazzez Güler'in yazıp benim çöpe attığım kâğıdın üzerindeki sokağın adım gördüm. Abbas Ağa Sokağı. Belediyenin bu iletişim hizmeti yürüyüşümün sona erdiğini müjdeliyordu. Müjdenin devamı da vardı. Sokağı işaretleyen levhanın altındaki bir dizi küçük tabelanın ilki, işini bilen birinin seçtiği harflerle, Hi-Mem Bilgisayar'ın yalnızca 50 metre ilerde olduğunu bildiriyordu.</p>

  <p>Saatime yeniden baktım. Daha yedi dakika vardı randevumuza. Biraz erken de gidilebilirdi müşterilerle buluşmalara, biraz geç de. Sokağı geçip yokuş aşağı yürümeye devam ettim. Birkaç otobüs şirketini daha yoksun kıldım bir kişilik bilet parasından. Sağdaki vitrini aydınlık ilk mağazanın önünde durdum. Vitrindeki kanepelere baktım. İçerdeki tezgâhtar önce bir kımıldadı yerinden. Gözlerimde eve ye ni bir kanepe alacak birinin pırıltısını görmeyince gazetesine geri döndü. Adama kızmadım. Yürümeye devam ettim. Vitrini en yeni model cep telefonlarıyla dolu bir dükkânın önünde titredim biraz.</p>

  <p>Sonra geri döndüm. Ağır ağır ilerledim bu sefer yokuş yukarı. Karşıdan gelenlerin yüzlerine bakmadan yürüdüm.</p>

  <p>Vitrininde 150 kilo portakalın sıkılmayı beklediği büfeyi geçip Hi-Mem'in sokağına girdim. Oldukça karanlıktı ileriye doğru hafif bir yokuşla yükselen sokak. İki sokak lambasının biri yanmıyordu. Apartmanların altındaki dükkân çalışanlarının yarısından çoğu çekip gitmişti kepenklerini indirip. Demek ki botlarımı boyatmak istesem bir başka ayakkabıcı bulmalıydım. Ama istersem paltomu kuru temizlemeye verebilirdim.</p>

  <p>Kapağı açık bırakılmış bir çöp konteynerinin içinden bir kedi fırladı. Onu bir ikincisi izledi. Tekyönlü bir sokaktı burası, o yüzden yukarıdaki caddeye ulaşmaya hevesli otomobiller gelmiyordu arkamdan. O yüzden daha sessizdi. Kedileri bile daha az şamatacıydı.</p>

  <p>Adresteki numaraya bakılırsa, Hi-Mem karşıdaki apartmanların birinin ikinci katında olmalıydı. İşime geldi bu, karşı taraftan sokağın o yakasını inceleyerek yürüdüm.</p>

  <p>Çok yürümeme gerek kalmadı.</p>

  <p>Babasının elinden tutmuş, yeni bilgisayarında Harry Potter oynamaya hevesli bir ilkokul çocuğunun bile bulabileceği büyüklükte bir tabela, sokağın başındaki direkteki karakterlerle, gri bir binanın ikinci katını boydan boya kaplıyordu. Gelip geçen not alsın diye telefon numaraları da eklenmişti tabelaya Bir zamanlar bu evde oturanların arkasından sıkıntıyla sokağa baktıkları pencerelere çeşitli bilgisayar donanım markalarının stikırları yapıştırılmıştı. Boydan boya Hi-Mem'e ait olduğu anlaşılan katın dört penceresinin dördünde de ışık vardı.</p>

  <p>Karşı kaldırımda, yanmayan bir elektrik direğinin altında durup binaya baktım. Sokaktakilerden daha eski bir bina olmalıydı, en alt katına dükkân eklememişti mimarı. Ortadaki giriş kapısının iki yanındaki ikişer pencerede ışık yoktu. Üçüncü katın pencerelerinde adlarından karı-koca oldukları anlaşılan iki diş hekiminin, ayrı ayrı tabelaları vardı. Diş hekimlerinin şu anda hastaları yoktu ya da hasta beklemiyorlardı. Dördüncü katta tabela yoktu. Tasarruf için lambalarının yarısı söndürülmüş bir evin kaim perdelerinin arkasından geliyordu ölgün ışıklar.</p>

  <p>Ağır ağır karşıya geçtim.</p>

  <p>Ana giriş kapısı ardına kadar açıktı. Apartmanın sakinlerine aşağıda onları ziyarete gelen biri olduğunu haber veren, kapının yanındaki zil butonları çok önceleri sökülüp atılmıştı. Yıllar önce yüksek beğeniye sahip bir sakinin taktırdığı afili posta kutusunun aralık kapağından işi bitmiş bir gofretin ambalajı görünüyordu.</p>

  <p>Girişteki otomatiği bulup dokundum. Koridorun karanlığında hiçbir şey değişmedi. Bir an durup gözlerimin alışmasını bekledim. Sonra yukarıya çıkan merdivenler olması gereken boşluğa doğru ilerledim.</p>

  <p>Ayaklarım ilk basamakları buldu. İki katın arasına geldiğimde, alacakaranlık, karanlığa dönüştü. Çakmağımı çıkarıp yaktım. Isınınca söndürdüm. Bu arada hedefim olan katm sahanlığına ulaşmayı başardım.</p>

  <p>Oğlunun elinden tutup Harry Potter almaya gelen baba, karanlıktan ürküp dönerdi belki. Ben dönmedim. Yanımda oğlum olmadığından değil.</p>

  <p>Karanlığın ortasında yukardan aşağıya ince bir çizgi halinde uzanan ışık bir şey söylüyordu bana Hi-Mem'in kapısı açıktı.</p>

  <p>Işığa doğru bir iki adım attım.</p>

  <p>Hiç ses gelmiyordu içerden.</p>

  <p>Daha önceleri de geldiğim olmuştu bilgisayarcılara. içerden sesler gelirdi. Hi-Mem'den ses gelmiyordu.</p>

  <p>Kapıyı elimle hafifçe ittim. Sessizce açıldı, içerden gelen ışıkla ortam biraz aydınlandı. Çoktandır süpürülmemiş gibi duran zeminde üstüne basıp söndürülmüş sigaralar vardı .</p>

  <p>Kapının aralığından geçip Hi-Mem'in kıta sahanlığına adım attım.</p>

  <p>Yıllarca önce Beşiktaş'ın seçkin evlerinden biri olması için tasarlanan dairenin girişindeydim şimdi. Tepedeki lamba, ışığının çoğunu tozlu bir ebrulî abajura bırakıyordu. Eve girenlerin paltolarını emanet edecekleri portmantonun olması gereken yerde üst üste konmuş koliler duruyordu. Tavana kadar yükselen kolilerin üstünde yeni bir bilgisayar almak için üç gün üst üste bilgisayar ilanlarına bakan birisinin hemen tanış olacağı markalar yazılıydı. Duvardaki boşluklar, pencerelere yapıştırılmış reklam stikırlarının aynılarıyla doldurulmuştu.</p>

  <p>Kolilerin tam karşısında iki kapı vardı. Böyle evlere girip çıkmışlığım çok olduğu için birinin arkasında mutfak, diğerinde tuvalet olduğunu kestirdim, îki kapı da kapalıydı.</p>

  <p>İki kanatlı camlı bir kapı Hi-Mem'in geri kalanını giriş holünden ayırıyordu. Kapının buzlu camına, elini sürenin hemen gidip yıkamak zorunda kalacağına emin olduğum bir grilik hâkimdi.</p>

  <p>Dairenin ana kapısını arkamdan kapadım.</p>

  <p>Hiç kimse itiraz etmedi.</p>

  <p>Camlı kapının bir kanadını itip kafamı uzattım içeriye. içerisi daha aydınlıktı.</p>

  <p>Muazzez Güler'in toplama bilgisayarları burada üretiliyordu demek ki. Duvarlara dayalı dört çelik masanın üstü, bağırsakları ortalığa saçılmış bilgisayarlarla doluydu. Açık kasalardan teller fışkırıyordu. Ortalık açık kapalı onlarca bilgisayar parçası kutusuyla doluydu. Duvara bakarak çalışan teknisyenlerin, yaptıkları işi daha iyi görmeleri için konulmuş yuvarlak başlı masa lambalarının ikisi altlarını aydınlatmaya devam ediyordu. Duvara yaslanmış iki çelik dolabın kapaklarına, üstlerinde birtakım yazılar olan bir sürü küçük hatırlatma notu yapıştırılmıştı. Masaların yanında dışarıda gördüğüm cinsten koliler duruyordu, kimi açık kimi kapalı. Yerde asıl rengini kestiremediğim kahverengimsi bir moket halı vardı. Karşıdaki pencereler perdesizdi. Salonun sağ tarafındaki duvar iki kapalı kapıyla bölünüyordu. Masaların altında, çalışanların bacaklarını ısıtacak biçimde konuşlanmış elektrikli sobalar çalışıyor olsa bile, durumu kurtaramayacakları kadar soğuktu ortalık.</p>

  <p>"Merhaba" diye seslendim.</p>

  <p>Cevap gelmedi.</p>

  <p>"Merhaba" dedim yeniden. "Muazzez Hanım ?"</p>

  <p>Cevap gelmedi.</p>

  <p>içeri girdim. Yerleşmiş bir sigara kokusu çarptı burnuma.</p>

  <p>Bir iki adım daha attım.</p>

  <p>Sessizlik hoşuma gitmedi.</p>

  <p>"Kimse yok mu ?" dedim bu kez sesimi öteki iki odada bulunabilecek birilerine yönelterek.</p>

  <p>Kimse yoktu.</p>

  <p>Allah Allah dedim kendi kendime, içimden yükselen sigara yakma dürtüsünü bastırdım. Sağdaki ilk kapıya yöneldim.</p>

  <p>Bu kadar seslendikten sonra kapıya vurmaya ihtiyacım olmadığını düşünüp açtım. Kimse yoktu. Arkamdan gelen ışığın alacakaranlığında gözden geçirdim odayı.</p>

  <p>Bir tür muhasebeci ya da yönetici falan gibi birisinin odası olmalıydı burası. Beşiktaş'ın en ucuz mobilyacısından alınmış gibi duran bir masa ve önünde iki koltuk vardı. Masanın arkasında, sırt koyacak yeri yüksek bir patron koltuğu duruyordu. Masanın üzerinde bir bilgisayar, iki telefon, birtakım dosyalar ve kaçınılmaz olarak bir sumen vardı. Buradaki masa lambası kapalıydı. Koltukların arasındaki sehpa boştu. Odanın öteki eşyası masayla takım bir dosya dolabıydı. Pencerelerde iyice kapanmış jaluziler vardı. Burada oturan her kimse, sigara içmiyordu.</p>

  <p>Geri çekilip kapıyı kapadım.</p>

  <p>İki adımda ikinci kapının önüne geldim. İçerde kimsenin olmadığından emin bir biçimde, tek harekette sonuna kadar açtım kapıyı.</p>

  <p>Yanılmışım. içerde biri vardı.</p>

  <p>Ama artık olmayacaktı.</p>

  <p>Muazzez Güler, ilk odadakinden daha büyük bir masanın arkasında, ilk odadakinden daha büyük bir patron koltuğuna oturmuş, çok oynanmış cam bilye gibi gözlerle arkamda bir yerlere bakıyordu. Yüzü şaşkınlık ve acıyla donmuştu. Kırmızı boğazlı kazağının yakasmın üstünden iki kere dolanmış bir kablonun ucundaki markasız bir nıouse, dev bir kolye gibi göğsünde duruyordu, iki kolu, avuçları açık, yana doğru sarkmıştı.</p>

  <p>Ha siktir dedim içimden. Bin kere ha siktir.</p>

  <p>Kapının eşiğinden hızla geri çekildim. Sırtımı duvara yaslayıp kafamı toplamaya çalıştım.</p>

  <p>Ha siktir dedim yeniden.</p>

  <p>Tam da işler açılıyorken bir müşteri kaybettin Remzi Ünal dedim içimden.</p>

  <p>Sonra saatime baktım. Buradan defolup gitmek için üç dakika süre tanıdım kendime.</p>

  <p>Çok heveslenmeden girdiğim bir işten başıma büyük belalar gelmesini önleyecek kadar şeyi görmeme yeteceğini umduğum bir üç dakika Eve giderken lazım sevindirmek isteyecek bir babaya bugün kapalıyız demek zorunda kalmamı engelleyecek bir üç dakika. Telefon çalarsa cevap verip vermeme karan için terlememi önleyecek bir üç dakika.</p>

  <p>Ve fosforlu yeleklerinin sırtlarında "polis" yazan birilerinin koluma sıkı sıkı girmesi ihtimalini azaltması için dolu dolu bir üç dakika</p>

  <p>Sigara isteğimi deminkinden daha büyük bir güçlükle bastırdım. Duvardan güç alarak ayaklarım üstünde dengemi buldum, odaya döndüm.</p>

  <p>Kapının eşiğinde kımıldamadan durdum. Cesedin yüzüne bakmamaya gayret ederek hızla gözden geçirdim odayı.</p>

  <p>Odayı aydınlatan tek ışık kaynağı olan klasik bankacı tipinde bir masa lambasının durduğu kocaman masanın üstü boş gibiydi; bir telefon, yanında evimde konuşurken gördüğüm cep telefonu, zamanı, ısıyı ve nemi aynı anda gösteren şeffaf bir saat, deri bir kalemlik, altında kâğıt peçete olan, yansı dolu bir su bardağı, ince, uzun, içi dolu olduğu belli bir zarf. Sırtı bana bakan bir bilgisayar monitörü. Bilgisayar açıktı galiba, Muazzez Güler'in yüzünün yan tarafına o yönden bir ışık vuruyordu. Durduğum yerden çantası görünmüyordu, belki yerde ayaklarının dibindedir diye düşündüm.</p>

  <p>İnce, uzun, içi dolu olduğu belli zarf canımı sıkmıştı biraz. Biraz değil çok. Üstünde "Sayın Remzi Ünal" yazıyordu o hafif Amerikan kokusu taşıyan yuvarlak harflerle. Adımın zarfın içi doldurulduktan sonra yazıldığı belliydi, Ünal'ın l'si boşluğa gelmiş, dolmakalemin ucu hafifçe delmişti kâğıdı.</p>

  <p>Sözünün eri kadınmış Muazzez Güler dedim içimden.</p>

  <p>Buradan bir an önce tüymem için bir nedenim daha vardı şimdi. Etrafa olabildiğince hızla baktım.</p>

  <p>Giysilerini değiştirmemişti.</p>

  <p>Koltuğu ile arkasındaki duvar arasında, istenirse iki kişinin bile sığabileceği kadar bir boşluk vardı. Yüksek arkalıklı koltuğun üstünden eğilip boğmak güç olmuştur dedim kendi kendime.</p>

  <p>Bu oda bir öncekinden daha büyüktü. Yerde yeşil, duvardan duvara bir halı vardı. Uzun boyunlu, halojen lambalı bir lambader, tam pencerenin önünde duruyordu. Yanmıyordu. Masanın önünde karşılıklı iki deri koltuk vardı. Koltukların oturma yerlerinde çukurlar oluşmuştu. Aralarındaki sehpanın üstünde üç tane bilgisayar dergisi duruyordu. Masanın sol tarafında büyük, camlı bir kütüphane vardı. Raflarının büyük bir kısmını, sehpanın üstündeki dergilerden olduğunu sandığım ince kenarlı dergiler kaplıyordu. Bir rafın yarısı kalın yabancı kataloglar, çeşitli işletim sistemlerinin kullanım kılavuzlarıyla doluydu. Boşluklara üç tane plaket, üstüne parti amblemi basılmış biri büyük, biri küçük iki kahve fincanı yerleştirilmişti.</p>

  <p>Saatime baktım. İki dakikam kalmıştı.</p>

  <p>Derin bir nefes aldım.</p>

  <p>Sonra bir karar verdim. Vermem gereken zorunlu bir karar.<br /></p>

  <p>Anlamsız olduğunu biliyordum, ama parmaklarımın üstüne basarak masaya doğru ilerledim. Elimi gereksiz bir yükseklikten masanın üstünde duran ince, uzun zarfa doğru uzattım. Parmaklarım daha zarfa dokunmamıştı ki, donup kaldım. Muazzez Güler'in yüzünde bir şeyler değişti.</p>

  <p>Hayır, yüzünde bir gülümseme belirmedi. Donuk bakışlı gözlerinin tekini "pışşık" diye yummadı. Yanağı seğirmedi.</p>

  <p>Yüzüne yansıyan ışık değişti birden.</p>

  <p>Mumlu bir kâğıdın ardından yüzünün yan tarafına yöneltilmiş düşük watt'lı bir video kamera aydınlatmasına benzeyen ışık kayboldu, birbiri ardından geçiveren gölgeler yansımaya başladı yüzünde. Hatları belirip kaybolmaya başladı bu yeni ışıkta. Bir heykel gibi kıpırtısız yüzü, her gölgenin geçişinde sanki yarım milim oynuyordu yerinden.</p>

  <p>Elimi çektim masanın üstünden.</p>

  <p>Yine parmaklarımın ucuna basarak masanın çevresini dolandım. Bilgisayarın ekranına baktım.</p>

  <p>Büyüklü küçüklü onlarca dolar işareti geçiyordu bilgisayarın ekran koruyucu moduna geçmiş ekranından. Siyah dolarlar, beyaz dolarlar, kırmızı dolarlar, yeşil dolarlar. Üst üste dolarlar, yan yana dolarlar. Birbirini kovalayan dolarlar, yalnız gezen dolarlar.</p>

  <p>Farkında olmadan tuttuğum soluğumu saldım.</p>

  <p>Saatime baktım. Bir buçuk dakikam kalmıştı.</p>

  <p>Geri döndüm. Masanın öteki yanına geçmek için hızlı adımlarla yürüdüm. Yanından geçerken kalemlikten parmak gibi kalın bir dolmakalemi de çekip aldım.<br /></p>

  <p>Evet, Muazzez Güler'in çantası yerdeydi.</p>

  <p>Çantayla ilgilenmedim ama Klavyenin üstüne eğildim, dolmakalemin ucuyla ara çubuğuna bastım.</p>

  <p>Dolarlar çekip gitti. Odanın ışığı yeniden değişti. Değişimin Muazzez Güler'in yüzüne nasıl yansıdığına bakmadım.</p>

  <p>Bir Excel dosyası vardı şimdi ekranda Bir sürü isim, bir sürü rakam.</p>

  <p>Bu bilgisayarın mouse'u klavyenin yanında duruyordu.</p>

  <p>Saatime yeniden baktım.</p>

  <p>Ekran koruyucu kötü haberdi.</p>

  <p>Kaç dakikaya ayarlandığını bilmiyordum ama, dakikalarla sınırlı olduğu kesindi. Mobilyacının önünde oyalanmasam işin üstüne gelecektim. Sokakta bana doğru ilerleyenlerin yüzüne bakmama alışkanlığıma kızdım.</p>

  <p>Ekran koruyucunun yeniden devreye girmesini bekleyemezdim ama</p>

  <p>Saatime bakmadım bu kez. Bir yerden çekip gitmek zamanının geldiğini bilecek kadar sağduyum vardı.</p>

  <p>Masanın başına geçtim. Bardağı sol elimde tuttuğum dolmakalemle sabitleyip, sağ elimle peçeteyi dikkatlice çektim altından. sonra bardağın içine sokup ıslattım yarısını. Yere damlatmamaya özen göstererek dolmakalemi iyice sıvazladım. Paltomun dış tarafındaki protokoler yüzünün tüylü kumaşında kuruladım, kalemliğe geri bıraktım. Sonra başka hiçbir şeye değmemeye özen göstererek üstünde adım yazılı zarfı aldım masadan. Paltomun iç tarafındaki ceplerden birine yerleştirdim. Çıkmadan önce bir kez daha baktım manzaraya Kapıyı sanki Muazzez Güler'i rahatsız etmek istemiyormuşum gibi yavaşça çektim. Islak mendil ve palto numarasını kapının kulpunda da tekrarladım. Gitme zamanının geldiğine karar verince sanki telaşlanmıştım farkına varmadan. Hızlı adımlarla masaların arasından geçtim. Çift kanatlı kapıya eriştiğimde dönüp şöyle bir baktım arkama Telefon tam o şuada çaldı.</p>

  <p>Ha siktir dedim yeniden.</p>

  <p>Sanki Hi-Mem'in bütün odalarında birden çalıyordu telefon. Zilin berbat çığlığı hem Muazzez Güler'in odasından hem pencereye yakın masaların oralardan bir yerden geliyordu. Binanın sessizliğinde sanki daha da güçlü bağırıyor gibi geldi bana Durup karar vermeye çalıştım. İkinci çalışta karar verdim.</p>

  <p>Pencereye doğru ilerledim. Üstü diğerlerinden daha az karışık olan sağdaki masadaydı telefon. Pazariçi'ndeki her telefoncuda bulunan en ucuz telefonlardandı. Kalın bir yabancı kitabın üstünde duruyordu.</p>

  <p>Elimdeki kâğıt mendilin kuru tarafıyla tutarak kaldırdım ahizeyi. Zilin sesi kesilince her şey normale döndü sanki.</p>

  <p>Kulağıma götürüp hiç ses çıkarmadan dinledim.</p>

  <p>Karşı tarafta her kim varsa o da ses çıkarmadı. Ama vardı biri, kesik kesik nefes alıp verme sesleri duyuyordum.</p>

  <p>Karşılıklı bekledik.</p>

  <p>Kimse "alo" falan demedi.</p>

  <p>On beş saniye kadar karşılıklı bekledik.</p>

  <p>Hattın kesilme sesi geldi sonra Ahizeyi yerine bıraktım.</p>

  <p>Saatime baktım. Kendime tanıdığım süreyi bir buçuk dakika geçirmiştim. Kimsenin kimseye "alo" demediği bu telefon iletişimiyle geçen saniyeler işin boka sarmaması için hiç vakit harcamamam gerektiğini söyledi bana Hızla hareket ettim. Salondan çıktım. Çift kanatlı kapıda değmiş olduğum yeri de temizledim hızla dış kapıya yaklaştım, dışarıyı dinledim. Hiç ses yoktu. Emin olamadım, kulağımı dayayıp bir kez daha dinledim. Okeydi. Sessizce çıktım.</p>
</body>
</html>
