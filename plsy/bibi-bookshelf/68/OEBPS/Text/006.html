<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx3081"></a>Beşinci Bölüm</h1>

  <h2><a id="ncx3082"></a>1</h2>

  <p>Dik ve dolgun memelerini öperken, "Artık seni bırakmayacağım, bir an bile yanımdan ayrılmana izin vermeyeceğim," dedim.</p>

  <p>Sevişme sonrasının mahmurluğu içindeki Nur uzun parmaklarıyla dağılmış saçlarımı okşarken, "Harika," diye fısıldadı. Yorgunluğuna rağmen gözleri mutluluktan ışıl ışıldı.</p>

  <p>"En yakın tarihte de evleniriz."</p>

  <p>"Yani bana evlenme teklif ediyorsun, yanlış mı anladım?"</p>

  <p>"Dediğim çok açık değil mi? Anlaşılmayacak bir yanı var mı sevgilim?"</p>

  <p>Lacivert gözlerindeki o ışıltının birden gölgelendiğini hissettim. Yanlış bir şey mi söylemiştim acaba? Yoksa benden bu kadar çabuk evlenme teklifi beklemiyor muydu?</p>

  <p>"Benimle evlenmek istemez misin?" diye sordum gülümseyerek.</p>

  <p>Hemen cevap vermedi, bakışlarını yüzümden kaçırıp tavana dikti.</p>

  <p>Sessiz, hiç kımıldamadan öylece duruyordu.</p>

  <p>"Yoksa istemiyor musun?"</p>

  <p>"Bu kadar aceleye ne gerek var?" diye mırıldandı nihayet."Bir süre birlikte yaşayamaz mıyız evlenmeden?"</p>

  <p>"Niye ama? Evlenip birlikteliğimizi meşru hale getirmemiz daha doğru değil mi?"</p>

  <p>Yine kısa bir sessizliği müteakip mırıldandı.</p>

  <p>"Bence bir süre böyle yaşamamız daha uygun. Henüz yeterince birbirimizi tanımıyoruz. İkimiz de düşünmeliyiz."</p>

  <p>Somurttum.</p>

  <p>"Anlıyorum. Hâlâ hislerimden şüphe ediyorsun. Seni Sitem'in yerine koyduğumu düşünüyorsun. Ne zaman vazgeçeceksin bu fikirden?"</p>

  <p>"Emin olmak zorundayım Murat. Lütfen, anla beni."</p>

  <p>Sırtüstü kendimi yatağa bıraktım. Kollarımı başımın altında kenetledim.</p>

  <p>"Demek bana inanmıyorsun."</p>

  <p>"İnanmayı çok istiyorum. Seni seviyorum da... "</p>

  <p>"O halde?"</p>

  <p>Kekeledi.</p>

  <p>"Evlilik zor karar. Bir hata yapmak istemiyorum. Kabul et ki aramızda başka bir kadının hayali var. Sen ne kadar aksini iddia etsen de bunu gözlerinden okuyorum. Bana her bakışında Sitem'i görüyormuşsun gibi bir hisse kapılıyorum. Bunu anlaman çok zor. Lütfen bana biraz daha zaman tanı. Zorlama... "</p>

  <p>"Ne kadar bir zaman?"</p>

  <p>"Bilmiyorum... Kesin emin oluncaya kadar." Bakışlarını tavandan alıp yüzüme çevirdi. Elini göğsüme koydu, uzun parmaklan göğsümün kıllarıyla oynarken yumuşacık sesiyle devam etti. "Hemencecik suratını asma, anlayışlı ol biraz. Bazen beni hayrete düşürüyorsun, şaşırıyorum."</p>

  <p>"Ne hayreti?"</p>

  <p>"Yanımda yaramaz, huysuz, aceleci bir çocuk gibi davranıyorsun, oysa tiyatroda otoriter, kararlı, ne istediğini bilen, olgun, anlayışlı tam ve mükemmel bir insansın. Bütün arkadaşlar hatta Selim Bey bile senden hem çekiniyorlar, hem de müthiş saygı duyuyorlar."</p>

  <p>"Evlenmek istememle ne ilgisi var şimdi bunun?"</p>

  <p>"Ben senden yine tiyatrodaki gibi akıllı, yerinde ve isabetli bir karar vermeni istiyorum. Aynı olgunlukta, dikkatli bir adım atmanı. Nasıl sahnede her hatamızı, yanlışımızı görüyorsan, burada da, kendi yaşantımızda en iyi yorumu yapmalısın. Unutma, ben de seni seviyorum, sana kendimi teslim ettim, ben de evlenmek istiyorum seninle, ama biraz daha düşünmemiz, en uygununu yapmamız lazım değil mi. Hem bu kadar acele etmenin ne gereği var? Biraz sabredelim."</p>

  <p>Haklı olabilirdi. Sesimi çıkarmadım. Göğsümün kıllarıyla oynamaya devam ediyordu.</p>

  <p>"Anlaştık mı?" dedi.</p>

  <p>"Bilmiyorum." Suratım hâlâ asıktı.</p>

  <p>"Bilmediğin bir şey daha var."</p>

  <p>Yine içimde hafif bir ürpertiyle yüzüne baktım. "Nedir o?"</p>

  <p>"Çok acıktım. Hadi beni yemeğe götür. Karnım zil çalıyor. Aldığımız kararı da kutlarız. Şöyle şık ve güzel bir yerde."</p>

  <p>Şaşırmış gibi gözlerinin içine baktım yine.</p>

  <p>"Kutlayacak bir karar almadık ki," dedim.</p>

  <p>"Daha ne alacağız? En azından birlikte yaşamaya karar vermedik mi? Kadıköy'deki evden ayrılıp buraya yerleşeceğim, karı koca gibi olacağız. Şimdilik yeterli değil mi sana?"</p>

  <p>Şimdilik daha fazla ısrarım yersiz kaçacaktı.</p>

  <p>"Pekâlâ," dedim. "Öyle olsun."</p>

  <p>Uysal davranmama çocuk gibi sevindi, dirseklerinin üzerinde doğrulup dudaklarıma ateşli bir öpücük kondurdu.</p>

  <p>"Bu geceyi bu kadarla geçiştireceğimi sanma ha..." dedi. "Devamı dönüşte."</p>

  <p>Çapkın bir edayla gülümsüyordu. Ben de o arzulu haline sırıtarak karşılık verdim.</p>

  <p>"Şimdi gidip sıcak suyun altında bir yıkanayım."</p>

  <p>Yorganı atıp fırladı yataktan. Ben kalkmadım, tembel tembel yatmaya devam ediyordum. Bakışlarım harikulade bedenine takıldı. Onu seyir bile doyurucuydu. Sanki az evvel tatmine ulaşan ben değilmişim gibi ihtirasla onu süzüyordum. Gözlerimdeki ifadeyi hemen anlamıştı. Ağırdan aldı, banyoya koşmadı. Odanın içinde bana göz ziyafeti sunar gibi parmaklarının üzerinde sekerek dolaşıyordu.</p>

  <p>"Çok mu istiyorsun beni?" diye sordu.</p>

  <p>Başımı salladım.</p>

  <p>"Şimdi mi? Bir daha mı?"</p>

  <p>Aslında gözlerimin önümde kıpırdayan dik göğüslerini, ince belini, tam kıvamındaki kalçalarını gördükçe heyecanlanmamam olanaksızdı. Yatağa yaklaştı.</p>

  <p>"Ben varım, istersen bir daha deneriz."</p>

  <p>Güçlükle kendimi frenledim.</p>

  <p>"Dönüşte," dedim. "Karnımızı doyurduktan sonra."</p>

  <p>Bakışlarım elimde olmadan sapsarı kılların yer aldığı nahiyenin biraz üzerindeki lale ile gül goncası biçimindeki alametinin üzerine odaklanmıştı. Gayri ihtiyari irkilmiştim. Herhalde o da fark etmişti yüzümdeki değişikliği. Hiç sesini çıkarmadan birden arkasını döndü ve seri adımlarla banyoya koştu.</p>

  <p>Hata yapmıştım.</p>

  <p>Allah vergisi o ize hiç bakmamam gerekirdi. En azından o noktaya gözlerim takılmamalıydı, ama elimde olmadan bakıvermiştim. Sitem'i hatırladığımı, bir an için bile olsa onu düşündüğümü sezinlemişti. Bu hissi yenemiyordum, kız haklıydı. Bu gidişle ne yaparsam yapayım hep Sitem'i düşleyecektim. Aralarındaki ruhsal farka rağmen onları iki ayrı insan olarak kabullenemiyordum.</p>

  <p>Kendi kendime kızıp homurdandım.</p>

  <p>Aslında haklıydım da, zira ilk karşılaşmamızdan itibaren onu devamlı Sitem olarak görüyordum, onun yerine koymuştum. Biraz da böyle şartlanmıştım, hatta Azrail'le anlaşmayı dahi bu esas üzerine yapmıştım. Kendimi aldatmanın anlamı yoktu, Nur'u Sitem olarak seviyordum.</p>

  <p>Kafam karmakarışıktı.</p>

  <p>Nur aklımdan geçenleri okumuştu. Bu yeni bir tatsızlık, yeni münakaşalar, yeni tartışmalar getirecekti. Yataktan kalkamadım. Ya ben Nur'u yeni bir sevgili olarak kabul edecektim ya da bu iş bitecekti. Azrail'in ikazını hatırladım bir kere daha. Ona inanmak zorundaydım ve o bana tehlikeyi işaret etmişti. Her şeyin berbat olmasına izin veremezdim.</p>

  <p>Hızla yataktan fırladım ve banyoya koştum.</p>

  <p>Yaptığım gaftan dolayı ondan özür dilemeyecektim. Özür dilemek hatayı kabul etmek olacaktı. En iyisi o ize bakışımı bir hatırlama olarak algılamasını engellemekti, bir şekilde onu ikna etmem gerekiyordu.</p>

  <p>Banyoya daldım.</p>

  <p>Duşun altındaydı Nur. Su seslerine rağmen kapının açıldığını duymuştu.</p>

  <p>"Sen misin sevgilim?" diye seslendi.</p>

  <p>Başka kim olabilirdi ki? Ama beni asıl rahatlatan şey, sesindeki akıcı ve neşeli ses tonuydu. Bu ses üzgün ve kırık çıkmamıştı. Artık onu tanıdığımı sanıyordum. Derin bir soluk aldım. Galiba meseleyi beynimde fazla büyütmüştüm. Rahatladım birden...</p>

  <p>Ama daha sonra nasıl yanıldığımı anlayacaktım.</p>

  <p>Carlton-Ritz Oteli'ne gittik. Ben de ilk defa gidiyordum, otelin açılışı hemen hemen Sitem'i kaybettiğim sıralara rastgeldiği için bunalımlı dönemimde öyle yerlerin semtine bile uğrayamamıştım. Şahane manzaralı bir masaya oturduk. Ambiyans nefisti. Seçkin insanlar, otel müşterisi yabancılar, harikulade bir atmosfer.</p>

  <p>Keyfim yerindeydi. Nur da ilk defa geldiği bu yerden memnundu. Tek sıkıntım sevgilimin kılık kıyafeti oldu. Bunu daha evvelden düşünmeliydim, ne de olsa, tiyatrodan aldığı yetersiz ücretle geçinen, giyimine fazla para ayıramayan bir kızdı. Böyle lüks bir yerde giyimiyle biraz sırıtmıştı. Neyse ki güzelliği, etrafa saçtığı hava ile bu açığı kapatabiliyordu. Ama ilk fırsatta onunla alışverişe çıkacak, tepeden tırnağa ona yeni ve abiye kıyafetler alacaktım. Artık bundan sonra çok daha farklı bir yaşamın içinde olacaktı. Sitem'e yaptığım gibi onu eve bağlamayacak, hayatın tüm lezzetlerinden istifade etmesini sağlayacaktım. Oyunun temsilleri bittikten sonra da İtalya veya Fransa'ya gitmeyi tasarlıyordum, ama fikrimi henüz ona açıklamamıştım. Galiba şimdi tam sırasıydı.</p>

  <p>"Hiç yabancı ülkelere gittin mi?" diye sordum.</p>

  <p>"Hayır," dedi. "Öyle bir imkânım olmadı. Sen herhalde gitmişsindir. Tiyatro eğitimini İngiltere'de aldığını duymuştum."</p>

  <p>"Doğru," dedim, "İtalya'ya veya Fransa'ya gitmek ister misin?"</p>

  <p>"Şaka mı yapıyorsun?"</p>

  <p>"Niye şaka olsun? İster misin, sen onu söyle."</p>

  <p>"İsterim tabii. İlerde evlenince balayına mı?"</p>

  <p>"Yok canım, temsiller bitince hemen."</p>

  <p>"Sahi mi? Bayılırım."</p>

  <p>"Oldu öyleyse. Sana Venedik'i, Roma'yı, Paris'i gezdiririm. Bol bol da alışveriş yaparız. En güzide butiklere uğrar, eğlence yerlerine gideriz. Paris bir cennettir. Belki Londra'ya geçer, sana talebelik yaptığım yerleri gösteririm."</p>

  <p>Garip bir şekilde yüzüme baktı.</p>

  <p>"Sen varlıklı mısın?" diye sordu.</p>

  <p>Güldüm. "Çok zengin biri değilim, ama bu söylediklerimi rahatlıkla gerçekleştirecek gücüm var elbette."</p>

  <p>"Ben sadece bir yönetmen olduğunu sanıyordum."</p>

  <p>"Orası öyle. Hayatımda başka iş yapmadım. Ama babamın bıraktığı bir iş düzeni var. O bana yeterli irat sağlıyor."</p>

  <p>"Ticaret gibi mi?"</p>

  <p>"Öyle sayılır."</p>

  <p>"Ticaretle uğraşacak vaktin oluyor mu?"</p>

  <p>"Çok güvendiğim bir adamım var. Her işe o bakar. Babamın zamanından kalma. Zaten ben anlamam, istesem de beceremem. Kafam ticarete hiç yatmaz."</p>

  <p>"Ne işidir bu?"</p>

  <p>"Boş ver şimdi. Gecemizi böyle şeyleri konuşarak geçirmeyelim, ilk iş olarak yarın öğle paydosunda seninle alışverişe çıkalım. Sana güzel ve işine yarayacak bir şeyler alalım."</p>

  <p>Nur yadırgamış gibi mırıldandı.</p>

  <p>"Ne gereği var ki?"</p>

  <p>"Seni daha frapan, daha göze hoş gelen giysiler içinde görmek istiyorum."</p>

  <p>"Hayır," dedi Nur kesin ve kararlı bir ses tonuyla.</p>

  <p>"Hayır da ne demek? Ben öyle giyinmeni istiyorum. Bu kadar güzel bir kızın eski püskü elbiselerle dolaşmasına gönlüm razı olamaz. Çok daha güzel, pahalı, marka şeyler almalıyım sana."</p>

  <p>Nur gururu incinmiş gibi bakışlarını yüzümde gezdirdi.</p>

  <p>"Yoksa kılık kıyafetimden utanıyor musun?"</p>

  <p>"Utanmıyorum, ama imkânım varken neden almayayım?"</p>

  <p>"İstemiyorum."</p>

  <p>"O zaman makul bir gerekçe göster bana."</p>

  <p>Yüzünde belli belirsiz hiddet mimikleri oluştu yine.</p>

  <p>"Sitem'e de alırdın, değil mi?" diye sordu. Yine konu dönüp dolaşıp ona gelmişti.</p>

  <p>"Allah Allah," diye başımı salladım. "Ne ilgisi var şimdi bunun Sitem'le?"</p>

  <p>"Soruma cevap ver. Alır mıydın?" İnkâr mantıksızdı.</p>

  <p>"Alırdım tabii, doğal değil mi? iki yıl onunla karı koca gibi yaşadık," dedim.</p>

  <p>"Ben buna izin veremem."</p>

  <p>"Ne demek izin veremem? Sana bir şeyler almamın Sitem'le ne bağıntısı var."</p>

  <p>"Varma üstüme...istemiyorum..."</p>

  <p>Şaşırıp kalmıştım. Oysa bu jestimden her kadın gibi memnun kalacağını sanmıştım. Sitem giyim kuşama çok meraklıydı ve ona her aldığım şeye sevinirdi, halbuki Nur anlamadığım bir nedenle lafı ağzıma tıkamıştı.</p>

  <p>Israr etmemem gerektiğini sezinlemiştim.</p>

  <p>"Pekâlâ," dedim. "Nasıl istersen? İstemiyorsan almayız."</p>

  <p>Sesini çıkarmadı, ama suratı bir karış asılmıştı. Nur'la iyi bir yerde bu ilk kez baş başa yemek yiyişimizdi, ama anladım ki gece berbat ve tatsız geçecekti. Kendi kendime verdiğim sözlere, onun kaprislerine anlayış ve sevecenlikle karşılamam gerektiği inancıma rağmen ben de sinirlenmeye başlamıştım. Bu tutarsız davranışlarının hayatıma renk ve hareket getireceği inancı galiba safsatadan ibaretti. Suratını asıp, iğneleyici laflar etmeye başlar başlamaz ben de sinirlerime hâkim olamıyordum.</p>

  <p>Başımı önüme eğip konuşmadan yemeğe devam ettim.</p>

  <p>Birbirine küsmüş iki sevgili gibiydik. Biliyordum ki kim ağzını açarsa, diğeri anında parlayacaktı. Doğrusu yeniden münakaşa etmek istemiyordum.</p>

  <p>Bir ara Nur'un iskemlesini yana çektiğini gördüm, iskemlenin masamıza açısı garip bir hale dönüşmüştü. Ne yapmaya çalıştığını anlamamıştım.</p>

  <p>"Ne oluyor?" diye sordum çatık kaşla.</p>

  <p>Alay eder bir ifade ile söylendi.</p>

  <p>"İşte," diye homurdandı. "Gör bakalım, giyimimden utandığın ve beni lüks bir yer diye getirdiğin yerin pespayeliğini."</p>

  <p>Hiçbir şey anlamamıştım. "Ne var ki?" diye sertçe sordum ben de.</p>

  <p>"Baksana, şu arkadaki herif hiç durmadan kaş göz işareti yapıp duruyor."</p>

  <p>Hışımla dönüp arkama baktım.</p>

  <p>Arkamızdaki masalar fazla dolu değildi. Bir Japon turist grubu gördüm, bir de orta yaşlı bir adam yanında bir kadınla yemek yiyordu. Ama bizim masaya bakan kimseyi fark edemedim.</p>

  <p>"Kim? Japonlardan biri mi?"</p>

  <p>"Yok be...Şu kadının karşısındaki herif. Babam yaşındaki adam."</p>

  <p>Bir daha baktım. Adamda hiç öyle bir hal yoktu. Munis, efendiden birine benziyordu ve muhtemelen karşısındaki de karısıydı.</p>

  <p>Meseleyi kavrar gibi oldum. Nur ya rezalet çıkarmak istiyordu ya da buradan kalkıp gitmek, ikisi de mümkündü. Kafası atınca yapmayacağı yoktu. Aldırmaz gibi davrandım.</p>

  <p>"Emin misin?" dedim.</p>

  <p>Ters ters yüzüme baktı.</p>

  <p>"Kör müyüm ben? Yoksa aptal mı sandın beni? Durmadan gözlerimin içine bakıp dışarıya çıkar mısın dercesine başıyla işaretler yapıyor. Aklınca beni tavlamaya kalkışıyor. Dışarıya çağırıp randevu verecek. Niyeti besbelli... "</p>

  <p>Yalan söylüyordu.</p>

  <p>Bir an dehşete kapıldım. Ya soğukkanlı olmasam, ya ona inansam kim bilir ne çıngar çıkardı şimdi bu salonda... Buna nasıl cüret edebiliyordu, şaşırıp kalmıştım. Bir erkeğe oynanabilecek en tehlikeli oyundu bu yaptığı.</p>

  <p>Çattık, diye düşündüm.</p>

  <p>Bu kız her erkeğin başım belaya sokardı. Anlaşılan ondan daha çok çekecektim. Hiç istifimi bozmadığımı görünce büsbütün sinirlendi.</p>

  <p>"Ne yani?" diye homurdandı. "Bu herifin işaretlerine göz mü yumacaksın?"</p>

  <p>"Hadi Nur hadi. Kendine gel, adamın bir şey yaptığı yok."</p>

  <p>"Yani bana inanmıyorsun öyle mi? Adam yanındaki kızı baştan çıkarmaya çalışıyor ve sen sadece seyirci kalıyorsun?"</p>

  <p>Bu defa başka taktik denedim.</p>

  <p>"Bunda fazla yadırganacak bir şey yok. Sen çok güzel bir kadınsın, seninle karşılaşan her erkek eline geçen fırsatı değerlendirmeye kalkışır. Sana işaret etmişse ne olacak, görmezliğe gelirsin, biter gider."</p>

  <p>"Pes doğrusu! Bu kadar hazımlı olmana şaştım."</p>

  <p>"Ne yapmamı istiyorsun? Gidip adama bir yumruk atmamı mı?"</p>

  <p>"Artık orasını bilmem, ama herhalde bir şeyler yapman gerekir, değil mi?"</p>

  <p>İlgisizce omuzlarımı silktim.</p>

  <p>"İşi daha ileriye götürürse o zaman düşünürüm."</p>

  <p>Galiba numarasını yutmadığımı anlamıştı. Suratını asıp sustu. Yemek yemeği de kesmişti. Lakin henüz rahatlamadığını hissediyordum. Nitekim bu defa başka bir saldırıya geçti.</p>

  <p>"Şu erkeklere şaşıyorum doğrusu," diye mırıldandı.</p>

  <p>Merak ettim, bakalım bu sefer bu şaşkınlığının altından ne çıkacaktı.</p>

  <p>Aldırmaz gibi yapıp sordum.</p>

  <p>"Neden?"</p>

  <p>"Hepiniz aynısınız. Mesela, şu Selim...Biliyor musun, tiyatroya dönmem için evime yalvarmaya geldiğinde bana neler dediğini?"</p>

  <p>Şimdiki saldırı noktası Selim'di galiba. Bakalım, onun hakkında ne uyduracak, nasıl şıpın işi bir senaryo yaratacaktı?</p>

  <p>"Bilmiyorum tabii, ne demiş?"</p>

  <p>Nur aldırmaz gibi başını salladı.</p>

  <p>"Boş ver," diye mırıldandı. "Söylesem ne fark eder ki? Onunla arkadaşlığına mı son vereceksin, en iyisi hiç açmamak."</p>

  <p>İçini dökmeden rahatlamayacaktı nasıl olsa.</p>

  <p>"Söyle, söyle," dedim.</p>

  <p>"Yahu herif arlanmadan, utanmadan birlikte yaşamayı teklif etti bana."</p>

  <p>Bu defa cidden irkildim. Selim'in gerçek bir çapkın olduğunu, kötü bir şöhreti bulunduğunu, bizim tiyatro dünyasında bilmeyen yoktu. Birden onunla yaptığım son konuşmayı hatırladım. Beynimin içi karıncalanır gibi oldu. Selim söyledikleri kulaklarımda çınladı adeta. Tiyatrodaki odamda arkadaşıma bir yumruk atmamak için kendimi zor tutmuştum. Selim bu densizliği yapar mı yapardı hani. O anı bir daha yaşar gibi olmuştum.</p>

  <p>Birden şuursuzca, "Doğru mu söylüyorsun?" deyiverdim.</p>

  <p>Nur'un gözleri zaferle ışıldamıştı sanki. Beni küçümseyerek istihza ile baktı ve cevap vermedi. Yoksa bütün söyledikleri doğru muydu?</p>

  <p>Kendimi tutamayarak dönüp arkadaki masada oturan adama bir daha baktım. Emin olamadım ama adamın nazarları sanki ben kafamı çevirince hızla başka yöne çevrilmişti.</p>

  <p>Nur yalan bile söylüyor olsa, muradına erişmişti.</p>

  <p>Gecemin tadının tuzunun kaçtığını bir kere daha duyumsadım. Bu yemeğe devam etmenin anlamı kalmamıştı artık. Hesabı getirmesi için garsona işaret ettim. Yanımıza gelen şef garson neden erken kalktığımızı, herhangi bir şikâyetimiz olup olmadığını gayet nazik bir şekilde sormaya başlamıştı. Adama ne söyleyebilirdim ki? Yanımdaki sevgilimin geceyi mahvettiğini mi?</p>

  <p>Arabada ikimiz de ağzımızı açıp tek laf etmedik, ikimiz de sinir küpü gibiydik. Eve varıncaya kadar da konuşmadık. Gerginliğim gittikçe artıyordu, işin kötüsü Nur'a yavaş yavaş inanmaya başlamamdı.</p>

  <p>Nur dosdoğru yatak odasına gitti. Işığı bile yakmadı. Koridorun ışığı yarı aralık kapıdan içeriye süzülüyordu. Yiğitliği bozmamış, peşinden yatak odasına gitmemiştim, ama sanki mutfağa, banyoya gidiyormuş gibi koridorda dolaşıyor yarı karanlık odada ne yaptığını görmeye çalışıyordum. Belki salona döner konuşmaya başlar, en azından münakaşaya devam eder, diye düşünüyordum.</p>

  <p>Ama kapı aralığından gördüğüm kadarıyla, alelacele soyunmuş, hatta sırtından çıkardığı giysileri hırsla yere atarak yatağa girmişti. Ne yapacağımı şaşırmış, tam bir açmaz içinde kalmıştım. Ardından yatak odasına gidemedim.</p>

  <p>Söyledikleri doğruysa, hata etmiştim. Giyim kuşamına karışmak, ona yeni elbiseler almak hususundaki muhalefeti çok anlamsızdı, bir türlü beyninden çıkaramadığı Sitem konusunda mukayeselerine de hak veremiyordum. Aynı şekilde oteldeki adamın yaptığı işaretlere de inanmak hâlâ içimden gelmiyordu, fakat Selim konusunda söylediklerinde haklı olabilirdi. Buna müsamaha gösteremezdim, düşündükçe içimdeki hiddet kabarıyordu, o deyyusa ilk karşılaşmamızda esaslı bir ders vermeliydim.</p>

  <p>İçimde bir eziklik vardı şimdi.</p>

  <p>Hırslıydım, ama herkese... Sitem'e, Nur'a, oteldeki adama, üzüntülerini beyan eden şef garsona, Selim'e ve tabii kendime...</p>

  <p>Yaşamımda bir düzensizlik, bir terslik vardı ve ben sebebini bulamıyordum. Tüm sorunu ölü ve yaşayan sevgililerime yükleyemezdim. Azrail'e inanan ve bütün bu sonuçların doğabileceğini düşünmeden eski sevgilime kavuşmak isteyen bendim; şu halde neticelere de katlanmak zorunda kalan yine ben olacaktım. Ama bu muhakeme tatmine yetmiyordu beni. Bir şeyler yapmalı ve düzeni değiştirmeliydim. Her şeyden önce yaşantımda aksayan ne ise onu bulup çıkarmalıydım.</p>

  <p>Geniş kanepenin üzerine attım kendimi.</p>

  <p>Yoksa bu gece de burada mı sabahlamak zorunda kalacaktım? Yatak odasında sevgilim tek başına uyurken, ben ikinci defa bu kanepenin üzerinde sabahlayamazdım. Galiba meselenin özü de buradaydı; ona duyduğum arzular. İki sene Sitem'in yaşamadığını, hayatımdan sonsuza kadar uzaklaştığını, zor da olsa, kabullenmiştim. Ama şimdi durum farklıydı; az ilerde, yatak odamda o yatıyordu ve ben onu eskiye kıyasen çok daha fazla istiyordum. Şehvet denen illetin etkisindeydim artık. Belki mukayese etmek sakıncalı hatta çirkin olabilirdi, fakat ortada kabul etmek zorunda olduğum bir gerçek vardı. Nur'la topu topu iki kere sevişmiştim, ama bu kadarı bile, onun Sitem'den ne kadar farklı olduğunu bana öğretmeye yetmişti. Nur bambaşkaydı; gerçek bir dişi, yatakta da tam bir afetti.</p>

  <p>Kanepeden fırladım.</p>

  <p>Yerimde duramıyordum. Bu gece yaşadıklarımıza rağmen onu istiyordum yine...</p>

  <p>Muhakkak yanına gittiğimde bana yüz vermeyecek, kendisine dokunmama, onu okşayıp, kulağına hoş sözler söyleyerek yaklaşmama izin vermeyecekti. Artık tanımaya başlıyordum Nur'u. Çetin cevizdi. Kolay teslim olmayan, ancak ruhen hazır olduğu zaman erkeğe yaklaşan, içinde bulunduğu gergin ruh haletinden kurtulmadıkça ne olursa olsun sevgilisine yüz vermeyen bir tip.</p>

  <p>Ama kadın milleti bu, hiç belli olur muydu?</p>

  <p>Kim bilir, belki bu gecemi rezil etmekle sinirleri yatışmış, sakinleşmiş, yatağa dönmemi bekliyor da olabilirdi.</p>

  <p>Kararımı vermiştim bir kere, yatağıma dönecektim. Yatak odasına yürüdüm. İçeriye girip uyuyup uyumadığına aldırmadan elektriği yaktım. Aldırmaz, yaptığı jesti iplemez pozlardaydım. Ama o an, onu ne denli arzuladığımı bir Tanrı bilirdi bir de ben. Yatağa bir göz attım, ışığı yakınca, karanlığa alışmış gözlerini hemen yummuştu, sanki uyuyor gibi.</p>

  <p>Uyuyor pozlarına bürünmüştü.</p>

  <p>Yorgana sıkı sıkı sarılıp boynuna kadar çekmiş ve yan dönmüştü. Yanına gelip yatacağımı anlamıştı. Soyundum, hem de çırılçıplak. Sonra yatağa girdim. Sanki kendisine hiç dokunmayacakmışım gibi soğuk ve sert bir sesle, "Allah rahatlık versin," dedim.</p>

  <p>Karşılık vermedi.</p>

  <p>Konuşmayacağını, hâlâ kızgınlığını atamadığını anlamıştım, iki olasılık vardı; ya ben de arzularımı bastırarak sırtımı dönüp uyuyacaktım, ya da o kızgınlığına aldırmadan yorganı üstünden çekip hemen sevişmeye başlayacaktım. Bazı kadınların hoyratlıktan hoşlandığını, hatta sevişirken bunu yaşamak için bahaneler yarattığını işitmiştim. Hoyratlık benim mizaç ve yapıma ters düşerdi, ama Nur'un böyle karakterde biri olduğunu düşünmeye başlamıştım artık. Sanırım ona biraz hoyrat davranmam gerekecekti.</p>

  <p>Nitekim küstah ve insanı çileden çıkaran bir ses tonuyla, üstelik emredercesine homurdandı.</p>

  <p>"Işığı söndür."</p>

  <p>"Hayır," dedim.</p>

  <p>"Öyleyse git salonda zıbar... Ben aydınlıkta uyuyamam."</p>

  <p>Yorganı başına çekti, istifini bozmadı.</p>

  <p>"Neden ışığı söndürmediğimi merak etmiyor musun?" dedim.</p>

  <p>"Konuşup özür dilemeye kalkışacaksan yaya kaldın Tatar Ağası. Artık seninle konuşacak bir şeyim kalmadı."</p>

  <p>"Konuşmak isteyen de kim? Ben sevişmek istiyorum."</p>

  <p>Yorganı başından çekmeden homurdandı.</p>

  <p>"Bu gece bana parmağının ucunu bile süremezsin."</p>

  <p>Kanımı beynime sıçratıyordu. Şayet bu bir taktikse başarılı da oluyordu doğrusu. O an tabiatıma hiç de uygun olmayan her türlü zorbalığa başvuracak hale gelmiştim. Yorganı kavradığım gibi bir hamle ile üzerinden çekip aldım.</p>

  <p>O da benim gibi çırılçıplak girmişti yatağa. Ne denirdi bu duruma? istekli ve sevişmeye hazır olduğunu düşünmekten başka akla ne gelirdi? Hiç sevgilisine böyle bozulan bir kadın yatağa çırılçıplak girer miydi? Açık bir davetten başka ne olabilirdi bu?</p>

  <p>Zevklenerek çıplak bedenine sarılmak istedim.</p>

  <p>Birden top gibi sıçrayıp oturdu.</p>

  <p>"Sağır mısın sen? Seninle sevişmek istemiyorum. Dokunmayacaksın bana."</p>

  <p>Hiç oralı olmadım. Zahir bu da oyununun bir parçasıydı. Bana eziyet etmek, zora sokmak, belki de şiddet kullanmamı istiyordu. Pek emin değildim. Fakat farklı, alışık olmadığım bir gece geçireceğim muhakkaktı.</p>

  <p>Sarılıp öpmeye kalkıştım.</p>

  <p>Beni itti göğsümden.</p>

  <p>"Dokunursan bağırır, yedi düveli uyandırırım. Bilmiş ol."</p>

  <p>Sırıtmaya devam ediyordum. "Ne diye?"</p>

  <p>"Ne diye olacak, bana zorla tecavüz ediyor diye."</p>

  <p>"Yalan değil, benim de istediğim bu zaten."</p>

  <p>"Şaka yapmıyorum ha! Vallahi avaz avaz bağırırım."</p>

  <p>Gözlerinin içine baktım bir kere daha. Çok ciddi görünüyordu. Yapar mı, yapardı. Ne zirzop biri olduğunu öğrenmiştim artık. Serde bağırmalarına koşuşabilecek diğer daire sahibi komşularımın indinde rezil olmak da vardı.</p>

  <p>Durdum, kollarımı çektim. Heyecanım bir anda sönmüştü. Ne yapmaya çalışıyordu? Aklınca bana ders vermeye mi? Sitem'i hatırladım yine; ne olgun, ne uyumlu bir kadındı o? Asla böyle kaprisleri, hırçınlıkları, basitlikleri yoktu, onu her zaman özlemeye, aramaya mahkûm olduğumu bir kere daha hissettim. Bununla olmayacaktı, yapamayacaktım.</p>

  <p>Azrail'e yalvarmış, Tanrı da bana bir ihsanda bulunmuştu, ama şimdi bunun bir ihsan, ilahi bir lütuf olduğundan ciddi şüphelerim vardı. Münakaşayı kesip, sırtüstü kendimi yatağa attım. Lanet olsun, diye söylendim içimden. Kadere küsmekten başka elimden bir şey gelmiyordu.</p>

  <p>Bu kadınla hayatımı paylaşamayacağım kesindi, büyük bir hatanın başında olduğumu idrak ediyordum artık. Yürümezdi bu beraberlik.</p>

  <p>Nur kımıldamadan yattığımı görünce dırdırı kesmiş, hâlâ hırsla yüzüme bakıyordu.</p>

  <p>"Şu ışığı söndürecek misin?" diye sordu.</p>

  <p>Hiç sesimi çıkarmadım. Tek kelime etmek istemiyordum.</p>

  <p>Yataktan kalktı, homurdanarak kapının yanındaki komandötöre doğru yürüdü. Elimde olmadan arkadan çıplak vücuduna baktım. Uzun boyunu, incecik belini, adım atarken ritmik bir şekilde inip kalkan kalçalarını seyrettim. Bir kere daha yüreğimin ağzına geldiğini itiraf etmek zorundayım, irademe yenik düşmekten korktum. Allah'tan üşümüş gibi hemen elektriği kapatmış ve hızla geri dönmüştü.</p>

  <p>Hayret, diye geçirdim içimden. Bu ne pervasızlıktı? Bunca tahkir ve tehdide rağmen, bırakın evi terk edip gitmeyi, bu defa salondaki kanepede yatmayı bile denememiş, aynı yatağı paylaşmayı göze almıştı. Pes doğrusu, dedim.</p>

  <p>Yoksa bu gecelik hır gür daha bitmemiş miydi?</p>

  <p>Bana uygulamak istediği başka işkenceler de var mıydı acaba? Ama bir daha maraza çıkarmaya kalkışırsa, bu sefer ben yatağı bırakıp çıkacaktım. Tahammül edemezdim, yaptıkları sakin ve uysal mizacımın kaldırabileceği şeyler değildi, alışık değildim bunlara.</p>

  <p>Yatağın öbür yanına büzülüp sırtını bana döndü.</p>

  <p>Şimdilik sesi çıkmıyordu.</p>

  <p>Ama uyumam imkânsızdı. Sinirlerim öyle gerilmişti ki gözümü uyku tutmayacağından emindim. Üstelik yatmak için de henüz çok erken sayılırdı. Normal bir gece geçirmiş olsaydık daha otelin restoranından bile çıkmamış olacaktık herhalde, belki kahvelerimizi içiyorduk şu an. Oysa arabayla son sürat eve dönmüş ve o doğru yatağa atmıştı kendini, ben de uysal bir kedi gibi dişisinin peşinden gitmiş ve başıma gelmeyenler kalmamıştı.</p>

  <p>Aradan on dakika geçti geçmedi, muntazam soluklarını duymaya başladım.</p>

  <p>İnanılır gibi değildi, fakat uyumuştu. Gerçekten inanmıyordum; acaba rol mü yapıyordu, yoksa gerçekten uyumuş muydu? Bu kadar sinir küpüne dönen bir insanın on dakikada uykuya dalması mümkün müydü? İhtimal vermiyordum...</p>

  <p>İnanmadım, rol yaptığını sandım ve bekledim. Belki bir taktik uygulamasıydı, yatışmamı, gevşememi bekliyordu. Tam uykuya dalacağım sırada yeni bir taarruza geçmesi mümkündü.</p>

  <p>Beklemeye devam ettim. Beş dakika, on dakika daha... Düzgün nefes alışları devam ediyordu. Az kaldı, sahiden uyuduğunu sanacaktım. Ama tam o sırada, sanki tamamen uykuya dalmış bir insanın en tabii haliyle önce yatakta kımıldadı, sonra rahat bir şekilde benim tarafıma döndü, bir dizini hafifçe karnına doğru çekerken aşağıda kalan ayağı da bacağıma değdi. Başka bir zaman olsa bunu tamamen masumane, uykuda yapılmış bir temas, bir değdirme olarak düşünürdüm. Aklıma bir kurt düştü ama...</p>

  <p>Acaba uyuduğunu sanıp yeniden okşamaya başlamamı mı bekliyordu? Belki de fesatlık bendeydi... Bekledim, hiç hareket etmedim..</p>

  <p>Sanırım o da bekliyordu, dayanamayıp, harekete geçmemi...</p>

  <p>Bu kez temkinliydim. Bacağıma değen ayağı hiç fark etmemiş gibi davrandım. Hatta onun oyununu bozmak için, mukabelede bulundum, sırtımı döndüm. Bu arada bacağıma değen ayağı uzaklaşmıştı.</p>

  <p>Bir iki dakika da öyle geçti.</p>

  <p>Önce alnının hafifçe sırtıma değdiğini hissettim. Sanki başı yastıkta kaymış, vücudu biraz daha bana yaklaşmış gibiydi. Ağzından çıkan nefesi çıplak sırtımı yalıyordu. Düzgün ve belli aralıklı soluklar... Tenimin ihtiras al eviyle yeniden tutuştuğunu sandım.</p>

  <p>Benimki ne zayıf iradeydi Allahım...</p>

  <p>Niye bu zaafı gösteriyordum? Daha az evvel kızıp homurdanan, evimden gitmesini, bir daha dönmemesini isteyen ben değil miydim? Ona ders vermeye kalkan, bir daha elimi bile bu şirret kıza dokunmayacağına karar veren kimdi? Ne oluyordu şimdi? Neden bu arzu girdabının içine çekiliyor ve yanıp tutuşmaya başlıyordum?</p>

  <p>Oynuyordu benimle. Kedinin biçare fareyle oynaması gibi. Hadi, dedim kendi kendime, kalk ve salondaki kanepeye git. Bitsin artık bu anlamsız oyun, son ver... Ama yaptığım şey tekrar yüzümü ona dönmek oldu.</p>

  <p>Gerçekten uyuyordu galiba. Yanılmıştım...</p>

  <p>En usta oyuncular bile bu kadar rahat rol yapamazdı. Sorun benim zayıf irademde değil, kaderdeydi. Tanrı böyle istemişti ve benim elim mahkûmdu, bunu değiştirmek elimde değildi. Gerçeği kabullenmem gerekiyordu, o var olduğu sürece terk edemezdim, bunu düşünmem bile hataydı.</p>

  <p>Elimi uzatıp hafifçe uzun altın sarısı saçlarını okşamaya başladım. Yenilgiyi kabullenmek gergin sinirlerimi rahatlatmıştı, hem öyle bir rahatlama ki, gözlerimde biriken bir iki damla yaşın yanaklarıma süzülmesine engel olmadım. Aslında bunlar mutluluğum, Tanrı'ya olan şükür ve hamdımın nişanesiydi. Titremişim, hissedemedim.</p>

  <p>Birden Nur'un parmaklarının yüzüme uzandığını gördüm.</p>

  <p>"Ağlıyorsun sevgilim, değil mi?" diye sordu. Kızgınlık, huysuzluk, edepsizlik taşımayan o yumuşacık sesiyle.</p>

  <p>Neye uğradığımı şaşırdım.</p>

  <p>Kendimi savunmak, zaafımı belli etmek istemezcesine, "Yoo," deyivermiştim.</p>

  <p>"Yine yalan söyleme. Baksana, parmaklarımın ucuyla gözyaşlarını siliyorum."</p>

  <p>"Sen... sen uyumuyor muydun?"</p>

  <p>"Hiç uyumamıştım ki zaten. Ne zaman pes edeceğini bekliyordum."</p>

  <p>"Ama... ama bütün bunları neden yapıyorsun bana?"</p>

  <p>"Onu yarın sabah anlatırım. Hadi artık gel üstüme, bu kadarlık üzülmen yeter. Şimdi sabrının meyvesini almalısın. Ben de seni istiyorum. Gel, gel de biricik sevgiline sahip ol. Ben de seni istiyorum hayatım. Sarıp sarmala beni güçlü kollarınla..."</p>

  <h2><a id="ncx3323"></a>2</h2>

  <p>SABAH gözümü açtığımda yanı başımda, yatağımın içinde, kollarımın arasında sevgilimi bulmak, nihayet dırdırsız, kavgasız, münakaşasız yeni bir güne başlamak mutlulukların en güzeliydi. Ruhum huzur doldu. Yaşadığımı, var olduğumu hissettim bir kere daha. Hayat gerçekten de sevip sevilince çok güzel oluyordu. İçimi sevinç ve coşku kaplamıştı. İlk defa yataktan zıplayıp hoplayarak kalkmak, mutluluğumu dünyaya ilan etmek istiyordum sanki.</p>

  <p>Nur hâlâ derin bir uykudaydı. Kollarımı onun tatlı bedeninden uyandırmamaya çalışarak sıyırıp yataktan kalktım. Doğru banyoya gidip, tıraş oldum, duşumu aldım, bornozuma sarılıp mutfağa geçtim. O gün pazardı ve ilk defa bütün bir günü yeni-eski sevgilimle paylaşacaktım. Önce mükellef bir kahvaltı sofrası hazırlamaya karar verdim. Ama daha demliği ocağa koyarken, dün gece kulağıma söylediklerini anımsadım birden. Dün gece yaptığı huysuzlukların nedenini anlatacağını söylemişti. Acaba bu tatil gününün sabahında da yeni bir çatışma çıkar mıydı aramızda?</p>

  <p>İstemiyordum, niza, ihtilaf, münakaşa istemiyordum artık. Usanç gelmişti şimdiden. Genelde sakin, uysal, yumuşak huylu bir insandım. Biteviye, yeknesak, inişsiz çıkışsız yaşamayı tercih ederdim hep. Ama Nur'la böyle bir hayat mümkün olamayacağa benziyordu.</p>

  <p>Kahvaltıda konu açılırsa mutlaka arkasından da yeni bir tatsızlık patlak verecekti. Ne yapabilirim diye, düşünmeye başladım çay suyu kaynarken. En iyisi her şeyi alttan almak, ne derse eyvallah demek, galiba en iyi çıkar yoldu. Bu kez sinirlerime ve irademe hâkim olacak, söylediklerine aldırmayacaktım; nasıl olsa bir müddet geçince yumuşayıp gevşiyor, o sinirli ve saldırgan hali kayboluyor, ev kedisi gibi sokulgan ve munis oluyordu. Bütün mesele şirretliğinin arttığı devrede, hiç sesimi çıkarmadan dayanmaktı. Sanırım böyle davranmak zorundaydım, zira kim ne derse desin, onu şiddetle seviyordum.</p>

  <p>Rahatlayarak sofrayı düzenlemeye devam ettim.</p>

  <p>Az sonra yatak odasından gelen seslerden uyandığını anlamıştım. Doğru yanına gittim.</p>

  <p>Yatağın içinde mütebessim bir çehreyle gerinip duruyordu. Beni görünce, "Günaydın sevgilim," diye mırıldandı. Aşka ve sevişmeye doymuş bir kadının mutlu ifadesi vardı yüzünde.</p>

  <p>Ben de, "Günaydın Nur," diye karşılık verdim.</p>

  <p>Gülümseyerek beni seyrediyordu.</p>

  <p>"Biliyor musun?" dedi. "Bayağı yakışıklı herifin tekisin sen. Sana daha evvel bunu itiraf etmedim, değil mi?"</p>

  <p>Sırtımdaki bornozu işaret ederek, "Bu halimle mi?" dedim. "Gönlümü almaya çalışıyorsun, değil mi?"</p>

  <p>Yatağın içinde doğrulup oturdu. Yorgan beline kadar indiğinden çıplaklığı ortaya çıkmıştı. Yuvarlak omuzları, dik ve dolgun göğüsleri meydandaydı.</p>

  <p>"Ciddi söylüyorum, çok havalı bir adamsın. Erkek güzeli olmadığın muhakkak, ama ben zaten film yıldızı gibi güzel, bebek yüzlü, hafif kadınımsı erkeklerden hiç hazzetmem. Erkek dediğin, erkek gibi olmalıdır. Vahşi, hoyrat bir caziben var, zaten seni havalı yapan da bu yanın."</p>

  <p>"Yok yahu! Hiç bilmiyordum... "</p>

  <p>"Numara yapma, bal gibi biliyorsun."</p>

  <p>"İnan daha önce hiçbir kadından duymadım."</p>

  <p>"Hadi oradan palavracı. Tiyatrodaki bütün kadın oyuncuların da sana kesildiğinden haberin yok mu yani?"</p>

  <p>"Atma!" dedim.</p>

  <p>"Vallahi! "</p>

  <p>"Kimmiş bu kesilen oyuncular?"</p>

  <p>"Hepsi... Ama en başında da o Nefise denen şırfıntı."</p>

  <p>Gülümsedim. "Günahlarını alma, ayıp oluyor."</p>

  <p>"Aramızda geçen konuşmaları benden iyi mi bileceksin?"</p>

  <p>"Ayıp ayıp, Nefise Hanım tam bir hanımefendidir. Üstelik kadıncağız evli barklı."</p>

  <p>"Ne değiştirir bu? Sana öylesine kesik ki, istesen tek bir davetle onu yatağa atabilirsin."</p>

  <p>Sesimi yükseltip, "Nur!" diye çıkıştım. "Cidden ayıp oluyor ama... Nefise Hanım mazbut ve saygıdeğer bir insandır."</p>

  <p>"Pişik," diye yaramaz bir çocuk edasıyla gözünü kırptı. "Kaçın kurrası, aşiftenin tekidir o. Sen bilmiyorsun."</p>

  <p>"Yahu nesini gördün kadıncağızın da böyle konuşuyorsun?"</p>

  <p>"Nesini mi? Ayol senin için çıldırıyor, farkında değil misin?"</p>

  <p>"Hadi oradan. Atıyorsun, uydurma."</p>

  <p>"Senin gözün benden başkasını görmüyor da ondan. İşinden başka hiçbir şeyle ilgili değilsin, tabii ben hariç. Beni kıskandığını, elinden gelse bir kaşık suda boğacağını da fark etmedin mi?"</p>

  <p>Birden irkildim. İhtimal vermek istememiştim, ama Nefise Çağan'ın Nur tiyatroyu terk ettiği sırada yanıma gelip yaptığı konuşmayı anımsamıştım. Nur'un söyledikleri doğru olabilir miydi acaba? Doğrusu ben hiçbir şey hissetmemiştim, ama şimdi o konuşmayı hatırlayınca şaşırmaktan, tereddüde düşmekten de kendimi alamadım. Bildiğim kadarıyla kendisi gibi ünlü bir oyuncu olan kocasıyla mutlu bir evlilikleri olduğunu sanıyordum.</p>

  <p>"Hayır," demek zorunda kaldım. O konuşmayı Nur'a anlatsam, haline bakmadan, tiyatroyu rahatlıkla birbirine katardı. Hemen sordum. "Sana olan ilgimi biliyor mu?"</p>

  <p>Yatağın içinde muzip bir şekilde sırıttı. "Ayol bilmeyen mi var? Cümle âlem farkında."</p>

  <p>"Ama nasıl olur? Ben kimseye tek kelime söylemedim."</p>

  <p>"Bazen insanı şaşırtıyorsun Murat, tam bir çocuk gibisin, insanları kör mü sanıyorsun?"</p>

  <p>"Ya Selim?" dedim. "O da biliyor mu?"</p>

  <p>Yüzüme ters ters baktı.</p>

  <p>"Bırak o rezili," diye homurdandı. "Biliyor tabii. Eşşeoğlu eşşeğin umurumda mı? Ona rağmen bana askıntı oldu. Hele söylediklerini bir bilsen, kudurursun. Olay çıkmasın diye, ben sana söylemedim."</p>

  <p>Huylu huyundan vazgeçmezdi.</p>

  <p>Birden meseleyi kavrar gibi oldum. Bütün anlattıkları yalandı. Ne Nefise Çağan'ın iddia ettiği gibi bana duyduğu alaka ne de Selim'in kendisine sarkıntılığı gerçek olamazdı. Aksi halde Selim yüzüme karşı o ifadeyi kesinlikle kullanamazdı.</p>

  <p>Meseleyi çakmıştım. Bugün de beni bu konularla sinirlendirip çıldırtmaya çalışacaktı. Ne yapabileceğimi düşünmeye başladım. Şimdilik onu bu huyundan vazgeçirmek imkânsızdı, en iyisi anlamamış gibi davranıp, üstüne gitmemekti. Ama o zaman da hırsını alamadığı için büsbütün üstüme gelecekti, tıpkı dün gece yaptığı gibi. Sevgilim, insanın sinirlerini törpülemek için sanki ilaçtı. Aldırmaz göründüm. "Hadi kalk," dedim. "Önce kahvaltımızı edelim. Bu konuyu sonra konuşuruz." Gülümsedi. "Haklısın sevgilim. Kurt gibi açım." Yorganı üstünden atıp ayaklarını aşağıya salladı. Yatağın kenarına oturmuş çıplaklığını tüm ihtişamıyla sergiliyordu. Gözümü alamıyordum.</p>

  <p>"Bak bakalım gündüz gözü sevgilinin çıplak vücuduna. Nasıl buluyorsun?"</p>

  <p>"Muhteşem," diye fısıldadım...</p>

  <p>"Şey... Sırtıma geçirecek bir şey verebilir misin? Üşüyorum. Şöyle gömlek veya pijama üstü filan olabilir."</p>

  <p>"Senin giysilerin nerede?"</p>

  <p>Omuzlarını silkti. "Baksana, dün gece kızgınlıktan sırtımdan çıkarıp yere fırlatmışım, bumburuşuk. Onları giyip karşına oturmak istemem. Bu sabah sana güzel ve çarpıcı görünmek istiyorum."</p>

  <p>"Benim gömleğimle mi?" dedim.</p>

  <p>"Neden olmasın? Filmlerde görmüyor musun? Ben de öyle yapmak istedim. Sevişme sonunda kız oyuncu sevgilisinin gömleğini giyer, öyle çıkar ortaya. Hem bacakları filan da meydandadır, yani daha seksi görünür. Anlıyor musun?"</p>

  <p>Gülmeye devam ettim.</p>

  <p>"Hayal gücün çok çalışıyor. Biz burada film çevirmiyoruz."</p>

  <p>Dudaklarını büzdü.</p>

  <p>"Hiç de romantik değilsin. Havamıza uygun bir mizansen yaratmak istemiştim. Üstelik yönetmen olan sensin, beni anlayacağını sanmıştım. Sitem karşına hiç öyle çıkmaz mıydı?"</p>

  <p>Kaşlarımın çatıldığını görünce devam etti.</p>

  <p>"Tamam, tamam. Bu sabah yeni bir olay çıkarmak istemiyorum. Sitem'den söz etmeyeceğim, rahat olabilirsin."</p>

  <p>"Pekâlâ," dedim. "Gardıroptan istediğin bir gömleğimi seç al. Benim için fark etmez."</p>

  <p>"Öyleyse boş ver," dedi. "Havamın içine ettin, ben kendi buruşuk kazağımı da giyebilirim."</p>

  <p>Böyle argo konuşmalara alışık olmadığım için şaşırmıştım biraz. Sitem her zaman ölçülü ve kibar davranırdı. Yine elimde olmadan onu eski sevgilimle mukayeseye gidiyordum. Yaptığım haksızlıktı; asıl gerçeği kabul etmesi gereken biri varsa o da ben olmalıydım. Her ne kadar bedensel olarak birbirlerinin kopyası iseler de, ruh ve davranış olarak çok farklıydılar ve bu vakıayı kabullenmek zorundaydım. Başıma gelen ilahi bir fanteziydi, bunu da idrak etmek zorundaydım; üstelik Azrail mutluluğum için bana daha farklı karakterdeki bir kadının uygun görüldüğünü ifade etmişti. Bunu değiştirmek imkânına sahip değildim artık.</p>

  <p>"Dur!" diye atıldım birden.</p>

  <p>Yerdeki kazağına eğilen Nur elini çekerek tekrar yüzüme baktı. "Ne var?"</p>

  <p>"Haklısın sevgilim. Hem de çok haklısın," diye mırıldandım. "Seni karşımda o kılıkta görmek çok heyecan verici olmalı. Bunu düşünememiştim. Bekle, sana hemen bir gömleğimi vereceğim."</p>

  <p>Bendeki bu ani değişikliğin nedenini anlayamadan manidar bir şekilde süzdü, ama sesini de çıkarmadı. Hızla dolabın kapağını açtım. Askıdaki oksford tipi frenk gömleklerimden birini çıkararak uzattım.</p>

  <p>Nur çırılçıplak ayağa kalkmıştı. Uzattığım gömleği almadan önce yere eğilip daracık slipini bacaklarına geçirdi, sonra verdiğim gömleği alıp giydi.</p>

  <p>"Hadi şimdi mutfağa git ve beni bekle. Banyodan çıkar çıkmaz yanına geleceğim. Ha, sakın unutma, ekmeklerim az kızarmış olsun. Alışkanlıklarımı bilmiyorsun daha ama yakında öğrenirsin sevgilim."</p>

  <p>Sevimli bir tebessümle göz kırpıp banyoya doğru gitti. Arkasından bakakaldım...</p>

  <p>Fazla bekletmedi beni. Ekmeklerini istediği gibi az kızartmış, çayları fincanlara boşaltıyordum ki mutfağın kapısında göründü. Bir an nefesim kesilir gibi oldu. Aslında değişen bir şey yoktu, az önce yanımdan ayrıldığı gibi dönmüştü. Tek fark, elini yüzünü yıkamış banyodaki fırçamla saçlarını tarayıp ufak bir lastik bantla tutuşturarak at kuyruğu şekline sokmuştu. Sırtındaki gömleğimin üst üç düğmesini iliklemediği için göğüs aralıklarını ve yürürken yerlerinden oynayan memelerini kısmen görebiliyordum. Boyu uzun olduğu için gömleğimin etekleri kalçalarını bile yeterince kapatamamıştı. Ayakları yine çıplaktı.</p>

  <p>Kapının eşiğinde durup meraklı gözlerle bana baktı.</p>

  <p>"Nasılım? Nasıl buldun sevgilini? Hoş mu? Göz zevkine hitap edebiliyor muyum?"</p>

  <p>"Şahanesin," diye fısıldadım.</p>

  <p>Gerçekten de öyleydi. Nur kendini bir oyunda imiş gibi farz ediyor, kadınlığı ve çekiciliğini sanki bana kanıtlamaya çalışıyordu. İşin tuhafı, hiç gereği yokken bunu teatral bir havada sunma gayreti içindeydi. Kim bilir belki de ruhundaki oyunculuk yeteneğinden kaynaklanıyordu. Oysa bilmediği, böyle mizansenlere baş vurması gereğinin hiç olmamasıydı. O zaten bir içim suydu ve normal davranışlarıyla da yüreğimi hoplatıyordu.</p>

  <p>"Gel, otur. Kahvaltın hazır," dedim.</p>

  <p>"Tüm söyleyeceğin bu kadar mı? Tek bir kelime mi?"</p>

  <p>"Şahanesin dedim ya... Başka ne diyeyim?"</p>

  <p>Şımarık bir çocuk gibi yüzünü astı.</p>

  <p>"Ne bileyim ben? İnsan birkaç kelime daha eder, nasıl etkilendiğini filan söyler. Senden daha güzel laflar beklerdim doğrusu...</p>

  <p>Yanına yaklaştım, yanağına bir öpücük kondurdum. Gönlünü almak için ne denli güzel ve çekici olduğunu anlatan birkaç kelime daha fısıldadım. Neden sonra masaya yaklaştı.</p>

  <p>Kahvaltıya başlayınca eski neşesi ve tabiiliği yerine gelmişti. Önce havadan sudan, aklımıza gelen her konudan söz açtık. Yüzeysel konularda da olsa onunla diyebilirdim ki ilk defa hırsız gürsüz bir konuşma yapıyorduk. Seçtiği kelimelerden, idrak yeteneğinden, onun tahminimin de üstünde zeki olduğunu şimdi daha iyi anlamıştım. Nur kesinlikle hafife alınacak biri değildi. Bundan sonra çok daha dikkatli olmalıydım.</p>

  <p>Biten çayını doldururken bana birden bir soru yöneltti.</p>

  <p>"Sana garip gelmiyor mu bu durum?" dedi.</p>

  <p>Boş bulunmuştum.</p>

  <p>"Hangi durum?" diye sordum.</p>

  <p>İnce kaşları hafifçe çatıldı.</p>

  <p>"Anlamazlığa gelme."</p>

  <p>İçimi kısa da olsa bir endişe dalgası sardı. Korkarım cevaplamakta zorluk çekeceğim bir konuya girmek üzereydik.</p>

  <p>"Bugün bu konuya temas etmek istemiyordum, ama dayanamadım. Kafam rahatlamazsa ben de normale dönemeyeceğim."</p>

  <p>"Ne konusu?"</p>

  <p>"Şu aklımın bir türlü almadığı benzerlik konusu. Sen ne diyorsun?"</p>

  <p>Tehlikeli sulara yeniden giriyorduk.</p>

  <p>"Ne diyebilirim ki? Bir tesadüf, ilahi bir tecelli."</p>

  <p>"Boş versene sen. Hiç böyle şey olur mu?"</p>

  <p>Bakışlarımı gözlerinden kaçırarak mırıldandım.</p>

  <p>"Demek ki oluyormuş, ispatı ortada."</p>

  <p>"Benim aklım yatmıyor," diye homurdandı Nur. "Böyle şey olamaz."</p>

  <p>"Ne demek olamaz? Bal gibi oldu işte."</p>

  <p>Çayından bir yudum içti.</p>

  <p>"Ortada garip ve alışılmamış bir durum olduğunu ben de kabul ediyorum. Sitem'in fotoğraflarını görmeseydim yine de kabul edemezdim, ama o resimler beni allak bullak etti, kendi fotoğraflarıma bakıyormuşum gibi hissettim kendimi. Sonra yalnız benzerlik de değil, ya vücudumuzda ki alametler, onlara ne demeli? O husus nasıl açıklanabilir?"</p>

  <p>"Boş ver," dedim. "Hani bu konuya dönmeyecektik."</p>

  <p>"İnan bana dönmek istemiyorum, ama önce olayın sırrını çözmeliyim."</p>

  <p>"Sır mı? Bunun sırrı olur mu hiç? Sadece bir benzerlik."</p>

  <p>"Saçmalama Murat. Böyle benzerlik olmaz. Bu durum beni ister istemez korkutuyor, bu gizemi çözmedikçe rahatlayamayacağım."</p>

  <p>İşi hafifletmek için mizaha döktüm. Gülerek, "Herhalde ilahi bir üretim hatası olmalı," diye fısıldadım ve onun da gülmesini bekledim. Ama o hiç gülümsemedi.</p>

  <p>"Ben de bundan çekiniyorum ya," dedi kısık bir sesle.</p>

  <p>İşi şakaya boğduğuma pişman olmuştum. Anlamamış gibi sordum hemen.</p>

  <p>"Neden çekiniyorsun?"</p>

  <p>"Sakın... " diye fısıldadı, fakat sonra cümlesinin sonunu getirmedi. "Boş ver, olmaz öyle şey... inanırsam, aklımı yitirdiğimi sanırım."</p>

  <p>Konuyu çabucak değiştirmem lazımdı, ama onu şüphelendirmeden.</p>

  <p>"Bu sadece fiziki bir benzerlik. Bedenleriniz birbirinin eşi de olsa aranızda mizaç ve yapı farkı var. Kişilik olarak çok ayrısınız. Hem ben bu konunun konuşulmasını istemiyorum. Bugün istirahat günümüz, gel seninle bir program yapalım ve... "</p>

  <p>Sözümü keserek, "Dur biraz," dedi. "Aklıma bir şey takıldı."</p>

  <p>Yüzüne baktım. Endişeleri yoğunlaşmış gibiydi.</p>

  <p>Kalbim hızlı hızlı atmaya başlamıştı.</p>

  <p>"Sitem'in doktor bir babası var demiştin, değil mi?"</p>

  <p>"Evet?"</p>

  <p>"Hâlâ hayatta mı?"</p>

  <p>"Bilmiyorum."</p>

  <p>"Sitem yaşarken onunla görüşmez miydiniz?"</p>

  <p>"Hayır."</p>

  <p>"Neden?"</p>

  <p>Dudaklarımı büküp olumsuz bir ifade verdim yüzüme.</p>

  <p>"Benimle ilişkisini onaylamadı. Baba kız münakaşa ettiler, sonra Sitem eşyalarını toplayıp yanıma geldi, bir daha da görüşmediler ölene kadar."</p>

  <p>"Ya sen? Doktoru bir daha görmedin mi?"</p>

  <p>"Sadece Sitem'in cenazesinde. Ama mesafeli durduk. Tek kelime etmedik. Kuzum niye bu abuk sabuk soruları soruyorsun şimdi," diye homurdandım. "Hepsi geçmişte kaldı, artık o konulara dönmek istemiyorum."</p>

  <p>"Haklısın," dedi Nur. "Geçmişi deşmenin bir yararı yok."</p>

  <p>"Hadi şimdi bir program yapalım ve bugünü nasıl değerlendireceğimizi düşünelim."</p>

  <p>"Senin bir fikrin var mı?"</p>

  <p>"Yok."</p>

  <p>"Yine de sana son bir soru sormak istiyorum."</p>

  <p>"Pekâlâ sor bakalım," dedim.</p>

  <p>"Herhalde Sitem'le terki dünya eyleyip cümle âlemden uzak yaşamadınız."</p>

  <p>"Nasıl yani?"</p>

  <p>"Canım anla işte, ilişkide bulunduğunuz arkadaşlarınız, eşiniz, dostunuz vardı, değil mi? Dünyadan elinizi ayağınızı çekip tek başınıza yaşayacak haliniz yoktu ya."</p>

  <p>"Yanılıyorsun," dedim. "Fazla insan içine karışmazdık."</p>

  <p>"Ama yine de birlikteliğinizi gören, bilen, şahit olanlar vardı."</p>

  <p>"Ehh... Vardı tabii."</p>

  <p>"Benimle gerçekten yaşamayı istiyor musun?"</p>

  <p>Garipseyerek yüzüne baktım. "Şüphen mi var?"</p>

  <p>"Öyleyse o insanlara beni nasıl tanıtacaksın? Durumu nasıl açıklayacaksın? Herkes beni ölmüş sevgilin diye düşünmeyecek mi?"</p>

  <p>Aslında hiç de anlamsız bir soru değildi; gerçekten de Sitem'i tanıyan çevrelere bu olağandışı benzerliği nasıl açıklayacağımı hiç düşünmemiştim.</p>

  <p>Birkaç saniye ne diyeceğimi bilemeden Nur'u süzdüm. Ondan sonra aklıma gelen ilk şeyi mırıldandım.</p>

  <p>"Şanslı olduğumu tabii. Başka ne diyebilirim? Tanrı herkese böyle bir fırsat yaratmaz."</p>

  <p>Sevgilim pek tatmin olmamış gibi yüzüme bakmaya devam ediyordu.</p>

  <p>"Yani," dedi. "Sen bu durumu sadece şansınla mı izah ediyorsun?"</p>

  <p>Sorun gittikçe nazikleşiyordu. Ne yazık ki başka bir açıklama yapamaz, gerçeği ona asla anlatamazdım. Hele Azrail'le olan konuşmamı zinhar. Nur'un havsalası bunu almaz, mantığı kabul etmez ve o zaman problem çok daha ciddi boyutlara ulaşırdı.</p>

  <p>Yine gülümsemeye çalıştım.</p>

  <p>"Başka izahı olabilir mi?" diye fısıldadım.</p>

  <p>Nur cevap vermedi. Gözleri daldı. "Bilmiyorum," dedi.</p>

  <p>Rahatlaması ve benzerliği sadece bir tesadüf olarak kabullenmesini sağlamak için biraz daha üsteledim.</p>

  <p>"Senin aklına başka bir olasılık geliyor mu?" diye sordum. içini çekti.</p>

  <p>"Beni de rahatsız eden bu ya. Benzerliğin makul bir açıklamasının olmaması," dedi...</p>

  <p>Konuyu orada kesmiştik. Ama Nur'un tatmin olmadığını ve bu mevzuyu daha defalarca açacağını sezinlemiştim. Aslına bakılırsa benim açımdan durumun irdelenmesi hiç önemli değildi, çünkü ne yaparsa yapsın Azrail'le aramdaki özel anlaşmayı öğrenmesi mümkün olmayacaktı. Bu sırrı kimseye açıklayamazdım, bana karşı ileri sürülen mukavele şartlarından biriydi bu. Sevgilimle hayatımın devamı, şartın gizli kalmasına bağlıydı. Gerçeği bilen tek canlı bendim ve sustuğum sürece de hiçbir şeyden haberi olamazdı. Ama durumun sandığım kadar kolay olmadığını az sonra anlayacaktım...</p>

  <p class="p1"><span class="t3">* * *</span></p>

  <p>O pazar soğuk, fakat güneşli bir hava vardı dışarda. Öğleye kadar yine havadan sudan konuşup geleceğe ait planlar yaparak oyalandık, koklaştık, yan yana, el ele oturup öpüştük.</p>

  <p>Mutlu ve huzurluydum.</p>

  <p>Nur çok uysallaşmıştı.</p>

  <p>Her lafımı anlayışla karşılıyor, itiraz etmiyor, sıcak ve sevecen nazarlarla gözlerimin içine bakıyordu. Yaptığımız planların içinde öncelikle eşyalarını Kadıköy'den alıp benim evime taşıması ve temelli yerleşmesi vardı; lakin yanındaki kız arkadaşının tek başına kalması ve kiraladıkları evin tüm giderlerinin ona yüklenmesini bir türlü kabul edemiyordu Nur. Bir süre çareler aradık, hatta ben Nur'a ait giderleri her ay kıza ödemeyi de teklif ettim, ama sevgilim bunu kabul etmedi, zaten kiraladıkları evin sözleşmesinin iki ay sonra sona ereceğini ancak ondan sonra mukaveleyi yenilememesinin daha doğru olacağını söyledi. Değişen pek bir şey olmayacaktı, Nur yine yanımda kalacak, haftada bir iki gün de oraya uğrayacaktı.</p>

  <p>Öğleden sonra yaya olarak gezmeye çıktık. Deniz kenarında el ele tutuşup Anadolu Hisarı'na kadar yürüdük. Hava güneşli olduğundan yollar çok kalabalıktı. Birbirine uygun güzel bir çift oluşturmuştuk. Tıpkı eski günlerimdeki gibi hissediyordum kendimi. Sanki Sitem'le dolaşıyordum. Yanımızdan geçenlerin nazarları beğeni ile üzerimizde toplanıyordu. Kızgın ve sinirli olmadığı zamanlar bir melek kadar uysaldı Nur da. Onu Sitem olarak değil de Nur olarak sevdiğimi kanıtlarsam, ya da buna ikna edersem eski mutluluğuma kesinkes kavuşacağıma inanmaya başlamıştım artık.</p>

  <p>Fakat aklımı kurcalayan tek bir konu vardı. O da Azrail'in uyarışıydı. Bana Sitem'in fotoğraflarını Nur'un görmemesi gerektiği konusunda ikazda bulunmuştu. Ne yazık ki bunu engelleyememiştim, ama hâlâ belirgin bir tehlike doğmamıştı ya da doğmuştu da ben fark edemiyordum. Bu konuyu hatırladıkça keyfim kaçıyordu.</p>

  <p>Hisar'daki set üstü kahvelerinden birine oturup çay içtik. Aslında manzaranın bütün güzelliğine rağmen ben buradan hoşlanmazdım, asıl seven Sitem'di. Nur'u oraya neden götürdüğümü bilmiyordum, belki onun da beğeneceğini, seveceğini sanmıştım.</p>

  <p>Çaylarımızın sonuna doğru Nur birden sordu.</p>

  <p>"Buraya neden geldik?" dedi.</p>

  <p>Anlamamış gibi davrandım.</p>

  <p>"Çay içmeye tabii. Manzarayı güzel bulmuyor musun?"</p>

  <p>"Ya sen?"</p>

  <p>"Çok beğenirim."</p>

  <p>"Yalan söylüyorsun."</p>

  <p>"Onu da nereden çıkardın şimdi?"</p>

  <p>"Seni yeterince tanıyorum. Sosyetiksin demeyeceğim, ama halkın fazla rağbet ettiği yerlere pek cazip bakmadığını biliyorum. Bu çayı bir otel lobisinde içmeyi tercih ederdin."</p>

  <p>"Günahımı alıyorsun," dedim.</p>

  <p>"Yoksa bu bir deneme miydi?"</p>

  <p>"Ne denemesi?"</p>

  <p>"Oturduğumuzdan beri dikkat ediyorum. Bir kere bile başını çevirip denize bakmadın, bütün dikkatin benim üzerimde. Sanki tepkilerimi ölçer gibisin."</p>

  <p>Suçüstü yakalanmış bir insanın mahcubiyeti gibi kızarmış olmalıydım, ama bozuntuya vermedim.</p>

  <p>"Senin güzelliğin manzaradan daha ağır basıyor da ondan," dedim.</p>

  <p>Hafif tebessüm ederek omuzlarını silkti. "Çevir kazı yanmasın!"</p>

  <p>"Ne demek o? Hiç işitmemiştim."</p>

  <p>"Sitem burayı severdi, değil mi?"</p>

  <p>Yaptığım hatayı idrak etmiştim. Hatamı örtmek için yavuz hırsız misali öfkelenir gibi davrandım.</p>

  <p>"Hani Sitem'den hiç bahsetmeyecektik, ne oldu?"</p>

  <p>Sert bir şekilde yüzüme baktı.</p>

  <p>"Sen çanak tuttun, sen kaşındın. Aptal mı sandın beni?"</p>

  <p>Birden masadan kalktı caddeye doğru yürümeye başladı. Çaylarımızı dahi bitirememiştik. Masanın üzerine para bırakıp peşinden koştum. Hızlı hızlı ilerliyordu. Arkasından zor yetişmiştim.</p>

  <p>"Haksızlık ediyorsun," dedim. "Öyle bir niyetim yoktu."</p>

  <p>İnanmayacağını biliyordum. Tepesi atmıştı bir kere, hem bu sefer haklıydı da. Ama beklemediğim bir davranış sergiledi. Yavaşladı, bakışlarını gözlerimin içine çevirip sordu.</p>

  <p>"Doğru mu söylüyorsun?"</p>

  <p>"Yemin ederim."</p>

  <p>İnşallah çarpılmazdım. Hele ilahi güçlerle bu kadar sıkı fıkıyken..</p>

  <p>"Peki öyleyse," dedi. "Sinirliliğimi bağışla. Böyle güzel bir günde yine münakaşa çıkarmak istemezdim, ama nedense birden benim de Sitem gibi aynı şeylerden hoşlanıp hoşlanmadığımı anlamaya kalkışıyormuşsun gibi bir vehime kapıldım sevgilim."</p>

  <p>Şaşırmıştım doğrusu.</p>

  <p>Vartayı bu kadar çabuk atlatacağımı sanmıyordum. Oysa o hiçbir şey olmamış gibi yeniden elimi tutmuş, iki genç âşık gibi yürümeye başlamıştık. Yavaş yavaş huylanmaya başladım, Nur gerildi mi bu kadar çabuk sakinleşmez, yeni bir çıngar çıkarmadan rahatlamazdı.</p>

  <p>Gözucuyla yüzüne baktım, rol mü yapıyor diye. Anlayamadım. Elimi bırakmış bu defa koluma girmiş, hatta başını da omzuma yaslamıştı. Kalçası kalçama değiyordu. Galiba ben boşuna telaşlanmıştım bu defa.</p>

  <p>Yanılmadığımı Bebek'teyken anladım. Yine birden başını omzumdan çekip homurdandı.</p>

  <p>"Biliyor musun?" dedi. "Şu karı hasetinden çatlayacak."</p>

  <p>Avam bir ağızla, karı diye kimi kastettiğini çıkaramamıştım önce.</p>

  <p>"Kimden bahsediyorsun?" diye sordum.</p>

  <p>"Kimden olacak, Nefise karısından... "</p>

  <p>"Allah Allah, nereden geldi şimdi Nefise Hanım aklına?"</p>

  <p>"Hiç çıkmıyor ki... Onun ağzının payını vermeden rahatlamayacağım."</p>

  <p>Tamam, dedim içimden. Yeni fırtına patlamak üzereydi. Bakalım bu defa neler yaratacaktı? Bekleyip görecektim. Kendisine neden diye sormadığımı görünce, o devam etti.</p>

  <p>"Yarın tiyatroda olacakları tahmin edebiliyor musun?"</p>

  <p>İçimden ya sabır, diye mırıldandım. Atıyordu yine, fakat fazla ilgisiz davranmam da hiddetini tetikleyebilirdi.</p>

  <p>"Yoo," demek zorunda kaldım.</p>

  <p>"O kart orospu kıskançlığından çatlayacak."</p>

  <p>"Nur! Lütfen böyle konuşma, ifadelerin senin gibi cici bir kıza hiç yakışmıyor."</p>

  <p>"Ayol ne var ifademde? Yalan mı, orospunun teki değil mi o kokona?"</p>

  <p>Damarıma basmak için sesinin tonunu da biraz arttırmıştı. Etrafımızdan geçenler dahi söylediklerini duyabilirdi. İrkilerek kalabalık caddedeki yürüyen insanlara baktım.</p>

  <p>"Senin için aklı gidiyor. Sen farkında değilsin. İşveli, yapmacık edalarını, şuh kahkahalarını görmüyorsun, hep senin dikkatini çekmek için o aşüfte davranışları. Kendini gerçek bir kraliçe sanıyor, ama yarın Hanya'yı Konya'yı anlayacak."</p>

  <p>Dayanamadım. "Ne yapmayı düşünüyorsun?" diye sordum. Gülümseyerek yüzüme baktı.</p>

  <p>"Herkese artık birlikte olduğumuzu ilan edeceğim. Hem de tam o kart karının karşısına geçerek söyleyeceğim gerçeği. Mutlaka kuduracak, hasetinden çatlayacaktır."</p>

  <p>İrkildim bir an. Söylediğini yapabilirdi hani. Palavra sıktığına emin olamazdım.</p>

  <p>"Sakın," dedim. "Sakın böyle bir şey yapmaya kalkışma."</p>

  <p>Şaşırmış gibi yüzüme baktı.</p>

  <p>"Neden? Birlikte yaşamayacağız mı? Söylememin ne sakıncası var?"</p>

  <p>"Olmaz, ikimizin kariyeri içinde mahzurlu bu."</p>

  <p>"Ne mahzuru? Ayol bu devirde utanılacak şey mi bu? Ayrıca sanat dünyasında hiç de şaşılacak bir durum değil."</p>

  <p>"Ben böyle durumlara düşmek istemem. Özel hayatımın iş dünyasında dedikodulara karıştırılmasına izin veremem."</p>

  <p>"Saçma," diye homurdandı. "İstesen de, istemesen de o dedikodular yaratılacaktır. Zaten yeterince yapılmıyor mu? Yoksa kulağına gelmedi mi?"</p>

  <p>"Ne gelmedi mi?"</p>

  <p>"Hadi neyse, boş ver. Benden duymuş olma... "</p>

  <p>Meraklanmıştım. Sıkıştırdım.</p>

  <p>"Neden bahsediyorsun sen? Hangi dedikodudan?"</p>

  <p>"Sevgilim sinirlenme. Aldırma o söylentilere. Milletin ağzı torba değil ki büzesin. Hep öyledir zaten, başarıyı çekemezler, çamur atmaya kalkarlar. Yetenekleri bir şekilde sindirmeye kalkışırlar."</p>

  <p>"Anlat. Neymiş bu dedikodu?"</p>

  <p>"Dedim ya, boş ver. Keşke hiç açmasaydım..."</p>

  <p>Sesim dikleşti. "Söyle."</p>

  <p>"Canım, zırvalıyorlar işte... Senin hasta biri olduğunu, kafadan kontak, sevdalanıp, ölen âşığını hiç unutamadığını söylüyorlar. Aksi? içine kapanık, kırıcı, hayata küskünlüğünü insanlara eziyet ederek çıkardığın yalanını yayıyorlar. Ben bile inanmıştım önceleri, ama seni tanıdıktan sonra tüm bunların uydurma dedikodular olduğunu anladım tabii."</p>

  <p>Nur peş peşe yalan kıvırıyordu yine.</p>

  <p>Ama bu yalanında hakikat payı da olabilir miydi acaba? Ruhsal bir bunalım geçirdiğim bir gerçekti. Onunla karşılaşıncaya kadar sokaklarda deli gibi dolaşan, bambaşka bir dünyada, insanlardan kopuk, avare ve serseriler gibi gezen biriydim. Sık sık krizlere giren ve o dönemlerde ne yaptığını bilmeyen gerçekten hasta bir adamdım. Nur gerçeği sihirli bir değnek gibi beni değiştirmişti. Bütün bunları yadsıyabilir miydim? Gerçi o dönemde sanat dünyasından öylesine kopmuştum ki, durumumu pek bilenin olduğunu sanmıyordum, ama böyle şeyler çabuk duyulurdu. Mesela uzun süredir görmediğim Selim bile işitmişti olayı.</p>

  <p>Başım önüme düştü.</p>

  <p>"Yalan da değil," diye mırıldandım.</p>

  <p>"Ama şimdi sapasağlamsın. Millete ne senin geçmişinden? Onları ilgilendirir mi?"</p>

  <p>Sesimi çıkarmadım. Nur devam etti.</p>

  <p>"İpleme onların ne dediklerini? Hem hasta biri olsan o kart karı bu kadar asılır mıydı hiç sana?"</p>

  <p>Kendimi tutamayıp, "Yeter artık!" diye bağırdım. "Kes bu konuyu. Daha fazla konuşmak istemiyorum. Eve dönelim."</p>

  <p>Yol boyunca bir daha hiç konuşmadık.</p>

  <p>Nur konuyu saptırdığı için pişman olmuş gibiydi. Eve dönünceye kadar kolumdan hiç çıkmadı. Bedeninin sıcaklığını hep bana taşıdı. Elimi tuttu, pişman olmuş gibi yürürken gözlerimin içine bakmaya çalıştı. Sessizliğinde bile şefkat ve merhamet vardı. Ama zehrini yine bana akıtmayı becermişti.</p>

  <p>İlk defa başka bir gerçeği düşünmeye başlamıştım.</p>

  <p>Onunla hayatımı birleştirmeyi, evlenmeyi düşünüyordum. Fizik olarak onu arzuladığım bir gerçekti. Ama evliliğe hazır bir erkek miydim ben? Şu an kendimi sıhhatli ve normal biri gibi hissediyordum lakin doğru muydu acaba? Gerçekten ruhumda ve beynimde izler bırakan o ruh halinden tamamen sıyrıldığım söylenebilir miydi? Bu sorunun samimi cevabını kendime bile vermekten acizdim şimdilik. Hadiseye bir de bu açıdan bakmak hiç aklıma gelmemişti.</p>

  <p>Eve girince Nur, "Neden hiç konuşmuyorsun?" diye sordu. "Yoksa çıkan dedikoduları anlatmam seni incitti mi?"</p>

  <p>Yüzüne üzülerek baktım.</p>

  <p>İçimin cız ettiğini duyumsadım. Allahım, ne güzel bir kadındı. Her şeyden önce bu güzelliğin sonsuza kadar mutlu yaşaması gerektiğine inandım o an. Onun saadeti için elimden geleni yapmak zorundaydım; gerçekten onu seviyorsam bu fedakârlık bana düşüyordu.</p>

  <p>Elinden kavrayıp salondaki koltuklardan birine doğru çektim Nur'u. Kucağıma oturtup beline sarıldım.</p>

  <p>"Öp beni," dedim.</p>

  <p>Uzun uzun öpüştük.</p>

  <p>Soluklandığı bir anda fısıldadı.</p>

  <p>"Söyle bakalım şimdi. Neden birden durgunlaştın, anlattıklarıma mı üzüldün?"</p>

  <p>"Asıl sen cevap ver. Beni gerçekten seviyor musun?"</p>

  <p>"Şüphen mi var?"</p>

  <p>"Bilmek istiyorum."</p>

  <p>"Hâlâ anlayamadın mı?"</p>

  <p>Durakladım.</p>

  <p>"Ya hakkımda çıkarılan dedikodular haklıysa? Ya ben gerçekten hastaysam, o zaman da sevmeye devam edecek misin?"</p>

  <p>"Sen o mendeburların çıkardığı dedikodulara mı inanıyorsun?"</p>

  <p>"Bilemiyorum," dedim. "Ruh hastaları genellikle kendilerinin hasta olduklarını idrak edemezlermiş."</p>

  <p>Nur uzun uzun gözlerimin içine baktı.</p>

  <p>"Boş ver bu söylentileri," dedi. "Hadi beni kucaklayıp yatağa götür. Akşam yemeğinden evvel bir kere daha sevişmeye ne dersin? Çok istiyorum."</p>

  <p>Nur'un gözlerinde seven ve arzulayan bir kadının ihtiraslı parıltılarını görüyordum. Her şeyi unutup onu yatağa taşıdım...</p>

  <h2><a id="ncx3579"></a>3</h2>

  <p>O GECEYİ huzur ve mutluluk içinde geçirdim. Tabii ki beynimin içinde beni rahatsız eden bir yığın soru vardı, ama Nur'la didişmediğimiz zamanlar ondan başka hiçbir şeyi düşünmeye vaktim ve şansım olmuyordu. Canlılığı ve hareketliliği öylesine güçlüydü ki, bir saniye bile kendimi ondan alamıyordum. Nur dengeli olduğu zamanlar bana tam bir ilaç, en iyi terapi vasıtasıydı.</p>

  <p>Güzelliğinden ve zekâsından emin kadınlar hep böyle olurdu zaten. Kesinlikle kibirli ve güzelliğiyle mağrur değildi. Hatta yeteneklerini ve kadın olarak ne kadar beğendiğimi anlattığım zamanlar, abarttığımı, söylediğim kadar da olmadığını tevazu içinde bana itiraf edecek kadar da alçakgönüllüydü.</p>

  <p>Birlikte neşe içinde kahvaltı edip çıktık. Beraberliğimizi daha bir süre tiyatrodaki arkadaşlardan saklamaya karar vermiştik. Bu konuda onu ikna etmek biraz zor olmuştu, umursamaz bir şekilde, nasıl olsa öğrenecekler, belki tahmin etmişlerdir bile deyip söylenmişti, ama sonunda ricamı kabul etmişti. Aklımca muhtemel bir skandalı da önlediğimi sanıyordum; zira sağı solu belli olmazdı, özellikle Nefise Çağan'dan hiç hoşlanmadığını biliyordum, bakarsın bir kızgınlık anında patlar, her şeyi berbat edebilirdi. İlişkimizin ortaya çıkmasını değil, oyuncular üzerindeki saygınlığımı yitirmekten çekiniyordum. Böyle bir ilişki çalışma prensiplerime ters düşüyordu.</p>

  <p>Oysa hiç ummadığım bir şey oldu o gün.</p>

  <p>Aklımın köşesinden bile geçmeyen bir olay...</p>

  <p>Ben arabayı tiyatronun hemen yakınındaki kapalı garaja park ederken Nur daha önce inmiş, beraber geldiğimiz görünmesin diye, beni beklemeden tiyatroya yürümüştü. Odama girdim, prova saatinin gelmesini bekledim. Koridorda koşuşmalar, hazırlıklar sürüyor, oyuncular giyiniyorlardı. O gün kostümlü prova yapacaktık. Provanın başlamasına tam bir iki dakika kala odamdan çıktım ve sahneye gittim.</p>

  <p>Kuliste bir telaş vardı.</p>

  <p>Önce ne olduğunu anlamadım. Selim orta yerde durmuş bağırıp çağırıyordu.</p>

  <p>"Ne oldu, ne var?" diye sordum.</p>

  <p>"Ne olacak? Bu kız beni çileden çıkarıyor. Yine ortalarda yok," dedi.</p>

  <p>"Hangi kız?" dedim.</p>

  <p>"Nur tabii... Provaya başlamak üzereyiz, fakat gelmedi. Bütün arkadaşlar bir saat öncesinden burada oldular, hanımefendi hâlâ arzı endam eylemedi, inan senin hatırın ve ısrarın olmasa çoktan kovardım."</p>

  <p>Bir yanlışlık olmalıydı. Geldiğine ben şahittim. Bilmezliğe gelerek söylendim.</p>

  <p>"Soyunma odasına baktın mı?"</p>

  <p>"Tabii Murat. Evine de telefon ettim. Bir kadın çıktı, iki gündür evine de uğramamış."</p>

  <p>İster istemez meraka kapılmıştım. Arabadan indikten sonra nereye gidebilirdi ki?</p>

  <p>"Cep telefonundan aradın mı?"</p>

  <p>"Aradım. Telefonu da kapalı. Kim bilir hangi cehennemdedir?"</p>

  <p>Cehennem lafı beni büsbütün ürkütmüştü. Birden telaşa kapıldım.</p>

  <p>"Yahu bir kaza filan olmasın?"</p>

  <p>"Ne kazası yahu? Olsa kokusu çıkar, haberi gelirdi."</p>

  <p>Susmak zorunda kaldım.</p>

  <p>Arabayı bıraktığım garajla tiyatro binası arası yirmi metrelik bir yerdi. Gerçekten de bir kaza olsa hemen duyulurdu. Paniğe kapılmanın gereği yok diye, düşündüm. Belki şu an aklıma gelmeyen bir şey almak için bir yere uğramış, ya da birine rastlayıp ayaküstü konuşmaya dalmıştı.</p>

  <p>Durumu en iyi bilen bendim. Az sonra nefes nefese kulise dalacağını düşündüm. Meraklanacak bir şey olmaması gerekirdi. Nur kimseyi takmazdı, olsa olsa sadece benden kısa bir özür diler, "Kusura bakmayın hocam, şu veya bu nedenle geciktim," derdi.</p>

  <p>Bekleyecektik çaresiz.</p>

  <p>Çünkü bugünkü provalarda onun da rolü vardı. Ama Nur bütün gün boyunca ortalarda görünmedi...</p>

  <p>Ne hale düştüğümü tahmin edersiniz herhalde... Merakımı ben de kızgınlık maskesi altında gizlemeye çalıştım, provalardaki en ufak hatalarda oyunculara çıkışıp durdum. Onun rol aldığı sahneler tabii yapılamamış, provalar aksamıştı.</p>

  <p>İçim içimi yiyordu.</p>

  <p>Tüm benliğimi inanılmaz bir huzursuzluk kaplamıştı. Korkumun ana nedeni Azrail'in ikazıydı yine. Bana olacakları daha önceden uyarmıştı, Nur'un o fotoğrafları görmemesi lazımdı. Hâlâ görmesinin neden olacağı mahzurları anlayamıyordum, gerçi Nur önce sinirlenmiş, kızmış, maraza çıkarmıştı, ama sonunda kabullenmişti de benzerliği. Aradan bu kadar zaman geçtikten sonra beni terk etmesinin nedeni fotoğraflar olamazdı.</p>

  <p>Azrail de yanılabilir miydi acaba? Kestiremiyordum bir türlü.</p>

  <p>Tiyatrodan basıp uzaklaşmak için bahaneler arıyordum. Sonunda söylenerek provaları yarına tatil ettim. Nur'u arayacaktım. Nasıl olsa bir yerlerde bulurdum onu.</p>

  <p>Ama nerede? Hiçbir fikrim yoktu. Kadıköy'deki eve gitmiş olabilir miydi? ihtimal vermiyordum, öyle olsa bana çıtlatır, kulağımı bükerdi, en azından izin alırdı tiyatrodan. Böyle birden yüzüstü bırakması söz konusu olamazdı. Yine de başına bir kaza gelmiş olabileceğine ihtimal vermiyordum.</p>

  <p>Garaja arabamı almaya gittiğimde başım çatlarcasına ağrımaya başlamıştı, içime doğar gibi çok yakında esaslı bir tatsızlığın patlak vereceğini sanıyordum. Bana kalırsa Nur bir dolap peşindeydi ve beklemediğim bir oyun oynayacaktı bana. Dünkü sakin, uysal, her sözüme peki diyen havasını ancak böyle açıklayabilirdim. Allahım, nasıl bir kadındı bu? Ne istiyordu benden? Onu Tanrı lütfu olarak kabullenmiştim, ama gerçekte galiba ilahi bir cezaydı bana.</p>

  <p>Hayır, onu aramayacaktım.</p>

  <p>Nasıl olsa çıkacaktı saklandığı delikten. Gözümde fazla büyütmüş, hak etmediği değeri vermiştim. Tamam, hâlâ onu sevdiğimi, istediğimi, arzuladığımı kabul ediyordum, ama hayat bana onsuz da yaşayabileceğimi yavaş yavaş öğretmeye başlamıştı.</p>

  <p>Hışımla gaza bastım ve arabayı Arnavutköy'e doğru sürdüm. Evde onu karşımda bulursam hiç şaşırmayacaktım; nasıl sudan bir bahane ileri süreceğini bilemezdim fakat her türlü densizliği yapabilirdi. Böyle diyordum, ama eve döndüğümde onu karşımda görürsem yine de sevineceğimi, boynuma sarılıp bir kere öperse, her şeyi unutup affedeceğimi de biliyordum. Eve gelip anahtarı kilitte çevirdim. Hâlâ içimde bir ümit vardı.</p>

  <p>"Nur!" diye seslendim. Cevap veren yoktu. Kendini affettirmek için oyunlar da yapabilirdi, ya da sürpriz karşılamalar...</p>

  <p>Önce salona baktım. Yavaş yavaş akşam olmaya başladığı için salon yarı loştu. Orada olmadığını görünce doğru yatak odasına ilerledim. Yatağın içinde yorganı başına çekmiş uyuyor da olabilirdi. Ama orada da yoktu...</p>

  <p>Anlaşılan eve hiç gelmemişti.</p>

  <p>O zaman hafifçe ürperdim. Galiba Nur beni terk etmişti. Ama neden? Aklıma makul hiçbir sebep gelmiyordu. Onunla sık sık çekişiyor, münakaşa ediyor, hırlaşıyorduk ama hiçbiri beni terk etmesi için yeterli neden değildi. Aklıma tek bir neden geliyordu, o da Sitem'e olan benzerliğiydi. Nur bu gerçeği«*bilemediği için bir türlü kabullenemiyor, isyan ediyor, daha önce hayatımda yer alan kadının kopyası olmayı istemiyordu...</p>

  <p>Salona dönüp koltuklardan birine çöktüm.</p>

  <p>Başımın ağrısı daha da artmıştı. Ne yapacaktım şimdi? Atıp tutmama rağmen onsuz bir hayata katlanamazdım artık. Kısa da olsa Nur'la geçirdiğim beraberlik kaderin ağzıma çaldığı bir parmak baldı. Hayatım birden aydınlanır gibi olmuştu, ama şimdi beni terk ettiyse cehennemin dipsiz karanlık kuyularından birine düşmüş gibi hissedecektim kendimi.</p>

  <p>Düşüncelere dalmıştım ki, salondaki telefonun acı acı çalmasıyla hayallerimden sıyrıldım birden. Arayan mutlaka oydu. Beni bu saatte evimden kim arayabilirdi ki?</p>

  <p>Normal yaşama dönmeme rağmen hâlâ eski dostlarımla ilişki kurmamıştım. Ok gibi yerimden fırladım. Önümdeki iskemleye çarparak telefona yetişmeye çalışırken arayanın o olması için içimden dualar ediyordum.</p>

  <p>Reseptörü kaldırdım. Arayanın başka biri olabileceği ihtimaline hiç aldırmadan, "Nur!" diye bağırdım.</p>

  <p>"Benim, sevgilim," diyen sesini işitince dünyalar benim oldu. Her şeyi unutuvermiştim birden. Çok şükür sesi mülayim ve sıcaktı.</p>

  <p>Kısacık muhakeme anında bana kızgın ve kırgın olmadığını sezinlemiştim. Bugün ortadan kaybolma sebebi ne olursa olsun önemsemeyecektim, ama yine de meraktan sesim biraz sert çıktı.</p>

  <p>"Allahını seversen, neredeydin bütün bir gün. Meraktan çıldırıyorum."</p>

  <p>"Merak etme, ben iyiyim. Eve dönmeni bekliyordum. Kaç kere telefon ettim, ama sana ulaşamadım."</p>

  <p>"Niye cebimden aramadın?"</p>

  <p>"Sonra anlatırım. Evden ayrılma ve bizi bekle."</p>

  <p>Birden irkilmiştim.</p>

  <p>"Sizi mi?" diye sordum.</p>

  <p>"Evet. Az sonra orada olacağız."</p>

  <p>Şaşkınlığım daha da artmıştı.</p>

  <p>"Kim var yanında?" diye kekeledim.</p>

  <p>"Gelince görürsün."</p>

  <p>"Nur..."</p>

  <p>Beni dinlemedi ve telefonu kapadı. Hiçbir tahminde bulunamadım. Müşterek tanıdığımız yoktu. Nur evime kimi getirebilirdi ki?..</p>

  <p class="p1"><span class="t3">* * *</span></p>

  <p>Yaklaşık yarım saat sonra kapım çalındı.</p>

  <p>Telaş ve merakla kapıya koştum. Nur'un yanındaki adamı görünce birden damarlarımdaki bütün kanın çekildiğini hissettim.</p>

  <p>Sevgilimin yanında, Sitem'in babası Doktor Semih Erbil duruyordu..</p>

  <p>Doktor, o an görmeyi düşünebileceğim en son kişiydi. Adeta donup kalmıştım. Nur'un onu nasıl ve nereden bulup getirdiğini anlayamıyordum Adam da inanılmaz bir şaşkınlıkla bir bana bir de Nur'a bakıyordu. Yine de ilk toparlanan doktor oldu.</p>

  <p>"Demek doğruymuş," diye kekeledi.</p>

  <p>Adamın dediklerini duymuştum, ama ne demek istediğini hâlâ anlayamamıştım. Tek kelime çıkmıyordu ağzımdan. Semih Erbil'in yüz hatları gittikçe değişmeye başlamıştı, sararmış benzi şimdi öfkeden kırmızıya dönüşüyordu.</p>

  <p>"Lanet olsun," diye homurdandı nihayet. "Bu mu sevgi? Bu mu büyük aşk diye uydurduğun palavra? Kızımın yalvarıp yakarması olmasa asla buraya adımımı atmazdım. Ama çektiği acıya dayanamadım. Senin gibi pis, adi bir yalancıyla hesaplaşmak zamanının geldiğine inandım artık. Bunun hesabını yalnız bana değil, adalete de vereceksin..."</p>

  <p>Doktorun ağzından dökülen kelimeler balyoz gibi kafama iniyordu. Şaşkınlığım geçmemişti henüz; adamın dediklerini yavaş yavaş idrak etmeye başlamıştım. Yanılmıyorsam Nur kendini Sitem, yani öz be öz kızı olarak tanıtmıştı adama. Nasıl olurdu bilmiyorum, ama yaşlı adam da bu iddiaya kanmış olmalıydı. Zaten hangi baba olsa inanırdı, zira bu denli bir benzerliğin ilmen de izahı olamazdı.</p>

  <p>Konuşmak, kendimi savunmak istiyordum, ama ağzımdan kelimeler bir türlü çıkmıyordu. Dehşetle Nur'a dönüp baktım. Garip bir zafer ifadesi okunuyordu yüzünde, sanki babasıyla sevgilisini birbirine düşürmekten zevk alan, anlamsız, fakat o nispette de mutlu eden bir görüntü.</p>

  <p>Doktor birden yaşından umulmayacak bir hareketle yakama yapıştı. Beni itekleyerek içeriye sürükledi. Karşı koyamıyordum, geri geri yürüdüm.</p>

  <p>"Alçak!" diye gürledi Semih Erbil. "Bana bu oyunu niye oynadın? Neden kızımı dünyaya öldü diye ilan ettin?"</p>

  <p>Sanırım patlamam, kendimi toparlamam için bu an yeterli olmuştu.</p>

  <p>Birden yaşlı adamın gömleğimin yakasını kavrayan bileklerine yapıştım.</p>

  <p>"Yanılıyorsunuz," dedim. "Bu kadın Sitem değil... Sadece onun bir benzeri..."</p>

  <p>"Namussuz!" diye gürledi doktor. "Hâlâ yalanlarına devam mı ediyorsun? Kendi kızımı tanımayacak kadar aptal mı sandın beni?"</p>

  <p>Doktorun bileklerini yakamdan sökmüş, fakat bırakmamıştım. Adamın yaşadığı dehşeti takdir edebiliyordum. Henüz Nur'un adamcağıza ne söylediğini bilmemekle beraber onu kandırdığının farkındaydım. Zaten fazla bir şey söylemesine gerek de yoktu, sadece Sitem adıyla ortaya çıkması yetmiş olmalıydı.</p>

  <p>"İnanın bana," dedim. "Bu hanım sizin kızınız Sitem değil. Onun adı Nur."</p>

  <p>Tabii doktorun inanması mümkün değildi. Başını kızı sandığı Nur'a çevirerek, "Kızım konuşsana, bana neden geldiğini bu şerefsiz adama anlatsana," diye bağırdı.</p>

  <p>İkimiz de Nur'a bakıyorduk. Doktor ve ben bu beklenmedik karşılaşmadan ne denli etkilenmişsek Nur'un da öyle olduğunu şimdi daha iyi görebiliyordum. Az önce yüzünde hasıl olan muzaffer ifade kaybolmuş, yerine bilinmez bir endişenin kuşku dolu gölgeleri yer almaya başlamıştı.</p>

  <p>Doktor, kızına dönüp yeniden söylendi.</p>

  <p>"Hadi Sitem, ne duruyorsun? Çektiklerinin yettiğini, pişman ve mutsuz olduğunu, bu herifin tuzağına düştüğünü yüzüne anlatsana. Korkma, ben yanındayım. Artık hiçbir şey yapamaz sana. Bu oyun bitti, anlaşana."</p>

  <p>Nur hâlâ kıpırdamadan bizi inceliyordu. Bir an buz kestim. Hastalığımı, geçirdiğim nöbetleri hatırladım. Sonra da Sitem ile iki yıl sonra karşıma aniden çıkan Nur inanılmaz ayniyetini... Korkmaya başladım.</p>

  <p>Yoksa Nur gerçekten iki yıl evvel ölen Sitem miydi? Ben mi bunu idrakten yoksundum? Aslında hastalığımın bana oynadığı bir oyun muydu bütün bunlar?</p>

  <p>Kafamı zorlamaya, iki sene önce olanları bir kere daha anımsamaya çalıştım.</p>

  <p>Yoksa Sitem habersiz beni bırakıp hayatımdan çekilmiş miydi? Kavga mı etmiştik? Hastalanmama sebep olan şey beni terk etmesi miydi?</p>

  <p>Artık ne düşüneceğimi bilemez haldeydim. Önce doktorun bileklerini bıraktım. Kendimden kuşkuya düştüm...</p>

  <p>İki insan arasında böylesine bir benzerlik asla olamazdı. Yaradılışa aykırıydı... Azrail'i anımsadım; onunla konuştuğumu, anlaşma yaptığımı... Bu da tabiat kanunlarına ters düşen bir şeydi, insanoğlu inançlarımıza göre Azrail ile görüşemez, Tanrı'nın melekleriyle ilişki kuramazdı.</p>

  <p>Öyleyse... öyleyse bütün bunlar benim muhayyelemin uydurduğu fantastik bir öyküydü. Hepsi yalan, hepsi yakıştırma...</p>

  <p>Yavaş yavaş anlamaya başlıyordum. Sitem ölmemiş, sadece hayatımdan çıkmıştı. Nedenini çıkaramıyor, geçmişte olanları anımsayamıyordum, ama galiba olayların başka izahı yoktu.</p>

  <p>Çökmeye başladım.</p>

  <p>İdrak ettiğim tek şey hastalığımın daha da ilerlemiş olduğuydu. Korkarım tam bir hayal âleminde yaşıyordum. Tabii buna yaşamak denirse. Yine de bir an içimi tarifsiz bir mutluluk aldı; Sitem yaşıyordu. Şimdi hakikati kavramaya başlamıştım. Hayatta en sevdiğim varlık ölmemişti...</p>

  <p>Sevgilime döndüm. Yalvarır gibi mırıldandım. "Söyle bana hayatım," dedim. "Sana ne yaptım? Ne yaptım da beni terk ettin? Ne yazık ki olanları hiç hatırlamıyorum. Kusurumu, kabahatimi de bilmiyorum. Hasta beynimde yer eden tek şey o uğursuz trafik kazası. O günü beynimden silip atamıyorum. Hep seni kaybettiğimi, o kazada öldüğünü düşündüm ve o günden sonra yaşam benim için durdu."</p>

  <p>Sevgilimin gözleri dolmuştu. Neredeyse ağlayacak gibi bir ifade vardı yüzünde. Birden bana koştu ve boynuma sarıldı.</p>

  <p>"Affet beni Murat," diye hıçkırdı.</p>

  <p>"Asıl sen beni affet Sitem," dedim. "Çünkü neden seni üzdüğümü, neden hayatımdan bir yalanla çekip gittiğini anlamış değilim."</p>

  <p>Doktor yeniden bağırdı.</p>

  <p>"Sitem! Uzak dur o serseriden. Seni yeniden kandırmaya çalışıyor, görmüyor musun?"</p>

  <p>Sevgilim bu uyarıdan etkilenmiş gibi kollarımı boynumdan çözüp doktora yaklaştı.</p>

  <p>Onu kolundan tutup salondaki koltuklardan birine doğru sürükledi.</p>

  <p>"Lütfen ikiniz de oturun artık," diye mırıldandı, "ikinize de söyleyeceklerim var."</p>

  <p>Sakinleşmemizi, kendimize gelmemizi bekler gibi bir hali vardı. Doktor da, ben de ilk bulduğumuz yere çöktük. Sevgilimi dinlemeye hazırdık artık. Sanırım en azından ben, hayatımdan acı ile giden iki uzun yılın gerçek sebebini öğrenecektim şimdi. Kafam karmakarışıktı ve hiçbir şeyi yerine oturtamıyordum. Çünkü neyin gerçek neyin hayal ürünü olduğunu anlayacak bir muhakeme düzeninden yoksundum. Ama sevgilim ağzını açar açmaz bir kere daha damarlarımdaki kanın donduğunu duyumsadım.</p>

  <p>"Semih Bey," diye söze başladı. "Size çok basit ve çirkin bir oyun oynadığım için çok üzgünüm, ama çaresizliğim karşısında başvurduğum bu davranış için umarım beni bağışlarsınız."</p>

  <p>Doktor kızına dönüp mırıldandı. "Ben senin babanım, babalar daima bağışlayıcıdır, yeter ki hatanı idrak edip bir daha bunu yapma. Sen benim tek kızımsın."</p>

  <p>"Yanılıyorsunuz beyefendi," dedi sevgilim. "Ben sizin kızınız Sitem değilim. O iki yıl evvel bir trafik kazasında öldü. Murat haklı, benim adım Nur. Bir tiyatro oyuncusuyum."</p>

  <p>Doktor da, ben de yerlerimizden fırladık.</p>

  <p>Semih Erbil yeniden bağırmaya başladı.</p>

  <p>"Yeter artık Sitem... İsteğini kabul ettim ve yüzünü bile görmek istemediğim bu herifin evine sırf senin isteğin için geldim. Kes artık bu şaklabanlığı. Eğer yanıma dönmek istiyorsan, gerçeği bu adamın yüzüne çarp ve çekip gidelim."</p>

  <p>Yine donup kalmıştım. Gözlerim faltaşı gibi açılmıştı...</p>

  <p>Sevgilim doktora bakarak devam etti. "Çok üzgünüm efendim, ama sizin kızınız iki yıl önce vefat etti. Bir kere daha söyleyeyim, ben Sitem değilim."</p>

  <p>"Kes artık bu komediyi. Bu babana yaptığın büyük bir saygısızlık. Bir babanın kendi öz kızını tanımayacağını mı ima etmeye çalışıyorsun bana? Hem bu ne gaddarca bir oyun. Artık yaşlandığımı görmüyor musun? Seni bir kere affettim, ama yaptığın bu densizliği bir daha bağışlamam. Şimdi başka bir kimlikle karşıma çıktığını mı anlatmaya çalışıyorsun?"</p>

  <p>"Benim de öğrenmek istediğim bunun gibi bir şeydi efendim. Siz bir ilim adamısınız, üstelik bir doktorsunuz. Şimdi bana açıklayın lütfen, hem de burada, sevgilimin tam önünde, tıbben bu mümkün müdür? İki insan birbirinin bu kadar benzeri olabilir mi?"</p>

  <p>"Saçmalama Sitem. Yürü gidelim. Bu son şansın. Ya birlikte buradan çekip gideriz ya da sonsuza kadar bir daha yüzümü göremezsin."</p>

  <p>"Yani siz hâlâ kızınız Sitem olduğuma inanıyorsunuz, değil mi?"</p>

  <p>Oynanan oyunu anlamıştım artık. Oyuncu Nur'un neden bütün bir gün tiyatroya gelmediğini de. Dizlerimin titremesine daha fazla dayanamayarak koltuğa düşer gibi çöktüm. Bu heyecanı daha fazla kaldıramayacaktım, bütün vücudum sarsılıyor, başım dönüyor, bayılacak gibi oluyordum. Gözlerimin önündeki son görüntü Dr. Semih Erbil'in Nur'a nefret dolu bakışlarıydı. Sonra kendimden geçmişim...</p>

  <p>Gözkapaklarım güçlükle aralandı, ilk fark ettiğim basımdaki kunt ağrıydı, sonra yatağa yatırıldığımı anladım. Sırtıma pijamalarım geçirilmişti. Ellerimde bir serinlik hissettim, Nur yere, yatağın yanma, dizlerinin üzerine eğilmiş yaşlı gözlerle ellerimi ve bileklerimi kolonya ile ovuşturup duruyordu. Alnımda soğuk, buzlu suya batırılmış küçük bir kompres havlusunun nemi vardı.</p>

  <p>"Ne oldu bana?" diye fısıldadım.</p>

  <p>"Bayıldın yine sevgilim. Hem de benim yüzümden. Aptalca davranışımdan..." Hıçkırıyordu Nur.</p>

  <p>"Kendimi affetmeyeceğim. Bu karşılaşmayı kaldıramayacağını düşünemedim."</p>

  <p>Olanları yeni yeni hatırlamaya başlamıştım.</p>

  <p>"Nerede o?" dedim. "Gitti mi?"</p>

  <p>"Gitti tabii... Sepetledim."</p>

  <p>Öylesine şaşkın ve güçsüzdüm ki ne soru soracak ne de Nur'a kızacak halim vardı, yeniden uykuya dalmak, dinlenmek ihtiyacındaydım. Gözlerim tekrar kapandı. Ne kadar süre kendimden geçmiş olarak yattığımı hatırlamıyorum.</p>

  <p>İkinci kere gözlerim açıldığında başucumdaki komodinin ışığı yanıyordu. Nur yatağın kenarına bir iskemle çekmiş ve üzüntülü bakışlarla beni seyretmeye devam ediyordu.</p>

  <p>Hafifçe doğruldum yatağın içinde. Önce alnımdaki ıslak havluyu çekip yere attım.</p>

  <p>Odayı kesif bir kolonya kokusu kaplamıştı. Tamamen kendime geldiğimi içimi kaplayan hiddetten anlıyordum.</p>

  <p>"Niye yaptın bunu?" diye kükredim. Nur bakışlarını yüzümden kaçırdı, suçlu bir çocuk gibi önüne bakmaya başladı. Cevap vermedi önce. Tekrar gürledim.</p>

  <p>"Sana bir soru sordum."</p>

  <p>Neden sonra yüzüme baktı.</p>

  <p>Güç işitilen bir ses tonuyla, "Korkudan," diyebildi. Gerçi çok kızgındım, ama aldığım cevap beni de korkutmuştu. O tek kelimenin altında ne tür bir endişenin yuvalandığını gayet iyi anlıyordum. Yutkunmak zorunda kaldım. İkinci bir soruyu hemen yöneltmek gücünü kendimde bulamadım. Zor bir dönemece geldiğimizi hissediyordum yine. Neyse ki, o devam etti.</p>

  <p>"Kendi kimliğimi, gerçekte kim olduğumu anlamak zorundaydım. Bunca yıl sıradan bir insan olarak yaşadım. Ama günün birinde karşıma çıktın ve hayatımı altüst ettin. Yerimde kim olsa, anlattığın hikâyeye inanmazdı. Eski sevgiline benzerliğimi kabul edebilirdim, şayet bu kabul edilebilir bir benzerlik olsaydı. Ama gardırobundaki o resimleri gördükten sonra aklım iyice karıştı. Ben Sitem'in benzeri değil onun kopyasıydım. Aklıma neler gelmeye başladı, bunu asla anlayamazsın. Hatta bir ara onun canlanıp benim bedenimde yeniden geriye döndüğünü bile düşündüm. Az daha çıldırıyordum. Ama bunun mümkünü yoktu, olamazdı, zira seni tanımadan önce de benim bir hayatım vardı."</p>

  <p>Nur bir an sustu. Islak mendiliyle gözlerini kuruladı.</p>

  <p>"Aslında daha seni tiyatroda ilk gördüğüm gün hoşlanmaya başlamıştım. O günü asla unutamam. Odana ilk girdiğim sırada elektriğe kapılmış gibi yerinden sıçramış, gözlerin irileşmiş ve daha sonra tek kelime konuşmadan kendinden geçmiştin. Haklı olarak yorum yapamamış, aptal gibi güzelliğimden etkilendiğini düşünmüştüm. Ne yalan söyleyeyim, bu durum hoşuma da gitmiş, gururumu okşamıştı. Çalışmalara başladığımız da hep kaçamak bakışlarla bana baktığını, özel bir ilgi gösterdiğini anlıyordum. Tâ ki hikâyeni senin ağzından duyuncaya kadar, ilk korku tohumlarını da o zaman kaptım. Hele vücudumda ki işaretlerin eski sevgilinin alametlerine uyması beni müthiş şaşkına çevirmişti. Senin hangimizi sevdiğine kanaat getiremiyordum. İşin en kötü yanı korkum çoğalmakla beraber sana olan sevgimin de her geçen gün biraz daha artmasıydı. Huyumun suyumun, kişiliğimin Sitem'den çok farklı olduğunu iddia ediyordun, ama sana inanmak istemiyordum. Aklım iyice karışmıştı. Böyle bir ayniyet olanaksızdı. Bu işin içinde bir giz vardı, benim bilmediğim ya da anlayamadığım bir gerçek. Senin bunu bilmene rağmen bana açıklamadığını düşündüm."</p>

  <p>İster istemez, "Nur!" diye inledim. Artık dönüşü olmayan bir mecraya sürüklenmiştik. Belki sevgilim esrar perdesini asla aralayamayacaktı, ama bu kuşkular içinde benimle yaşayamayacağını da hissediyordum.</p>

  <p>"Sözümü kesme," dedi. "Ok yaydan çıktı. Belki bazı hatalar yaptım, seni üzdüm, yeniden hastalanmana yol açtım, ama ne olursa olsun hakikati öğrenmek zorundaydım. Dün bana Sitem'in babasının doktor olduğunu söylemiştin. Eski sevgilinin soyadını senden işitmiştim, Semih Bey'i bulmam hiç de zor olmadı."</p>

  <p>Adeta nefesim kesilmişti.</p>

  <p>"Onu bulup da ne yapacaktın ki?" diye sordum. Nur yüzüme anlamlı bir şekilde baktı.</p>

  <p>"Onun kızı olup olmadığımı soracaktım. Herhalde bu konuda bana cevap verecek en ehil kişi oydu."</p>

  <p>Beynim yeniden karıncalanır gibi olmuştu. Ne yazık ki kimsenin Nur'u aydınlatamayacağını henüz bilmiyordu. Bu yaptığı çılgınlıktı, bir an adamın karşısında Nur'u görünce düştüğü hali yaşar gibi oldum.</p>

  <p>"O... o ilk karşılaşma anı," diyebildim. "Adam seni karşısında görünce ne oldu?"</p>

  <p>"Küçük dilini yutuyordu az daha. Elleri titredi, gözleri faltaşı gibi açıldı. Ama doğrusu senden dayanıklıymış, kesinlikle bayılmadı."</p>

  <p>Kendimi tutamadım. "Hepsi o kadar mı?" diyebildim.</p>

  <p>"Hayır," dedi sevgilim. "Bir süre kendisini toparlamasına izin verdim."</p>

  <p>"Nasıl yani?"</p>

  <p>"Tabii, hortlak görmüş gibi donakalmıştı önce. Beti benzi attı, yerinden fırladı. Sitem, kızım, sen yaşıyor musun, diye mırıldandı nihayet. Adamı sınamak için bundan daha iyi fırsat olamazdı. Kızınla arasında yalnız fiziki değil, ruhsal bir benzerlik olup olmadığını da anlamak zorundaydım, hiç bozuntuya vermeden, evet baba, dedim. Şaşkınlığını bir süre üzerinden atamadı. Sızlanıp ağlamaya başladı. Sitem'in ölümünden hiç şüphelenmedi, senle bir olup kendisine bir oyun oynadığımızı sandı."</p>

  <p>"Ama nasıl olur? Cenazeye o da gelmişti. Ölenin kim olduğunu sormadı mı?"</p>

  <p>"Sordu tabii. Ama o husus uğradığı şaşkınlık yüzünden çok sonra aklına geldi."</p>

  <p>"Ne cevap verdin peki?"</p>

  <p>Nur ilk defa muzip bir çocuk edasıyla gülümsedi.</p>

  <p>"Sakın kızma sevgilim. Olan oldu bir kere, hemen bir yalan uydurmak zorundaydım, zaten bana bunu soracağını çok önceden tahmin etmiştim. Bütün günahı senin üstüne yıktım, nasıl olsa görüşmüyor, birbirinize husumet duyuyordunuz. Murat herkesi kandırdı, yeni ölmüş bir kadının ailesiyle anlaşıp kaza mahalline o kadının cesedini bıraktı, dedim."</p>

  <p>"Saçmalama. Kim böyle saçma sapan bir yalana inanır?"</p>

  <p>"İnandı ama... Zira karşısında kızı duruyordu."</p>

  <p>Susmak zorunda kaldım. Doktorun o an şaşkınlıktan meseleyi makul açıdan düşünmesine imkân yoktu. Ben de Nur'u karşımda ilk defa gördüğümde baygınlık geçirmiştim, hem de üç aşağı beş yukarı Sitem'e benzer biriyle karşılaşacağımı Azrail'in vaadi üzerine bilmeme rağmen.</p>

  <p>Başımı salladım.</p>

  <p>"Haklısın," diye mırıldandım. "Sana inandı, değil mi?"</p>

  <p>"İnandı. Aslına bakarsan adamcağıza ben de üzüldüm. Ona ağır bir darbe indirdiğimi biliyorum. Uzun süre bu karşılaşmanın etkisinden kurtulamayacaktır. Daha da kötüsü buradan çıkıp giderken benim hâlâ kendi kızı olduğumu sanıyordu."</p>

  <p>"Çok kötü bir şey yaptın Nur," diye inledim.</p>

  <p>"Farkındayım, ama mecburdum."</p>

  <p>"Mecbur muydun? Şimdi ne geçti ki eline? Neyi değiştirdin?" Nur dikkatle yüzüme baktı.</p>

  <p>Garip ve tedirgin bir şekilde benim yüzümdeki ifadeyi inceliyordu.</p>

  <p>"Kesin bir şey söyleyemeyeceğim, fakat yine de birkaç esaslı noktayı anladım."</p>

  <p>"Ne anladın?"</p>

  <p>Kalbim güm güm atmaya başlamıştı yeniden.</p>

  <p>"Birincisi ben Sitem'e yalnız fizik olarak değil, ruh ve karakter yapısı olarak da benziyorum, belki de onun aynısıyım. Yani aynı beden ve ruhun bir şekilde yaşama tekrar dönen kopyasıyım." Biraz rahatlar gibi oldum.</p>

  <p>Beden konusunda haklıydı, ama karakter yapısında yanılıyordu. Zira eski sevgilimle Nur arasında uzaktan yakından karakter benzerliği yoktu.</p>

  <p>"Başka?"</p>

  <p>Hafifçe gülümsedi, ama soğuk ve ürperti dolu bir tebessümdü bu.</p>

  <p>"İkincisi bu benzerlikte tabiatüstü, insanoğlunun kolay anlayamayacağı, şaşırtıcı bir yan olduğuna inanıyordum artık."</p>

  <p>Birden ödüm patlar gibi oldu.</p>

  <p>İkinci teşhisinden hiç hoşlanmamıştım. Tehlikeli sonuçlar doğurabilirdi.</p>

  <p>"Saçma," dedim. "Ben senin daha pozitif düşünceli, hurafelere değil, ilim ve bilgiye inanan biri olduğunu sanırdım. Bu benzerlikte doğaüstü güçler araman çok saçma."</p>

  <p>"Haklı olabilirsin. Ama bir baba dahi karşılaştığı kızını, hiç tereddüt etmeden kendi evladı olarak kabul ediyorsa, o zaman o işin içinde bir bit yeniği var demektir."</p>

  <p>"Bit yeniği mi? Ne demek istiyorsun?"</p>

  <p>"Bilsem, anlamış olsam mesele kalmazdı zaten. Ve son olarak... "</p>

  <p>Nur durdu ve yine tuhaf nazarlarla yüzüme bakmaya devam etti.</p>

  <p>"Evet," dedim. "Son olarak ne?"</p>

  <p>Sevgilim kısa bir tereddütten sonra ağzındaki baklayı çıkardı.</p>

  <p>"Hayatımdaki gizi senin bildiğine inanıyorum."</p>

  <p>Yanaklarımın al al olduğunu duyumsadım.</p>

  <p>"Benim bildiğime mi? Çıldırdın mı sen, ben müneccim miyim? Geleceği okuduğumu mu sanıyorsun?"</p>

  <p>"Evet, öyle... Ayrıca bu mesele yalnız gelecek değil, geçmiş ve halle de ilgili."</p>

  <p>"Oynatmışsın sen... Ya da olaylar sinirlerini çok germiş."</p>

  <p>Nur oturduğu iskemleden kalkıp yanıma geldi, yatağın kenarına ilişti. Gözlerini bana dikip usulca fısıldarken ellerimi kavradı.</p>

  <p>"Sakın aksini iddia etme. Hayatımdaki sırrı tek bilen insan sensin. Beni rahatlatmak ve mutluluğumuzu sağlamak için bu gizi bana söylemen lazım. Huzurumuzun devamı ancak buna bağlı."</p>

  <p>"Ben hiçbir şey bilmiyorum."</p>

  <p>"Biliyorsun sevgilim, ama bana söylemek istemiyorsun."</p>

  <p>"Bilsem neden söylemeyeyim ki?"</p>

  <p>"Öyleyse şu soruma cevap ver."</p>

  <p>"Sor," dedim.</p>

  <p>"Neden uzun bir aradan sonra, hasta hasta tiyatroya döndün? Neden Selim'in teklifini kabul ettin? Çalışmaya ihtiyacın mı vardı? Gördüğüm kadarıyla gelirin çalışmasan da rahat rahat yaşamana yeterli. Çünkü o tiyatroda beni bulacağını biliyordun, değil mi?"</p>

  <p>Ürpermiştim yeniden.</p>

  <p>"Çok tuhaf bir akıl yürütme bu. Ayrıca mantıklı da değil."</p>

  <p>"Neden?"</p>

  <p>"Çünkü ben bir yönetmenim. Gerçek işim bu. Eğitimini aldım. Üstelik klasik dönem İngiliz tiyatrosunda uzman sayılırım. Ayrıca zor geçen bir hastalığı yeni atlatmıştım ve bana bir meşgale lazımdı. Selim'in teklifi de tam bu sıraya rastladı. Orada sana rastlayacağımı nasıl bilebilirdim?"</p>

  <p>Bence savunmam oldukça yeterliydi. Fakat Nur'un tatmin olmadığını görüyordum. Önce sessizce yüzüme bakmaya devam etti, sanki kelimelerim arasında savunmamı çürütecek ufak bir nokta arıyor gibiydi. Sonra olumsuz bir edayla başını salladı.</p>

  <p>"Hâlâ benden bir şey sakladığını düşünüyorum," dedi.</p>

  <p>"Yanılıyorsun."</p>

  <p>"Bak sevgilim. Şimdi beni iyi dinle. Şu an belki hâlâ geçirdiğin baygınlığın etkisi altındasın, seni üzmek veya zorlamak istemiyorum, ama beni de anlamak zorundasın. Bu garip durumdan korkuyorum. Sanki Sitem benliğimi ele geçirmiş gibi bir ürküntü var içimde ve ben buna tahammül edemiyorum. Ya bildiğin gerçeği bana söylersin ya da bu ilişki burada noktalanır. Son derece ciddiyim."</p>

  <p>Nur'a bakakaldım.</p>

  <p>Yalan söylemediği, blöf yapmadığı apaçık ortadaydı. Sözünü yerine getirebilirdi. "Yani bana inanmıyor musun?" diye kekeledim. "Üzgünüm, ama inanmıyorum," dedi.</p>

  <p>Bakışlarımı kaçırdım. Yapabileceğim bir şey yoktu; asla ona Azrail'le yaptığım sözleşmeden bahsedemezdim. Gerçeği anlatmam sevgilimi sonsuza kadar kaybetmem anlamına geliyordu. Ayrıca her türlü riski göze alarak anlatsam bile, artık hiç kuşkum kalmamıştı ki normal bir insan olarak başıma gelenlere inanmayacak veya öğrendiklerinden büsbütün korkacaktı. Bunun anlamı her iki halde de Nur'u ebediyen kaybedeceğim demekti.</p>

  <p>Bir süre cevap veremeden öylece kaldım.</p>

  <p>Avuçları içine aldığı elimi bıraktı önce. Sonra ağır ağır oturduğu iskemleden kalktı.</p>

  <p>"Gerçeği bana anlatmayacağın belli oluyor," diye üzgün bir şekilde mırıldandı. "Bu durumda beraberliğimiz devam edemez. Tartışmak, münakaşa etmek ve de seni üzmek istemiyorum. Her kim olursam olayım, birbirimizi sevdiğimiz de ortada. Ama bana seçim şansı tanımadın. Yarın sabah buradan gideceğim. Tiyatroya da bir daha uğramayacağım. Sanırım bu en iyi çözüm olacak. Senden ricam bir daha beni aramaman, peşimden gelmemen. Umarım bu fedakârlığı ikimizin geleceği için yaparsın. Kim bilir, belki böylesi daha hayırlı olur."</p>

  <p>Eğildi, alnıma bir öpücük kondurdu ve arkasını dönerek odadan çıktı.</p>

  <p>Kaderim ve yalnızlığımla baş başa kalmıştım. İşin şakası yoktu, hayatımın tek kadını beni terk ediyordu.</p>

  <p>Onu ikna edip kalmasını temin için önümde sadece tek bir gece vardı...</p>

  <h2><a id="ncx3786"></a>4</h2>

  <p>TEMİZ havaya ihtiyacım vardı; soluk almakta zorlanıyordum. Başımda ki o kunt ağrı yeniden şiddetlenmişti. Yatağın içinde doğruldum. Evet, bir çare bulmalıydım ama yatakta sırtüstü yatarak bulamazdım bu çareyi. Önce Nur'un yanına gidip konuşmayı, gerekirse yalvarmayı geçirdim aklımdan. Ama bunun bir çözüm olmadığını anlamıştım; Nur kararlıydı ve meramını mükemmelen anlatmıştı. Sürdüğü hayattan korkuyor ve insiyaki olarak bunun benden kaynaklandığını sezinliyordu. Pijamalarımı çıkarıp giyindim.</p>

  <p>Sokağa çıkacaktım. Tıpkı hasta olduğum bunalımlı günlerimdeki gibi. Beni ancak karanlık ve tenha sokaklardaki yürüyüşler rahatlatırdı. Emin değildim, belki de yeni bir nöbete girmiştim, anlayamıyordum. Kafam yeterince çalışmıyordu. Ne kadar zamandan beri bir kriz geçirmediğimi anımsamaya gayret ettim, beceremedim. Zaman kavramını adeta unutmuştum. Ne içinde bulunduğumuz ayı, ne de günü hatırlıyordum. Bunlar hoş emareler değildi. Tipik hastalığımın tezahürleriydi, kaçmak, kendimden ve anılarımdan uzaklaşmak istiyordum. Koridora çıkınca salona bir göz attım. Nur giysileriyle kanepeye uzanmıştı. Karanlık olduğundan uyuyup uyumadığını görememiştim. Ama o giyimli olarak koridorun ışığında beni görünce yerinden doğruldu.</p>

  <p>"Nereye gidiyorsun?"</p>

  <p>Ona bir cevap vermeliydim.</p>

  <p>"Sokağa çıkıp biraz hava alacağım."</p>

  <p>"Saatin kaç olduğundan haberin var mı?"</p>

  <p>"Yok," dedim.</p>

  <p>"Gece yarısını geçiyor."</p>

  <p>"Ne fark eder?"</p>

  <p>"Bu saatte sokaklarda dolaşılır mı hiç?"</p>

  <p>"Ben alışığımdır."</p>

  <p>Birkaç saniye durakladı Nur.</p>

  <p>"Sen iyi misin?"</p>

  <p>Yalan söyledim, "iyiyim, iyi... Merak etme."</p>

  <p>Karanlıkta olduğu için yüzünü göremiyordum. Ama işkillendiğini sezinliyordum.</p>

  <p>"Ben de geleyim mi?" diye sordu.</p>

  <p>"Hayır. Yalnız kalmak istiyorum."</p>

  <p>Önce sesini çıkarmadı. Sonra, "Nasıl istersen," diye mırıldandı.</p>

  <p>Anahtarımı yanıma alıp dışarıya çıktım. Korkmaya başlamıştım, artık kuşkuya mahal yoktu, bu kesinlikle bir nöbet haliydi, fakat eskilerinden biraz farklı. Mantığımla iradem sanki savaş halindeydiler. Evimin salonunda sevgilim bulunduğu halde onun yanından uzaklaşarak gecenin karanlığında hayatımın geleceği hakkında isabetli bir karar alabilmek için sokaklarda dolaşmaya çıkıyordum. Eski günlerde olsa hiçbir güç beni onun yanından uzaklaştıramazdı.</p>

  <p>Sokaklar buz gibiydi. Sırtımdaki kalın anorağa rağmen titriyordum. Tek eksik yağmurun yağmayışıydı...</p>

  <p>Şuursuz adımlarla sahile doğru yürüdüm. Denize yaklaştıkça esen sert poyrazın yüzümü kırbaçladığını duyumsuyordum. Sahil şeridi boş sayılacak kadar tenhaydı. Hızlı adımlarla Akıntıburnu'na doğru ilerlemeye devam ettim. Gecenin o saatinde bile kaldırım üzerinde birkaç amatör balıkçı avlanmaya devam ediyorlardı.</p>

  <p>Birden yerimde zınk diye durakladım.</p>

  <p>Galiba beni buraya sürükleyen nedenin ne olduğunu anlamıştım. Bu yeni bir nöbet değildi, yardım arıyordum, içine düştüğüm açmazdan beni kurtaracak bir gücü. Kısacası ilahi bir destek. Azrail'i bulmayı ümit ediyordum...</p>

  <p>Uzaktan seçemediğim balıkçılara doğru koşmaya başladım. Nefes nefese kalmıştım ama az sonra sarı yağmurluğu içindeki ihtiyar balıkçıyı tanımakta zorlanmadım..</p>

  <p>Oradaydı...</p>

  <p>Eğer asli görevi olan bir faninin ruhunu ele geçirmek için orada bulunmuyorsa, beni beklediğini anlamıştım. Koşmaya devam ettim.</p>

  <p>Yanına vardığımda soluk soluğaydım.</p>

  <p>"Seninle görüşmeliyiz," dedim.</p>

  <p>Etrafımızdaki diğer olta sallayan balıkçılar hiç umurumda değildi. Konuşmamızı duymalarından gocunmuyordum.</p>

  <p>İhtiyar balıkçı hiç oralı olmadan, "Ne hakkında?" dedi.</p>

  <p>"Durum kötü," diye karşılık verdim. "Nur şüpheleniyor ve beni terk etmeye hazırlanıyor."</p>

  <p>"Bu senin sorunun. Ben ne yapabilirim ki?"</p>

  <p>"Senin de sorunun. Seninle bir anlaşma yaptık, istediğin şartları yerine getirdim, olaydan kimseye bahsetmedim, hayatımın on yılını da feda ettim. Kısacası ben, bana düşen şartları yerine getirdim. Şimdi sen de anlaşmanın şartlarına riayet etmeli ve Nur'un hayatımda kalmasını temin etmelisin."</p>

  <p>Azrail aldırmaz bir tavırla omuzlarını silkti.</p>

  <p>"Seni uyarmıştım. Sitem'in resimlerini görmemesi gerekirdi. Onu engelleyemedin."</p>

  <p>"Ama bu sakıncayı anlaşma sırasında bana söylememiştin."</p>

  <p>"Bazı şeyleri de senin idrak etmen lazım değil mi?"</p>

  <p>"Nasıl düşünebilirdim? Ben geleceği göremeyen sıradan bir insanoğluyum."</p>

  <p>"Doğru, fakat o anlaşmadan sonra imtiyazlı kullar arasına girdin. Bunu hâlâ anlamıyor musun? Sahip olduğun avantaj kaç kula nasip olur?"</p>

  <p>"Bırak şimdi bunları. Bana yardım etmelisin, Nur'un hayatımdan çıkıp gitmesini istemiyorum. Lütfen..."</p>

  <p>Azrail kedi gözleri gibi ışıltılar saçan sarı gözbebeklerini yüzüme çevirdi.</p>

  <p>"Sana yardım edemeyeceğimi daha önce söylemiştim. Seni ancak bir kere uyarabilirdim ve onu da yaptım. Sitem'in fotoğraflarını Nur'un görmesini engelle demiştim, unuttun mu yoksa?"</p>

  <p>"Elimden geleni yaptım."</p>

  <p>"Fakat kız yine de fotoğrafları gördü."</p>

  <p>"Bu senin hatan. Beni daha önce uyarmalıydın."</p>

  <p>İhtiyar balıkçı bir iki saniye düşünür gibi yaptı.</p>

  <p>"Beni zorladığının farkında mısın?" diye mırıldandı.</p>

  <p>"Lütfen... Sana yalvarıyorum. Tam mutluluğumu yeniden ele geçirdiğimi sandığım anda beni bundan yoksun bırakma. Unutma ki bu saadet için ömrümden on yıl veriyorum sana."</p>

  <p>"Düşünmeliyim," dedi Azrail. "Emin değilim, ama belki bir şey yapabiliriz."</p>

  <p>"Mutlaka yaparsın. Bunu sen yapamazsan, başka kim yapabilir?"</p>

  <p>"Ben sadece bir vasıtayım. Daha yüksek bir yerden aldığım emirleri uygularım."</p>

  <p>"Yine de istersen bir çaresini bulursun."</p>

  <p>Yanıma biraz daha yaklaştı Azrail.</p>

  <p>"Neden benden yardım istiyorsun?" diye sordu.</p>

  <p>Afallayarak suratına baktım.</p>

  <p>"Başka kimden isteyebilirim ki? Sen Tanrı'nın meleği değil misin?"</p>

  <p>"Öyleyim, ama insanlar beni sevmez ve benden korkarlar. Kimse benimle karşılaşmak istemez, çünkü asli görevim onların canlarını almaktır, tabii bu dünyadaki süresi bitmiş insanlar için konuşuyorum. Fakat bakıyorum, sen benden mutluluk dileniyorsun, neden?"</p>

  <p>Tepem atmaya başlıyordu.</p>

  <p>Sinirlerimin yay gibi gerildiğini hissediyordum.</p>

  <p>"Hatırla," diye bağırdım. "Benim karşıma sen çıktın. Sen beni buldun, sen yardım vaadinde bulundun. Anlaşmaya beni sen sürükledin. Şimdi de ileri sürdüğün şartları ihlal etmediğim halde bana yardım etmekte ağırdan alıyorsun. Bu haksızlık, ilahi adalete sığar mı?"</p>

  <p>"Zavallı insanoğlu! Bu aczinizden nefret ediyorum."</p>

  <p>Birden ihtiyar balıkçının sarı yağmurluğunun yakasına sarıldım. Onu çekiştirdiğimi sanıyordum, ama gerçeği güç de olsa anlar gibi oldum. Elime hiçbir şey değmemişti. Gözlerim parmaklarıma takıldı. Parmaklarımın arasında naylon elyafın buruşmuş kısımlarını görebiliyorum, ama hiçbir şey hissetmiyordum. Aslında ellerim boştu. Kavramakta zorlandım, karşımda kimse yoktu. Ben sadece bir hayali görüyor ve onunla konuşuyordum.</p>

  <p>"Komik olma," dedi balıkçı. "Yoksa bana şiddet mi kullanacaksın?"</p>

  <p>Kendimi toparlamaya çalıştım.</p>

  <p>"Hayır," diye inledim. "Yalnızca merhamet dileniyorum."</p>

  <p>Nihayet başını salladı Azrail.</p>

  <p>"Pekâlâ," dedi. "Sana bir şans daha tanıyacağız. Ama seni son kez uyarıyorum. Bu fırsatını iyi değerlendir ve bir daha yardım için karşıma çıkma." Sevinçten titredim.</p>

  <p>"Ne yapmam gerekiyor? Nur'a ne söylemeliyim?"</p>

  <p>"Onu bilemem. Çareyi sen bulacaksın."</p>

  <p>"Fakat," diye kekeledim. "Bulsam zaten seni arar mıydım?"</p>

  <p>"Şimdi evine dön ve hayatına bıraktığın yerden devam et. Bu görüşmemizi de hiç olmamış say."</p>

  <p>"Yani... her şey rayına oturdu mu? Nur isteklerinden cayacak mı?"</p>

  <p>"Bakalım... Göreceğiz."</p>

  <p>Ağzım kulaklarıma vardı. Bunun anlamı meselenin çözüldüğü anlamına geliyordu herhalde. "Teşekkür ederim, çok teşekkür ederim," diye fısıldadım.</p>

  <p>Azrail kayıtsızca omuzlarını silkti.</p>

  <p>Var gücümle eve dönmek istiyordum. Tam dönüp eve doğru koşmaya hazırlanırken hatırlayıp arkama döndüm.</p>

  <p>"Yine ne var?" dedi balıkçı.</p>

  <p>"Şu bir türlü açıklamadığın, anlaşmamızın üçüncü şartı. Nedir o?"</p>

  <p>Güldü Azrail. "Yerinde olsam, bu tartışmayı keser, Nur'u yakalamaya çalışırdım. Biraz daha geç kalırsan sevgilin evden çıkacak."</p>

  <p>Şansım yaver gidiyordu.</p>

  <p class="p1"><span class="t3">* * *</span></p>

  <p>Boş bir taksi buldum ve eve arabayla döndüm. Zamana karşı yarış içindeydim. Ter içinde kalmıştım soğuk havaya rağmen. Kapının kilidini çevirdiğimde salonun ışıklarını yanık ve Nur'u kabanını sırtına geçirirken bulmuştum. Kapı açılıp beni karşısında bulunca irkildi. Gözleri ağlamaktan şişmişti.</p>

  <p>"Döndün mü?" diye kekeledi güç işitilir bir sesle. Şaşkınlık sorusuydu; beni karşısında gördüğü halde bu suali bana yöneltmesi abesti.</p>

  <p>"Tabii," dedim. "Sadece bir hava alıp geldim. Seni evde yalnız ve üzgün daha fazla bırakamazdım."</p>

  <p>Bir kolunu kabanına geçirmiş öylece duruyordu.</p>

  <p>"Yoksa bu saatte mi gitmeye karar verdin? Hani yarın sabah gidecektin?"</p>

  <p>"Bilmiyorum, hiçbir şey bilmiyorum... Bana soru sorma. Mantığım derhal bu evi terk etmemi söylüyor, ama o iradeyi bir türlü gösteremiyorum."</p>

  <p>Demek hâlâ kararsızdı.</p>

  <p>Buna hiç şaşmadım. Kalacaktı, çünkü kader çizgisi bu gece, az evvel, bir kere daha değiştirilmişti, ama o bunu bilmiyordu tabii. Benim de her şeyden habersiz gibi davranmam gerekiyordu.</p>

  <p>Yanına yaklaştım, kollarımın arasına aldım, sıkıca sarıldım.</p>

  <p>Kulağına fısıldadım. "Kararını etkilemeyeceğim. Buna hakkım yok. Nasıl istiyorsan öyle davran. Yalnız sadece şunu bilmeni isterim ki, seni çok seviyorum ve yaşadığım sürece de bu aşk hiç bitmeyecek."</p>

  <p>Omuzları sarsıldı yeniden ve ağlamaya başladı.</p>

  <p>"Ben de seni seviyorum Murat. Ama ne olur, biraz beni anlamaya çalış, korkuyorum ve bu şüphe ile yaşayamam."</p>

  <p>Kucakladığım gibi onu salona götürdüm. Kanepeye yan yana oturduk.</p>

  <p>"Dilersen bu konuyu bir daha tartışalım," dedim.</p>

  <p>Bana korkunç bir soru sordu.</p>

  <p>"Az evvel nereye gittin?"</p>

  <p>Elimde olmadan titremiştim. Nur'un Azrail'i aradığımı ve onunla konuştuğumu bilmesi olanaksızdı. Beni takip etmiş olsa bile yaşlı balıkçıyla konuştuğumu göremezdi, Azrail faniler için görünmezdi, kaldı ki evden çıkmadığına emindim. Ama böyle yersiz bir soru yöneltmesini nasıl açıklayabilirdim?</p>

  <p>"Dedim ya, deniz kenarında biraz yürüdüm. Hava aldım..."</p>

  <p>"Böyle apar topar mı? Sanki esrarengiz bir güç seni yatağından fırlattı, benimle oturup durumumuzu kurtarmak için çareler bile aramadan kendini sokağa attın. Çok garip değil mi?"</p>

  <p>"Ne demek istiyorsun Nur? Yani biriyle konuşmaya mı gittiğimi ima ediyorsun?"</p>

  <p>Bu soruyu sorduğuma hemen pişman olmuştum. Ama ağzımdan kaçmıştı bir kere...</p>

  <p>"Bilemem, artık onu sen söyle."</p>

  <p>Gayri ihtiyari irkildim. Aklıma olmayacak bir soru takılmıştı şimdi. Belki bu şartlar altında çıldıracaktım, artık kesinlikle makul çözümlere varamıyordum. Fakat neden olmasındı, zaten her şey tabiatüstü şartlarda seyir etmiyor muydu?</p>

  <p>Merakla Nur'u incelemeye başladım.</p>

  <p>Nur, Azrail'in sırf benim için gönderdiği bir kuldu, onunla bir anlaşma yapmıştım ve o da karşıma Sitem'in bir kopyasını çıkarmıştı, işin gayri tabiiliği zaten bu nokta da başlıyordu.</p>

  <p>Nur sıradan bir insan mı, yoksa ilahi güçlerle donatılıp yaratılmış bir melek miydi?</p>

  <p>Olamaz mıydı?</p>

  <p>Öbür âlemin yaratıkları benim için bir fanteziydi, zaten dini inançlarımın tam ve kuvvetli olduğu söylenemezdi.</p>

  <p>Belki Nur bu dünyaya nasıl bir görevle gönderildiğini biliyor ve sırf beni sınıyordu. İkide bir beni zor durumlara sokan soruları, bir şeyler bilip de ondan sakladığım şeklindeki imaları hep bu yüzdendi. Önce bana çok komik gibi gelen bu fikir şimdi beynimde geçerliliği güçlü bir faraziye gibi şekillenmeye başlamıştı.</p>

  <p>Öyleyse asıl korkması gereken kişi bendim.</p>

  <p>Yani tam ya da yarı ilahi bir varlıkla mı evlenecektim? isteğim bu muydu? Yeniden nefesimin daralır gibi olduğunu hissettim. Ürkerek bakmaya başladım genç kıza...</p>

  <p>Sanırım yüzümdeki korku izlerini anlamıştı.</p>

  <p>"Ne oldu?" dedi. "Niye öyle bakıyorsun yüzüme?"</p>

  <p>"Söyle... " diye titreyerek mırıldandım.</p>

  <p>"Neyi?"</p>

  <p>"Az önce o soruyu bana niye sorduğunu? Biliyorsun, değil mi? Asıl her şeyi bilen sensin... Ağzımı arıyorsun, belki de sözleşmeye aykırı davranıp, şartları ihlal etmemi bekliyorsun. Yoksa asıl amacın bu mu?"</p>

  <p>Nur bön bön yüzüme baktı.</p>

  <p>"Ne sözleşmesi?" dedi. "Hangi şartların ihlal edilmesinden bahsediyorsun?"</p>

  <p>"Bırak artık numarayı... Her şey gün gibi meydanda... Daha ilk karşılaşmamızda bunu anlamalıydım. Ne yazık ki düşünemedim. Siz beni tuzağa düşüren bir ekipsiniz... "</p>

  <p>"Ne diyorsun sen Allah aşkına?"</p>

  <p>Yerimden fırladım birkaç adım korkuyla geri sıçradım.</p>

  <p>"Sen onun yardımcısı veya onun gibi bir şeysin, değil mi?"</p>

  <p>Nur'un şaşkınlığı geçmemişti. "Kimin?" diye sordu.</p>

  <p>"Kimin olacak, Azrail'in tabii... " deyiverdim. Kelime kontrolsüzce ağzımdan kaçıvermişti...</p>

  <p>Nur dehşetle, ağzı bir karış açık yüzüme bakıyordu. "Ne dedin sen? Azrail'in mi? Yanlış mı duydum acaba?"</p>

  <p>İnkâr edecekti tabii; durumu kabullenecek hali yoktu ya... Tam bir paniğe kapılmıştım. Bunlar ne istiyorlardı acaba benden?</p>

  <p>Bunca zamandır sevgilim diye baktığım kadın şimdi durumu anlamış olmamın tedirginliği ile beni süzmeye devam ediyordu.</p>

  <p>Sarsılması da doğaldı, zira kurdukları kumpası anlamıştım artık. Aklımın ermediği bana oynadıkları oyunun sebebiydi.</p>

  <p>Nur oturduğu yerden kalktı ve bana doğru bir adım attı.</p>

  <p>"Sanırım sen iyi değilsin. Bu bir tür nöbet olmalı. Saçmalamaya başladın, ağzından çıkan kelimelerin farkında değilsin. Hemen bir doktora görünmen lazım. Seni bir hastaneye götürmemi ister misin?"</p>

  <p>"Yaklaşma bana!" diye bağırdım ve bir adım geri attım.</p>

  <p>Nur hemen durmuştu.</p>

  <p>"Peki sevgilim, peki. Yaklaşmam," dedi.</p>

  <p>İki damla gözyaşı yanaklarına doğru süzülmüştü.</p>

  <p>"Rol yapmayı bırak, beni kandıramazsın. Sen de onunla birliksin."</p>

  <p>Bir yandan ağlıyor, bir yandan da bendeki bu değişikliği çözümlemeye çalışıyordu.</p>

  <p>"Seni bu halde daha önce hiç görmemiştim. Bildiğim yalnızca ara sıra kendinden geçip bayılmandı. Ama bu seferki çok korkunç."</p>

  <p>"Öyle mi?" diye homurdandım.</p>

  <p>"Benden korkmana gerek yok Murat," dedi. "Ben senin iyiliğini istiyorum. Unuttun mu ben senin sevgilinim!... Nur... Hatırlamıyor musun?"</p>

  <p>"Hatırlamaz olur muyum hiç? Şimdi her şeyi daha iyi anlıyorum."</p>

  <p>"Neyi anlıyorsun sevgilim."</p>

  <p>"İnkâra kalkışma, artık maskeniz düştü. Sen de Azrail'le birliksin."</p>

  <p>Nur yine uzun uzun yüzüme baktı. Bir süre hiç sesini çıkarmadı.</p>

  <p>"Yaa," dedi sonra. "Demek Azrail'le birliğim öyle mi? Peki bunu nasıl anladın?"</p>

  <p>Muzaffer bir şekilde gülümsedim.</p>

  <p>"Sebep mi arıyorsun? Önce Sitem'e olan aşırı benzerliğin, ayniyetin. Sonra devamlı Sitem'den bahsederek, onun yerini almak istemediğini söyleyerek, beni sıkıştırmaların. Ama beni asıl uyandıran nokta resimleri bulduğun o gece oldu."</p>

  <p>"Anlamadım, nasıl yani?"</p>

  <p>"Çok basit. Ortağınla yaptığım anlaşmada Sitem'in resimlerini görürsen veya ona çok benzediğini anlarsan anlaşma şartlarının bozulacağına dair bir husus yoktu. Ama o ilk gece benim evimde kalırken birden suç ortağın salonuma geliverdi."</p>

  <p>"Kim?" diye sordu Nur. "Azrail mi?"</p>

  <p>"Tabii, başka kim olacak? Hemen yatak odasına girmemi ve resimleri saklamamı söyledi bana."</p>

  <p>"Şey... Sen böyle sık sık Azrail'le görüşüyor musun?"</p>

  <p>"Bilmiyormuş gibi konuşma. Artık maskeniz düştü?</p>

  <p>"O da doğru ya," dedi Nur. Fakat hâlâ ağlamaya devam ediyordu.</p>

  <p>"Bana tek bir şeyi açıklamak zorundasın. Bilmek istiyorum!" diye bağırdım.</p>

  <p>Masumane bir şekilde başını yukarı aşağıya salladı Nur.</p>

  <p>"Sor bakalım, neyi bilmek istiyorsun?"</p>

  <p>"Bana bu oyunu niye oynadınız? Amacınız neydi? Bir türlü aklım almıyor... Sebep ne? Kendi halinde yaşayan, zararsız bir insandım ben. Ne istediniz benden?"</p>

  <p>"O anlaşmayı... hani şu Azrail'le yaptığın anlaşmayı demek istiyorum, yazılı mı yapmıştınız?"</p>

  <p>"Saçmalama," diye bağırdım. "Yoksa bir de notere gitmemizi mi bekliyordun?"</p>

  <p>"Hayır, ama nasıl yaptığınızı öğrenmek istiyorum."</p>

  <p>"Yani bilmediğini mi anlatmaya çalışıyorsun?"</p>

  <p>Nur omuzlarını silkti.</p>

  <p>"Azrail bana her şeyi anlatmaz. Özellikle de böyle teferruatı. Şu kabul ettiğin şartları bana bir daha açıklar mısın?"</p>

  <p>Birden irkilerek yüzüne baktım Nur'un.</p>

  <p>Düşündüğüm doğru ise karşımdaki sevgilim kılığındaki yaratığın her şeyi bilmesi icap ederdi. Bana niye bu sualleri soruyordu? Sanki ağzımı arıyor, bir şeyler kapmaya çalışıyor gibiydi. Gözlerimi kırpıştırdım. Yine bir terslikler sezinlemeye başlamıştım, ilk karşılaştığımızda Azrail'in birden meyhanede kayboluşunu, evime soğuk bir hava dalgası yaratarak girdiğini, az evvel de deniz kenarında yağmurluğunun yakasına yapıştığımda elime hiçbir şeyin değmediğini anımsadım. O şeffaf, galiba benden başkası tarafından görünmeyen bir yaratıktı. Oysa Nur'la sevişmiş, ona dokunmuş, okşamış varlığını hissetmiştim.</p>

  <p>Yoksa ikisi birbirinden farklı türde yaratıklar mıydı? Çıldırma raddelerindeydim. Kekeleyerek sordum.</p>

  <p>"Sen de dilediğinde şeffaflaşıp, görünmez oluyor musun?"</p>

  <p>Nur acıyarak yüzüme baktı.</p>

  <p>"Hayır sevgilim. Benim öyle bir yeteneğim yok."</p>

  <p>"Yani...yani bildiğimiz insan gibi misin?"</p>

  <p>"Evet, aynen öyleyim."</p>

  <p>"Yani doğup büyüyen, normal hayatını yaşayan ve her fani gibi ölen sıradan bir insan gibi mi?"</p>

  <p>"Hı hıh..."</p>

  <p>"Ama bu imkânsız," diye inledim.</p>

  <p>"Neden?"</p>

  <p>"O zaman durumu nasıl açıklayabiliriz? Senin mutlaka bizlerden farklı bir durumun olmalı, insanüstü, ne bileyim, alışılmışın dışında yani..."</p>

  <p>Nur bir kere daha inleyerek konuştu.</p>

  <p>"Ben tamamen normal bir insanım Murat. Bundan hiç kuşkun olmasın. Fakat sen hastasın. Ruhen ve bedenen hasta biri. Zihninde yarattığın bir oyuna inanarak yaşıyorsun. Mutlaka tedavi olman gerekir. Seni seviyor ve yardımcı olmak istiyorum. Lütfen, söylediklerimi anlamaya çalış."</p>

  <p>Kuşkuyla bir iki adım daha geriye sıçradım. Nur üzerime doğru geliyordu.</p>

  <p>"Uzak dur benden," diye bağırdım. "Sana inanmıyorum."</p>

  <p>"Haklısın. Bütün sorun Sitem ile aramdaki inanılmaz ayniyet. Bunu ben de bir türlü anlamıyorum, açıklaması, izahı yok. Sitem'i yalnız sen tanıyor olsan, benzerliğin hasta muhayyelenin yarattığı bir aldanış olduğunu kabul edebilirdim, ama Sitem'in babası da beni kızı sandığına göre bu senin beyninin yanılışı değil."</p>

  <p>"Yani?"</p>

  <p>"Bu garipliğin içinde çözemediğim bir yan var. Seni rahatsız eden başka bir şey olmalı. Benden korkmanı geçirdiğin nöbetle izah edebilirim. Hatta beni insanüstü bir yaratık olarak görmeni de. Ama sen nöbet geçirmediğin zamanlarda da benden bir şeyler gizliyordun."</p>

  <p>O an şuurum tam yerinde değildi her halde.</p>

  <p>Ne düşüneceğimi bilemiyordum. Belki de çıldırmama ramak kalmıştı. Normal muhakeme gücümü yitirmiş gibiydim.</p>

  <p>Omuzlarım çöktü birden.</p>

  <p>Acınacak haldeydim. Nur'u, biricik sevgilimi bile Azrail'in suç ortağı, bir yaratık olarak algılayabilmiştim.</p>

  <p>"Haklısın," diye inledim. "Ben bittim artık. Dayanamayacağım, bu yükü daha fazla kaldıramayacağım. Tükendim... Galiba çıldırıyorum."</p>

  <p>Nur biraz daha yanıma yaklaştı.</p>

  <p>"Sana yardım etmemi ister misin?" diye fısıldadı.</p>

  <p>Başımı salladım.</p>

  <p>"Yararı olmaz... Bana kimse yardım edemez artık."</p>

  <p>"Öyle konuşma, Tanrı'dan ümit kesilmez. Daima bir çıkış yolu vardır. Yeter ki, inanmalı ve kendine güvenmelisin."</p>

  <p>"İnanmak mı?" diye inledim yeniden. "Kime inanacağım, Tanrı'ya mı? Anlamıyor musun, bana en büyük oyunu onun meleği oynadı."</p>

  <p>"Azrail mi yani?"</p>

  <p>"Tabii... Onunla bir anlaşma yaptım."</p>

  <p>Rengi kül gibi olmuştu Nur'un.</p>

  <p>"Sitem'in geri getirilmesi konusunda mı?"</p>

  <p>Onaylarcasına başımı salladım. "Ve ben geldim, öyle mi?"</p>

  <p>"Evet, sevgilim. Artık hiç şüphem yok," dedim. "Sen, Sitem'sin."</p>

  <p>Islak lacivert gözleri uzun uzun üzerimde dolaştı.</p>

  <p>"Var sayalım ki ben Sitem'im; öyleyse neden korkuyorsun benden? Bunca zamandır özlediğin, kavuşmak için can attığın sevgilin karşında işte. Korkman için sebep var mı?"</p>

  <p>Durakladım birden.</p>

  <p>"Ama..." diye fısıldadım. "Şimdi bu durum beni korkutmaya başladı."</p>

  <p>"Neden? Benim bir hortlak olmamdan mı korkuyorsun?"</p>

  <p>"Bilmiyorum. Artık neden korktuğumu dahi idrak edecek halde değilim."</p>

  <p>"Murat beni kaybetmeyeceksin. Korkmana ve üzülmene gerek yok. Seni hiç terk etmeyeceğim, inan bana. Çünkü seni seviyorum."</p>

  <p>Rahatlar gibi oldum. Lakin bu sevincim de kısa sürdü.</p>

  <p>"Bir sorun daha var," dedim.</p>

  <p>"Öyle mi? Peki o nedir?"</p>

  <p>"Azrail'le yaptığım anlaşmanın üçüncü şartı."</p>

  <p>"Yaa! Nasıl bir şart o?"</p>

  <p>"Hiçbir fikrim yok."</p>

  <p>Sevgilim artık fazla şaşırmış görünmeden beni inceliyordu.</p>

  <p>"Yani sözünü ettiğin üçüncü şartı öğrenmeden mi anlaşmayı kabul ettin?"</p>

  <p>"Başka şansım yoktu. Sana kavuşmak için her şeyi kabule razıydım."</p>

  <p>"Diğer iki şartı bana bir daha açıklar mısın Murat?"</p>

  <p>Artık ok yaydan çıkmıştı.</p>

  <p>"İlki Azrail'le yaptığım bu anlaşmayı hiçbir canlı bilmeyecekti. Şayet birine ağzımdan kaçırırsam, ilahi büyü bozulacak ve seni kaybedecektim, ikincisi sana kavuşmam karşılığında normal ömrümden on yıl fedakârlık edecektim."</p>

  <p>"Ya üçüncüsü?"</p>

  <p>"Azrail onu bana söylemedi. Sırası gelirse öğreneceğimi ifade etti."</p>

  <p>"Nerede yaptınız bu anlaşmayı?"</p>

  <p>"Burada, bu salonda..."</p>

  <p>Sevgilimin yeniden ürperdiğini, üşümüş gibi kollarını kendi bedenine sardığını gördüm.</p>

  <p>"Devam et, anlat. Her şeyi en başından anlat," dedi.</p>

  <p>Kuşkular içindeydim, şirazem öylesine bozulmuştu ki, neyin doğru neyin yanlış olduğuna kesinlikle karar veremiyordum. Melül melül sevgilimin yüzüne baktım.</p>

  <p>"Ya Azrail haklıysa, ya seni kaybedersem? O zaman ne olacak?"</p>

  <p>Sevgilim yaklaştı omuzlarımdan kavradı ve beni sarstı.</p>

  <p>"Lütfen kendine gel Murat, sıyrıl artık bu kâbustan. Hâlâ anlamıyor musun, bütün beynindekiler hastalığının işareti. Sen bir hayal âleminde yaşıyor ve gerçeklerle gördüğün düşleri birbirinden ayırt edemiyorsun," diye bağırdı.</p>

  <p>"Fakat..."</p>

  <p>"Önce şunu iyi belle. Ben ölmüş sevgilin Sitem değilim. Karşında dipdiri, sapasağlam, hayat dolu ve seni seven bir kadın var. Bunu görmüyor musun?"</p>

  <p>"Ama... " diye inledim. Yine beni susturdu.</p>

  <p>"Biliyorum, benim de anlamadığım birtakım karanlık noktalar var. Özellikle de Sitem'e olan benzerliğim. Mutlaka bunu da çözeceğiz, emin ol. Her şeyden önce senin rahatlaman, yaşadığın kaostan kurtulman gerekiyor."</p>

  <p>"Nasıl?" diye çaresizce mırıldandım.</p>

  <p>"Hiç psikiyatrik tedavi gördün mü?"</p>

  <p>"Hayır."</p>

  <p>"Öyleyse bir uzman hekime görünmelisin. Hem de derhal."</p>

  <p>İnatla başımı salladım. "Olmaz... Gidemem."</p>

  <p>"Neden?"</p>

  <p>"Bana inanmadığını anlıyorum. Yaşadıklarımı hastalığımın sonucu varsayıyorsun, ama tüm bunlar gerçek. Azrail'e söz verdim, aramızdaki anlaşmayı bir başkasına anlatırsam seni kaybetme ihtimalim söz konusu. Bu riski göze alamam."</p>

  <p>Şefkatle yanağımı okşamaya başladı.</p>

  <p>"Anlattın bile," dedi. "Ben bir başkası değil miyim?"</p>

  <p>Haklıydı belki de.</p>

  <p>Başım yeniden önüme düştü. Korkuya kapıldım.</p>

  <p>"Beni bırakacak mısın?" diye kekeledim.</p>

  <p>Her şeye rağmen gülümsedi.</p>

  <p>"Hiç öyle bir halim var mı?" diye sordu. Sonra beni çekiştirerek yatak odasına doğru sürükledi.</p>

  <p>"Dinlenmelisin şimdi. Bugün çok yoruldun. Hasta bedenin bu kadar heyecanı belli ki kaldıramadı. Hemen yatağa girip uyumaya çalışmalısın. Yarın sabah bu yorgunluktan sıyrılmış olarak kalkacağına eminim."</p>

  <p>"Ya sen? Sen ne yapacaksın?"</p>

  <p>"Yanına gelip uyuyacağım tabii. Ama bu gece yaramazlık yapmak yok. Tamam mı?"</p>

  <p>Kabul ettiğimi anlatmak için başımı salladım. Beni itinayla soydu ve yatağa yatırdı.</p>

  <p>Korkudan büzülmüş olarak yatağa süzüldüm. Nur da hemen yanıma kıvrılıvermişti. Sanki kaybolup yok olacakmış gibi sıkı sıkıya elini kavramıştım. Işığı söndürmedik. Komodinin üstündeki lamba sabaha kadar açık kaldı. Karanlığı istemiyordum.</p>

  <p>Nur yanı başımda hiç konuşmadan, ama sevecen bakışlarını da üzerimden ayırmadan beni izliyordu. Neden sonra gözkapaklarım ağırlaştı ve derin bir uykuya daldım...</p>

  <p>&nbsp;</p>
</body>
</html>
