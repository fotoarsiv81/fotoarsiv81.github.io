<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx1066"></a>Üçüncü Bölüm</h1>

  <h2><a id="ncx1067"></a>1</h2>

  <p>Çok gergindim tabii. Anımsayamadığım kadar uzun bir süreden sonra ilk defa bir iş görüşmesine gidiyordum. Görüşmenin sonucu benim için çok önemliydi; bu görüşmeyi parasal nedenlerle değil, sıhhatimin düzelmesi, eski ruhsal dengeme tekrar kavuşabilmem ve kendime olan güvenimin geri gelmesi için istiyordum. Korkuyordum da, kendimi iyi hissetmekle beraber nöbetlerimin yeniden nüksetmeyeceğinin hiçbir garantisi yoktu. Acaba gerçekten iyileşmiş miydim, yoksa krizlerimin arası mı uzamıştı? Yeniden bir nöbete hiç ummadığım bir sırada yakalanabilir miydim? Şiddetle mümkündü bu; zira nöbetlerimi tetikleyen ana neden Sitem'e olan özlemim, ayrılığa dayanamayıp yenik düşen iradem ve ölüm gerçeğini bir türlü kabullenemememdi. Yaşadığım sürece de onu unutamayacağıma emindim, bunun anlamı ise bunalıma her an yeniden düşme olasılığının yüksekliğiydi.</p>

  <p>Aynanın karşısında kravatımı bağlarken gözüm yine sevgilimin fotoğrafına kaydı, sanki beni onaylıyor, kendi geleceğin için bunu yapmalısın der gibi, gülümsemesiyle beni teşvik ediyordu.</p>

  <p>Gözlerim doldu. Her an ağlayabilirdim. Anılar yine içime doluşuyordu. Bakışlarımı güçlükle fotoğraftan kaçırdım, ağlamak istemiyordum, korkuyordum gözyaşından. Bir aylık uğraşımın boşa gitmesi, yeniden eski günlere dönmem ve belki de o kâbustan hiç kurtulamamam mümkündü.</p>

  <p>Ellerim titrese de kravatımı bağlamayı becerdim. Derin derin soluklar aldım, güçlü ve kararlı olduğumu herkesten önce kendime kanıtlamalıydım. Bugün Selim Koyuncu karşısında, otoriter, dirayetli ve işinin ehli bir yönetmen bulmalıydı. Bir zamanlar bütün bu vasıflara haiz bir sanat adamıydım, ama aynaya akseden görüntümde şimdi o nitelikleri taşıdığımdan şüpheliydim. Son iki sene fiziğimi dahi etkilemişti. Omuzları çökmüş, yarı aç gezen, düzensiz beslenme ve içkiden hafif göbek bağlamış, süzülmüş, gözlerinin altı morarmış bir haldeydim.</p>

  <p>Kendimi beğenmedim. Bir zamanlar bana çok yakışan gri takım elbisemin içinde dahi havalı durmuyordum. Yüzüm ekşidi, ama gerçek buydu. Mendilimi, cüzdanımı, yakın gözlüğümü ve dolmakalemimi ceplerime yerleştirdim. Randevuya hazırdım artık. Her geçen dakika heyecanım biraz daha artıyordu. Tüm endişelerime rağmen, diğer yandan tatlı bir sevincin de dalga dalga ruhuma dolduğunu duyumsuyordum. Başarıya ve yeni bir hayatın başlangıcına ilk adımı atmak üzereydim. Pardösümü giyip, şemsiyemi elime aldım. İki seneden beri araba kullanamıyordum, bugün de Şişli'deki tiyatro binasına arabayla gitmeyi göze alamamıştım. Sokağa çıktım ve bir taksiye atladım.</p>

  <p>Yağmur yağıyordu.</p>

  <p>Ama ben huzurluydum. Her şey normal ve yolunda gidiyordu.</p>

  <p>Tiyatro binasına girerken kalbim duracak gibi atıyordu. Galiba ben de işi biraz fazla abartıyordum, yönetmenliğe kabulüm beni hayata döndürecek tek yol olmamalıydı, pekâlâ bu işin dışında da kendine başka alternatifler bulabilir, en azından kalemim kuvvetli olduğundan yazarlığı deneyebilir, tiyatro eserleri kaleme alabilirdim. Binadan içeri girip Selim'in odasına doğru ilerlerken aklıma takılan bu yeni fikir ile rahatladığımı, biraz daha gevşediğimi hissettim.</p>

  <p>Selim'in afişlerle dolu odasına girdiğimde onu yalnız buldum. Beni bekliyordu. Yerinden kalkıp yaklaştı. Tokalaşmak için yüzüme bakarken, bendeki değişikliği olumlu bulduğunu, fakat biraz şaşırdığını fark ettim. Haklıydı da, beni son gördüğü halimle, gri takım elbiselerim, beyaz ve temiz gömleğim, şık lacivert kravatımla bugünkü halim arasında büyük bir tezat vardı.</p>

  <p>Hayretle yüzüme baktı.</p>

  <p>"Vay be Murat!" diye söylendi. "Sen sahiden iyileşmişsin, tıpkı eski günlerdeki gibi yakışıklı arkadaşım geri dönmüş. Sana rastladığım günkü halini gördükten sonra bu şaşkınlığımı bağışla."</p>

  <p>"Boş ver," dedim. "Tahmin edebiliyorum, gerçekten çok kötü günlerdi."</p>

  <p>Tutumumdan, o günlere dönmek istemediğimi, hatta konu bile edilmesinden yana olmadığımı anladığını hissetmiştim. Nitekim o da eskiye dönmedi bir daha.</p>

  <p>"Şimdi iyisin, değil mi?" demekle yetindi sadece.</p>

  <p>"İyiyim, iyiyim," dedim.</p>

  <p>"Mükemmel. Öyleyse hemen konuya girelim. Elimde son senelerin en iyi oyunu, en güçlü oyuncuları ve Bekir Sıtkı gibi bir sponsor var. Yani her şey dört dörtlük, ama tek eksiğimiz iyi bir sahne yönetmeninin olmamasıydı.</p>

  <p>Yetenekli birini çok aradım, bir ara Talat Mahmut ile anlaşmayı düşündüm, ama itoğlu it kendini bir bok sanıp burun kıvırdı."</p>

  <p>Bir an yüreğim hop etmişti.</p>

  <p>Aslına bakılırsa Talat Mahmut çok yetenekli, usta bir yönetmendi ve bizim camiada sevilen biriydi. İsminin geçmesi beni ürkütmüştü. Selim aleyhinde konuşuyorsa mutlaka aralarında tatsız bir olay yaşanmış demekti.</p>

  <p>"Biliyor musun, tam zamanında ve hızır gibi yetiştin. En başından beri seni düşünmüştüm, bu işi omuzlayacak tek kişi o diyordum, ama seni o halde görünce bütün umutlarım suya düştü. Neyse şimdi sorunlar bitti sayılır, adamımı buldum."</p>

  <p>"Dur biraz," dedim. "Acele etme. Henüz şartları öğrenmiş değilim."</p>

  <p>Parasal konuları kastettiğimi sandı.</p>

  <p>"Ücret konusunda anlaşırız," diye hemen lafı ağzıma tıkmaya kalkıştı.</p>

  <p>Paranın canı cehenneme idi, o konuyu söz konusu bile etmeyecektim zaten.</p>

  <p>"Ücret önemli değil," dedim. "Benim için asıl önemli olan zaman. Ne kadar vaktimiz var? Program nedir, perde ne zaman açılacak?"</p>

  <p>Selim'in yüzü yeniden gölgelenir gibi oldu. "Bak o ciddi bir sorun. Zamanımız oldukça kısıtlı. Çok geç kaldım."</p>

  <p>"Söyle, ne zaman?"</p>

  <p>"Bir ayımız var."</p>

  <p>"Bir ay mı? Şaka mı yapıyorsun? Böyle ciddi bir oyuna bir ayda nasıl hazırlanırız?"</p>

  <p>Bakışlarını benden kaçırmaya çalıştı.</p>

  <p>"Başka çaremiz yok. Anlaşmalar yapıldı, hatta biletler bile satışa çıktı."</p>

  <p>"Ciddi olamazsın."</p>

  <p>"Çok ciddiyim."</p>

  <p>"Yahu daha teksti bile okumadım, seçtiğin kadroyu görmedim, oyuncuları tanımıyorum, hiçbir prova yapmadık, bu sürede nasıl yetiştiririz?"</p>

  <p>Ciltli senaryoyu masasının üzerinden alıp bana uzattı.</p>

  <p>"İşte metin. Al oku. Süreyi geciktirmemizin mümkünü yok. Okumaya bu geceden başlamalısın. Yarın oyuncularla tanışır, öğleden sonra da hemen provalara geçeriz."</p>

  <p>Garipseyerek yüzüne baktım.</p>

  <p>"Dalga mı geçiyorsun benimle? Bir esere nasıl hazırlandığımı bilirsin, sırf metin üzerindeki incelemelerim ve bir yorum getirme sürem bile bu müddete yetmez."</p>

  <p>İtirazıma rağmen rejiyi almaya ne kadar hevesli olduğumu anlamıştı. Başını sallayarak homurdandı.</p>

  <p>"Üzgünüm, ama oyunun yönetmenliğini istiyorsan şartları kabul etmek zorundasın. Başka şansın yok Murat."</p>

  <p>Burnumdan soludum.</p>

  <p>İşe ciddiyetle eğilip, iyi bir oyun sahneye koymak için bu süre çok yetersizdi. Onun da bunu bildiğine emindim. Daha sonra sırıtarak baklayı ağzından çıkardı.</p>

  <p>"Aslına bakarsan çaresizlikten hem oyunculuğu hem yönetmenliği üstlenmek zorunda kaldım. Ben tecrübeli bir oyuncuyum, bunu sen de bilirsin, ama reji işini beceremedim, bu beni aşıyor. Meseleyi o kadar da takma kafana. Çalışmalara başlayalı epey oldu."</p>

  <p>"Nasıl yani?"</p>

  <p>"Oyuncular tekstleri ezberlediler, epey prova da yaptık, ama..."</p>

  <p>"Ama ne?" Omuzlarını isteksizce silkti.</p>

  <p>"Bazı oyuncuların form grafiğinden memnun değilim, ya da ben onları iyi yönlendiremiyorum."</p>

  <p>"Hangi rollerdekini?"</p>

  <p>"Mesela Kral'ı oynayan Hamit Orçun. Tanıyor musun?"</p>

  <p>"Hayır. Yenilerden mi?"</p>

  <p>"Pek sayılmaz. Şehir Tiyatrolarından ayrılma. Hatırlaman lazım, ama beş seneden beri ortalarda yoktu. Bir ara tiyatroyu bırakmış, ticarete atılmış, ama tutunamayınca yeniden eski işine dönmek isteyip epey yalvardı bana, ben de kıramadım."</p>

  <p>"Başka?"</p>

  <p>"Kraliçe rolündeki Nefise Çağan'dan çok memnunum."</p>

  <p>İrkildim birden. Benim tanıdığım Nefise Hanım'sa, oldukça yetenekli biriydi, Vişne Bahçesi'ndeki rolünden hatırlıyordum onu. Gayri ihtiyari sordum.</p>

  <p>"Sulhi Çağan'ın karısı mı?"</p>

  <p>Başını salladı.</p>

  <p>"Ya Polonius'u kim oynuyor?" diye sordum.</p>

  <p>"Onu hiç tanımazsın. Yeni mezun bir genç. Fazla başarılı değil, ama idare ediyor."</p>

  <p>"Marcellus'u?"</p>

  <p>"Bak, o çok yetenekli biri. Asaf Dülger... Ondan da çok memnunum."</p>

  <p>Aklıma gelen rollerdeki oyuncuları birer birer soruyordum.</p>

  <p>"Peki Ophelia'yı?"</p>

  <p>"O da başarılı. Hem güzel hem de yetenekli. Ondan da şikâyetim yok. Ama kral ve bazı tali rollere dilersen başkalarını ayarlayabiliriz."</p>

  <p>Nefise Çağan hariç diğerlerini hiç tanımıyordum. Sahnenin açılmasına bu kadar kısa bir zaman kalmışken yeni kadrolar kurmaya kalkışmak gülünçtü. Bir yönetmen olarak elimdeki mevcut malzemeyi kullanmak zorundaydım. Bunu Selim'in de bildiğinden emindim, ama işin başını çeken biri olarak, anladığım kadarıyla sorumluluğu bana yüklemek istiyordu.</p>

  <p>Düşünmek zorunda kaldım.</p>

  <p>Durum hiç de iç açıcı değildi, ama yapabileceğim fazla bir şey de yoktu. Ya şartları kabul edecektim ya da bu işten vazgeçecektim.</p>

  <p>"Önce elimdeki kadroyu bir tanımak isterim," dedim.</p>

  <p>Böyle diyeceğimi biliyormuş gibi sırıttı arkadaşım.</p>

  <p>"Nasıl istersen," diye homurdandı.</p>

  <p class="p1"><span class="t3">* * *</span></p>

  <p>Evimde sabaha kadar teksti okudum. Uzun süredir unuttuğum mesleki kıpırdanmalar başladı içimde. Oyun modernize edilmiş bir Shakespeare uygulamasıydı, bana göre pek başarılı da değildi, ünlü eserin orijinali varken bunu sahneye koymak anlamsızdı; üstelik daha önce de denenmişti. Lakin beni ilgilendiren yanı sıhhatimdi, aradığım beni oyalayacak meşgaleyi bulmuştum. Kendimi gayet iyi hissediyordum.</p>

  <p>Saat dört buçukta yatağıma giderken tüm uykusuzluğuma rağmen kendimi zinde ve formda buldum. İçimde bir sevinç vardı, yeniden yaşamaya başladığımı hissediyordum. Bir tür hayata dönüş sayılırdı bu. Ne yalan söyleyeyim, biraz da yadırgıyordum, iki yıl ruhumu kavuran, ezen, beni tanınmaz bir kılığa sokan hastalığımın böyle bıçak gibi kesilmesi inanılmaz gibi gelmeye başlamıştı. Sanki sihirli bir değnek değmiş ve hayatımın gidişatı yeniden değişmişti.</p>

  <p>Bu karışık duygular içinde uykuya dalarken saat çoktan beşi bulmuştu.</p>

  <p>Tam dokuzda çalar saatimin vınlamasıyla gözlerimi açtım. Yatağın içinde uzun uzun gerindim. Dört saatlik uyku bana yetmişti. Zinde ve dinlenmiş hissediyordum kendimi. Yorganı üzerimden atıp fırladım. Yeni işime başlamanın şevk ve heyecanı içinde perdeleri açarak dışarıya baktım. Keyfim daha da yerine geldi. Dışarda pırıl pırıl güneşli bir gün vardı.</p>

  <p>Hemen tıraş olup, duşumu aldım. Sadece bir kahve yaptım kendime. Eski günlerden kalan tek miras iştahsızlığımdı. Hiç acıkmıyordum. Herhalde o da zamanla yoluna girerdi. O gün biraz daha spor ve sahne adabına uygun giysiler seçtim. Hatta biraz gülümsemekten kendimi alamadım. Mavi oksfort tipi gömlek giymiş, şal örneği fularımı boynuma takmış, sırtıma da lacivert hırkamı almıştım. Siyah pantolonum ve hafif mokasenlerimle tam bir yönetmen kılığındaydım. Öğleye kadar oyuncularla tanışacak, öğleden sonra da benim yönetimimde ilk provalara başlayacaktık.</p>

  <p>Hayatın bana yepyeni bir sürpriz hazırladığını nereden bilebilirdim ki?</p>

  <p>Tahminim hilafına oldukça sakin ve kendimden emin bir şekilde tiyatroya gittim. Selim benden önce gelmişti. Beni merakla süzdü.</p>

  <p>"Düşüncen nedir? Başarabilecek misin?" diye sordu yekten. Ona moral verdim.</p>

  <p>"Herhalde. Senin de söylediğin gibi başka şansım yok."</p>

  <p>"Metni sonuna kadar okudun mu?"</p>

  <p>"Okudum."</p>

  <p>"Nasıl buldun?"</p>

  <p>"Bence berbat. Başka şartlar altında olsaydı kesinlikle reddederdim."</p>

  <p>Vereceğim cevabı biliyormuş gibi sırıttı.</p>

  <p>"Ama üstesinden geleceksin, değil mi?"</p>

  <p>"Elimden geleni yapacağım."</p>

  <p>Odasında konuşuyorduk, ama bu oda artık yönetmen olarak bana tahsis edilecekti.</p>

  <p>"Oyuncular hazır. Sahneye gidip toplu bir tanışma ister misin?"</p>

  <p>"Hayır," dedim. "Önemli rollerdekilerle ayrı ayrı konuşmak istiyorum."</p>

  <p>Yeniden güldü.</p>

  <p>"Benimle mi başlamak istersin?"</p>

  <p>"Seni geçelim. Önce kral rolündeki Hamit Orçun'u bir göreyim. Kısa bir konuşma, hepsiyle ayrı ayrı görüştükten sonra beklentilerimi toplu olarak açıklarım."</p>

  <p>"Nasıl istersen sayın yönetmenim."</p>

  <p>Sayın yönetmenim kelimelerinin üzerine basarak, hafif müstehzi bir şekilde vurgulamıştı, ama oralı olmadım.</p>

  <p>Sonra sıra ile oyuncuları odaya almaya başladım. Tabii yeni bir yönetmen bulunduğu oyuncular tarafından da hemen duyulmuştu. Büyük bir çoğunluğu beni tanımadığı için odaya biraz ürkek ve çekingen giriyordu. Gerçi uzun zamandır çalışmıyordum, ama çalıştığım zamanlarda tiyatro dünyasında disiplini ve biraz da acımasız, sert tutumumla ünlüydüm. Oyuncular, beni sayar, takdir eder, fakat aşırı titiz çalışmamdan dolayı pek sevmezlerdi. Hele provalarda oyuncuların pestilini çıkarırdım. Verdiğim mizanseni iyi uygulayamayanların hiç şansı olmazdı.</p>

  <p>Bunlar sadece kısa tanışma anlarıydı. Asıl etkili isteklerimi toplu konuşma sırasında açıklayacaktım. Oyuncularla beşer onar dakikalık görüşmeler yapıyordum. Kral, Kraliçe, Polonius ve Marcellus rolündeki oyuncularla görüşmüştüm. Sıra Ophelia'ya gelmişti.</p>

  <p>Listeme bakıp, Selim'den rica ettim.</p>

  <p>"Şimdi de Ophelia rolündeki arkadaşı çağırır mısın, lütfen?"</p>

  <p>Selim yerinden kalktı, kapıyı açtı ve parmağıyla koridorda bekleyen aktriste işaret etti.</p>

  <p>Başım önümde, biraz dalgın, daha önceki oyuncuların muhtemel performanslarını düşünürken kapının kapandığını ve Ophelia rolündeki kızın içeri girdiğini duydum. Ağır ağır başımı kaldırıp kıza baktım.</p>

  <p>İşte, her şey o anda oldu...</p>

  <p>Herhalde gözlerim inanılmaz bir şekilde irileşmiş, yüzüm bembeyaz kesilmiş, çenelerim kilitlenmiş olmalıydı. Elimdeki kalemi düşürüp ayağa fırladığımı hatırlıyordum.</p>

  <p>Dehşete kapılarak kıza bakıyordum...</p>

  <p>Karşımda Sitem duruyordu...</p>

  <p>Ama onu hatırlatan, ya da çok benzeri biri değil, aynıyla, bütünüyle Sitem'di... Boğazımdan hafif bir çığlık yükseldi, sonra külçe gibi önümdeki masanın üzerine yığıldım...</p>

  <h2><a id="ncx1173"></a>2</h2>

  <p>ÖNCE kirpiklerim aralandı, çevremde toplanan kalabalığı görür gibi oldum. Solgun ve seçemediğim çehreler sanki bir sis bulutunun arkasındaydı. Birileri yüzüme su serpiyor, görmediğim bir el de birkaç yudum su içirip, ayılmamı sağlamak istercesine bir cam bardağı dudaklarıma dayıyordu.</p>

  <p>Hafif bir baygınlık geçirdiğimin farkındaydım. Heyecandan boğulacak gibi hissediyordum kendimi, gırtlağım yanıyor, dilim kuruyor ve çırpınarak sevgilimi görmek istiyordum. Etrafımdaki buğulu kalabalık arasında onun çehresini ayırt etmeye uğraştım.</p>

  <p>İlk duyduğum Selim'in sesi oldu.</p>

  <p>"Tamam, tamam paniğe gerek yok. Hoca kendine geliyor... Yorgunluk. Dün gece sabaha kadar uyumayıp çalışmış... Toparlanıyor işte... Bakın gözlerini de açtı. Hadi, açılın. Dağılın etrafından, adamcağız rahat bir nefes alsın."</p>

  <p>Durun, kimse gitmesin. Sitem'i görmek istiyorum, demek için ağzımı açtım, belki gırtlağımdan birkaç kelime de çıktı, ama ne ben söylediğimi duydum ne de onlar. Belki de sadece bir iniltiydi...</p>

  <p>Güçlükle kalabalığın dağılmaması için elimle işaretler yaptım, ama yanlış anlaşıldı galiba, insanlar sisli görüş alanımın içinden uzaklaştılar, oda bir an boşalır gibi oldu. Şimdi sadece iki gölge seçebiliyordum.</p>

  <p>Selim hâlâ konuşuyordu.</p>

  <p>"Murat? Nasılsın Murat? Açıldın mı?"</p>

  <p>Başımı sallayabilmiştim.</p>

  <p>Güçlükle, "İyiyim," diyebildim. "Yok bir şeyim..."</p>

  <p>Konuşmaları duymuş, Selim'in çıkışmalarını ve oyuncuları sakinleştirmek için kullandığı kelimeleri işitmiştim. Onun bahanesine sığındım.</p>

  <p>"Yorgunluk ve uykusuzluktan oldu herhalde," dedim. "Dün gece sabaha kadar uyumadım."</p>

  <p>Selim homurdanıyordu.</p>

  <p>Görüntüler artık netleşmişti. Odada Selim'le Nefise Hanım vardı sadece. Gözlerim Sitem'i aradı. Göremiyordum. Yoktu...</p>

  <p>Önce içimi bir sızı kapladı. Yoksa yeniden bir halüsinasyon mu görmüştüm? Yeni bir nöbete girmiş olabilir miydim? Bu illetin yakamı bu kadar çabuk bırakması söz konusu olabilir miydi? Hastalığım depreşiyor muydu yoksa? Ve buna benzer bir yığın soru aynı anda beynime üşüşüverdi...</p>

  <p>İçimden hayır, diye mırıldandım. Nöbet hali değildi bu. Krize girsem ardından hemen bu kadar sağlıklı bir muhakeme yürütemezdim. Yerimden fırlayıp, artistlerin bulunduğu koridora çıkarak Sitem'in peşinden koşmak istedim. Vücudum külçe gibiydi, ama beni asıl yerime mıhlayan şey sağlıklı muhakemem oldu.</p>

  <p>Yanılmış olmalıydım, Ophelia rolü için karşıma çıkan kız Sitem olamazdı. O olsa, ya da başka bir ifade ile beni tamsa, hiç yanımdan ayrılır mıydı? Çığlıklar atar, sevinçten üzerime kapanırdı. Şayet beynim bana bir azizlik yapmıyorsa, o Sitem değildi...</p>

  <p>Yeniden ürpermeye başladım.</p>

  <p>Peki, kimdi bu kız? Bu kadar benzerlik mümkün müydü? Vesile Çağan'ın sesini işittim.</p>

  <p>"Biraz daha iyi misiniz efendim?"</p>

  <p>Soğukkanlılıkla başımı salladım. "Endişelenmeyin, iyiyim.</p>

  <p>"Bana bak Murat. Bu işi yürütemeyeceksen, daha işin başındayken noktalayalım. Durumun bana hiç de iyi görünmüyor. Nekahet döneminde olduğunu biliyorum, istersen ilerde başka bir projede çalışırız. Bana sorarsan, sen..."</p>

  <p>Selim'in lafını ağzına tıkadım.</p>

  <p>"Sana iyiyim dedim. Bu hal bir daha tekrarlanmayacak, garanti veririm."</p>

  <p>İnanamaz bakışlarla yüzüme baktı.</p>

  <p>Bana güvenmediğini bakışlarından anlıyordum, ama onun da başka çaresi yoktu ve bu dönemde benden daha usta bir yönetmen bulamazdı.</p>

  <p>"Pekâlâ," diye homurdandı. "Ama şunu kafana iyice sok. Bu tür bir hadise bir kere daha tekerrür ederse, sen yoksun."</p>

  <p>"Anladım," diye mırıldandım. "Şimdi devam etmeye hazırım. Lütfen Ophelia rolündeki arkadaşı buraya çağırın. Sizden de bir ricam var. Bundan sonra çalışacağım kişilerle yalnız konuşmak istiyorum. Odayı terk edin."</p>

  <p>Sesimin tonu gerçek bir yönetmen gibi sert çıkmıştı.</p>

  <p>Selim'in hayretle bana Baktığını görüyordum...</p>

  <p>Kendime çekidüzen vermeye çalıştım. Gömleğimin önü az önce beni ayıltmaya çalışırlarken yüzüme serptikleri sulardan ıslanmış, sabahleyin evden çıkarken itinayla taktığım fularım kaymıştı. Hırkamı çekiştirdim, nefesimi yeniden ayarlamaya çalıştım.</p>

  <p>Az sonra içeriye Sitem girecekti...</p>

  <p>Ya da ona çok benzeyen biri. Bunu şimdiden anlamam imkânsızdı...</p>

  <p>Yüreğim öylesine çarpıyordu ki, yeniden kendimi kaybetmekten çekiniyordum. Ama kesin emin olduğum bir şey vardı ki, o da az evvel yüzünü gördüğüm kızın beni hiç tanımadığıydı.</p>

  <p>Bana asırlar gibi gelen birkaç saniye sonra kapı vuruldu. Sitem içeriye girmek için izin istiyordu. Sesim çıkmayacak sandım, ama ağzımdan boğuk bir inilti yükseldi.</p>

  <p>"Giriniz."</p>

  <p>Kapı aralandı ve Sitem sessiz, ürkek bir şekilde içeriye süzüldü. Başıyla selam verip bekledi. Nedense yüzüme bakmaktan çekinen bir hali vardı.</p>

  <p>Yine elimde olmadan titremeye başladım.</p>

  <p>Ölümünden tam iki sene sonra onunla karşı karşıyaydım. Gerçeği bilen bir insan için dayanılması çok zor bir andı. Bakışlarımı üzerinden alamıyordum.</p>

  <p>Aynı uzun sarı saçlar, o muhteşem gözler ve beni daima arzunun doruklarına taşımış o emsalsiz vücut. Sesini duyamamıştım henüz, fakat daha o an hakikati kavradım, hiç şüphem kalmadı, bu o, sevgilim Sitem'di. Hiçbir güç bana bunun bir benzerlik olduğunu söyleyemezdi. İnsanların birbirine benzediklerini, ikiz kardeşlerden bilirdim, ama Sitem'in ikizi yoktu ve olsa bile ikizler arasında dahi ufak tefek ayrılıklar olurdu. Kaldı ki, bu istisnai bir karşılaşma idi, tabiatüstü varlıkların ayarladığı, Tanrı'nın meleği Azrail tarafından anlaşma suretiyle düzenlenmiş bir buluşma.</p>

  <p>O an kafama dank etti.</p>

  <p class="p1"><span class="t3">* * *</span></p>

  <p>Bundan bir ay önce, yani on beş aralık günü, sevgilimin doğum ve ölüm sene-i devriyesinde Selim'le karşılaşmıştım. O karşılaşma bir tesadüf değildi, Azrail yeniden Sitem'le buluşmam için Selim'i karşıma çıkarmış olmalıydı. Selim bir vasıtaydı.</p>

  <p>İlk kazanın olduğu yer, kaderimizin kesiştiği yerdi. Fakat Selim de müşterek kaderimizin bir aracı oluyordu şimdi bize...</p>

  <p>Böyle düşünüyordum, aklıma başka bir çözüm gelmiyordu. Hem bu yorumum, yaşayan insanlar için daha akli, daha mantıklı bir izahtı. Ne de olsa canlı bir insan olarak yaşayan bir ölü ile rabıtamın devam etmesi olanaksızdı. Bu saçmalığı kabul edemez, kaldıramazdım...</p>

  <p>"Lütfen, oturun," diyebildim.</p>

  <p>Kendime de şaşıyordum. Bu heyecana tahammül edemeyeceğimi sanırdım, halbuki rahatlıkla konuşmaya başlamıştım bile.</p>

  <p>"Teşekkür ederim, efendim," dedi.</p>

  <p>Aynı ses, aynı yumuşak tını, aynı tatlı ahenkti... Sitem'in ses tonu...</p>

  <p>Ondan başkası olamazdır</p>

  <p>"Ophelia'yı oynuyormuşsunuz, değil mi?"</p>

  <p>"Evet, efendim."</p>

  <p>"Adınız nedir?"</p>

  <p>Sorum anlamsızdı aslında. Metnin başındaki cast bölümünde tüm oyuncuların adları yazılıydı, oraya baksam ismini hemen bulurdum tabii. Kuşkusuz orada, Sitem adına rastlamamıştım, görsem mutlaka benim için adeta kutsal olan o isim dikkatimi çekerdi. Ama içimden bir his, "Sitem," demesini bekliyordu.</p>

  <p>"Nur. Nur Çimen..."</p>

  <p>Demek adı Nur'du. Başımı metinden kaldırıp ağır ağır yüzüne baktım. Nur... Evet, uygun bir isimdi bu ve var oluş nedeniyle tam durumu yansıtıyordu. İlahi ışık...</p>

  <p>Tanrı'nın ışığı... Bundan daha uygunu olabilir miydi? İkinci hayatıma inen kutsal ışık! Çok münasipti. Ruhumu aydınlatacak, bundan sonraki yaşamımda bana yol gösterecekti...</p>

  <p>"Beni tanıyor musunuz?" diye sordum. Yine anlamsız bir soru yönelttiğimin farkındaydım. Kızcağızın beni tanımadığı kuşkusuzdu, yıllardır sanat dünyasından uzak kalmış biriydim, nereden tanıyabilirdi?</p>

  <p>Hafifçe kızardığını fark ettim. Vereceği olumsuz cevaptan utanmıştı sanırım. Kısa bir an durakladı, sonra hafifçe mırıldandı.</p>

  <p>"Doğrusunu isterseniz, düne kadar tanımıyordum efendim. Dün öğleden sonra kuliste yönetmenimizin değiştiği dedikoduları yayıldı. Sizden bahsettiler, adınız etrafta dolaştı. Ben de o vesileyle öğrendim."</p>

  <p>Aldığım cevaba hiç şaşmamam gerekirdi, ama belli belirsiz bir hayal kırıklığına uğrar gibi oldum. Nedense beni tanıdığını duymak istiyordum.</p>

  <p>Birden ümitsizliğe kapıldım. Ne yapacaktım şimdi ben? Karşımdaki kıza ne söyleyebilirdim? Geçmişimi anlatıp, ona büyük aşkım olduğunu itiraf edemezdim ya... Yüzüne çaresizlik içinde bakmaya devam ediyordum. Karşımda beni tanımayan, sıradan bir aktrist vardı. Yoksa her şeye yeni baştan mı başlayacaktım? Acaba o benim hakkımda ne düşünüyordu? Bana bir eğilimi var mıydı? Sitem gibi daha ilk gördüğü anda kanı kaynamış mıydı?</p>

  <p>Mutluluktan havalarda uçuyor olmalıydım; Azrail sözünde durmuş ve sevgilimi başka bir kimlikte de olsa karşıma çıkarmıştı işte. Ama yeteri kadar sevinemediğimi o an anlamaya başladım. Mutluluğum için kızın da bana âşık olması lazımdı, tek taraflı bir aşkı kaldıracak güce ve takata sahip değildim, bu savaşı veremezdim artık, gen tükenmiş biriydim.</p>

  <p>Sevineceğime içimi bir hüzün kaplıyordu.</p>

  <p>Bakışlarımı kaçırdım kızın yüzünden.</p>

  <p>"Siz iyi misiniz, efendim?" diye sordu.</p>

  <p>Demek yüzüm ruh haletimi yansıtıyordu. Toparlanmaya çalıştım.</p>

  <p>"Kaç yıllık oyuncusunuz?" diye sordum.</p>

  <p>"İki senelik, efendim. İlk defa profesyonel olarak Moran Sanat Tiyatrosu'nda geçen yıl Rüzgâr Gülü adlı oyunda ufak bir rol aldım. Macit Sağnak beni başarılı bulmuştu, daha sonra sahneye konan Yaz Yağmuru'nda da bana rol verdi. Yine ikinci dereceden bir roldü. Bu sezon başlangıcında Mahşerin Atlıları oyununda iyi bir yerim vardı, fakat Moran Sanat'tan ayrılmak zorunda kaldım. Boştaydım, o sırada da Selim Koyuncu Bey bana yeni sahneleyeceği Hamlet'te Ophelia'yı teklif etti, ben de kabul ettim. Geçen yıl beni Yaz Yağmuru'nda seyretmiş ve çok beğenmiş."</p>

  <p>"Yaa... " diye mırıldandım. "Neden Moran Sanat'tan ayrılmak zorunda kaldınız?','</p>

  <p>Kızarır gibi oldu önce. Sonra kekeledi.</p>

  <p>"Bilirsiniz, işte...Tiyatro dünyası bu. Malum sebepler."</p>

  <p>"Ekonomik nedenler mi?"</p>

  <p>Yüzündeki kızarıklık yanaklarına biraz daha yayıldı.</p>

  <p>"Hayır efendim. Özel bir şey."</p>

  <p>Sertçe sordum kendimi tutamayarak.</p>

  <p>"Nedir?"</p>

  <p>"Bunu bilmeniz şart değil hocam. Dedim ya, şahsi bir mesele."</p>

  <p>"Öğrenmek istiyorum. Kadromdaki oyuncuların yalnız sanat geçmişlerini değil, çalıştığımız sürece performansını etkileyecek her ayrıntıyı bilmek isterim."</p>

  <p>Afallamıştı. Kekelemeye başladı.</p>

  <p>"Fakat bu performansımı etkileyecek bir olay değildi. Sadece..."</p>

  <p>"Evet, sadece ne?"</p>

  <p>"Ufak bir tatsızlık..."</p>

  <p>Anlatmaya çekiniyordu, lacivert gözlerinin bir an daldığını sezinledim.</p>

  <p>"...Bilmiyorum, belki de pek ufak bir tatsızlık değildi," diye devam etti.</p>

  <p>Anlamıştım hemen; sanat çevrelerinde pek sık rastlanan olaylardan biriydi, muhtemelen Macit Sağnak ilişkiye girmek istemiş, kızcağız da bunu kabul etmemişti.</p>

  <p>"Cinsel taciz mi?"</p>

  <p>Biraz daha kızardı, sonra kısık bir sesle, "Evet," diye fısıldadı.</p>

  <p>Kaşlarımı çatarak anladım, dedim. Onu daha fazla zor durumda bırakmak istemiyordum. Biraz morallendirmek için devam ettim.</p>

  <p>"Nur hanım, fiziğiniz Ophelia rolü için çok uygun. Henüz oyunculuk yeteneğiniz hakkında bir fikrim yok, ama arkadaşım Selim Bey sizden övgüyle bahsetti. Bunu da provalarda göreceğiz."</p>

  <p>"Elimden geleni yapacağıma emin olabilirsiniz," dedi.</p>

  <p>"Size başka sorularım da olacak."</p>

  <p>"Tabii, buyurun sorun."</p>

  <p>Yine heyecanlanıyordum. Onun tüm geçmişini öğrenmek, doğduğu andan bugüne kadar ki yaşamını bilmek istiyordum.</p>

  <p>"Kaç yaşındasınız?"</p>

  <p>"Yirmi beş, efendim."</p>

  <p>Aklımdan bir hesap yaptım. Sitem de yaşasaydı aynı yaşta olacaktı. Seneler tutuyordu, onunla tanıştığımda yirmi bir yaşındaydı, iki sene birlikte olmuştuk, iki sene de ölümünün üzerinden geçmişti. Tam tamına aynıydı.</p>

  <p>"Doğum tarihiniz on beş aralık mı?"</p>

  <p>Hayretle yüzüme baktı birden.</p>

  <p>"Nereden biliyorsunuz?"</p>

  <p>Gaf üstüne gaf yapıyordum. Bunu söylemem çok abesti, ama içimdeki merakı yenememiş ve yersiz soruyu yöneltmiştim.</p>

  <p>"Sadece bir tahmin," demek zorunda kaldım.</p>

  <p>Fakat pek inandıramamıştım. Aynı şaşkınlıkla beni izliyordu.</p>

  <p>"Nasıl tahmin ettiniz, anlamadım," dedi.</p>

  <p>"İçe doğuş. Bazı insanlarda bu yetenek çok gelişmiştir. Ben de onlardan biriyim."</p>

  <p>"Daha evvel hiç işitmemiştim. Burcumu değil, tam doğum tarihimi bildiniz."</p>

  <p>Konuyu değiştirmek zorundaydım. Şaşkınlığına ilgisiz gibi davranmayı becerdim.</p>

  <p>"Nerede doğdunuz?"</p>

  <p>"İstanbul'da."</p>

  <p>"Eğitim düzeyiniz?"</p>

  <p>"Lise mezunuyum."</p>

  <p>"Üniversite?"</p>

  <p>Utanmış gibi mırıldandı.</p>

  <p>"Giriş sınavlarında pek başarılı olamadım."</p>

  <p>"Yaa... " dedim. "Başarsaydınız hangi sahayı tercih ederdiniz?"</p>

  <p>Kararsız kaldı, düşünür gibi yaptı.</p>

  <p>"Sanırım... "</p>

  <p>Ondan önce ben konuştum.</p>

  <p>"Ekonomi, mesela iş idaresi filan gibi mi?"</p>

  <p>Gözleri bir kere daha irileşti. Yarı şaka, yarı ciddi sordu.</p>

  <p>"Hocam siz beynimi mi okuyorsunuz kuzum? Bunu nasıl bildiniz? Yine içinize mi doğdu? Gerçekten de o bölümü istemiştim."</p>

  <p>Gayri ihtiyari mırıldandım.</p>

  <p>"İyi ki kazanmamışsınız."</p>

  <p>"Neden?"</p>

  <p>"Kim bilir, belki tarih tekerrür ederdi."</p>

  <p>"Pardon?" dedi.</p>

  <p>Ne kastettiğimi anlamamıştı tabii. Bozuntuya vermedim, durumu hemen başka bir anlama çekmeye kalkıştım. "Yani o zaman sanat dünyası sizin gibi bir yeteneği bulamayacaktı."</p>

  <p>Hınzırca gülümsedi.</p>

  <p>"Ama henüz bir yetenek olup olmadığımı bilmiyorsunuz." Ben de gülerek karşılık verdim. " İçime doğuyor yine."</p>

  <p>Gülümsemesi de tıpkı Sitem gibiydi. Zaten nesi farklıydı ki? Son yıllarda koyun Dolly'den sonra bir kopyalama modası tutturulmuş gidiyordu, hani gaipten gelen bir ses kulağıma, bu da Sitem'in kopyasıdır dese, rahatlıkla inanabilirdim.</p>

  <p>"Nerede oturuyorsunuz?" diye sordum.</p>

  <p>İçimden yükselen bir his, Sitem'in oturduğu semti söyleyecek gibi geldi, ama o rahat bir edayla, "Kadıköy'de" dedi. Yanılmıştım...</p>

  <p>"Oturduğum semt önemli mi?"</p>

  <p>Değildi tabii. Ama merakıma gereken kılıfı çoktan hazırlamıştım.</p>

  <p>"Bazı şartlarda önemli olabilir," diye mırıldandım. "Biliyorsunuz, temsilin başlamasına çok az zaman var ve benim yönetimimdeki provalara daha başlamadık. Saat tanımaksızın yorucu çalışmalara gireceğiz. Sabahın çok erken saatlerinde başlayabiliriz, ya da çok geç saatlere prova koyabilirim. Karşı yakada oturuyormuşsunuz, sizin için sorun olur mu?"</p>

  <p>Bir an düşündü Sitem.</p>

  <p>Ona Nur diyemiyor, beynimde yer eden adı söylemek istiyordum.</p>

  <p>"Hayır, sorun olacağını sanmıyorum. Dert değil. Gerekirse bu yakada annemin babamın yanında da kalabilirim."</p>

  <p>İrkildim birden.</p>

  <p>"Ayrı bir eviniz mi var Kadıköy'de?"</p>

  <p>Başını salladı. "Evet, bir arkadaşımla beraber yaşıyoruz," dedi.</p>

  <p>Birden başımdan aşağı soğuk bir kova su dökülmüş gibi oldum. Ne aptallıktı benim yaptığım; hiç düşünmemiştim, tabii bu kadar güzel bir kızın hayatında mutlaka bir erkek olacaktı. Onu hiç boş bırakırlar mıydı? Yüreğime bir ateş düşmüştü, nedense daha şimdiden onu yeni hayatımdaki sevgili gibi göreceğimi sanıyordum.</p>

  <p>Pervasızlığı elime aldım, kaşlarımı çatıp, soğuk bir edayla sordum.</p>

  <p>"Bir erkek arkadaşla mı?"</p>

  <p>Soruma yine şaşırmıştı tabii. Hafifçe kızdığını gözlerinin koyulaşmasından anladım; Sitem de kızdığı zaman aynen böyle olurdu.</p>

  <p>"Bu sorunuzun nedeni sanırım çalışma prensiplerinizle ilgili değildir," diye söylendi.</p>

  <p>Evet, ilgili demem lazımdı, ama ben "Hayır," dedim.</p>

  <p>Herhangi bir açıklama da yapmamıştım. Dik dik gözlerinin içine bakıyordum, elimde olmayan bir gerginlikle, sanki buna hakkım varmış gibi.</p>

  <p>Karşımdaki kız da diklendi.</p>

  <p>"Yani bu sorunuzun çalışma prensiplerinizle ilgili olmadığını kabul ediyorsunuz, öyle mi? O halde ben de sizi şunu söyleyeyim özel hayatım kesinlikle sizi ilgilendirmez."</p>

  <p>Sitem ya da Nur (hangisini kabul ederseniz) birden ayağa fırladı. Sorularımdan sıkıldığını ve münasebetsiz bulduğunu anlamıştım. Odayı terk edecekti.</p>

  <p>Sert bir sesle homurdandım.</p>

  <p>"Oturun yerinize. Size henüz çıkabileceğinizi söylemedim."</p>

  <p>Afallayarak suratıma bakakaldı.</p>

  <p>Sert tavrım onu şaşırtmıştı. Hem suçlu hem de güçlü addediyordu beni.</p>

  <p>"Bu görüşmeden sıkıldım," dedi. "Sorularınız nezaket hudutlarını aşıyor. Sıfatınız ne olursa olsun, özel hayatıma karışamazsınız."</p>

  <p>Sitem de çabuk sinirlenirdi, ama asla dik başlı ve küstah değildi. Nur'un bu özelliğine dikkat etmek zorundaydım. Akıllı bir taktikle gülümsedim.</p>

  <p>Sesimi inceltip, kibar tavırla kalktığı karşımdaki koltuğu işaret ettim.</p>

  <p>"Lütfen oturun Nur Hanım," dedim. "Niyetim kabalık etmek veya sizin özel hayatınıza karışmak değildi. Sizin de ifade ettiğiniz gibi özel yaşamınız zerrece beni ilgilendirmez. Bu yaptığım sadece özel bir testti."</p>

  <p>Bir süre ayakta durup çatık kaslarıyla beni süzmeye devam etti.</p>

  <p>"Test mi? Ne testi? Hayatımda böyle garip bir test duymadım."</p>

  <p>"Olabilir. Ama ben temsiller boyunca çalıştığım oyuncuların sinir vasatından da sorumluyum. Sinirleri gergin, kaprisli, çabuk alevlenen oyuncularla çalışmanın ne denli zor bir şey olduğunu bilemezsiniz. Özellikle provalar sırasında, yani işin henüz rayına oturmadığı dönemde bu büyük bir sorundur. Örneğin siz, belli ki çok gerginsiniz ve rahatsız edici bir soru karşısında hemen tepki verdiniz. Anlıyor musunuz?"</p>

  <p>Kararsız kaldı sevgilim.</p>

  <p>Yerine dönüp oturmak konusunda tereddüt etti. Tekrar mırıldandım. "Lütfen, oturun."</p>

  <p>Sonunda mahcup bir edayla koltuğa ilişti. Yüzüme bakmadan sordu.</p>

  <p>"Testte başarısız mı oldum?"</p>

  <p>Güldüm.</p>

  <p>"O kadar da büyütmeyin bu ufak testimi. Daha yaşlı ve deneyimli bir oyuncu olsanız ve de bana bu tepkiyi gösterseydiniz sizi kadroma almazdım. Yaşı ilerlemiş, tecrübeli kadın oyuncuların kaprislerine asla katlanamam. Ama siz daha çok gençsiniz, hayatın size öğreteceği çok şey var."</p>

  <p>"Yani?"</p>

  <p>"Gençlikteki gergin sinir hali çabuk yumuşatılır, körpe ruhlar bunalımlardan çabuk kurtulurlar. Bu da fazla bir sorun yaratmaz. Bunu size bir örnekle açıklayayım, mesela evdeki erkek arkadaşınızla yaptığınız bir tartışma sizin provalardaki performansınızı etkiler, ama gençlikte bu etkiden sıyrılmak kolaydır. İki saatlik bir çalışmanın sonuna doğru yavaş yavaş normale dönersiniz."</p>

  <p>Nur birden sevimli bir şekilde dudaklarını büktü.</p>

  <p>"Bu örnek bana pek uygun değil," diye mırıldandı.</p>

  <p>"Neden?"</p>

  <p>"Çünkü evde birlikte yaşadığım arkadaşım erkek değil."</p>

  <p>Yüzüne bakmamaya özen gösterdim. Aksi halde birden ne kadar rahatladığımı anlamaması olanaksızdı. Deminden beri sıraladığım bütün palavralardan şüphelenebilirdi. İçimi tatlı bir huzur kapladı. Az evvel özel hayatıyla ilgili soruma gösterdiği hiddete rağmen, şimdi bana ev arkadaşının bir erkek olmadığını kendisi söylüyordu.</p>

  <p>Anlamakta her zaman zorluk çektiğim kadın ruhu işte... O her zaman böbürlenerek dolaşan, ben kadını iyi tanırım diyen, zavallı hemcinslerime hep acıyarak bakarım. Benim yetersizliğim ya da tecrübesizliğim değil, meselenin özü yaradılışta yatar. Kadın ruhu değme erkeğin anlayamayacağı kadar girift ve açmazlarla doludur. O ruhu çözümlemek her babayiğidin harcı değildir. Sitem bir anlamda benim şansımdı; çabuk öfkelenen, fakat hiddeti aynı hızla geçen, özü sözü bir, entrikadan hoşlanmayan, inandığını içtenlikle savunan, biraz inatçı, fakat ileri sürülen doğruları muhakemesiyle çabuk kavrayan, nerede ödün vermesi gerektiğini bilen ve hakkını sonuna kadar savunmasını beceren müstesna bir kişilikti.</p>

  <p>Ama bu kısa konuşmada bile Nur'un tabiatının Sitem'den farklı olduğunu idrak ediyordum. Beni uğraştıracaktı. Arkama yaslanıp düşündüm.</p>

  <p class="p1"><span class="t3">* * *</span></p>

  <p>Hiç şansım yoktu. Nur'u olduğu gibi kabul etmek zorundaydım. Bu, kaderin karşıma çıkardığı bir zaruretti. Ben istemiş, Azrail de yeniden hayata döndürmüştü onu. Bulduğumla yetinmek mecburiyetindeydim. Hem de kesin bir yargıya varmak için erken sayılırdı, fiziksel ayniyete rağmen onu yeterince tanımıyordum.</p>

  <p>Asla tahmin ve tasavvur edemeyeceğim bir teessür dalgası içimi kapladı. Bir yeis çöktü içime. Tabiat kanunlarına karşı çıkan bendim, Azrail'den gerçekleşmesi mümkün olmayan bir şey istemiştim ve o da benim bu isteğimi yerine getirmişti. Ama şimdi buna pek hazır olmadığımı sezinliyordum.</p>

  <p>Tıpatıp ona benzese de Nur, Sitem değildi.</p>

  <p>Ne yapacaktım şimdi? Yeniden onu kendime âşık etmek için mi uğraşacaktım? Bu yorgun ruhumda gereken enerjiyi bulabilecek miydim acaba?</p>

  <p>Nur hâlâ garip bir tedirginlikle yüzüme bakıyordu.</p>

  <p>Düşüncelere daldığımın neden sonra farkına vardım.</p>

  <p class="p1"><span class="t3">* * *</span></p>

  <p>"Başka sorunuz var mı hocam?" diye sordu. Ses tonu beni yeniden ürpertmeye yetmişti; bir an karşımda Sitem'in konuştuğunu sandım yine. Hem de artık gerçeği bilmeme rağmen. Yapacağım en iyi şey, kızı daha fazla ürkütmeden konuşmanın şimdilik sona erdiğini söylemekti. Düşünmeye ve takip edeceğim yolu planlamaya ihtiyacım vardı.</p>

  <p>"Bir iki sorum daha var," dedim.</p>

  <p>"Tekstle ilgili" ise meraklanmayın," dedi. "Rolümü ezberledim."</p>

  <p>"Hayır, değil."</p>

  <p>"Buyurun, sorun öyleyse."</p>

  <p>"Babanız doktor mu?"</p>

  <p>Tuhaf tuhaf yüzüme baktı önce. Yine sorumu yadırgamıştı tabii. Sonra inci gibi dişlerini göstererek güldü.</p>

  <p>"İçinize öyle mi doğuyor?"</p>

  <p>"Evet," dedim.</p>

  <p>"Bu sefer yanıldınız. Babam devlet memurudur. Tapu dairesinde."</p>

  <p>Hayal kırıklığına uğramış gibi, "Yaa!" diyebildim.</p>

  <p>Nur'un çehresinde tedirginliğini belli eden çizgiler oluşmuştu. Ama ağzını açıp tek kelime etmedi. Neden böyle bir soru sorduğumu merak ettiğine emindim.</p>

  <p>"Anneniz hayatta mı?"</p>

  <p>Nüfus memuru gibi sorular soruyordum. Anlamsızlığının farkındaydım, ama benzerliğin derecesini bilememek neredeyse beni çıldırtacaktı. Yalnızca fiziksel ayniyet bana yetmiyor, Nur'un ölmüş sevgilimin tıpatıp eşi olması gibi saçma sapan bir isteğe kapılıyordum.</p>

  <p>"Hayatta tabii," dedi.</p>

  <p>İrademe hâkim olarak sustum. Gittikçe zırvalıyordum. Şimdi bana lazım olan şey zamandı. Sabırlı olmalı ve beklemeyi becermeliydim.</p>

  <p>Ayağa kalktım.</p>

  <p>"Teşekkür ederim Nur Hanım," dedim. "Sizinle çalışmaktan zevk duyacağım."</p>

  <p>"Sağolun efendim," diye o da iliştiği koltuktan fırladı.</p>

  <p>Tokalaşmak için elimi uzattım. Elimi kavradı. Bu Nur'la ilk ten temasımdı. Karşımda Sitem'i görüyordum. Onun cildinin sıcaklığı, onun yakıcılığı ve onun her zaman ruhumda yarattığı uyarıları duyumsadım.</p>

  <p>Beni tahminimden çok daha zor günlerin beklediğini anladım...</p>

  <h2><a id="ncx1380"></a>3</h2>

  <p>İNANILMAZ bir tempoyla çalışıyordum, iki senelik yıpratıcı bir çöküşün ardından kendimde bu enerjiyi, bu gücü nasıl bulduğumu ben de bilmiyordum. Sanki bütün hastalık belirtilerim kaybolmuş, dinç ve zinde bir bedene kavuşmuş, yerimde duramaz, her an her saniye yaşama dönüş azmimi etrafa saçmaktan keyif alır olmuştum.</p>

  <p>Sebebi tahmin zor değildi tabii: Aşk...</p>

  <p>Yeniden bana hayat veren günlere döndüğümü hissediyordum. Mutlu muydum? Buna kesin evet demem, biraz zordu.</p>

  <p>Provalar ilerledikçe Nur ile Sitem arasındaki fark barizleşiyordu. Nur kişilik olarak Sitem'den çok farklı biriydi. Adeta iki ayrı karakter, yapı olarak birbirinden ilgisiz, hatta birbirlerinin zıttı iki şahsiyet. İlki ne kadar sıcak, sevecen ve ilgili ise bu soğuk, mesafeli, ürkek ve ilgisizdi. Ona birkaç kere yaklaşmak teşebbüsünde bulunmuş, fakat her seferinde nadan, asık yüzlü ve ümit kırıcı bir dirençle karşılaşmıştım.</p>

  <p>Ama elim mahkûmdu.* Onu seviyordum. İşin en dramatik yanı ise aslında Nur'u değil Sitem'i sevdiğimin farkındaydım, yani hâlâ bir hayaletin peşindeydim. Teşebbüslerim olumsuz yanıt verince bir süre ilgimi asgari düzeye indirmiş, yani normal yönetmen-oyuncu seviyesinde bırakmıştım. Ne yapacağımın kararsızlığı içindeydim.</p>

  <p>Fakat diğer yandan hayat devam ediyordu. Sıhhatimden memnundum, nöbetlerden kurtulmuştum artık, bunalımlı ruh hallerini yaşamıyordum. İki yıldır elimi sürmediğim arabamı servise göndermiş, bakımdan sonra yeniden kullanmaya başlamıştım. Evimden işe, işten eve arabayla gidip geliyordum. Selim Koyuncu da performansımdan memnundu. Oyuna yeni bir ruh ve yorum getirmiştim, Selim'in ağzı kulaklarındaydı. Artık eserin kesinlikle tutacağına emindi. Provalar bütün hızıyla devam ediyordu. Bazen çalışmalarımız günde sekiz-on saati buluyordu.</p>

  <p>Bir gece saat on ikiye kadar sürmüştü çalışmamız. O saatte oyuncuları fazla yorduğumu anlayarak, "Tamam," demiştim. "Bu gecelik bu kadar yeter."</p>

  <p>Sevindiler, ama memnuniyetlerini belli etmemeye çalıştılar. Zira kadrom üzerinde müthiş bir otorite sağlamıştım. Beni hem seviyorlar hem de çekmiyorlardı. Sahne boşaldı, ben de terimi kurulamak üzere soyunma odasına doğru gittim. Tam kabanımı sırtıma geçirip çıkmak üzereyken kapı açıldı ve Selim eşikte göründü.</p>

  <p>"Murat yahu, senden bir ricada bulunacağız," dedi.</p>

  <p>"Hayrola."</p>

  <p>"Servis şoförü telefon etti, önemli bir mazereti çıkmış bu gece gelemeyecekmiş."</p>

  <p>"Eee?"</p>

  <p>"Arkadaşlar yorgun ve perişan. Arabalı olanlar, olmayanları aramızda taksim edip evlerine kadar bırakacaklar. Sen de birkaç tanesini, senin güzergâhında olanları bırakabilir misin?"</p>

  <p>"Tabii," dedim. "Neden olmasın."</p>

  <p>Birlikte koridora çıktık. Oyuncular bekleşiyorlardı. Evimin Arnavutköy'de olduğunu, o tarafa yakın olanları götürebileceğimi söyledim. Benim payıma iki kişi düşmüştü. Horatio'yu oynayan Şahin ve Nur.</p>

  <p>Nur'un bana yaklaştığını görünce irkildim. Bildiğim kadarıyla o Kadıköy'de oturuyordu.</p>

  <p>Sesimi çıkarmadım, ama birden kalp atışlarım hızlanmıştı. Bu gece olağanüstü bir durum yaşayacağımı hissetmeye başlamıştım.</p>

  <p>Binadan çıktık. Kaldırım kenarında park eden arabama binerken Şahin arka kapıyı açıp içeri girdi, Nur ise yanıma, ön koltuğa oturmayı yeğlemişti.</p>

  <p>"Sizleri nereye bırakacağım arkadaşlar?" dedim.</p>

  <p>Şahin, "Ben yakınım Hocam," dedi. "Ortaklar Caddesi'nin başında ineceğim."</p>

  <p>Nur'a döndüm. "Ya sizi Nur Hanım?"</p>

  <p>"Sakıncası yoksa Ortaköy'e, efendim," dedi.</p>

  <p>"Sizin Kadıköy'de oturduğunuzu sanıyordum."</p>

  <p>"Öyle hocam, ama çok geciktiğimiz geceler annemlerde kalmayı yeğliyorum."</p>

  <p>"Anlıyorum," diye mırıldanmıştım.</p>

  <p>Harika bir fırsattı benim için. Şahin'i az ilerde bıraktıktan sonra Sitem'le arabada yalnız kalacaktım, iki uzun yıl sonra çocuk gibi heyecanlandığımı hissediyordum yine. Geçen yorucu güne rağmen, yorgunluğum sanki birden kaybolmuştu.</p>

  <p>Şahin'i caddenin başında bıraktık, yarım ağız ısrarıma rağmen evine kadar götürmemi istememişti. O inince keyfim daha da arttı.</p>

  <p>"Hangi yoldan gitmemi istersiniz?" diye sordum Nur'a.</p>

  <p>"Benim için fark etmez hocam. Siz hangisini uygun görürseniz. Yeter ki bir an evvel kendimi yatağa atayım, yorgunluktan ölüyorum."</p>

  <p>Biraz bozulur gibi oldum. Şu anki tek isteği yatağa yatıp uyumaktı. Tabii ki arabadaki yalnızlığımız onun için hiçbir şey ifade etmiyordu. Gerçi duygularımdan haberdar olmayan sevgilimin bu isteği çok doğaldı, ama nedense bu mutluluğu onun da paylaşmasını, heyecan duymasını beklemiştim.</p>

  <p>"Sizi çok mu yoruyorum?" diye sordum.</p>

  <p>"Vallahi hocam ne yalan söyleyeyim, hepimizin pestili çıkıyor. Öteki arkadaşları bilmem, ama ben, sizin kadar titiz ve itinalı çalışan yönetmen görmedim. Ne de olsa benim fazla tecrübem yok, değişik yönetmenlerle çalışmadım, ama diğer arkadaşların da benim gibi düşündüğünü söyleyebilirim."</p>

  <p>"Demek öyle! Ama başarının sırrı çok çalışmakta yatar."</p>

  <p>"Haklısınız."</p>

  <p>"Ben de yoruluyorum. Her gece dönüşte bir işkembeciye girip çorba içiyorum."</p>

  <p>"işkembe çorbası mı?"</p>

  <p>"Evet."</p>

  <p>"Çok mu seversiniz?"</p>

  <p>"Yok canım. Lakin işkembe çorbası hem yorgunluğu atar hem de gerilen sinirleri gevşetmeye birebirdir."</p>

  <p>"Sahi mi söylüyorsunuz? Ben fazla alkol alındığı zaman mideye iyi geldiğini işitmiştim."</p>

  <p>"O da doğrudur. Size de tavsiye ederim."</p>

  <p>Nur inanmaz gibi yüzüme baktı.</p>

  <p>"Şimdi mi?"</p>

  <p>"Tabii, neden olmasın? Arzu ederseniz birlikte içer sonra sizi evinize bırakırım."</p>

  <p>Nur'un yüzü ekşir gibi oldu. Bu tekliften hoşlanmadığını anlamıştım.</p>

  <p>"İşkembe çorbasını hiç sevmem," dedi. Sonra damdan düşer gibi kanaatini söylemesinin en azından yönetmenine saygısızlık olduğunu kavramış gibi, "Yani... " diye mırıldandı. "Sarımsaktan rahatsız olurum."</p>

  <p>"O zaman sırf sirkeli içersiniz."</p>

  <p>Onu kandırmaya çalıştığımı biraz daha beraberliğimizin uzaması için yalan kıvırdığımı, anlamış mıydı acaba?</p>

  <p>İşkembe çorbasını ben de sevmezdim, ama gecenin bu vakti makul bir sebep bulup, daha fazla yalnız kalmanın başka çaresi aklıma gelmemişti.</p>

  <p>Olur veya olmaz demedi.</p>

  <p>Sessiz kaldı...</p>

  <p>İşkembeci fazla kalabalık değildi. Siparişi vermiş servisin yapılmasını bekliyorduk. Onu ürkütmemek için fazla geveze davranmıyordum. Tiyatro binasının dışında, umumi bir yerde ilk defa onunla birlikte oluyorduk. Rahat ve tabiiydi. Genellikle oyuncular, hele genç ve yeterince tecrübeli değillerse, yönetmenden ürker, pısırık, çekingen davranırlardı. Nur'da hiç böyle bir hal yoktu. Ne var ki, benden çok etrafla ilgileniyordu. Zaten çorba içme teklifimi de aslında istemediği halde, sırf beni kırmamak için kabul etmiş gibiydi.</p>

  <p>Dikkatini çekmiyordum.</p>

  <p>Hatta bir erkek olarak benden hoşlanmadığı intibaı hasıl olmuştu kafamda, ister istemez biraz durgunlaştım.</p>

  <p>Çorbalarımızı içerken, neşem iyiden iyiye kaçmaya başlamıştı ki birden hiç ummadığım bir soru çıkıverdi ağzından.</p>

  <p>"Artık iyisiniz, değil mi? Umarım, tamamen o vartayı atlatmışsınızdır."</p>

  <p>Hiç anlamamış gibi sordum.</p>

  <p>"Hangi vartayı?"</p>

  <p>"Şey... " diye fısıldadı, cümlenin sonunu getirmekten sıkılır gibi oldu önce, ama sonra kısık bir sesle bildiğini ima eder gibi devam etti. "Arkadaşlar sizin esaslı bir bunalım atlattığınızdan söz ediyorlar da."</p>

  <p>"Öyle mi?" dedim. "Ne söylüyorlar?"</p>

  <p>"Beni meraklı sanmayın. Öğrenmek istediğim sadece sağlığınız."</p>

  <p>"Tabii. Ama hakkımda konuşulanları merak ettim doğrusu."</p>

  <p>Hafifçe kızardı, yanakları al al oldu.</p>

  <p>"Galiba sevdiğiniz bir kızı trafik kazasında kaybetmiş ve bundan çok etkilenmişsiniz."</p>

  <p>"Doğru," dedim.</p>

  <p>Anlamıyordu kuşkusuz, ama o an, ondan daha fazla ürken bendim.</p>

  <p>"Şimdi nasılsınız? Ben sizi dinç ve sağlıklı görüyorum. Hepimizden fazla çalışıyorsunuz."</p>

  <p>"Bu da doğru. Çok çalışmak, unutmak, zihni boşaltmak için en etkili yol."</p>

  <p>Kısa bir tereddüt geçirdi, sanki sormak üstüne vazife değilmişçesine durakladı, fakat sonunda dayanamayarak dudaklarının ucuna gelen kelimeler ağzından döküldü.</p>

  <p>"Unutmayı başarabildiniz mi?"</p>

  <p>"Sizce başarmış gibi mi görünüyorum?"</p>

  <p>Belli belirsiz tebessüm etti.</p>

  <p>"Bunu ben bilemem ki. Ama çöküntüye uğramış bir haliniz hiç yok."</p>

  <p>Ağzıma götürdüğüm kaşık bir an havada kaldı.</p>

  <p>"Ciddi mi söylüyorsunuz?"</p>

  <p>Morallendiğimi sanarak sevindi.</p>

  <p>"Evet, hiç kuşkunuz olmasın," dedi.</p>

  <p>"Yanıldınız Nur Hanım. Onu bir an bile aklımdan çıkaramıyorum. Hatta diyebilirim ki bu sevgi her geçen gün biraz daha şiddetleniyor ve hayatımın sonuna kadar da sürecek."</p>

  <p>Hayretle yüzüme baktı.</p>

  <p>Söyleyecek bir şey bulamamıştı sanırım.</p>

  <p>"O kadar çok mu seviyordunuz?" diye mırıldanmak zorunda kaldı. Başımı salladım yeniden.</p>

  <p>"Bu devirde böyle romantik sevgilere pek rastlanmıyor da. Tabii büyük bir talihsizlik, valla ne diyeceğimi şaşırdım, ne yazık ki ölümün çaresi yok."</p>

  <p>Elimde olmadan, "Varmış," diye kekeledim.</p>

  <p>Tekrar hayretle yüzüme baktı.</p>

  <p>"Var mıymış?" diye sordu. Ne demek istediğimi anlamamıştı tabii.</p>

  <p>Tehlikeli sulara girdiğimi sezinlemiştim. Ona açılmak için henüz çok erkendi. Bir fani olarak kader yüzüme gülmüş, kimseye tanınmayan bir imtiyaz, ilahi güçler tarafından bana verilmişti. Ne yar ki ona geçmişimizdeki beraberliği şimdilik açıklayamazdım, körpe ve gerçekleri kabul edemeyen dimağı, bunu pis bir oyun olarak algılar, inanmaz ve kendisini elde etmek için tarafımdan düzenlenmiş adi bir oyun olarak değerlendirirdi. Onun yerinde ben de olsam aynı şekilde düşünürdüm. Sitem'in bir kopyası olduğuna ve onun yerine geçmek üzere gönderildiğine nasıl ikna edebilirdim? Her şeyden önce bu korkunç gerçeği kabullenebilmesi için beni sevmesi, hatta sırılsıklam âşık olması gerekirdi.</p>

  <p>Onu haklı bir şaşkınlığa düşüren sorusuna cevap vermek zorundaydım. Ağzıma götürdüğüm kaşığı kâsenin içine indirdim, içmeyi bırakıp bir süre düşünür gibi yaptım.</p>

  <p>"Evet," diye mırıldandım. "Bazen ölüme de çare vardır."</p>

  <p>"Bunu hiç duymamıştım. Nasıl bir şey bu?"</p>

  <p>"Bütün mesele ilahi düzenin işleyişinde."</p>

  <p>Gözlerini kırpıştırarak, "Nasıl yani, anlayamadım?" dedi.</p>

  <p>"Açıklaması biraz zor."</p>

  <p>"Bir deneyin, belki ben de anlarım."</p>

  <p>"Ölen bir kimsenin yeniden aynı bedenle dünyaya döneceğine inanır mısınız?"</p>

  <p>"Yani reenkarnasyon gibi bir şey mi?"</p>

  <p>"Hayır, pek öyle sayılmaz. Reenkarnasyonda ruh aynı, fakat beden farklıdır. Benim kastettiğimde ise ruh farklı, fakat beden aynı."</p>

  <p>"Hiç böyle bir şey işitmedim," dedi.</p>

  <p>"Ben de," dedim.</p>

  <p>"O halde anlatmaya çalıştığınız nedir?"</p>

  <p>Durum çatallaşmaya başlıyordu. Dilimin ucuna kadar gelen kelimeleri yutmak zorunda kalıyordum.</p>

  <p>"Şöyle diyelim, ben ölen sevgilimin yeniden bütün canlılığıyla hayata döneceğine inanıyorum, zaman söz konusu olmayabilir, bir sene, iki sene, belki on sene sonra. Ama mutlaka geri gelecek ve aşkımız kaldığı yerden devam edecektir."</p>

  <p>Muhtemelen oynattığımı düşünüyordu. Normal bir insanın bu açıklamam karşısında başka türlü düşünmesi söz konusu olamazdı.</p>

  <p>"Siz bu söylediğinize gerçekten inanıyor musunuz hocam?" diye sordu.</p>

  <p>"Hem de bütün kalbimle."</p>

  <p>Sanırım söyleyeceği fazla bir şey kalmamıştı. Şahane lacivert gözlerinde hafif bir acımanın emarelerini gördüm.</p>

  <p>"Ölüler için yaşayamazsınız," dedi...</p>

  <p class="p1"><span class="t3">* * *</span></p>

  <p>&nbsp;Evde hep söylediği son cümleyi düşündüm, haklıydı, son iki sene gerçekten de ölü bir sevgili için yaşamıştım lakin buna daha fazla devam etmenin anlamı yoktu artık. Bundan sonra Nur için yaşayacaktım. Önünde sonunda onun da beni seveceğine aşık olacağına inanıyordum. Aksi halde, ilahi ayarlamanın sebebi kalmazdı.</p>

  <p>Uykuya dalıncaya kadar Azrail'le yaptığım sözleşme aklıma takıldı. Azrail üç şart ileri sürmüştü. Sitem'e kavuşabilmem için bu müthiş gerçeği herkesten saklayacak, ömrümden on yıl verecektim. Üçüncü şartı ise henüz bilmiyordum. O şart sırası gelince ileriye sürülecekti.</p>

  <p>Anlaşma hükümlerini reddetmek gibi bir şansım olmadığı için her şartı kabul etmiştim, ama şimdi o üçüncü şart beynimi kurcalıyordu. Acaba Azrail nasıl bir istekte bulunacaktı benden? Yerine getirebileceğim bir şey miydi? Bu son şartı ferine getiremezsem ne olacaktı? Birden rüyadan uyanır gibi Nur'u da kaybedecek, eski bunalımlı günlerime mi dönecektim?</p>

  <p>Eski sevgilimin benzerine kavuşmak, işime dönmek beni hayata bağlamaya yeterli olmuştu. Elimdekileri kaybetmek istemiyordum, diğer yandan beni tedirgin eden bir nokta da mevcuttu. Acaba Nur bana âşık olmazsa Azrail'le yaptığım sözleşme devam edecek miydi? İlk izlenimlerim olumlu değildi, hayatıma giren yeni sevgilim şimdilik beni sevmiyordu. hiç de rahat uyuyamadım, rüyamda yorumunu yapamadığım kâbuslar gördüm...</p>

  <p>Ertesi gün provalarda Nur çok durgundu. Bir türlü alıştığım başarılı performansı sergileyemiyordu. Özellikle bir sahneyi sekiz defa tekrarlamak zorunda kaldık. Hamlet rolündeki Selim, kızın bu beklenmeyen başarısızlığına benim yerime sinirlenerek homurdanmaya başladı, bir tür star kaprisi yaptı. Böyle davranışlar tiyatroda olağandır, hele yönetmen yeteri kadar otoriter değilse. Bu tür davranışlara asla izin vermezdim, benim setimde hiçbir star kapris yapamazdı, ama ben kasten sesimi çıkarmadım. Hiç kuşkusuz Nur'un ezilip, zor duruma düşmesi için değil, fakat benden yardım istemesi için seyirci kalıyordum. Nasıl olsa Selim'in sevgilimi inciten bu davranışını ilerde fitil fitil burnundan getirecektim. Öğleye doğru beklediğim oldu. Çalışmanın bir yerinde, ezberlemesi gereken metni unutan Nur önemli bir tiradı söyleyemedi, işte o zaman çıngar koptu. Selim'in biraz kaba ve ithamkâr konuşması üzerine Nur, ağlayarak provayı terk etti, soyunma odasına koştu.</p>

  <p>Hiç sesimi çıkarmadım önce. Sonra yarım saat ara verdim provalara. Selim hâlâ homurdanıyordu. Doğru Nur'un bulunduğu soyunma odasına yürüdüm. Olaya tanık olan diğer oyunculardan bazıları, ağlayan kızın etrafına toplanmış, teselli etmeye çalışıyorlardı.</p>

  <p>Ben içeri girince sus pus oldular.</p>

  <p>"Lütfen, herkes dışarı çıksın," dedim. "Nur Hanım'la yalnız konuşmak istiyorum."</p>

  <p>Yüzüm bir karış asıktı.</p>

  <p>Bu gibi durumlarda kimse yönetmene karşı koyamazdı. Oyuncular birer ikişer odayı terk ettiler. Nur aynanın karşısındaki pufa çökmüş hıçkırıklarını zapt etmeye çalışıyordu.</p>

  <p>Yanına yaklaştım.</p>

  <p>Herhalde benden sinirli bir ses tonuyla çıkışmamı bekliyordu. Genellikle her yönetmenin yaptığını, olağan sert tutumu. Daha ben ağzımı açmadan, "Çok üzgünüm hocam," diye inledi. "Hata bende. O tiradı çok iyi ezberlediğim halde tüm cümleleri unuttum, bir türlü hatırlayamadım, sanki tüm kelimeler beynimden uçup silindi. Lütfen, bana bir şans daha verin."</p>

  <p>Elindeki kâğıt mendille gözlerinden boşanan yaşlan silmeye çalışıyordu. O zaman fark ettim; bütün beraberliğimiz sırasınca Sitem'i hiç ağlarken görmemiştim. Herhalde ağlasa o da böyle ağlardı.</p>

  <p>Bu garip gözlem beni bir tür heyecana sevk etti. Sanki ilk defa ağlayan birini görüyormuş gibi Nur'a bakıyordum.</p>

  <p>Cebimden çıkardığım beyaz tiril tiril mendilimi Nur'a uzattım.</p>

  <p>"Silin gözyaşlarınızı," dedim. "Ağlanacak bir şey yok. Her oyuncunun başına gelebilecek bir durum, herkes rolünü unutabilir. Dert etmeyin."</p>

  <p>Uzattığım mendili alırken şaşırarak baktı bana.</p>

  <p>Sanırım, kızarak ona bir şeyler söyleyeceğimi düşünmüştü. Bir dost, bir hami, bir ağabey gibi omuzlarından tuttum.</p>

  <p>"Sahne hayatında olur böyle olaylar, alışacaksınız. Daha çok tecrübesizsiniz," dedim.</p>

  <p>Şükranla yüzüme baktı. "Ama Selim Bey... "</p>

  <p>Sözünü kestim, konuşmasına izin vermedim. "Biliyorum, kabalık etti. Aldırmayın."</p>

  <p>"Kendisinden hiç beklemezdim. O deneyimli bir sanatçı. Böyle davranması..."</p>

  <p>"Tamam, tamam... Gücendiniz mi ona?"</p>

  <p>"Gücenmekten öte, galiba kızdım. Biraz daha anlayışlı olması gerekmez miydi?"</p>

  <p>"Haklısınız."</p>

  <p>"Ben de hatamı kabul ediyorum ama... "</p>

  <p>Ellerim hâlâ omuzlarındaydı. Yuvarlacık omuzlarını biraz sıktım. Gülerek, "O yaptığı kaba davranışı ona ödetelim mi?" diye sordum. Lacivert gözleri birden çocuk gibi sevinçle parıldadı.</p>

  <p>"Nasıl yani?"</p>

  <p>"Biz de onu herkesin içinde zor duruma düşürelim mi?"</p>

  <p>Ağlaması aniden kesilmişti. İnanmamış gibi gözlerimin içine baktı.</p>

  <p>"Ciddi mi söylüyorsunuz?"</p>

  <p>"Gayet tabii. Bazen insanlara hadlerini bildirmek gerekir."</p>

  <p>Oturduğu puftan ayağa fırladı. İstemeyerek de olsa ellerimi omuzlarından çekmek zorunda kaldım.</p>

  <p>"İnanamıyorum," dedi. "Ben sizi de kızdırdığımı düşünmüştüm. Oysa büyük bir anlayış ve hoşgörü ile yaklaştınız bana. Şimdi neden size büyük yönetmen dediklerini daha iyi anlıyorum, insan ruhundan çok iyi anlıyorsunuz. Beni sakinleştirmeyi hemencecik başardınız. Anlayışlı birkaç söz yetti bile. Selim Bey hakkındaki sözleriniz şaka bile olsa yine de teşekkür ederim."</p>

  <p>"Şaka değildi. Böyle güzel bir kızı ağlatan erkeği cezalandırmak gerekir."</p>

  <p>Nur hâlâ moralini düzeltmeye çalıştığımı sanıyordu, oysa sevgilimi haksız yere ağlatan Selim'e esaslı bir ders verecektim. Yalnız sıcağı sıcağına olmazdı, diğer oyuncuların yanlış yorumlara kalkıp dedikodu yapmalarını istemiyordum...</p>

  <p class="p1"><span class="t3">* * *</span></p>

  <p>Ertesi gece provalar yine geç saatlere kadar sürmüştü. Çalışmaları tatil ettiğimizde soyunma odama gittim. Çantamı toparlayıp pardösümü giyerken kapım vuruldu.</p>

  <p>"Giriniz."</p>

  <p>Kapı aralandı ve eşikte Nur'u gördüm.</p>

  <p>"Sizi rahatsız etmiyorum ya, hocam?"</p>

  <p>Beklemediğim bir ziyaretti bu. Yüreğim çarpmaya başladı birden.</p>

  <p>"Estağfurullah," dedim. "Bir şey mi vardı?"</p>

  <p>"Mendilinizi getirdim."</p>

  <p>"Neyi?"</p>

  <p>"Mendilinizi. Unuttunuz mu, dün ağlarken gözyaşlarımı silmek için verdiğiniz mendili. Yıkayıp, temizledim."</p>

  <p>Yeminle unutmuştum, içimden keşke yıkamasaydı, diye geçirdim. Üzerinde gözyaşlarından kalma izleri taşıyan mendili sonsuza kadar Saklayabilirdim.</p>

  <p>"Teşekkür ederim."</p>

  <p>"Asıl ben teşekkür ederim. Dünkü jestinizi meslek yaşamım boyunca unutmayacağım. Çok duygulandım. Büyük bir anlayış gösterdiniz.'*</p>

  <p>"Büyütmeye gerek yok."</p>

  <p>"Hayır, var. Belki dün o sıcak yaklaşımınız olmasaydı bu işi bırakabilirdim. Ağlarken mesleği yürütemeyeceğimi düşünmüştüm bir an."</p>

  <p>"Hiç olur mu? Siz yetenekli bir oyuncusunuz, böyle saçma sapan bir olaydan dolayı insan mesleğini bırakır mı?"</p>

  <p>Nur odaya süzülmüştü. Söylemek istediği başka bir Şey olduğunu sezinledim. Çekingen ve ürkek bir şekilde önüne bakıyordu. Cesaretlenip konuşmasını bekledim ama bir türlü konuya giremiyordu. "Başka bir sorun daha mı var?" dedim.</p>

  <p>"Hayır, hayır," diye hemen telaşla atıldı. "Buna sorun diyemem. Belki bir merak ya da söylediklerinizi iyi kavrayamamak gibi bir sıkıntı. Aslına bakılırsa, konuyu açmamın ne kadar doğru olduğunu bile bilmiyorum, zira bu kesinlikle sizi ilgilendiren bir mesele."</p>

  <p>Gülümsedim. "Beni mi?" diye sordum.</p>

  <p>"Evet. Şu dün gece anlattıklarınız. Çok düşündüm, hatta bütün bir gece uykularım kaçtı. Ama söylediklerinizden bir anlam çıkaramadım."</p>

  <p>Yüreğimin yine güm güm attığını duyumsadım.</p>

  <p>Galiba beklediğim köprüler yavaş yavaş kuruluyordu aramızda. Nur bana ilgi duymaya başlıyordu. Tabii bunun bilinçsiz ve köklerinin çok daha eski tarihlere dayandığını hissetmeden. Tarih bir kere daha tekerrür ediyordu. O an anladım; bu kız bana âşık olacaktı. Etkilenme başlamıştı, ama henüz seveceğinin farkında bile değildi.</p>

  <p>"Utanıyorum," diye fısıldadı. "Sizin mahrem olan özel hayatınız. Size ne kadar acı verdiğini de tahmin edebiliyorum, belki de bu konunun açılmasını hiç istemiyorsunuzdur."</p>

  <p>"Benim için hiçbir sakıncası yok. Şayet dinlemek isterseniz memnuniyetle anlatabilirim."</p>

  <p>Her zamanki gibi kızarıp, yanakları al al oldu.</p>

  <p>"Çok sevinirim," dedi.</p>

  <p>O an içimden taşan bir his onu kucaklamak, sımsıkı kollarımın arasına alarak öpücüklere boğmak, iki yıllık özlemin tüm acısını çıkarmak istiyordu. Son anda kendimi frenledim.</p>

  <p>"Uzun bir hikâye," diye fısıldadım. "Ne yazık ki şu an müsait değil. Fakat sana söz veriyorum, ilk fırsatta ve müsait bir ortamda başıma gelenleri sana anlatacağım."</p>

  <p>Çocuk gibi sevindi.</p>

  <p>"Ne zaman?"</p>

  <p>Düşünür gibi yaptım.</p>

  <p>"Yarın ikinci perdenin provalarını bitireceğimizi sanırım. Bir gün arkadaşlara dinlenmek için ara vereceğim. O boş günümüzde olabilir."</p>

  <p>"Heyecanla bekleyeceğim," dedi...</p>

  <h2><a id="ncx1557"></a>4</h2>

  <p>SIRTINDA kalın ve eski bir kaban, bacaklarında solgun bir blucin, ayaklarında da yıpranmış tenis ayakkabıları vardı Nur'un. Kadınların rahatlık kisvesi altında böyle çapaçul, sallapati giyinmelerinden hiç hoşlanmıyordum. Kadın her zaman, kadınlığını bilmeli, cinsine özgü zarafeti biraz da giyimiyle dışarıya yansıtmalıydı. Nedense şimdi genç kızlar, müthiş bir vurdumduymazlık içindeydiler. Yalnız giyimlerinde mi, hal ve davranışlarında da öyleydiler. Bu anlamsız moda salgını, hippilik denilen akımla başlayıp dal budak sarmış, fikir ve özgürlük cereyanı adeta dışa vurmuş, çapaçulluk, zarafet ve estetikten yoksun giyim tarzı bir simge olarak yerleşmişti.</p>

  <p>Sitem kendini bu manasız rahatlığa bırakanlardan değildi. Her zaman bakımlı ve özenli dolaşırdı. Nur'u yadırgıyordum, ama bu konuda herhangi bir telkinde veya imada bulunamazdım henüz. Ayrıca Sitem benim yanıma yerleşmeden önce de varlıklı bir ailenin kızıydı ve parasal sorunu yoktu, dilediği marka giysileri seçip alırdı, zevki ve kendisine yakışanı seçme niteliği de tartışılmazdı. Birlikte olduğumuz zamanlarda benim tercihlerime seve seve katlanarak itirazda bulunmamıştı.</p>

  <p>Oyuncularıma izin verdiğim gün Nur'la buluşmuş Tarabya'da bir lokantada yemeğe gitmiştik. Yanımda hâlâ çekingen ve ürkekti. Sanki birileri tarafından görülmekten çekinen havalardaydı. Durumu yadırgamıştım biraz.</p>

  <p>Dayanamayıp sordum.</p>

  <p>"Ürkek bir haliniz var," dedim.</p>

  <p>"Neden?"</p>

  <p>Her zaman ki gibi kızardı yine.</p>

  <p>"Bilmem," dedi. "Öyle miyim?"</p>

  <p>"Kesinlikle. Birlikte olmamız sizi rahatsız mı ediyor."</p>

  <p>"Hayır... Tam tersi sizinle sohbetten zevk alıyorum ama... "</p>

  <p>"Aması ne?"</p>

  <p>"Bilmem ki... tanıdık birinin görmesinden endişe duyuyorum."</p>

  <p>Hayretle yüzüne baktım. Onun yaşındaki bir kızın görülme korkusunu anlamamıştım.</p>

  <p>"Nasıl yani?" dedim. "Aile fertlerinizden biri tarafından görülmekten mi korkuyorsunuz?"</p>

  <p>"Hayır, hayır onlar tarafından değil. Ben artık yetişkin ve çalışan biriyim."</p>

  <p>"Anladım," dedim. "Erkek arkadaşınız, ya da sevgilinizin bizi baş başa görmesinden huylanıyorsunuz."</p>

  <p>Alınmış gibi bakışlarını yüzüme çevirdi. "Öyle biri yok."</p>

  <p>"İşte buna inanmam. Sizin gibi güzel bir kızın nasıl bir sevgilisi olmaz?"</p>

  <p>"Olsa söylerdim, niye saklayayım? Siz anlayışlı birisiniz, ayrıca saklamam için de bir neden yok."</p>

  <p>"Şu halde? Kimden çekmiyorsunuz?"</p>

  <p>"İş çevremizdeki insanlardan. Bizi böyle baş başa yemek yerken görürlerse ne düşünürler?"</p>

  <p>Muzip bir şekilde sırıtarak sordum.</p>

  <p>"Siz söyleyin bakalım, ne düşünürler?"</p>

  <p>"Anlayın işte... En azından bana torpil yaptığınızı düşünürler. Bizim ortamı bilirsiniz, yönetmenden desteğiniz olursa, sırtınız yere gelmez."</p>

  <p>"Ama sizi ben seçmedim ki. Göreve geldiğimde siz zaten kadrodaydınız."</p>

  <p>"Olsun akıllara başka şeyler de gelebilir."</p>

  <p>Ne demek istediğini gayet iyi anlıyordum tabii, yine de üsteledim.</p>

  <p>"Ne gelir mesela?"</p>

  <p>"Beni utandırmak için mi böyle soruyorsunuz? Ne demek istediğimi anladınız."</p>

  <p>"Hayır, kesinlikle anlamadım."</p>

  <p>Bakışlarını kaçırdı, içini çekti, birkaç saniye aklından geçenleri en uygun şekilde nasıl açıklayacağını düşündü, sonra titrek bir sesle, "Aramızda bir şeyler olduğunu sanırlar," diye fısıldadı.</p>

  <p>"Haa, şimdi anladım," diye gülümsedim. "Amma yaptın Nur! Senden en az on yaş büyük bir adamım ben. Kimin aklına böyle bir şey gelir?"</p>

  <p>Hayretle fısıldadı. "Şaka mı yapıyorsunuz?"</p>

  <p>"Ne şakası?"</p>

  <p>"Yani kendinizi o kadar yaşlı mı buluyorsunuz?"</p>

  <p>"Değil miyim yani?"</p>

  <p>"Hiç de değilsiniz. Ayrıca eni konu yakışıklı birisiniz, bu halinizle bile pek çok genç kızın yüreğini hoplatacak cinsten hem de."</p>

  <p>"Asıl alay eden sensin galiba."</p>

  <p>Bu sefer o gülümsedi.</p>

  <p>"Tiyatroda konuşulanlardan haberiniz yok öyleyse."</p>

  <p>"Ne konuşuluyormuş ki?" diye sordum.</p>

  <p>"Hani mübalağa etmeyeyim, ama tiyatrodaki bütün kızlar sizin hayranınız."</p>

  <p>Sen de mi, diye sormamak için kendimi zor tuttum. Aldırmaz bir eda ile karşılık verdim.</p>

  <p>"Genellikle öyle olur. Ama bu benim yakışıklılığımdan değildir; hani nasıl öğrenciler hocalarına takdirle âşık olur, onun gibi bir şey. Daha ziyade üst mevkideki bir öğreticiye, hocaya, eğitmene duyulan saygı ile karışık bir beğeni duygusudur bu, ama kesinlikle aşk veya sevgi değildir. Gelip geçici bir şey. Temsil bitip ayrılınca her şey unutulur."</p>

  <p>Nur birkaç saniye düşündü. Açıklamamı kabul edeceğini sandım. Başını salladı.</p>

  <p>"Hayır," dedi. "Neriman'ı, Celile'yi. Ayşegül'ü hatta Muazzez Hanım'ı kendi aralarında konuşurken duydum. Hepsi size âşık. Deli divane oluyorlar. Yoksa farkında değil misiniz?"</p>

  <p>Gerçekten de hiçbir şeyin farkında değildim. Gözüm Nur'dan başkasını görmüyordu ki. Bir zamanlar gerçekten havalı ve hoş bir adamdım, ama o günler çoktan mazide kalmıştı. Geçirdiğim son iki seneden sonra acınacak bir halde hissediyordum kendimi.</p>

  <p>"Bu mübalağa," diyebildim, "imkânsız... "</p>

  <p>"Hiç de değil. Artık kendinize acımaktan vazgeçin."</p>

  <p>Ürpermekten kendimi alamadım. Neler söylüyordu bu kız? Yoksa evvelki gece tiyatrodaki odama gelişinin sebebi de bu muydu? Yerimde huzursuzca kıpırdandım.</p>

  <p>"Hikâyenizi de biliyorum ayrıca," dedi yumuşacık bir sesle.</p>

  <p>"Biliyor musun? Ne biliyorsun?"</p>

  <p>"Hayatınıza girip büyük bir aşk yaşadığınız kız da sizden oldukça küçükmüş."</p>

  <p>Kaşlarım çatıldı birden. Hemen sordum.</p>

  <p>"Kimden duydun bunu?"</p>

  <p>Omuzlarını silkti.</p>

  <p>"Bilmeyen yok ki. Tiyatro dünyasında dedikodular çabuk yayılır."</p>

  <p>Bu doğruydu. Ama ben yine de şaşırmıştım.</p>

  <p>Sitem'le beraber olduğumuz sıralarda sanat dünyasından kesinlikle uzak durmuş, toplum içine karışmamıştık, özellikle de tiyatrodaki dostlarımla hiç görüşmemiştim.</p>

  <p>Sorumu yineledim.</p>

  <p>"Kimden duydunuz?"</p>

  <p>"Bilmiyorum, ama muhtemelen Selim Bey'dendir. O sizin eski bir arkadaşınızmış. Herhalde kuliste geçmişinizden bahsetmiş olmalı."</p>

  <p>Bir an düşüncelere daldım. Selim'in Sitem'i gördüğünü hiç sanmıyordum, onunla görüşmeyeli çok zaman oluyordu. Tabii Sitem'in ölümünden sonra geçirdiğim hastalık, münzevi yaşamım, kendimi cemiyet hayatından soyutlamam, eşimin dostumun, arkadaşlarımın dikkatini çekmiş olmalıydı. Sitem'i tanımamış olsalar da, bunalımlı dönemim çarçabuk dillere destan olmuştu. Nitekim Selim'in de durumumdan haberi vardı.</p>

  <p>Çaresiz kalarak başımı salladım.</p>

  <p>"Doğru," dedim. "Haklısın. Sevdiğim kız benden on yaş küçüktü."</p>

  <p>"Bakın, siz de kabul ediyorsunuz gerçeği."</p>

  <p>Saf saf sordum. "Hangi gerçeği?"</p>

  <p>"Sizden hayli küçük bir kızın da size âşık olabileceği gerçeğini."</p>

  <p>Şarap kadehimden bir yudum aldım. Nur sanki bir satranç oyununda yaptığı hamle ile rakibini sıkıştıran oyuncunun muzaffer edasıyla mırıldandı.</p>

  <p>"Eh, artık şu hikâyeyi ağzınızdan dinleyebilirim," dedi...</p>

  <p>Sanırım bu onun hakkıydı da. Kendi geçmişini ona anlatmak zorundaydım...</p>

  <p>En başından başladım. Sitem'le ne zaman, ne şekilde ve nerede tanıştığımdan söz ederek. Tabii en önemli hususa, yani ölen sevgilime ne denli benzediğine veya başka bir ifade ile aynı bedeni taşıdıklarına değinmeden...</p>

  <p>Hikâyeye kendimi öylesine kaptırmıştım ki, anlattıkça coşuyor, geçmişi bütün şiddetiyle benliğimde adeta yeniden yaşıyordum. Her şey hafızamda idi, öyle ki, bir kompütür gibi en ufak bir detayı unutmadığımı, dehşete Sapılarak fark ettim. Sitem'le ilgili her olayın, yeri, saati, tüm teferruatı beynime nakşolmuştu. Geçirdiğim bunalımlı ağır günler bile onları beynimden silmemişti. Bir şeyin daha farkına vardım; iki seneden beri tüm bu anlattıklarımı hiç kuşkusuz binlerce kere zihnimden geçirmiş, tekrar tekrar hayal ederek düşünmüştüm, ama ilk defa karşımdaki canlı bir insana naklediyordum. Ve o insan Sitem'in bir suretiydi.</p>

  <p>Hikâyemin bir yerinde birden durakladım.</p>

  <p>Aklım karışarak Nur'un yüzüne bakmaya başladım. Fizik ötesi bir olay yaşadığımın farkındaydım elbette. Hâlâ karşımdaki kızın gerçek Sitem olup olmadığının dahi bilincinde değildim. Nur kimdi? Bu kadar benzerlik olabilir miydi? Tanrı'nın kudretlerinden biri de her kulunu diğerinden farklı yaratmasıydı, ama hesaplarıma göre Sitem de, Nur da aynı tarihlerde doğmuşlardı, ikiz olarak aynı ananın rahminden çıkmadıklarına göre, bu ayniyeti nasıl açıklamak mümkündü? izahı yoktu bunun. Doğaüstü olaydı. Nur'la karşılaştığımdan beri düşünüyor, ama mantıklı bir sonuca varamıyordum. Bedenleri gibi ruhları da bir olsa gam yemeyecek, Sitem'in insanoğlunun kavrayamayacağı bir şekilde yeniden hayata döndüğünü kabul edecektim, fakat karşımdaki kız ilk sevgilimden, kişilik, davranış, yapı, sosyal kültür, zevk ve beğenileri açısından farklılık gösteriyordu. O, Sitem'in gerçek kişilik özelliklerine sahip değildi.</p>

  <p>Acaba ben mi yanılıyorum, diye düşündüm. Ne de olsa Nur'u henüz yeterince tanıdığım söylenemezdi, ilişkimiz şimdilik çok yüzeysel ve yetersizdi.</p>

  <p>"Neden durdunuz?" diyen sorusuyla irkilip düşüncelerimden sıyrılır gibi oldum.</p>

  <p>Birkaç saniye daha bön bön yüzüne baktım.</p>

  <p>"Yoruldunuz mu yoksa? Ya da geçmişe dönüş sizi rahatsız mı etti?"</p>

  <p>"Her ikisi de değil," dedim.</p>

  <p>"Ama birden sustunuz."</p>

  <p>Tereddütler içindeydim. Henüz anlattıklarım geçmişimle ilgili her erkeğin yaşayacağı sıradan bir aşk hikâyesi gibiydi. Olayın en hayati yanı olan ölmüş sevgilimle, karşımdaki dipdiri, hayat dolu kızın, farklı ruhlarla aynı bedende bir araya gelmiş aynı yaratık olduğunu ima eden tek bir cümle ağzımdan çıkmamıştı. Sırası gelmiş miydi acaba? Ona üstü kapalı da olsa bu benzerliği çıtlatan cümleleri sıralamalı mıydım?</p>

  <p>Ya gerçeği kabullenemezse, o zaman ne olacaktı?</p>

  <p>Beni kendisini açındırarak istifadeye kalkışan pis bir zampara olarak görmesi mümkündü. Bütün hayalleri yıkılıp benden uzaklaşması çok doğal olurdu o zaman. Bu riski göze alamazdım. Gerçekten de hikâyem normal insanın hemen ve rahatlıkla kabul edebileceği cinsten bir şey değildi. İnsan havsalasını zorluyordu. Hele henüz gelmediğim Azrail'le pazarlık faslına kim inanırdı?</p>

  <p>Medet umar gibi etrafıma bakındım. Daha fazlasını anlatmak tehlikeliydi. Bin bir zorlukla yeniden bulduğum sevgilimi tedbirsiz bir yaklaşımla yeniden kaybetmeye tahammülüm yoktu.</p>

  <p>İmdadıma garsonlar yetişti. Anlattığım hikâyeye öylesine dalmıştım ki, öğle servisi zamanı çoktan geçmiş, restorantta yalnız biz kalmıştık. Kendimi toparlayıp gülümsedim.</p>

  <p>"Kalkalım mı artık?" dedim. "Masalarda bizden başka kimse kalmadı."</p>

  <p>Nur, trajik hikâyeme öylesine dalmıştı ki, "Ama daha sonunu getirmediniz," dedi. Sabırsızlıkla acı serüvenimin sonunu duymak istiyordu.</p>

  <p>"Bir başka zaman anlatırım, söz veriyorum," dedim.</p>

  <p>"İmkânsız, bekleyemem," diye mırıldandı. "Kendimi öyle kaptırdım ki."</p>

  <p>Uzanıp masanın üzerindeki elini kavradım, dostça, her türlü ihtiras ve cinsel tutkudan uzak olarak.</p>

  <p>"Merak etme, hikâyemin sonunu mutlaka dinleyeceksin. Zaten bunu anlatmaya mecburum," dedim.</p>

  <p>İlk defa yüzüme biraz şaşkın bir ifadeyle baktı.</p>

  <p>"Mecbur musunuz?"</p>

  <p>"Evet, mecburum. Başka şansım yok."</p>

  <p>Son cümlemi tartmaya çalıştığını hissediyordum. Herhalde kendi beyninde söylediğimin ne anlama geldiğini çıkarmaya gayret ediyordu. Daha fazla ısrar etmedi, ama garip bir şekilde rahatladığını, aramızdaki bu gizli buluşmanın bundan sonra da devam edeceğini anlamanın memnuniyetini görebiliyordum gözbebeklerinde.</p>

  <p>"Nasıl isterseniz hocam," dedi.</p>

  <p>Kaşlarımı çatıp, sitem eder gibi o şahane lacivert gözlerinin ta derinliklerine baktım.</p>

  <p>"Ayrıca artık bana hocam diye hitaptan da vazgeç."</p>

  <p>İrkildi birden.</p>

  <p>"Ne dememi istersiniz?"</p>

  <p>"Beni adımla çağırmanı, Murat demeni."</p>

  <p>"Fakat... bu biraz saygısızlık olmaz mı? Siz benim..."</p>

  <p>Susturdum onu.</p>

  <p>"Ben öyle istiyorum."</p>

  <p>Her zamanki gibi sıkılarak kızardı.</p>

  <p>"Siz bilirsiniz. Şayet öyle istiyorsanız size adınızla hitap etmeye çalışırım. Tabii bunu ancak yalnızken, etrafımızda bizi tanıyan kimse yokken yapmam mümkün."</p>

  <p>"Benim için fark etmez," dedim. "Tiyatroda da böyle hitap edebilirsin."</p>

  <p>"Ama nasıl olur? Sonra arkadaşlar ne der?"</p>

  <p>"Hiçbiri umurumda değil. İstediklerini düşünsünler."</p>

  <p>Yanaklarındaki kızarıklık devam ediyordu, ama bu sefer bu belirtinin yalnız mahcubiyetten değil, henüz tam olarak adlandıramadığım bir sevinçten olduğunu hissediyordum...</p>

  <p>Lokantadan çıktık. Dışarıda serin bir poyraz esiyordu. Nur üşürmüş gibi kollarını göğsünde kavuşturdu, eski kabanına sarıldı. Arabayı biraz uzakta bırakmıştık.</p>

  <p>"Üşüyor musun?" diye sordum.</p>

  <p>"Biraz," dedi. "Belki heyecanımdandır. Dinlediklerimden çok etkilendim."</p>

  <p>Gülümsedim içimden. Ona şimdiye kadar sıradan bir aşk hikâyesinin ilk bölümünü belki biraz teferruatıyla anlatmıştım, hepsi o kadardı. Bu denli heyecanlanması gerekmezdi, ama onu ürpertiye sevk eden gerçek nedeni tahmin edebiliyordum. Mutlaka tarifsiz bir duygu Nur'u o an geçmişine götürüyor, kendini Sitem yerine koyuyordu. Belki de geçmişimdeki sevgili ile arasında bir bağ kuruluyordu, fakat bunu henüz ben bile bilemezdim, sadece bir varsayımdı benimki.</p>

  <p>"Koluma gir," dedim adeta bir emir gibi. "Vücudumun sıcaklığını alırsın, üşümen de azalır."</p>

  <p>İtiraz edeceğini, yadırgayacağını, çekineceğini sanmıştım. Ama hiç duraksamadan koluma girdi. Gerçekten de titrediğini hissediyordum. Oysa hava bu denli üşüyecek kadar soğuk değildi.</p>

  <p>Keyfime diyecek yoktu. Boğaz'da, deniz kenarında iki yıl sonra sevgilimle yine kol kola yürüyorduk. Tanrı'nın hiçbir kuluna bahşetmediği bir ayrıcalığı yaşıyordum, ben mutlu olmayacaktım da kim olacaktı?</p>

  <p>Arabaya giden yolun hiç bitmemesini istedim. Az sonra arabaya girince kolumdan çıkacak, bu sıcak temas sona erecekti. Tabii bunun henüz bir başlangıç olduğunu biliyordum, ilerleyen günlerde ilişkimiz daha yoğunlaşacak ve birbirimizin de olacaktık. Kaçınılmaz sondu bu, kaderimiz. Yaşama bıraktığımız yerden devam edecektik. Gerçi hayatımda unutulmaz izler bırakan sevgilim Sitem'e kıyasen, Nur henüz farklı kişilik özellikleri sergiliyordu ve ben bu yeni kişiliğe alışmakta biraz zorlanacağımı hissediyordum. Sitem mükemmele yakın bir ruh yapısına, karaktere sahipti. Ona tutkunluğum biraz da bu erişilmez yapıdan geliyordu, ama sevgililerimin ruhlarının da aynı olmasını beklemek galiba biraz lüks olacaktı. Mevcutla yetinmeli, gerekiyorsa değişikliği ben sağlamalıydım. Ayrıca yeni bir hayata başlamak için kim bilir, belki de farklı bir kişiliği tanımak ve sevmek daha hayırlı olacaktı. Aksi halde Sitem'in manevi varlığı altında ezilmem de mümkündü.</p>

  <p>Arabaya girdik.</p>

  <p>Nur birden, "Peki ne oldu?" diye sordu.</p>

  <p>Düşüncelerimin yoğunluğundan ne sorduğunu toparlayamamıştım.</p>

  <p>"Hangi gece?" diye mırıldandım.</p>

  <p>"Lokantada anlatırken yarım kalan, yani Sitem'le tartıştığınız gece."</p>

  <p>Nerede hikâyeyi kestiğimi anımsamıştım. Yüzüne bakıp gülümsedim. "Hani bir başka zaman devam edecektik, unuttun mu?"</p>

  <p>"Hiç unutur muyum? Ama öyle güzel anlatıyorsunuz ki hocam, o gecenin sonunu öğrenemezsem bu gece uyuyamam meraktan. Anlattıklarınız bir film gibi gözümün önünde canlanıyor. Nefis bir aşk filminin tam orta yerinde antrakt verilmiş gibi hissettim kendimi."</p>

  <p>Safiyane ifadesi karşında gülümsemem tüm yüzüme yayıldı.</p>

  <p>"Pekâlâ," dedim. "Sana o geceyi anlatacağım şimdi. Ama iki uyarım olacak. Ancak bu uyarılarımı kabul edersen devam edeceğim."</p>

  <p>"Her uyarınızı kayıtsız şartsız kabul edeceğim," dedi.</p>

  <p>"Birincisi artık bana hocam veya efendim demekten vazgeç. Hayatımın en gizli sırlarını açıkladığım bir kızdan böyle mesafeli kelimeler duymak istemiyorum. Siz lafını da kaldır, bana sen diye hitap et."</p>

  <p>Başını salladı, "Peki," dedi.</p>

  <p>"İkincisi, şayet o geceyi bütün teferruatıyla öğrenmek istiyorsan seni şimdiden uyarayım; utanacağın, keşke sormasaydım, diyeceğin sahneler var içinde. Yine de anlatmamı istiyor musun?"</p>

  <p>Bir an çekinir gibi durakladı. Ama artık ok yaydan çıkmıştı bir kere... Geri döneceğini, vazgeçtim, anlatmayın diyeceğini hiç sanmıyordum. Bu ruh haletindeki hiçbir kız seyreder gibi dinlediği filmin erotik sahnesinde gözlerini yummazdı.</p>

  <p>"Tamam, razıyım," diye fısıldadı.</p>

  <p class="p1"><span class="t3">* * *</span></p>

  <p>Geçmişe döndüm yine. Gözlerimin önünde Sitem'le çok nadir yaptığımız o münakaşa canlandı. İncir çekirdeğini doldurmayacak bir nedenden tartışmıştık. Kesinlikle haksızdım, ama o hiddet anında hatalı olduğumu kabul edemiyordum. Cinlerim başıma üşüşmüş, durmadan kırıcı konuşuyordum. Sitem birden yanımdan uzaklaşarak yatak odasına koştu ve odaya kapandı. Hızımı alamamış, hiddetim yatışmamıştı, ama peşinden gitmedim. Salonda kalıp sakinleşmeyi bekledim. Huyum öyledir zaten; önce birden parlar köpürürüm, fakat o kızgınlık kısa sürelidir, hele hatalı olduğumu anlarsam. de öyle olmuştu, az sonra yaptıklarıma çoktan pişman olmuş yatak odasının kapısına dayanmıştım. Olanları Nur'a anlatmaya başladım.</p>

  <p>Bir ara Nur sevimli bir eda ile kıkırdadı.</p>

  <p>"Kapıyı kilitli buldunuz, değil mi?"</p>

  <p>Gözlerimi yoldan ayırıp sevgilime baktım.</p>

  <p>"Nasıl tahmin ettin?"</p>

  <p>"Ben de olsam aynısını yapardım," dedi.</p>

  <p>"Sonra?"</p>

  <p>"Sonra kapının ardından yalvarmaya başladım, içeriye girmeme izin vermesi için."</p>

  <p>"Verdi mi?"</p>

  <p>"Uzun süre vermedi. Yalvarıp yakarttı beni."</p>

  <p>"Bravo doğrusu rahmetliye, hani siz de hak etmişsiniz yani."</p>

  <p>Güldüm. "Tipik bir kadın ittifakı, ne olacak," diye mırıldandım şaka yollu.</p>

  <p>"Doğal değil mi? Kadınlar erkeklere karşı birbirlerini tutmalı. Bari gönlünü aldınız mı kızcağızın?"</p>

  <p>Elimde değildi, ne olursa olsun biraz daha açılmalı, durumu hakkında ona bazı ufak tefek açıklamalar yapmalıydım. Dayanamıyordum artık, iki uzun hasret yılından sonra Sitem veya Nur artık adları önemli değildi benim için yanı başımda otururken ondan uzak durmak sarılıp öpememek, sevişememek kahredici bir histi. İçimde isyanlar başlamıştı. Tehlikeli de olsa ufak bir deneme yapmaya karar verdim.</p>

  <p>"Aldım tabii," dedim. "Kapıyı açar açmaz kucaklayıp yatağa götürdüm, bir yandan özür diliyor, bir yandan da onu soyuyordum. Sitem çok ateşli bir kızdı, az sonra öpücüklerime karşılık vermeye başladı. Çırılçıplak kalınca sanki sevişmeye yeni başlıyormuş gibi önce ayak parmaklarını öperek işe giriştim. Pürüzsüz, dupduru bir teni vardı."</p>

  <p>Yine kaçamak bir bakış attım yüzüne.</p>

  <p>Bu defa kızarmamıştı. Cesaretlendim. Sonra tepkisini ölçeceğim kelimeleri çıkardım ağzımdan.</p>

  <p>"Sitem'in vücudunda, oldukça mahrem bir yerinde doğuştan bir leke vardı," dedim.</p>

  <p>Kasten durakladım, derin bir nefes aldım. Hâlâ yüzüne bakıyordum.</p>

  <p>Garip bir şekilde afallamıştı.</p>

  <p>Kendini tutamayarak sordu.</p>

  <p>"Neresinde?"</p>

  <p>"Cidden bilmek istiyor musun?"</p>

  <p>Kekeleyerek, "Evet," demişti.</p>

  <p>"Cinsel organının beş santim kadar yukarısında."</p>

  <p>Gayrı ihtiyari şaşkınlıktan dudakları aralanmıştı.</p>

  <p>"Cilt lekesi demiştiniz, değil mi?"</p>

  <p>"Evet."</p>

  <p>"Bir çiçek motifi gibi mi?"</p>

  <p>"Aynen öyle. Sanki taze açmış bir gül koncası gibi."</p>

  <p>Tabii nereden bildiğini sormamıştım, işime gelmiyordu bu. Ama şaşkınlıktan iki eliyle sanki bir hayret nidasını bastırmak istercesine dudaklarını kapatınca, aynı çiçek desenli lekenin onda da mevcut olduğunu hemen anlamıştım, işi pişkinliğe vurdum.</p>

  <p>"Utandın, değil mi? Utanacağını sana daha önce söylemiştim; ne yapayım anlatmamı sen istedin," diye mırıldandım.</p>

  <p>Nur aynı lekenin kendisinde de olduğunu açıklayamazdı tabii. Bir süre şaşkın bir vaziyette öylece daldı kaldı. Garip tesadüfü aklında yorumlamaya çalıştığını hissediyordum.</p>

  <p>"Allah Allah!.. Çiçek lekesi, ha? Tıpkı gül gibi demiştiniz... Ne garip!"</p>

  <p>Anlamaz gibi sordum.</p>

  <p>"Garip olan nedir?"</p>

  <p>"Hiç!" diye geçiştirdi. Ama aklı karışmıştı iyice.</p>

  <p>Bilerek bir süre sustum. İnanılmaz hikâyemin ilk kuşku tohumlarının içine düşmesini bekliyordum. Gerçi bu biraz zordu; normal olarak her iki bedendeki çiçeğe benzer lekeyi ancak garip bir tesadüf olarak yorumlamak durumundaydı. Başka ne düşünebilirdi ki?</p>

  <p>Sanki hikâyem onun indinde birden değerini kaybetmiş gibiydi. Nur dalgınlaşmış, koltuğa sırtını dayamış, kaşları çatılmıştı.</p>

  <p>Arabayı biraz daha yavaş sürmeye başlamıştım.</p>

  <p>Birden dalgınlığından sıyrılarak lacivert gözlerini yüzüme çevirdi.</p>

  <p>"Bir şey sorabilir miyim?" dedi kısık, fakat endişeli bir sesle.</p>

  <p>"Gayet tabii, sor bakalım."</p>

  <p>"Sol koltuk altında da bir beni var mıydı acaba?"</p>

  <p>Sevincimi belli etmemek için kendimi yine zor tuttum. Nur yavaş yavaş çözülüyordu; az sonra tereddütleri korkunç bir tespite dönüşecek, Sitem'le arasındaki bedensel ayniyeti anlayacaktı. O zaman nasıl bir tepki vereceğinden korktum bir an. Neticeye hazırlıklı olmalıydım. Arabayı sağa çekip durdum.</p>

  <p>"Evet, vardı," dedim. "Nereden biliyorsun?"</p>

  <p>Cevap veremedi. Ama yüzü sapsarı kesilmişti. Artık bu kadarının tesadüf olmadığını anlamıştı muhakkak, lakin hâlâ kendi beyninde bir açıklama yapamıyor, bu inanılmaz benzerliğe çözüm getiremiyordu.</p>

  <p>Bir süre bekledim. Kaskatı kesilen sevgilime bakarak ben de şaşırmış gibi sordum.</p>

  <p>"Bunu bilmen imkânsızdı, yoksa Sitem'i tanıyor muydun?"</p>

  <p>Güçlükle kekeledi. "Hayır, nereden tanıyabilirim ki?"</p>

  <p>Üsteledim. "Yaşasaydı seninle aynı yaşta olacaktı. Arkadaş filan olmadığınıza emin misin?"</p>

  <p>"Hiç Sitem adında bir arkadaşım olmadı."</p>

  <p>"Ama vücudundaki bu özellikleri bilmen imkânsız. Bunun bir açıklaması olmalı. Bana doğruyu söyle, onu tanıyor muydun?"</p>

  <p>Yalvarır gibi yüzüme baktı.</p>

  <p>"Vallahi tanımıyordum Murat," diye inledi, ilk defa bana ismimle hitap ediyordu.</p>

  <p>"O halde bana bir açıklama yapmak zorundasın. Benden gizlediğin bir şey var."</p>

  <p>Israrım karşısında şaşkınlığı gittikçe artıyordu. Bir ara ağzını açtı, sanki müthiş bir itirafta bulunacak, bütün o söylediğin işaretler benim de bedenimde var, diyecek gibi durakladı, ama konuşamadı. Bir karara varamadığını anlamıştım.</p>

  <p>Hiç sesi çıkmadan, heykel gibi oturmaya devam ediyordu.</p>

  <p>Neden sonra, "Ben burada inmek istiyorum," diye homurdandı. Sesi hafiften sinirli ve kızgın gibi gelmişti bana.</p>

  <p>"Burada mı?" diye kekeledim.</p>

  <p>"Evet, burada. Hemen..."</p>

  <p>"Ama ne oldu Nur, neden ineceksin? Yanlış bir şey mi söyledim?"</p>

  <p>"Lütfen, hiçbir şey sormayın bana."</p>

  <p>Daha ağzımı açmadan duran arabanın kapısını açıp hızlı adımlarla uzaklaşmaya başladı. Onu durdurmak, arkasından gitmek için hamle yapmadım. Sadece beni bırakıp, caddede acele acele uzaklaşan sevgilimin arkasından ahenkli yürüyüşünü seyrettim.</p>

  <p>Kısa bir süre sonra bana yeniden döneceğinden emindim. Zira bu yalnız benim kaderim değil, onun da geleceğiydi ve istikbalimizi çizen doğaüstü güçler nasıl olsa bizi birleştireceklerdi. Bizlerin iradesi bu kaderi değiştiremezdi.</p>

  <p>İçin için gülüyordum...</p>

  <h2><a id="ncx1759"></a>5</h2>

  <p>ERTESİ gün Nur provalara gelmedi.</p>

  <p>Şimdiye kadar provaları aksattığına hiç şahit olmamıştım. Anlamsız bir ürküntü aldı içimi. Hasta mıydı acaba? Yoksa dünkü hikâyem onu korkutmuş muydu? Sitem'le arasında bir bağ kurmuş olması henüz olanaksız geliyordu bana. Vücudundaki leke ve beni sadece rastlantılara bağlayacaktı, normal bir insanın kendisiyle ölmüş bir sevgili arasında ayniyet bağını kurmasının mümkünü yoktu.</p>

  <p>O halde neden gelmemişti?</p>

  <p>Dün birden arabayı terk edip, adeta kaçarcasına gidişini hatırladım yeniden. Korkmuş, hatta paniğe kapılmış gibiydi. Belki de çoktan bir şeyler sezinlemeye başlamıştı da ben durumu idrak edememiştim. Geçmişimi zorlaması, yaşadığım unutulmaz aşkı merak etmesi ve hikâyemi öğrenmek için çaba sarf etmesi bunun işareti olamaz mıydı? Hayır, diye mırıldandım içimden. Bir tür vehimdi benimki. Gerçeği kavramış olamazdı Nur henüz.</p>

  <p>O gün öğleye doğru provaları tatil ettim.</p>

  <p>Nur'un gelmemesiyle içimde beliren merak sonra endişeye daha sonra da öfkeye dönüştü. Müthiş gergindim. Oyuncular sinirlenmemi tabii provaların aksamasına mal etmişlerdi. İdare amirine, Selim Koyuncu'ya söylenip durdum. Kendime de kızıyordum; meğer ne kadar ilgisiz davrandığımı daha sonra idrak ettim. Nur'un Kadıköy yakasında oturduğunu biliyordum, ama tam adresini sormak aklıma gelmemişti. Bu beklenmedik aksama karşısında bağırıp çağırmış, hemen kızı telefonla aramaları için emirler verip durmuştum.</p>

  <p>İdare amiri Hüseyin süklüm püklüm tavırlarla karşıma geçip evinde telefon olmadığını, cep telefonunun da kapalı olduğunu söylüyordu. Ondan, Nur'un adresini sorup öğrendim. Kadıköy'ün Bahariye semtinde oturuyordu, Boğaz'da doğup büyüdüğüm için Anadolu yakasını pek iyi bilmezdim, ama elimde adres olduktan sonra nasıl olsa bulurdum.</p>

  <p>Çalışmaları yarına erteleyip arabama atlayarak Bahariye'nin yolunu tutarken sinirli halim çoktan geçmiş, ilk endişelerim geri gelmişti. Belki Nur gerçekten rahatsızdı, dün sık sık üşüdüğünü söylemişti, ateşi çıkmış, yatağa düşmüş olabilirdi. Kadıköy yakasının yolunu tutmuştum ama onu orada, arkadaşıyla yaşadığı evde bulacağımdan da şüpheliydim, hasta ise muhtemelen anasının babasının evini de tercih etmiş olabilirdi. Zaten geç saatlere kadar uzayan gece provaları nedeniyle bazen onların yanında kaldığını biliyordum.</p>

  <p>İşe gelmeme sebebi ne olursa olsun, bildiğim tek gerçek şuydu: Artık onsuz yapamazdım. Kaderin karşıma çıkardığı ikinci fırsatı geri çevirme gibi bir lüksüm yoktu, sevgilime kavuşmak için Azrail'le anlaşma yapmış, hayatımın on yılını seve seve ona kavuşmak için feda etmiştim. Oldukça ağır bir bedeldi bu ve ben hiç tereddüt etmeden kabul etmiştim.</p>

  <p>Adresi buldum nihayet.</p>

  <p>Eski bir apartmanın ikinci katıydı. Soluğum kesilecek gibiydi.</p>

  <p>Her yanım titriyordu. Belki de asıl korkum, durumun kötüye gitmesi halinde eski hastalığımın nüksetmesi, yeni bir bunalıma, beklenmedik bir nöbete kapılmamdı.</p>

  <p>Zili çaldım. Açılmadı. Bir daha ısrarla denedim, uzun uzun.</p>

  <p>Nihayet içerden tanımadığım genç bir kızın sesi yükseldi: "Patlama, geliyoruz işte!" Yaklaşan topuklu terlik sesleri duyuyordum.</p>

  <p>Kapının kanadı aralandı, saçı başı dağınık, sivilceli yüzlü, sırtında pazen bir sabahlık bulunan gençten bir kız göründü. Karşısında beni görünce irkildi birden, içerden bağırdığını duymuş olacağım endişesiyle bir süre beni süzdü.</p>

  <p>"Affedersiniz," dedi. "Sizi kapıcı sanmıştım da... Kimi arıyorsunuz?"</p>

  <p>"Rahatsız ettiğim için bağışlayın. Nur Hanım burada mı?"</p>

  <p>Kızın yüzü aydınlanır gibi oldu, beni süzmeye başladı. Zararsız, hatta yakışıklı biri olduğuma hükmetmiş olmalıydı ki, kapıyı biraz daha araladı.</p>

  <p>"Evet, burada. Niçin aramıştınız?"</p>

  <p>Yüreğime su serpildi. Onu bulmuştum, nasıl olsa bundan sonrası kolaydı.</p>

  <p>"Ben onun yönetmeniyim. Kendisiyle görüşebilir miyim?"</p>

  <p>"Yaa... " dedi, biraz şaşkın bir halde. "Bekleyin haber vereyim."</p>

  <p>Kızı durdurdum. "Hasta mı acaba? Bugün provalara gelmedi de... Merak ettik."</p>

  <p>Dudaklarını büzdü kız. Bir gaf yapmaktan çekinir gibi mırıldandı.</p>

  <p>"Hasta olduğunu sanmıyorum, ama bugün bir durgunluğu var, nedense işe gitmek istemedi. Biraz bekleyin lütfen, en iyisi nedenini ondan öğrenirsiniz."</p>

  <p>"Şey... " diye mırıldandım. "Acaba kendisine bir sürpriz yapabilir miyim? Haber vermeden beni onun yanına götürebilir misiniz?"</p>

  <p>Önce isteğimi biraz yadırgar gibi oldu, ama sanırım gözlerimdeki ifadeden Nur'a sırılsıklam âşık olduğum neticesini çıkarmıştı.</p>

  <p>"Pekâlâ," dedi biraz çekimser bir ifadeyle. "Koridorun sonundaki oda onunki."</p>

  <p>Dar ve loş koridorda sessiz adımlarla yürüdüm. Kapıyı vurmadan usulca araladım. Nur camın önündeki ufak bir iskemleye oturmuş, dalgın ve kendinden geçmiş gibi boş gözlerle önündeki sokağa bakıyordu.</p>

  <p>Odası dağınık ve bakımsızdı. Sol tarafta duvara bitişik yatak toplanmamıştı vakit ikindiye yaklaştığı halde. Etrafta yerlere saçılmış bir yığın kitap duruyordu. Havada tatlı bir koku vardı, burnumun hiç de yabancı olmadığı bir rayiha. Yıllarca teneffüs ettiğim Sitem'in ten kokusu. Elimde olmadan irkildim.</p>

  <p>İçerisi çok sıcaktı.</p>

  <p>Odanın kapısının açıldığını duymuştu. Başını çevirmeden sordu. "Kim geldi Ayşe? Bakkalın çırağı mı?"</p>

  <p>Ses vermedim.</p>

  <p>Eski halının üzerinde usulca yaklaştım. İki metre kaldığında Nur odaya bir yabancının girdiğini hissetmiş gibi birden döndü, "Murat!" diye kekeledi.</p>

  <p>İçimin paralandığını hissettim güzelliği karşısında.</p>

  <p>Gür, kabarık sarı saçları, yarı saydam bembeyaz teni, iri lacivert gözleriyle sevgilim karşımdaydı. Üzerinde blucin ve tişört vardı. Meme başları tişörtün ince kumaşı altından belli oluyordu. Tıpkı Sitem gibi bu soğuk kış gününde çıplak ayak dolaşıyordu o da.</p>

  <p>Tabureden ayağa fırladı. "Ne işin var burada?"</p>

  <p>Sesi bitkin ve yorgun çıkmıştı.</p>

  <p>"Seni merak ettim," dedim. "Bugün provalara neden gelmedin, hasta mısın?"</p>

  <p>O güzel gözleri buğulandı, ağlamasına ramak kalmıştı</p>

  <p>"Artık tiyatroya dönmeyeceğim. O iş bitti," diye fısıldadı.</p>

  <p>İnanamayarak gözlerinin içine baktım. Hiç beklemediğim bir karardı bu.</p>

  <p>"Neden? Ne oldu?"</p>

  <p>"Bana bir şey sorma ve lütfen git."</p>

  <p>"Kararının nedenini öğrenmeden bir adım atmam."</p>

  <p>Gözlerini yumdu.</p>

  <p>Heykel gibi sessiz kaldı.</p>

  <p>"Hadi konuş, bana anlat. Neler oluyor? Neden böyle bir karar aldın."</p>

  <p>Konuşmuyordu...</p>

  <p>Israr ettim. "Her şeyi bilmek istiyorum. Bu saatten sonra bizi yüzüstü bırakamazsın, senden daha iyi Ophelia'yı oynayacak birini bulamam. Lütfen, Nur..."</p>

  <p>Kirpikleri aralandı, dehşetle yüzümü baktı. Başını iki yana sallayarak mırıldandı.</p>

  <p>"Korkuyorum."</p>

  <p>"Korkuyor musun? Kimden?"</p>

  <p>"Senden tabii."</p>

  <p>"Benden mi? Ama neden? Bir yönetmen olarak sana hırçın ve sert mi davrandım, istemeyerek seni kırdın mı, anlamıyorum..."</p>

  <p>"Anlamazlığa gelme. Gerçek nedeni pekâlâ biliyorsun."</p>

  <p>Korktuğum başıma geliyordu.</p>

  <p>Nur meseleyi anlamıştı sanırım ve gerçeği kabul edemeyecek şekilde de sarsılmıştı. Yine de şansımı bir kere daha denemeliydim.</p>

  <p>"Hangi gerçeği?" diye sordum.</p>

  <p>"Bunu kelimelerle ifade edemem. Anlatması zor, ama hissediyorum."</p>

  <p>"Neyi?"</p>

  <p>Tekrar sinirli bir şekilde yüzüme baktı.</p>

  <p>"Tiyatrodaki odanda beni ilk kabul ettiğin andaki bayılmanı hatırlıyorsun, değil mi?"</p>

  <p>Çaresiz başımı salladım. "Evet, hatırlıyorum tabii."</p>

  <p>"Beni görür görmez gözlerin irileşmiş, yüzünü inanılmaz bir şaşkınlık ifadesi kaplamış ve tek kelime etmeden kendinden geçmiştin. O baygınlığın sebebi neydi Murat, bana açıklar mısın?"</p>

  <p>"Bir bunalım dönemini yeni yeni atlatmaya başladığımı biliyorsun, sıhhatim hâlâ pek iyi değil. Ne var bunda?"</p>

  <p>"Ama Sitem'deki o gül motifli lekenin ve koltuk altındaki benin, bende de olduğundan eminsin, değil mi?"</p>

  <p>Durum gittikçe kötüye gidiyordu.</p>

  <p>"Var mı sahiden?" dedim.</p>

  <p>Başını salladı. "Evet var."</p>

  <p>Fazla önemsemediğimi ifade etmek ister gibi omuzlarımı silktim.</p>

  <p>"Önemli mi bu? Garip bir rastlantı. Başka açıklaması olamaz."</p>

  <p>"Belki, ama beni ürkütüyor. Sitem'e de çok benziyorum, değil mi?"</p>

  <p>Çaresiz kalmıştım, inkarın faydası olmazdı. "Biraz," diye fısıldadım.</p>

  <p>"Biraz değil, çok benzediğim muhakkak. Bu yüzden bana ilgi gösteriyorsun."</p>

  <p>"Yanılıyorsun, gerektiği yerde tüm oyuncularıma ilgi gösteririm. Provaları aksatınca senin de hasta olduğunu düşündüm ve ondan geldim buraya."</p>

  <p>"Yalan söylüyorsun. Sen aslında bana âşıksın. Daha doğrusu bende ölmüş büyük aşkının izlerini ve benzerliğini buldun. O yüzden peşimde dolanıp duruyorsun. Sitem'e yeniden kavuşacağını sandın."</p>

  <p>Yerimden kımıldayamadım. Artık bir seçim yapmak zorundaydım; ya her şeyi inkâr edip ilgimin sadece mesleki boyutta olduğuna onu inandırmalıydım ya da tüm doğruları ona açıklamalıydım. Her iki şık da benim için zordu.</p>

  <p>İnkârın yararsızlığını kavradım.</p>

  <p>Fakat gerçekleri anlatmaya kalkmam her şeyi bitirebilirdi. Hele Azrail'le yaptığım pazarlığı bu denli korkan bir kıza nasıl açıklayabilirdim.</p>

  <p>Yutkundum. Olayı en hafif hasarla atlatacak çözüm arıyordum beynimde, lakin hazırlıklı olmadığım için açıklamam gecikiyordu. Nihayet başımı önüme eğip güçlükle fısıldadım.</p>

  <p>"Doğru, seni seviyorum."</p>

  <p>"Hayır," dedi. "Sen beni değil, benim fiziğimde benzettiğin eski sevgilini arıyor, onu özlüyor, o nedenle de bana yaklaşmak istiyorsun. Unuttuğun bir nokta var; ben Sitem değilim ve sen beni hiç tanımıyorsun. Kişiliğimi, zevklerimi, alışkanlıklarımı, sevgimi, nefretimi, iyi ya da kötü yanlarımı kısacası, hiçbir şeyimi bilmiyorsun. Benzerliğimiz seni şaşkına çevirmiş olmalı. Beni korkutuyorsun Murat. Benim de anlamadığım bir yığın soru var beynimde ve hayatımdan çıkıp gitmeni istiyorum. Tek dileğim bu."</p>

  <p>Titremeye başlamıştım.</p>

  <p>"Ya sen? Bana karşı hiçbir şey hissetmiyor musun?" diye sordum.</p>

  <p>"Ürküntü," dedi. "Beni sadece korkutuyorsun. Sana son defa rica ediyorum, lütfen başka tek kelime etmeden çık ve git."</p>

  <p>Böyle olmamalıydı. Bir yanlışlık vardı bu işte. Azrail'le şöyle anlaşmamıştım, onun tüm istediği şartları yerine getirmeme rağmen bana vaat ettiği sevgi ortamını sağlamamıştı; evet Sitem bir şekilde geri gelmişti, ama şimdi onun ağzından beni sevmediğini duyuyordum.</p>

  <p>Titremelerimi baş dönmeleri takip etti.</p>

  <p>Nur, odadaki eşyalar, duvarlar, pencereler etrafımda fır dönüyordu. Gözlerimi kaparsam sanki o korkunç baş dönmesinin geçeceğini sanmıştım, ama nafileydi..</p>

  <p>Yere kapaklanacak haldeydim. O zaman fark ettim, nöbet geçiriyordum, hem de Sitem'in ölümünden beri kapıldığım en şiddetli krizi. Adalelerim kasılmaya başlamıştı, dengemi yitiriyordum. Ama şuurum tam kaybolmamıştı henüz, içimi dalga dalga bir öfkenin kapladığını duyumsuyordum, o an tek isteğim Azrail'i bulmaktı. Sanki kenetlenmek üzere olan hançeremden boğuk bir feryat yükseldi.</p>

  <p>"Neredesin? Gözük bana... Senle konuşmalıyız... Neden verdiğin sözü tutmadın? Şu hale bir bak... Neden? Bana bir açıklama yapmak zorundasın... Cevap versene. Hangi cehennemdeysen çık artık ortaya... "</p>

  <p>Odanın içinde Azrail'i arıyordum, fakat görmem mümkün olmuyordu. Daha da kötüsü başta Nur olmak üzere çevremdeki her obje yavaş yavaş kalın bir sis perdesinin arkasında görünmezliğe bürünüyordu. Ortamdan sıyrılmak ateşiyle yanıyordum, ama dizlerimin bağı gevşemiş, bacaklarım vücudumun ağırlığını çekemez olmuştu.</p>

  <p>Son hatırladığım şey gümbürtü ile yere yığılmam oldu. Bayılmıştım...</p>

  <p class="p1"><span class="t3">* * *</span></p>

  <p>Gözlerimi açtığımda bir yatağın içindeydim. Etrafımı ürkek bakışlarla inceledim. Her şey yabancıydı bana. Burayı tanımıyordum ya da nerede olduğumu anımsamıyordum.</p>

  <p>Odada kimse yoktu.</p>

  <p>Kımıldayamayacak kadar dermansızdım. Seslenmek, birilerini yanıma çağırmak istedim, lakin kupkuru gırtlağımdan ses çıkmadı. Bitkinlik yalnız bedenimde değil, ruhumda da vardı. Müthiş bir karamsarlık kaplamış olmalıydı bedenimi. Adlandıramadığım bir acı çekiyordum.</p>

  <p>Neden sonra gördüklerimi algılamaya başladım. Sanki bir travma sonucu yitirdiğim belleğim yerine geliyordu.</p>

  <p>Burası Nur'un odasıydı.</p>

  <p>İçinde yattığım yatağı, etrafa saçılmış kitapları anımsadım. Ama şimdi oda daha derli topluydu. Yerdeki kitaplar kaldırılmış, duvara bitişik eski kütüphaneye muntazam bir şekilde istif edilmişti.</p>

  <p>Az ilerdeki iskemlenin arkalığına asılmış ceketimi ve pantolonumu gördüm, sonra da geçirdiğim nöbet aklıma geldi. Bayılmıştım. Nöbetlerim sırasında baygınlık geçirmeye pek alışık değildim, içime kapanır, dış ortamla ilgimi keser, yemeden içmeden dolaşır, kimseyle konuşmazdım, ama bayılma gibi bir huyum yoktu. Tiyatroda Nur'u gördükten sonra ikinci kere oluyordu.</p>

  <p>Müthiş halsizdim. Her yanım sızlıyordu. Uyumak, dinlenmek istiyordum, fakat idrakim uyumamam gerektiğini söylüyordu. Tam hafifçe dirseklerimin üzerinde doğrulmaya çalışırken oda kapısının usulca aralandığını gördüm. Nur başını aralıktan uzatmış uyanıp uyanmadığımı anlamak için bana bakıyordu. Her zaman hayran olduğum gözlerinde meraklı bir ifade vardı. Dilim birden çözüldü adeta, onu görür görmez inledim.</p>

  <p>"Sevgilim... Ne oldu bana?"</p>

  <p>Kapıyı itip içeri girdi. Yüzündeki o merak ve endişeli ifade kaybolmuş, kaşları çatılmış, suratı asılmıştı. Ama sesinde saklamaya çalışsa da, merhametin, üzüntünün, ince belirtileri vardı.</p>

  <p>"Hatırlamıyor musunuz? Yine bayıldınız," dedi.</p>

  <p>Senli benli konuşmayı kaldırmış, yeniden siz diye hitaba başlamıştı. Bu kadarını fark etmiştim. Utanarak yatağın içinde doğruldum.</p>

  <p>"Saat kaç?" diye sordum.</p>

  <p>"Dokuzu on geçiyor."</p>

  <p>Hayretle pencerelere baktım. Çoktan gece olması, karanlığın çökmesi, ışıkların yanması gerekiyordu. Oysa odanın içi gün ışığıyla doluydu. Anımsadığım kadarıyla buraya ikindi vakti gelmiştim.</p>

  <p>Kekeledim. "Ne zamandan beri burada yatıyorum?"</p>

  <p>"Dünden beri. Şimdi uyandınız."</p>

  <p>İnanamadım önce.</p>

  <p>Dehşete kapılarak, "Dünden beri mi?" diye mırıldandım.</p>

  <p>"Baygınlıklarınız hep bu kadar uzun mu sürer?"</p>

  <p>"Hayır... Pek bayılmam ben. Yanılmıyorsam, bu ilk defa oluyor."</p>

  <p>İnanmazmış gibi gözlerimin içine baktı. "Beni ilk gördüğünüzde de baygınlık geçirmiştiniz."</p>

  <p>"Doğru... Ama şaşkınlıktandı o. Kısa sürmüştü."</p>

  <p>"Her neyse, şimdi iyi misiniz?"</p>

  <p>Değildim tabii, hatta eskisinden bin beterdim. Aklım yavaş yavaş başıma geliyordu.</p>

  <p>"Çok mahcubum," diye fısıldadım. "Sana yük oldum, başına işler açtım, sıkıntıya soktum. Kendimi affetmeyeceğim."</p>

  <p>"Önemli değil," dedi. "Elinizde olmayan bir şey, hastalık bu."</p>

  <p>"Ben hasta filan değilim, Nur. Anlamıyorsun, sadece âşığım."</p>

  <p>"Her neyse... Kalkabilecek halde misiniz, kendinizi iyi hissediyor musunuz?"</p>

  <p>Bir an önce gitmemi istiyordu herhalde. Gururumun zedelendiğini hissediyordum, tek yapabileceğim şey giyinip veda etmekti.</p>

  <p>Başımın dönmesine rağmen ayaklarımı yorganın altından çıkarıp aşağı sallandırdım, kalkmaya davrandım, ama beceremedim. Halsizlikten kırılıyordum. Kalkamadığımı görünce müdahale etti.</p>

  <p>"Sanırım hâlâ iyi değilsiniz. Bir doktor çağırayım mı?"</p>

  <p>"Doktor mu? Onun bana ne yardımı dokunabilir ki? Tasalanmayın şimdi kalkar giderim, size daha fazla yük olmak niyetinde değilim."</p>

  <p>Sesini çıkarmadı.</p>

  <p>Çıplak ayaklarımı yere değdirdim, bir daha doğrulmaya çalıştım, ama sendeledim ve tekrar yatağa oturmak zorunda kaldım.</p>

  <p>"Durun, kalkmayın," dedi Nur. "Sizin gidecek haliniz yok."</p>

  <p>"Artık merhametinize sığınmak istemiyorum. Gidebilirim. Bundan önce nasıl başımın çaresine baktıysam, bundan sonra da beceririm."</p>

  <p>Sesini sertleştirerek homurdandı. "Burada kalmanızı ben de istemiyorum, ama sizi bu halde de bırakamam. Baksanıza, ayakta duracak dermanınız yok."</p>

  <p>"Önemli değil, geçer."</p>

  <p>"İnatçılık etmeyin. Gururunuzu öne çıkarıp anlamsız kapris yapmanın gereği yok, şu an hasta görünüyorsunuz, yatıp dinlenmek zorundasınız."</p>

  <p>Söylediği doğruydu, cidden bitik haldeydim. Yüzüne dikkatle bakınca onun da ne kadar yorgun ve solgun olduğunu fark ettim. Kendimle uğraşmaktan Nur'u incelemeye vaktim olmamıştı. Saçı başı dağınık, gözü uykusuzluktan kanlanmıştı. O zaman irkildim, galiba baygınlığım sırasında, bütün bir gece uyumamış, benim açılmamı beklemişti.</p>

  <p>"Sen de yorgun ve uykusuz görünüyorsun, yoksa bütün gece başımda mı bekledin?"</p>

  <p>Önce cevap vermedi, hatta bakışlarını başka yana çevirdi. Fakat kan çanağına dönmüş gözlerinden uyumadığını, başucumda beklediğini anlamıştım, içimi yeniden bir ümit ve sevinç dalgası kaplar gibi oldu; belki benden çekiniyor, hatta Sitem'e olan büyük aşkımdan dolayı korkuyordu, ama yine de başımda uyumadan, sabaha kadar beklemişti. Hiç sevmese bu yakın ilgiyi gösterir miydi?</p>

  <p>"Hayır," dedi. "Başınızda filan beklemedim. Niye bekleyeyim ki? Ama baygın bir adamı kapının önüne koyacak değildim, herhalde... "</p>

  <p>"Fakat gözlerinden uykusuz kaldığın belli oluyor."</p>

  <p>"Görmüyor musunuz? Size yatağımı vermek zorunda kaldım. Ben de sabaha kadar öteki odada koltuğun üzerinde uyukladım. Ne de olsa, insan koltuk üzerinde rahat uyuyamıyor... "</p>

  <p>Yanılmıştım demek.</p>

  <p>"Çok üzgünüm," dedim. "Huzurunu kaçırdım. Beni bağışla, inan, böyle olmasını istemezdim."</p>

  <p>Yüzüme bakmadan, "Önemli değil," diye mırıldandı. "Aç olmanız lazım, şimdi size çay ve yiyecek bir şeyler getireceğim... "</p>

  <p>"Hayır, hayır," diye itiraz ettim. "Teşekkür ederim, ama istemem. Hem sana daha fazla yük olmak istemiyorum, hem de bir şey yiyecek iştahım yok."</p>

  <p>"Olmaz. Yemezseniz gücünüzü kazanamazsınız. Bir an önce toparlanıp gitmenizi istiyorum."</p>

  <p>O kadar sert ve acımasız konuşuyordu ki, az evvel içimde filizlenen ümit ışığı yeniden kaybolmuştu.</p>

  <p>"Galiba benden nefret ediyorsun," dedim.</p>

  <p>Başını çevirip ilgisizce yüzüme baktı.</p>

  <p>"Nefret mi? Hayır, niye nefret edeyim ki? Sadece beni korkutuyorsunuz. Sizinle beraber olmak istemiyorum. Anlattıklarınız beni çok ürküttü. Siz tuhaf bir insansınız... "</p>

  <p>"Nasıl yani?"</p>

  <p>"Bilmiyorum... Dün gece çok düşündüm. Bir sonuca varamadım. Ölmüş sevgilinizle aramdaki benzerlikler inanılır gibi değil. Bunu aklım almıyor... Hiç böyle bir şey işitmedim, ikimizin de vücudunda aynı işaretlerin olması bana doğal gelmiyor. Bir anormallik sezinliyorum, tabiatüstü bir şey ve bu beni korkutuyor."</p>

  <p>Haklıydı.</p>

  <p>Ona bir açıklama da yapamazdım, işin aslına bakılırsa meseleyi ben de bilmiyordum. Nur sadece Sitem'in bir benzeri miydi, tıpatıp, aynı bedensel özellikleri taşıyan bir kopyası, yoksa bizatihi kendisi mi? insan olarak idrakim bu sualin cevabını vermeye yeterli değildi. Ne söyleyebilirdim ki?</p>

  <p>Sadece, "Korkacak bir şey yok," diyebildim. Ama ağzımdan çıkan kelimelere kendim dahi inanmamıştım. "Benden sana bir kötülük gelmez."</p>

  <p>"Sanırım siz de beni anlamıyorsunuz. Korkum sizin kişiliğinizden değil. Sert görünüşünüz altında, yumuşak kalpla sevecen ve müşfik bir yaradılışa sahip olduğunuzu biliyorum. Zaten hangi erkek bu devirde bir kadına böylesine sevgi duyar, tüm varlığını ölmüş bir sevgiliye adar ki? Siz modern bir Ferhat veya Mecnun'sunuz. Hikâyenizi dinlerken bunu çoktan anlamıştım. Ama..."</p>

  <p>Elimi kaldırıp susmasını istedim.</p>

  <p>"Devam etme lütfen," diye fısıldadım. "Korkmana hak veriyorum. Daha bilmediğin başka şeyler de var. Bütün bunlar izah edilemediği için seni ürkütüyor. Fakat gerçek sevgi zaten anlaşılamayan bir duygudur. Çok az insana nasip olan, ilahi bir lütuf."</p>

  <p>"Şiirsel, ama bana göre değil. Abartılı cümlelerinize hak veremiyorum, kafam yatmıyor. Ayrıca ben, bir Şirin ya da Leyla olmak istemiyorum. Bu yükü kaldıramam. Sıradan her kadının yaşayacağı bir aşk bana yeter. Fazlasını da beklemiyorum."</p>

  <p>Yatağın kenarında mecalsiz nazarlarla onu süzdüm.</p>

  <p>"Sana son bir soru sormak istiyorum," diye inledim adeta.</p>

  <p>"Sorun bakalım," dedi.</p>

  <p>"Sitem'e benzerliğin olmasaydı, bana ilgi duyar miydin, beni sever miydin?"</p>

  <p>Uzun uzun bana baktı. .</p>

  <p>"Bilmiyorum," dedi. "iyi bir insan olduğunuz muhakkak, ama tipim değilsiniz. Sizi takdir ediyorum lakin asla âşık olamayacağımı bilmenizi isterim. Böyle konuştuğum için de beni bağışlayın. Siz sordunuz, ben de cevap vermek zorunda kaldım."</p>

  <p>Galiba benim için her şey sona ermişti.</p>

  <p>Kaderimin bana bir kere daha oyun oynadığına inanıyordum artık...</p>

  <p>&nbsp;</p>
</body>
</html>
