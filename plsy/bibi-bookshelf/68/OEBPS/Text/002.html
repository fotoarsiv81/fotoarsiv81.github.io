<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p1">&nbsp;</p>

  <h1><a id="ncx2"></a>Birinci Bölüm</h1>

  <h2><a id="ncx3"></a>1</h2>

  <p>İÇİMDEKİ karamsarlık belki de havadandı; üç günden beri durmaksızın yağan yağmur nedeniyle hafakanlar basıyordu ruhumu. Hızlı adımlarla yürüyordum sahil yolunda. Sırılsıklam ıslanmıştım, ama hiç umurumda değildi, saçlarım birbirine yapışmıştı, yağmur damlacıkları uzayan sakalımdan tanecikler halinde süzülüyordu, ince yağmurluğum su geçirmeye başlamış, giysilerim içimdeki atlete kadar ıslanmıştı. Karayelden, tam karşımdan esen sert rüzgâr içime işliyordu ve ben kaç saatten beri bu halde, sokaklarda, başıboş, serseri bir mayın gibi dolaştığımın farkında dahi değildim. Bu mevsim, hele yağış ve rüzgâr karayelden ise, soğuk dondurucu olurdu Arnavutköy'de.</p>

  <p>Deniz kenarındaki kaldırımda durdum birden.</p>

  <p>Yağmur altında ıslanan yalnız ben değildim. Biri yaşlı, biri genç iki gariban, ya da balık tutma hastalığına tutulmuş iki amatör, ellerindeki oltaları denize sallandırmış o geceki nafakalarını temine çalışıyorlardı. Sanki ilk defa farkına varıyormuş gibi hayretle irkildim. Boğaz çocuğu olmama rağmen, hayatımda hiç balık tutmaya niyetlenmemiştim. Bu zevki kavrayamazdım bir türlü.</p>

  <p>Doğma büyüme Arnavutköylü'yümdür, yani Mega Revmalı. Buraya semtte yaşayan eski Rumlar böyle derlerdi, ama şimdi bu ismi kullanan semt sakini pek kalmamıştı. Yaşlı balıkçıya doğru yaklaştım biraz. Sırtında sarı bir yağmurluk vardı, oltayı tutan parmakları soğuktan kıpkırmızı kesilmişti. Yandan yüzünü görmeye çalıştım; herhalde yetmişini aşmış olmalıydı. Öylesine işine dalmış, kendinden geçmişti ki varlığımı hissetmedi bile.</p>

  <p>"Rasgele!" dedim.</p>

  <p>Yüzüme bakmadan, "Eyvallah" diye karşılık verdi. Yüzünün derisi kırış kırış, çatlaklar ve rüzgârın oluşturduğu mor harelerle kaplıydı.</p>

  <p>Biraz daha yaklaştım yanına. Sanki onu tanıyor gibiydim, dikkatle bir kere daha baktım profiline. Fakat kafam o kadar dağınıktı ki, çıkarmamın, bana aşina gelen o yüzü bulanık anılarımın arasından çekip almamın imkânı yok gibi geldi. Zorladım kendimi, ama nafile; hatırlayamıyordum.</p>

  <p>Adamı hatırlamam, kim olduğunu çıkarmam önemli miydi? Hayır, kesinlikle değildi. Hatta yanında o kadar durmam bile. Yürüyüp gitmeliydim, ama yapamadım, az gerisinde bekleyip, adamın yeni bir balık daha tutmasını seyre devam ettim anlamsızca.</p>

  <p>Islanıyor ve üşüyordum.</p>

  <p>O an bana garip bir şey oldu. Konuşmak istediğimi sezinledim. Oysa üç gündür, belki de daha fazla bir süredir tek bir Allah'ın kuluna kelam etmemiştim. Bu gariban balıkçıda beni çeken bir şey vardı.</p>

  <p>Duruyor ve bekliyordum. Neyi beklediğimi bilmeden.</p>

  <p>Adam bir kerecik olsun, merak saikiyle bile başını çevirip bakmamıştı bana. Eski blucini sırılsıklamdı. Partal botları da su alıyor olmalıydı.</p>

  <p>Onu tanıdığıma emindim. Ama nereden?</p>

  <p>Başına geçirdiği beyzbol kepinin yanlarından yaşına göre oldukça gür ak saçları görünüyordu. Uzun zamandır tıraş olmadığı, ensesindeki uzayan saçlardan belliydi, yüzündeki sakal da en az benimki kadar, yani üç dört günlüktü.</p>

  <p>Emekli bir memurdu belki. Ya da ahir ömrünü nasıl geçireceğini bilmeyen, bol vakti olan semt esnaflarından biri ya da çevreye tamamen yabancı, balık uğruna uzaklardan günübirlik gelip burayı seçmiş rasgele bir ihtiyar.</p>

  <p>Ama onu tanıdığıma emindim. En azından daha evvel bir yerlerden görmüşlüğüm vardı. Lanet hafızam çıkaramıyordu bir türlü...</p>

  <p>Yoksa yanılıyor muydum? Adam bana çok ilgisiz davranmıştı. Tanıdık veya göz aşinası olsa, bana bir merhaba demez ya da en azından gülümsemez miydi?</p>

  <p>Yanılıyordum tabii, yine simaları, çevremdeki kişileri karıştırıyor, yüz yüze geldiğim insanları tanıdığım gafletine kapılıyordum. Bu ilk değildi; özellikle şu sıralar bu his daha da yoğunlaşmıştı içimde. Beynimin oyunuydu. Aşırı yorgunluktan...</p>

  <p>Epeydir içki de içmiyordum, neden alkol olamazdı.</p>

  <p>Anımsamaya çalıştım, son üç gündür ağzıma bir dirhem içki girmemişti. Dayının Yeri'ne uzun zamandır uğramamıştım, yanılmıyorsam evdeki son şarap şişesini de pazartesi gecesi bitirmiştim.</p>

  <p>Bugünün günlerden hangisi olduğunu bulmaya çalıştım. Perşembe veya cuma olmalıydı; öyle ya, bu bitmek tükenmek bilmeyen şekilde yağan yağmurla salı sabahı karşılaşmamış mıydım? Emin değildim, ama öyle sanıyordum.</p>

  <p>Sanki yağmur hızını daha da artırmıştı.</p>

  <p>Yüzümü sıvazlayıp su damlacıklarını sildim. Uzaklaşmak istiyordum oradan. Fakat nedense burada beni çeken bir şey vardı, içimden bir his bunun ihtiyar balıkçı olduğunu söylüyordu bana.</p>

  <p>Derin derin nefes aldım. Havanın oksijenini çekerken ciğerlerim yanar gibi oldu. Güçsüz olmam gerekiyordu, ama içimde inanılmaz bir enerjinin varlığını duyumsuyordum. Ne yapacağımı bilemeden orada durmaya devam ediyordum. Deniz trafiği her zamanki gibi hareketliydi. Az ilerimden bir kuru yük şilebi Akıntıburnu'nun hareketli sularından geçiyordu.</p>

  <p>Boş gözlerle bakıyordum geminin suları yararken çıkardığı dalgalara.</p>

  <p>Kıpır kıpırdı içim. Tarifinde acze düştüğüm bir ruhsal durum; bilmediğim, anlamadığım bir heyecan, ümit ve şevk dalgası kaplıyordu benliğimi. Uzun süredir hasretini çektiğim ruh haletime dönüşümün müjdesi sanki. Aslında pek yabancısı olduğum bir durum sayılmazdı bu; geçirdiğim her bunalımdan sonra birden, hiç ummadığım bir anda sıyrılırdım o bezdirici kâbustan. Belki yine aynı şey oluyordu, ama genellikle o durumlardan uzun bir gecenin ve istirahatın sonunda sıyrılırdım. Oysa şimdi yağmur altında ve üç günlük kısa sayılacak bir devrenin nihayetinde kurtulmak üzere olduğumu hissediyordum. Galiba bu kez bunalım sürem kısa olacaktı.</p>

  <p>Yeniden o yaşlı balıkçıya baktım.</p>

  <p>Sanki tılsım o adamdaydı. Beni yeniden huzura ve dinginliğime kavuşturacak kişi oydu. Bunun saçma bir faraziye olduğunu biliyordum tabii; ruhsal durumumun o kişiyle hiçbir alakası olamazdı, bunu bilmeme rağmen beni ona çeken bir gücün varlığını da inkâr edemezdim.</p>

  <p>Adama biraz daha yaklaştım. "Nasıl gidiyor?" dedim.</p>

  <p>Anlamsız bir soruydu tabii. Ama adam ilk defa bakışlarını bana çevirdi, bir süre gözlerimin içine baktı sessizce. İçimdeki elektriklenme daha da arttı. Bu yaşlı amatör balıkçıyı tanıyordum, mutlaka tanıyordum, beni ona çeken bir şey vardı, ama ne, bir türlü çıkaramıyordum.</p>

  <p>"İyi," diye mırıldandı. "Deniz her zaman bereketlidir. Bana nafakamı verir."</p>

  <p>Sesi gür ve yaşından umulmayacak kadar da sertti. Yan tarafta duran deniz suyu ile doldurulmuş kovasının içine bir göz attım. Çırpınan bir istavritten başka bir şey yoktu henüz içinde.</p>

  <p>"Bugünün bereketli geçeceğine emin misin?" dedim.</p>

  <p>"Tanrı'dan ümit kesilmez. Sabırlı olmayı bilmek gerekir," diye karşılık verdi.</p>

  <p>İster istemez gülümsedim. Dudaklarımda alaycı, adamın tevekkülüne isyan eden bir gülücüğün oluştuğunu biliyordum. Tanrı'dan ümit kesilmeyeceği dillere pelesenk olmuş bir laftı, ama ben pek inanmazdım. Tanrı beni çoktan unutmuştu ve ben uzun zamandan beri artık ona bel bağlamıyordum.</p>

  <p>Tebessümüm gözünden kaçmamıştı. Manidar bir şekilde süzdü beni.</p>

  <p>"İnanmadın mı?"</p>

  <p>Boş kovayı işaret ettim.</p>

  <p>"Bu gidişle çok sabırlı olman gerekecek," diye mırıldandım.</p>

  <p>"Sabırlıyımdır. İnsanoğlu beklemeyi bilmeli."</p>

  <p>Yaşlı balıkçı filozofça laf etmeyi seviyordu galiba. Donuk mavi gözlerinin içine bakarak sordum:</p>

  <p>"Yüzün hiç yabancı gelmiyor bana, daha evvel karşılaşmış mıydık?"</p>

  <p>"Sanmıyorum," dedi.</p>

  <p>"Buralı mısın?"</p>

  <p>"Buradan kastın nedir evlat?"</p>

  <p>"Yani Arnavutköylü müsün?"</p>

  <p>Sanki cevaplaması zor bir soru sormuşum gibi uzun uzun düşündü. Neden sonra ağır ağır başını salladı.</p>

  <p>"Evet, öyle sayılır," diye karşılık verdi.</p>

  <p>"Sayılır da ne demek? Ya buralısındır ya da değilsindir," dedim.</p>

  <p>"Merak ediyorsan söyleyeyim. Yetmiş dört sene evvel Arnavutköy'de doğdum."</p>

  <p>"Tahmin etmiştim. Seni gözüm ısırıyor, daha evvel görmüşlüğüm var. Ben de doğma büyüme buralıyım."</p>

  <p>"Öyle mi?" diye mırıldandı isteksizce. "Ama ben seni tanımıyorum."</p>

  <p>Hâlâ anımsamaya çalışıyordum.</p>

  <p>"Olabilir," dedim. "Buranın esnafından mısın?"</p>

  <p>Düşündü bir an, sonra, "Hayır, sarrafım ben," diye karşılık verdi.</p>

  <p>"Sarraf mı? Ne sarrafı?"</p>

  <p>O donuk mavi gözlerindeki delici bakışları ilk defa o zaman yakaladım. Hafif müstehzi, sanki ruhumun derinliklerini okur gibi bakıyordu ıslak yüzüme.</p>

  <p>"İnsan sarrafı."</p>

  <p>Böyle bir cevap beklemiyordum, ama ilgim daha da artmıştı. Kısa bir şaşkınlık geçirdiğimi anlarcasına devam etti:</p>

  <p>"Derdin nedir evlat? Birine içini mi dökmek istiyorsun?"</p>

  <p>Durakladım. Garip bir durum olduğunu tahmin etmeliydim. Üç günden beri devam eden geçici bunalımımdan kurtulmak üzere olduğumun farkındaydım, ama bu alıştığım ve her zaman olagelen sıyrılma ortamı değildi. Bu kez farklı bir şey oluyordu. Uykusuzluk ve yorgunluğumun devam etmesine karşın kendimi zinde ve dinç hissediyordum, en ilginci ise yaşlı adama duyduğum ilgi ve onunla konuşmak arzusuydu. Bunun hiçbir anlamı yoktu ve neden böyle bir istek duyduğumu hâlâ anlamıyordum.</p>

  <p>Yüzüne bakakaldım.</p>

  <p>"Aşık mısın?"</p>

  <p>Bu defa ürperdim.</p>

  <p>Adam ruhumu okuyordu sanki.</p>

  <p>Adamda bir gariplik vardı. Beni kendisine çeken mıknatıs misali esrarengiz bir güç...</p>

  <p>Yağmur altındaki yürüyüşümü neden birden kesip onunla ilgilenmeye başladığımı düşündüm. Hiçbir açıklama gelmiyordu aklıma. Ayrıca geçici bunalımlarım sırasında kimseyle konuşmak istemez, kabuğuma çekilir, yaşamdan kopardım. Bazen evden hiç çıkmaz, bazen de saat ve zaman kavramını unutarak tıpkı bugün yaptığım gibi sokaklarda başıboş, serseri köpekler gibi dolaşır dururdum, ta ki yorgunluktan ayaklarım beni çekmeyinceye kadar.</p>

  <p>"Neden cevap vermiyorsun? İsteğin dertleşmek değil mi?"</p>

  <p>Tasdik anlamında başımı salladım bilinçsizce.</p>

  <p>"Âşıksın değil mi?"</p>

  <p>"Evet," diye fısıldadım.</p>

  <p>Beni tepeden tırnağa süzdü. Hatları derinleşmiş, yaşlılık kırışıklıklarının çevrelediği yüzünde anlayışlı ve sevecen bir ifade oluşmuştu, ya da bana öyle geliyordu.</p>

  <p>"Tam adamını buldun," dedi. "İyi bir dinleyiciyimdir."</p>

  <p>Bilinçsiz davranışlarıma rağmen hâlâ beynimin bir köşesindeki mantığımın son zerrecikleri yaptığım anlamsız girişimi sorgular gibiydi. Yabancısı olduğum balıkçıya ne anlatacaktım? Hayat hikâyemi mi, ruhumdaki acıyı mı, kadere küskünlüğümü mü, yoksa tedaviyi gerektirecek kadar ilerlemiş hastalığımı mı?</p>

  <p>Mantığımla içgüdülerim çatışmaya başladı birden. Daha sağlıklı düşünmek zorunda olduğumu biliyordum; aklı başında olan her insan, herhalde durmaz, kaçarak uzaklaşırdı bu durumdan. Ne var ki benim aklım başımda değildi ve içimdeki balıkçıyla yakınlaşmak isteği gittikçe dozunu artırarak yoğunlaşıyordu.</p>

  <p>"Acaba... " diye mırıldandım.</p>

  <p>"Tamam, tamam," dedi. "Bir dakika izin ver de takımları toplayayım."</p>

  <p>Hiç sesimi çıkaramadım. Yerime çakılı öylece bekledim. Yaşlı adam oltasını aldı, içindeki canlı istavritin hâlâ çırpındığı kovadaki suyu denize boşalttı, malzemelerini eline alıp yüzüme baktı.</p>

  <p>"Nereye gideceğiz?"</p>

  <p>Şaşkın şaşkın yüzüne baktım. Hiçbir fikrim yoktu. Saatten ve zamandan da. Açlığımı ve susuzluğumu yeni yeni hissetmeye başlıyordum, içki içmeliydim. İçimdeki harareti ancak içki söndürebilirdi. Kurgulu bir makine gibi fısıldadım.</p>

  <p>"Dayının Yeri'ne."</p>

  <p>"Hadi, gidelim," dedi balıkçı.</p>

  <p>İnanılmaz bir davranıştı, ama yaşlı adam kırk yıllık baba dostummuş gibi koluma girmiş ve beni adeta sürükleyerek o eski Rum meyhanesine doğru yürütmeye başlamıştı.</p>

  <p>İçerisi sıcak ve sigara dumanıyla kaplıydı.</p>

  <p>Bir an boğulur gibi oldum. Oysa ortam iki senedir en aşina olduğum mekânlardan biriydi. Sık sık gelirdim buraya.</p>

  <p>Bugün pek kalabalık da sayılmazdı. Hatta ufak meyhanenin cam önünde denize bakan üç masası da boştu. Neden sonra irkilerek saate bir göz attım. Daha sabahın on biriydi, ama bende dediğim gibi zaman kavramı kaybolmuştu. Sokağa ne zaman çıktığımı da hatırlamıyordum. Yağmurla karşılaştığım, sert poyrazı iliklerime kadar hissettiğim anda etraf zifiri karanlıktı; belki sabah olmamıştı ya da dün geceden beri sokaklarda sürtüyordum da farkında değildim.</p>

  <p>Dayı diye maruf Apostol bizi cam kenarındaki masalardan birine götürdü.</p>

  <p>Yaşlı meyhaneci sanki bir an yüzüme acır gibi bakmıştı. O nazarlardaki duyguyu algılamıştım, ama hiç umursamadım; artık dostlarımın bana acımalarını önemsemiyordum zaten. Yerime otururken Apostol hâlâ bir dost, bir baba şefkatiyle sırtımı okşuyordu.</p>

  <p>"Anlaşılan buranın müdavimisin," dedi ihtiyar balıkçı.</p>

  <p>"Eh," dedim. "Sık sık gelirim. Ya sen?"</p>

  <p>"İlk defa geliyorum."</p>

  <p>İnanmaz nazarlarla karşımda oturan adama baktım. Arnavutköy'ün yerlisi olup da Dayının Yeri'ne hiç gelmemesine inanamıyordum.</p>

  <p>"İlk defa mı?" diye şaşkınlığımı dile getirdim.</p>

  <p>"Ben meyhaneye pek gitmem."</p>

  <p>"Yoksa içkiyle başın pek hoş değil mi?"</p>

  <p>"Hoştur, hoştur," dedi gülümseyerek.</p>

  <p>"Ama evimde içmeyi tercih ederim."</p>

  <p>"Arada sırada, nadiren mi?"</p>

  <p>"Yoo. Her akşam. Yarım ufak."</p>

  <p>"Akşamcısın yani."</p>

  <p>"Öyle sayılır."</p>

  <p>Sustum. Beynimi kurcalayan bir yığın soru vardı. Bu adamı tanıdığıma emindim, o da beni tanıyor, fakat nedense bunu gizliyordu. Nedendi acaba? Belki de semtte sık sık karşılaşıyorduk; küçük muhitlerde yaşayan insanların günlük hayatlarında sık sık tesadüf edilen kaçınılmaz rastlantılar. Belki de göz aşinalığım ondandı, ama çıkaramıyordum bir türlü.</p>

  <p>Apostol bize sormadan masayı donatmıştı. Neyi sevdiğimi bilirdi; lakerda, tarama, pilaki, arnavut ciğeri, rokalı yeşil salata ve bir büyük şişe rakı ilk etapta masaya ufak tabaklar içinde dizdiğiydi.</p>

  <p>Balıkçı, gömleğinin cebinden eğri büğrü bir Samsun paketi çıkardı, bir tane de bana ikram etti. Başımı salladım.</p>

  <p>"Ben içmem," dedim.</p>

  <p>Kendine yaktı bir tane. Dumanı derin derin içine çekti. Bardaklarımıza rakıyı boca ederken ben hâlâ rüzgârın kırış kırış ettiği yüzüne bakıyor, onu inceliyordum.</p>

  <p>Kadehlerimizi tokuştururken sordum.</p>

  <p>"Emekli misin?"</p>

  <p>Rakısından bir yudum aldı, yüzü rakı değil de kezzap içiyormuş gibi buruşmuştu.</p>

  <p>"Daha değilim," diye karşılık verdi kadehini masanın üzerine bırakırken. Yaşı yetmişin üzerinde olmalıydı. Bu yaşta nasıl bir işte çalıştığını merak etmiştim.</p>

  <p>"Ne iş yaparsın?" dedim.</p>

  <p>"Balık tutarım."</p>

  <p>Yeniden gülümsedim.</p>

  <p>"Bu iş değil. Meşgale, oyalanma, zevk, hatta bir spor."</p>

  <p>"Ama benim işim bu."</p>

  <p>"Yoksa profesyonel balıkçı mısın?"</p>

  <p>Bu soruyu sorarken çarşı içindeki balıkçı dükkânlarını ve sahiplerini anımsamaya çalıştım bir an. Belki de karşımdaki adam dükkânından sık sık balık aldığım kişilerden biriydi. Fakat çehresi bana yakından tanıdığım o kişileri anımsatmıyordu. Yine de bu nöbet anlarımda belleğim çok zayıflardı, güvenemezdim. Ve henüz geçirdiğim son nöbetten tamamıyla sıyrıldığıma emin değildim.</p>

  <p>"Hayır," dedi.</p>

  <p>Üstelemedim. Belki de bana henüz yeterince açılmak istemiyordu. Ne de olsa ben de ona bir yabancıydım. Dertleşmek, içimi dökmeme izin vermesi bile ne nimetti.</p>

  <p>"Anlat evlat," diye mırıldandı, yumuşacık ve anlayışlı bir ses tonuyla.</p>

  <p>O garip çelişkiyi yeniden yaşar gibi oldum. Anlatmak mı, neyi anlatacaktım karşımdaki yabancı balıkçıya?</p>

  <p>Hayatımın sırrını mı?</p>

  <p>İki yıldan beri beni bunalımlara sürükleyen o üzücü olayı mı? Yoksa tam bir berduş gibi sürdürdüğüm süfli yaşamı mı?</p>

  <p>Konuşmak, bugün birini, içimi dökmek arzusuyla yanıp tutuştuğumu biliyordum, ama bu herhalde karşımdaki yaşlı adam olamazdı. Asıl garibime giden ise ilk defa bir bunalımdan çıkarken dertleşmek, ruhumdaki gerginliği konuşarak hafifletmek isteğiydi. Başıma ilk defa geliyordu bu hal.</p>

  <p>Konuşamadım.</p>

  <p>Bakışlarım önce titreyen parmaklarımın güçlükle tuttuğu rakı kadehine gitti. Ellerim hâlâ yağmurdan ıslaktı. Sıcacık ufak meyhanede üşüyordum. Balıkçı ise sabırla konuşmamı bekliyordu, tek kelime etmeden, iyi bir dinleyici olduğunu söylemişti bana. Dinlemek sabır işidir, herkes konuşmayı ister, ama zor olan dinlemektir. Bakışlarımı kadehten kaçırdım, titreyen elimi karşımdaki adamın görmesini istemiyordum. Dalgın bakışlarım bir süre pencereden dışarıya kaydı.</p>

  <p>Hayat her zamanki gibi devam ediyordu. Cadde tenhaydı. Islak asfaltın üzerinde arabalar etrafa su sıçratarak gidiyor, denizde Karadeniz'e açılan bir tanker, suları ağır ağır yararak seyrediyordu. Az ileride şemsiyesinin altında güzel ve genç bir kadın hızlı adımlarla yürüyordu. Meyhanenin sıcaklığını, içeriye hâkim olan hafif yanık soğan kokusunu duyuyordum. Bunların hepsi gerçek ve yaşamın bir kesitiydi. Ya ben? Düşlerim, bunalımlarım, kapıldığım hayal âlemimle neydim acaba? Yaşayan bir ölü mü? İçimi buruk bir acı kaplar gibi oldu. Bu da değişik bir duyguydu, aylardır acı çektiğimi anımsamıyordum ya da öyle sanıyordum. Bakışlarımı tekrar karşımdaki yaşlı adama çevirdim.</p>

  <p>Balıkçının sabrına diyecek yoktu doğrusu. Anlayışlı bakışlarla beni süzüyor, konuşmamı bekliyordu. Fazla konuşkan olmadığını anlamıştım. Şayet iki seneden beri ilk defa birine içimi dökeceksem, ondan daha iyi dinleyici bulamazdım. Hiç acelesi yoktu adamın. Ağzına attığı ilk lokmayı gevelemekle meşguldü. Meraklı birine de benzemiyordu.</p>

  <p>Neden böyle bir şeye kalkışmıştım acaba?</p>

  <p>Bir yabancıya, sokakta gördüğüm herhangi birine hayatımın sırrını açıklamak akıl kârı bir davranış mıydı? Yoksa bunalımım devam mı ediyordu? Belki de nöbetim devam ediyordu da ben fark etmiyordum. Gerçeklerle hayaller arasında gidip geldiğimi hisseder gibi oldum yeniden. Tam bir dengesizlik hali.</p>

  <p>Balıkçı yüzüme üzüntüyle baktı. Kısık bir sesle sordu.</p>

  <p>"O öldü, değil mi?"</p>

  <p>Nutkum tutulmuş gibi yüzüne bakakaldım.</p>

  <p>"Evet... Nereden biliyorsun?"</p>

  <p>"Acıların en zorudur da ondan. Telafisi yoktur. Çaresi de. Her şeyi zamana bırakmak zorundasın. Elinden başka bir şey gelmez."</p>

  <p>"Zamana mı?" diye fısıldadım. "Aradan iki sene geçti. Ben ise ilk günden daha beterim. Geçen süreç içinde acılarım daha da arttı. Zaman lehte değil aleyhte bir faktör. Onu daha fazla arıyor, daha fazla özlüyorum."</p>

  <p>"Mümkündür," dedi balıkçı. "Ama gençsin, önünde sonunda onu unutursun. Bazı acılar bünyede büyük tahribat yapar ama inan bana zaman her şeye kadirdir, lehine işliyordur."</p>

  <p>İrkildim.</p>

  <p>Bu lafları ve benzerlerini çok duymuştum. Kalıplaşmış teselli cümleleriydi. Hele yaşlı ve hayatı tecrübeleriyle bildiklerine inanan kimselerin tekrarladıkları bu tesellilerden nefret ediyordum. O an kendime kızdım. Ne bekliyordum ki sanki? Tanımadığım bir balıkçıdan bana yardımı olacak cümleler mi?</p>

  <p>Pişmanlık duydum. Keşke yaşlı adamı peşime takıp meyhaneye gelmeseydim. Ama hata benimdi. Her zaman olduğu gibi.</p>

  <p>"Her şey senin elinde," dedi.</p>

  <p>Önce ne demek istediğini pek kavrayamadım. Herhalde Sitem'i unutmam için kendimle mücadele etmem gerektiği yolunda abuk sabuk telkinlerde bulunacaktı bana.</p>

  <p>Gülümsemeyi başardım.</p>

  <p>"Kolay mı?" diye sordum.</p>

  <p>Olumsuzca başını salladı. "Hayır, kolay değil, ama bir çaresi var."</p>

  <p>"Nedir o çare?"</p>

  <p>"Eğer unutmuyorsan, ona ulaşmak."</p>

  <p>İhtiyar balıkçının donuk mavi gözlerine baktım yeniden. Ne demek istiyordu acaba? Ölü bir sevgiliye nasıl ulaşabilirdim ki? Tavsiyesi intihar etmem miydi? Gerçi bu düşünceyi beynimde çok şekillendirmiştim bir zamanlar, hele Sitem'i kaybettiğim ilk altı ay içinde. Ama intihar kararı öyle pek kolay alınabilen cinsten bir şey değildi. Hayata bağlılığımdan mı, hayır kesinlikle değil; belki kendimi suçlu bulduğum için çektiğim acının sürmesinin bir tür ilahi ceza olduğuna inandığımdandı. Ölümüm bütün acılarımı sona erdirecekti, oysa ben buna layık değildim.</p>

  <p>"Peki, ona nasıl ulaşacağım?" Balıkçı hiç ummadığım bir şey söyledi.</p>

  <p>"Ben seni ona götürürüm."</p>

  <p>Alay mı ediyordu acaba? Gözlerimi kıstım, kırış kırış olmuş yüzüne baktım. Hiç de öyle bir hali yoktu. Hatta morarmış dudaklarında hafif bir tebessüm belirmişti.</p>

  <p>"Sen mi?" dedim. "Beni ölmüş sevgilime mi götüreceksin?"</p>

  <p>Öyle anlayışla bakıyordu ki bana, o donuk, mat, mavi gözlerinde hayat ve ümit vaatlerinin izlerini okuyordum. Yanıldığımı anladım. Bu adam şarlatanın tekiydi. Anlayışlı, sevecen, mülayim, dinlemeyi iyi beceren biri değil, düpedüz hokkabaz, fırsatçı, üçkâğıtçının tekiydi. Kendisine içkili, mükellef bir öğle yemeği yedireceğimi anlamış, karşıma geçmiş bedava bir yemeği hak etmek için hokkabazlığa, laf ebeliğine, kelime oyunlarıyla beni oyalamaya kalkışıyordu. Ne sanmıştı beni acaba?</p>

  <p>Hasta, marazi ruhlu, kafadan noksan biri mi? Fırsattan yararlanmaya çalışan biri olabilirdi, ama ben kültürüm, eğitimim ve zekâmla onu susuz götürür susuz getirirdim bu yollardan. Kaşlarım çatıldı. Alay edilmeye asla tahammülüm yoktu. Yine de kuşkulara kapıldım. Gerçekten öyle miydim?</p>

  <p>Ruhsal dengelerimin hiç de yerinde olmadığı bir vakıaydı. Hasta bir adam olduğum şüphe götürmezdi. Tedavi görmüyordum, ama bunalımlarımı, sık sık geçirdiğim nöbet hallerimi inkâr edemezdim. Acaba bu kadar basit oyunlara düşecek kadar zavallı mı görünüyordum?</p>

  <p>Ben daha ağzımı açmaya fırsat bulamadan o mırıldandı.</p>

  <p>"Bana inanmadın, değil mi?" diye sordu.</p>

  <p>"İnanmadım tabii," dedim.</p>

  <p>Gülümsedi yeniden.</p>

  <p>"Dilediğin anda seni Sitem'e kavuşturabilirim."</p>

  <p>Tüylerimin bir anda diken diken olmasını engelleyemedim. Ölmüş sevgilimin adını nereden bilebilirdi bu yaşlı balıkçı. Ona Sitem'den bahsetmediğime yüzde yüz emindim.</p>

  <p>Aptal aptal suratına bakakaldım...</p>

  <p>Kekeledim gayri ihtiyari. "Kimsin sen? Sevgilimin ismini nereden biliyorsun?"</p>

  <p>"Benim kim olduğum önemli değil. Ona kavuşmak istiyor musun, sen onu söyle."</p>

  <p>Korku değil, şaşkınlıktı benimki. Dudaklarım aralanmış, gözlerim irileşmiş bir şekilde karşımdaki adamı seyrediyordum. Onunla ilk karşılaştığım zamanki tereddütlerim yeniden benliğimi kapladı. Sahil yolunda dalgın yürürken, onu görünce birden duraklamış, neden olduğunu bilmeden adamın dayanılmaz çekiciliğine kapılmıştım. Sanki vücudunun yaydığı sihirli bir akım beni ona itiyordu ve ben bunu daha önceden onu tanıdığım şeklinde yorumlamıştım. Galiba düşüncem doğruydu; ben bunalımım nedeniyle onu hatırlamasam da o beni tanımıştı. Öyle olması gerekiyordu.</p>

  <p>Sorumu tekrarladım. "Kimsin sen? Beni nereden tanıyorsun? Hayatıma girmiş o kadının adını nasıl bildin?"</p>

  <p>Yaşlı balıkçının mütebessim hali kayboldu birden. Yüzüme haşin ve dik dik bakmaya başladı. Şüphelerim iyice artıyor, zonklayan beynim uğuldamaya başlıyordu.</p>

  <p>"Kim olduğumu öğrenmek senin için bu kadar önemli mi?" dedi.</p>

  <p>"Evet, bilmek istiyorum. Bana bir açıklama yapmak zorundasın."</p>

  <p>Omuzlarını silkti. "Pekâlâ," dedi. "İlle de bilmek istiyorsan söyleyeyim. Ben Azrail'im..."</p>

  <p>Donakaldım birden. Bir tür şaka mıydı bu? Neler saçmalıyordu yaşlı balıkçı? Şaka yapmak için ne uygun bir ortam ne de uygun bir kişi seçmişti. Onu daha babacan, daha anlayışlı bir dert ortağı sanmıştım. Galiba müstahaktı bana da; sokakta hiç tanımadığım sadece yüzüne aşina olduğum rasgele birini seçmiş ve içimi dökmek için yemeğe sürüklemiştim. O ise zirzopun biri çıkmıştı. Müthiş pişmandım şimdi.</p>

  <p>"Yeter!" diye homurdandım. "Böyle saçmalıklara tahammül edemem."</p>

  <p>Sesim galiba biraz gür çıkmıştı. Aynı anda Apostol Dayı'nın o içten ve samimi sesini duydum yanı başımda.</p>

  <p>"Buyur beyim," dedi. "Bir emrin mi var?"</p>

  <p>Başımı önüme eğdim. Kararsız bekledim bir süre. Ne yapacağımı kestiremedim. Suçlu bendim, ne idüğü belirsiz bir herifi meyhaneye davet etmekle başıma iş açmıştım. Balıkçıya defolup gitmesini, beni yalnız bırakmasını söyleyemezdim. Başımı kaldırmadan Apostol'a söylendim.</p>

  <p>"Bana ayrı bir masa aç. O beyin yiyip içtiklerini de benim hesabıma geçir," dedim.</p>

  <p>Apostol kanımı donduran bir soru sordu. "Hangi beyin hesabını, paşam?"</p>

  <p>Elimle karşımda oturan adamı işaret etmek için parmağımı kaldırdım. Sinirle balıkçıya baktım. Gözlerim faltaşı gibi açıldı birden. Karşımda kimse yoktu...</p>

  <p>Çenem kilitlendi, konuşamadım.</p>

  <p>Parmağım havada kalmıştı... İnanmaz gözlerle karşımdaki boş iskemleye baktım. Adam yok olmuştu birden. Yerimden fırladım, telaşla meyhaneyi gözden geçirdim. Bu kadar kısa sürede meyhaneden çıkıp gitmesi söz konusu olamazdı.</p>

  <p>"O... " diye kekeledim. "O nereye gitti?"</p>

  <p>Beni tanıyan Apostol sanki acır gibi yüzüme bakıyordu.</p>

  <p>"Kim paşam?" diye sordu yeniden.</p>

  <p>"Benimle beraber gelen balıkçı... Şu ihtiyar adam..."</p>

  <p>"Ama paşam, sen dükkânıma yalnız geldin. Yanında kimse yoktu ki."</p>

  <p>"Yalnız mı? Yahu şu karşımda oturan adamı görmedin mi?"</p>

  <p>Apostol'un gözbebeklerinde belirgin bir teessür ifadesi vardı. Beni iyi tanırdı, özellikle şu son iki senedir meyhanesinin müdavimi olmuştum.</p>

  <p>"Nasıl olur?" diye gürledim. "Beraber rakı içiyorduk, işte bak, kadehi, tabağı hâlâ masanın üzerinde."</p>

  <p>Sanırım bana inanmamıştı.</p>

  <p>Masanın üzerini işaret ettim parmağımla, balıkçının servisini göstermek için. Bakışlarım donuklaştı.</p>

  <p>Renkli masa örtüsünün üzerinde sadece benim bardağım ve tabağım duruyordu.</p>

  <p>Yutkunamıyordum, boğazıma bir tıkaç takılmıştı sanki.</p>

  <p>"Paşam sen bugün yine iyi değilsin galiba," dedi Apostol. "Zaten tahmin etmeliydim, hiç bu kadar erken içmeye başlamazdın. Yoksa dün geceden mi kalmasın?"</p>

  <p>Meyhaneciye bir şey söyleyemedim. Külçe gibi yığıldım iskemlenin üzerine. Adamcağız üzerime eğilmiş, iyi olup olmadığımı soruyordu. Ama artık onu duyamıyordum.</p>

  <p>Balıkçının sözleri uğulduyordu şimdi kulağımda.</p>

  <p>"Ben Azrail'im," demişti yaşlı adam. Yani ben bunca zamandır Azrail'le mi konuşmuştum?...</p>

  <p>Gözlerim karardı. Bayılmışım...</p>

  <h2><a id="ncx201"></a>2</h2>

  <p>Güç bela yatağımdan kalktım. Her tarafım sızlıyordu. Yorgun ve halsizdim. Kımıldayacak dermanım yoktu. Hayal meyal hatırlıyorum, Apostol Dayı'nın garsonlarından biri beni evime kadar getirmiş, üstümdekileri çıkararak patağıma yatırmıştı. Kaç saat yarı baygın uyuduğumu anımsamıyordum.</p>

  <p>Karyolamın kenarına oturup etrafıma bakındım. Gün ışığı oynaşıyordu odamın içinde. Pırıl pırıl güneşli bir gün vardı dışarda. Yine her zamanki gibi zaman kavramını yitirmiştim. Hatırladığım kadarıyla meyhaneye girdiğim sırada dışarda şakır şakır yağmur yağıyordu ve öğle sularıydı. Acaba güven olmayan İstanbul havası birden açmış, yağmur bulutları dağılmış, güneşli bir gün mü başlamıştı, yoksa başka bir güne mi girmiştik?</p>

  <p>Zorlanarak ayağa kalkıp, pencerenin kenarına gittim. Camı açtım. Dışarının soğuk havası odama doldu. Derin derin nefes alarak dışarıya baktım. Yatak odamın nefis bir manzarası vardı. Sitem bu manzaraya bayılırdı. Bazen saatlerce sarmaş dolaş tek kelime etmeden bu pencerenin önünden Boğaz'ın akıntılı görünümünü seyrederdik huşu içinde.</p>

  <p>Önce göğe baktım. Güneş tam tepedeydi, öğle vakti olmalıydı, ama gözlerim caddeye ilişince asfaltın hâlâ ıslak olduğunu gördüm. Karar veremedim, zamanı ve günü tayin edemiyordum, hep böyle olurdu zaten, nöbete kapıldığım sırada zaman kavramını bütünüyle yitirirdim. Hatta yaşadıklarımı da kontrolümde tutup net hatırlayamazdım.</p>

  <p>Ama şimdi emin olduğum bir husus vardı; nöbet bitmişti. Bunu en fazla nöbet sonrasının bende yarattığı bitkinlik ve halsizlikten anlardım. Camın önünden çekildim, ne var ki içimdeki ürpermeler hâlâ kesilmemişti ve ilk defa dün (<span class="t2">herhalde o ya</span><span class="t2">ş</span><span class="t2">ad</span><span class="t2">ı</span><span class="t2">klar</span><span class="t2">ı</span><span class="t2">m dün cereyan etmi</span><span class="t2">ş</span><span class="t2">ti</span>) başıma gelenleri en ince detayına kadar anımsıyordum. Ürpermem ondandı, hatta korktuğumu bile söyleyebilirdim.</p>

  <p>Apostol'un garsonunun adı galiba Kemal'di. Beni adeta sürükleyerek evime getirdiğini, yatırdığını anımsıyordum, ondan sonrası karanlıktı, ölü gibi yatıp kendimden geçmiştim. Ama ya daha evveli? Kendini Azrail'im diye tanıtan balıkçıyı? Onu da gayet iyi hatırlıyordum. Bütün o konuşmalar kâbus olabilir miydi? Bunalıma düşüp, nöbete girdiğim devrelerde şuurumun tam yerinde olmadığını, bilinçsiz davrandığımı biliyordum. Daha ziyade kapalı mekânlardan uzaklaşıp gece gündüz sokaklarda dolaştığımı da. Çoğu zaman ne yaptığımı, nerelere gittiğimi pek çıkaramazdım. Ama dün (yani sanırım dün), rıhtımda o ihtiyar adamı gördükten ve meyhanede kendimden geçtiğim ana kadar olanları şimdi rahatlıkla yeniden gözlerimin önünde canlandırabiliyordum. Sanki inanılmaz bir güç, o konuşmaları, bir daha beynimden çıkmamak üzere kafama kazımıştı.</p>

  <p>Elimde olmadan ürperdim yeniden.</p>

  <p>Böyle bir şey olamazdı. İnanmak istemiyordum. Şayet bütün yaşadıklarım beynimin bir oyunu ise hastalığım daha ciddi bir boyuta varmış demekti ve artık kesin bir tedaviye ihtiyacım olduğu anlamına geliyordu.</p>

  <p>Korkuyordum kendimden.</p>

  <p>Bu durum daha ne kadar sürebilirdi? Yoksa çıldırıyor muydum? Deliliğin ne olduğu hakkında ilmi bir bilgim yoktu, belki de hastalık kademe kademe ilerleyerek bu hale geliyordu. Büyük üzüntülerin, inanılmaz acıların deliliğe vesile olduğu konusunda da daha evvel bir şey duymamıştım.</p>

  <p>Yine yerimden kalktım, anlamsız ve başıboş bir şekilde odanın içinde gayesiz dolaşmaya başladım. Balıkçıyla yaptığım konuşmayı aklımdan çıkaramıyordum. Yüzüme gülümseyerek bakıp <span class="t2">"Ben Azrail'im,"</span> dediği an ağzından çıkan sesi, uğuldayarak yansıyordu kulaklarımda.</p>

  <p>Bütün bunların sebebi Sitem'di.</p>

  <p>Onun beklenmeyen ölümü... Bir türlü kabullenemiyordum bu gerçeği. Aklım, mantığım almıyor, o meşum olaya inanamıyordum. Hâlâ hiç ummadığım bir anda yeniden karşımda göreceğimi, birden odama gireceğini, beni kucaklayacağını, o körpe ve taze vücudunu her zamanki gibi bana teslim edeceğini düşlüyordum.</p>

  <p>Gözlerim sulandı.</p>

  <p>Odanın derin sessizliğinde o içten ve canlı sesini duyar gibi oldum. Uzun sarı saçları, cıvıl cıvıl neşe saçan koyu lacivert gözleriyle bana bakıyordu. Ama buna alışıktım, bu gerçek değil, hiç kafamdan çıkmayan hayaliydi. Hasta olabilirdim, ama gerçekle hayali ayırt edemeyecek kadar değil. Oysa dün başıma gelenler düpedüz gerçeğin ta kendisiydi, somut bir olay, inkâr edilemeyecek kadar hakikat...</p>

  <p>Yeniden ürpermeye başladım.</p>

  <p>Yaşadığım olayı kabullenemiyordum bir türlü. Doğa ötesi bir olaydı bu. Batıla inanmayan, müspet ve pozitif düşünceli, hurafe ve fantezilerle ilgisi olmayan bir eğitim almıştım, dini inançlarım da pek kuvvetli değildi. Azrail ile tanışmam, karşılıklı sohbet edip, içki içmeye kalkışmam fantastik düşünceden başka ne olabilirdi?</p>

  <p>Halüsinasyon? Belki... Belki de hastalığımın yeni bir evresine girmiştim. Bunalımlarımın farklı bir aşaması, merhalesi başlamıştı. Bu mümkündü. Sanırım artık bir doktora görünme zamanım gelmiş de geçiyordu.</p>

  <p>Ama hâlâ emin değildim, yaşadığım olay öylesine içime işlemişti ki ihtiyar balıkçıyı düşler âlemimin bir ürünü olarak görmek istemiyordum. Meyhaneci Apostol'un şaşkınlığını anımsadım tekrar. Söylediklerimi gözleri irileşerek dinlemiş, bana acımıştı. Onun iyi niyetinden şüphe edemezdim, bana yalan söylemezdi.</p>

  <p>Yine de Apostol'la bir daha konuşmak isteğine kapıldım. Bu meseleyi beynimde aydınlatamazsam gerçekten çıldıracağıma inanmıştım.</p>

  <p>Banyoya geçtim. Uzun süre sıcak suyun altında kaldım. Nöbete kapıldığım zamanlar günlük alışkanlıklarımı yerine getiremediğimi bilirdim. Ne duş alır, ne tıraş olur, hatta belirli öğünlerde yemek bile yemezdim.</p>

  <p>Aynaya gözüm ilişti. Görüntüm berbattı. Kimbilir kaç gündür sakal tıraşı olmuyordum. Sabun köpüğünü yanaklarıma sıvarken aynadaki aksimden ürktüm. Son nöbet beni fena sarsmış olmalıydı.</p>

  <p>Tıraş olup saçlarımı taradıktan sonra biraz daha rahatladım. Sanki alıştığım ben, yeniden ortaya çıkmış gibiydi. Hiç gereği yokken beyaz gömlek, takım elbise giydim, kravat taktım. Alt tarafı birkaç sokak ilerdeki meyhaneye gidecektim; ama her şeyden önce kendime olan güvenimi kazanmak istiyordum. Belki biraz da Apostol'a bir kaçık olmadığımı ispatlamaya. Sırtıma en şık lacivert Crombie paltomu giydim. Kılık kıyafetim Dayının Yeri için biraz komik kaçacaktı, ama hiç umurumda değildi. Alışkanlıkla şemsiyemi aradım, ama hiç gerek yoktu, dışarısı öğle vakti günlük güneşlikti.</p>

  <p>Evden çıktım.</p>

  <p>Kendimi her şeye rağmen iyi hissediyordum. Nöbetin etkisi geçmişti artık.</p>

  <p>Meyhaneden içeri girdim. Apostol kenardaki masalardan birinde oturmuş devamlı müşterilerinden biriyle sohbet ediyordu. Beni görür görmez irkildi, yerinden fırladı yanıma yaklaştı. O kendine has, bir türlü değiştiremediği Rum şivesiyle sordu.</p>

  <p>"Nasılsın paşam? Bugün daha iyi misin?"</p>

  <p>"İyiyim Apostol, iyiyim," dedim.</p>

  <p>"Oh, oh... Ben de seni hep böyle görmek isterim. Dün çok kötüydün."</p>

  <p>"Biliyorum," diye onu onayladım. Oysa hiçbir şey bilmiyordum henüz ve öğrenmek istediğim çok şey vardı. "Buraya seninle biraz konuşmak için geldim."</p>

  <p>Yaşlı meyhaneci herhalde dün olanlardan üzüntü duyduğumu ve belki de özür dilemeye geldiğimi sanmıştı. Ben daha ağzımı açmadan konuştu.</p>

  <p>"Aldırma, olur böyle şefler. Hiç önemli değil. Sen kendine iyi bakmaya çalış. Bak bugün filinta gibisin, tıpkı eski tanıdığım beyefendi Murat."</p>

  <p>Koluna yapıştım, sıkı sıkı tuttum.</p>

  <p>"Bir köşeye oturalım. Seninle konuşmak istediğim bir şey var," dedim.</p>

  <p>Bir an yine kuşkuyla baktı yüzüme, belli etmemeye çalıştı, ama gözbebeklerinin derinliklerinde yeni bir endişenin izlerini okudum. Kılık kıyafetimi değiştirmemin belki de hastalıklı kimliğimden sıyrılmama yetmediği düşüncesi yer etmişti beyninde.</p>

  <p>"Tabii, nasıl istersen," dedi. "Bir kadeh bir şey de içmek ister misin?"</p>

  <p>"Hayır, içki istemiyorum."</p>

  <p>Bu teklifi geri çevirdiğimden memnun olduğunu hissetmiştim.</p>

  <p>Meyhane kalabalık değildi zaten, bizi kimsenin görmeyeceği bir masaya iliştik.</p>

  <p>"Şimdi anlat," dedim. "Bilmek istiyorum."</p>

  <p>"Neyi?" diye sordu.</p>

  <p>"Dün burada neler olduğunu?"</p>

  <p>Yadırgayarak yüzüme baktı. "Hiçbir şey hatırlamıyor musun?"</p>

  <p>"Senin ağzından duymak istiyorum."</p>

  <p>Önce omuzlarını silkti, önemsemezmiş gibi davranmaya çalıştı, sonra kısık ve çok normal bir şeyi anlatıyormuş gibi mırıldandı.</p>

  <p>"Dün öğle vakti geldin buraya. Sanırım pek iyi değildin. Anlarsın ya... "</p>

  <p>"Nasıldım? Sarhoş mu?"</p>

  <p>"Yok be paşam. Şey işte..."</p>

  <p>"Ne?"</p>

  <p>"Dalgın, durgun, üzüntülü. Hani bazen oluyorsun, öyle işte. Çok yorgun görünüyordun, doğru cam önündeki masaya gittin."</p>

  <p>"İyi düşün Apostol," dedim. "O sırada yanımda sarı yağmurluklu, yaşlı bir adam yok muydu? Benimle beraber meyhaneye girmedi mi?"</p>

  <p>"Yanılıyorsun be paşam. Yalnızdın, tek başına."</p>

  <p>"Emin misin?"</p>

  <p>"Sana yalan mı söyleyeceğim beyzadem. Hem yanında biri olsa neden saklayayım ki? Yemin ederim."</p>

  <p>Apostol parmak uçlarını bitiştirip elini alnına götürerek istavroz çıkarmıştı. Ona inanmak zorundaydım.</p>

  <p class="p1">Son ümidim de kaybolmuştu. Her şeye rağmen yanımdaki ihtiyar balıkçıyı gördüğünü, fakat dün sertleşen tutumum karşısında meseleyi örtbas etmek, beni yatıştırmak için nöbet halimden istifadeye kalkıştığını düşünmüştüm. Ama yine yanılmıştım. Meyhanecinin hadiseyi benden gizlemesi için hiçbir neden yoktu.<span class="t3">* * *</span></p>

  <p>Demek tüm yaşadıklarım bir hayal, beynimin uydurduğu bir oyundu.</p>

  <p>İçimde tarifsiz bir eziklik hissettim. Yapacağım bir şey yoktu artık. O hâlâ şaşkın şaşkın beni süzerken, tek kelime etmeden masadan kalktım. Lanet meyhanede daha fazla kalmak istemiyordum. Hızla kendimi sokağa attım...</p>

  <p>Deniz kenarındaydım şimdi. Pırıl pırıl, fakat ısıtmayan bir güneş parlıyordu tepemde. Karşı yakanın koruları zümrüt yeşili görünümündeydi. Rüzgâr da değişmişti, günbatısından esiyordu artık. Adımlarımı hızlandırdım. Kaçıyordum adeta, ama kimden ve neden olduğunu bilmeden. Akıntıburnu'na doğru ilerledim.</p>

  <p>Neden sonra yavaşladım. Elimde olmadan, bilinçsizce...</p>

  <p>Dün o olayı yaşadığım, ihtiyar balıkçı ile karşılaştığım yere yaklaşmıştım. Sonra durdum birden. Tılsım buradaydı galiba, farkında olmadan beni buraya çeken bir şey vardı sanırım. Etrafıma bakındım. Bugün sahil boyunca avlanan amatör balıkçıların sayısı artmıştı, ne de olsa düne kıyasla hava şartları çok daha elverişliydi.</p>

  <p>Gözlerim sarı yağmurluklu ihtiyar balıkçıyı aradı. Bulamayacağımı biliyordum, onun bir hayal, düşlerimin ya da hastalığımın bir tezahürü olması gerekiyordu. Yine de içimde bir ümit arandım durdum.</p>

  <p>Ümidimi kesmiştim ki birden irkildim. Az ilerimde genç bir adam vardı, lacivert montlu, yün takkeli, hafif göbekli biri. Onun da yüzü yabancı gelmiyordu bana. Fakat kendime güvenemiyordum; gördüğüm pek çok çehreyi sanki daha önceden tanıyormuşum gibi bir illete kapılmıştım. Aynı şeyi dün de yaşamış, ihtiyar balıkçıyı daha önceden tanıdığım hatasına düşmüştüm. Ama o zaman nöbet geçiriyordum, oysa şimdi nöbetin tesirinde değildim artık.</p>

  <p>Hiç kımıldamadım.</p>

  <p>Hafızamı zorladım, acaba bu adamı daha önce görmüş müydüm? Nerede ve ne zaman? Şayet tanıyorsam neden çıkaramıyordum? Uzun uzun düşündüm, bakışlarımı adamdan alamadım. Ne yazık ki hatırlayamıyordum.</p>

  <p>Yürüyüp uzaklaşmam gerekirdi, ama yapamadım, aksine biraz daha yaklaştım adama. Benim varlığımın farkında bile değildi, tüm dikkatini elindeki oltanın titreşimlerine vermişti. İşte o an beynimde bir şimşek çaktı. Sanki her şey aydınlandı, adamı hatırlamıştım. O genç dün burada ihtiyar balıkçının az ilerisinde avlanan kişiydi. Zaten topu topu iki kişiydiler o berbat havada.</p>

  <p>Emin olmak için biraz daha bekledim. Şüphem kalmamıştı artık. Yanına yaklaştım, dikkatini çekmek için, "rasgele," dedim.</p>

  <p>Bana dönüp gülerek, "eyvallah," dedi. Sanki dünü bir daha yaşar gibiydim.</p>

  <p>"Balık bol mu?"</p>

  <p>"Fena değil."</p>

  <p>"Hep burada mı balık tutarsın?"</p>

  <p>"Hı, hıh."</p>

  <p>Adamın benden çok balıklarla ilgilendiğini verdiği kısa cevaplardan anlıyordum. Ama şevkim kırılmamıştı.</p>

  <p>"Dün de burada mıydın?"</p>

  <p>"Evet," dedi.</p>

  <p>"O berbat ve yağmur altındaki günde?"</p>

  <p>Sanki sorum çok abesmiş gibi mırıldandı.</p>

  <p>"Balıkçı havaya bakmaz."</p>

  <p>Heyecanım daha da artmıştı.</p>

  <p>"Dün burada senin gibi avlanan başka birine de rastladın mı?"</p>

  <p>Bir an garipseyerek yüzüme baktı. Sorumu anlamsız bulmuştu sanırım.</p>

  <p>"Tabii," dedi. "Ama kalabalık değildi bugünkü gibi."</p>

  <p>"Evet," diye fısıldadım. "Sarı muşamba giymiş, ihtiyar birini hatırlıyor musun? Sana oldukça yakındı."</p>

  <p>Sorularımdan rahatsız olmuş gibi bir daha baktı yüzüme. Sonra hatırlamaya çalışıyormuş gibi, "Hatırladım," dedi. "Altmış yetmiş yaşlarında, söylediğin gibi giyinmiş bir adam vardı, doğru..."</p>

  <p>"Ne oldu ona?"</p>

  <p>"Ha?" diye sordu sorumu anlamadan. Hemen bastırdım.</p>

  <p>"O adam," dedim. "Gitti mi sonra?"</p>

  <p>"Herhalde."</p>

  <p>"Nasıl gittiğini hatırlıyor musun?"</p>

  <p>"Ne bileyim, ben işime dalmıştım. Avlanırken etrafımla ilgilenmem."</p>

  <p>" İyi düşün, lütfen.. "</p>

  <p>"Neden soruyorsun?"</p>

  <p>"Benim için çok önemli de."</p>

  <p>Huylanmış gibi yeniden beni süzdü. Durakladı sonra, anımsamaya çalışır gibi kaşları çatıldı, dudakları büküldü.</p>

  <p>"Evet, galiba yanına biri geldi, bir süre konuştular ve sonra birlikte gittiler."</p>

  <p>"Emin misin?"</p>

  <p>Artık sorularımdan iyice sıkılmışa benziyordu.</p>

  <p>"Eminim," dedi.</p>

  <p>Yine de beni başından savmak için öyle konuşmadığını anlamıştım.</p>

  <p>"O yanına gelen adam nasıl biriydi?"</p>

  <p>"Gençten, hırpani kılıklı bir tipti hatırladığım kadarıyla."</p>

  <p>"Görsen tanır mısın?"</p>

  <p>"Hangisini? ihtiyarı mı, gencini mi?"</p>

  <p>"Her ikisini de." Adam omuzlarını silkti.</p>

  <p>"Valla yaşlısı nemrut biriydi. Günaydın dedim de cevap bile vermemişti. Ama bir daha görsem hatırlarım herhalde."</p>

  <p>Ürpererek son sorumu sordum.</p>

  <p>"Ya genç olanını? Onu çıkarabilir misin?"</p>

  <p>Utanarak yüzüme, sonra sırtımdaki pahalı Crombie paltoma baktı.</p>

  <p>"Vallahi onda bir serseri havası vardı... Kusura bakma beyim, ama nedense bana seni hatırlattı," dedi. "Boyunuz poşunuz, yüzünüz sanki ona benziyordu." Nutkum tutulmuştu.</p>

  <p>Söyleyecek bir şey bulamamıştım, ama dün yaşadıklarımın hayal değil gerçek olduğunun canlı şahidini bulmuştum şimdi. Ne var ki bu gencin ifadesiyle meyhaneci Apostol'un söyledikleri taban tabana zıttı. Sendeleyerek oradan uzaklaştım. Aklım daha karışmış, tam bir bilinmezliğin içine yuvarlanmıştım. İkisinden birisi yalan söylüyordu, ama hangisi? Apostol eski bir dost, yıllardır tanıdığım, semtimden biriydi. Bana yalan söylemesi için hiçbir nedeni yoktu. Hasta olduğumu, zaman zaman nöbet geçirdiğimi biliyordu, ama göz göre göre meyhaneye birlikte girdiğim birinin varlığını inkâr etmesi için makul bir sebebi olabilir miydi? Nöbetimi körüklemekten başka ne işe yarardı gerçeği benden saklaması. Apostol bunu yapmazdı, asla...</p>

  <p>Öyleyse az önce konuştuğum genç yalan söylüyordu. Ama neden? Onun da yalan söylemesi için bir nedeni yoktu. Ömrümde ilk defa gördüğüm bir insan bana neden yalan söylerdi ki?</p>

  <p>Kafam duracak gibiydi. Olayı analiz edemiyordum. " Kuşkularım daha da artmıştı şimdi, her şeyden önce dün öğle vakti, o yağmur altında, yaşlı bir adamla buluşup konuşmuş muydum? Yoksa bu, beynimin yarattığı bir olay mıydı? Bu konuşmanın gerçekleştiğine dair bir görgü tanığının ifadesi vardı elimde. Genç balıkçı, yaşlı adamı hatırlamış, hatta onunla konuşan delikanlıyı da bana benzetmişti. Tabii bugünkü kılık kıyafetimle, dünkü arasında büyük fark vardı, bir an bocalaması doğaldı. O pejmürde giysiler içinde kimbilir kaç saat yağmur altında dolaşmış, tam bir ıslak sıçana dönmüştüm, ama yüz hatlarımız arasındaki ayniyeti hemen anlamış, biraz da utanarak, size benziyordu demişti. Daha ne diyebilirdi ki?</p>

  <p>Ama ya sonrası?</p>

  <p>Ondan sonra cereyan eden gelişme, yaşlı adamla Dayının Yeri'ne gitmem, beynimin icadı mıydı? Meyhaneye birlikte gitmemiş miydik? Mümkün müydü bu? Keşke bir de beni evime götüren garson Kemal'in ifadesine başvursaydım. Ne de olsa o da bir şeyler görmüş olmalıydı. En j azından bizi içeri girerken, masaya otururken fark etmiş olabilirdi. Daha da ilginci, kendinden geçmiş bir müşteriyi evine taşımak sık sık rastlanan bir olay değildi; muhtemelen patronuna ne olduğunu sorardı. Beynimin bir kölesine bunu kaydettim, bir fırsatını bulduğumda garsonla konuşacaktım.</p>

  <p>Önce biraz ümitlenir gibi olmuştum, ama daha sonra içimi yine çaresizliğin karanlığı kapladı. Bilmediğim çok şey vardı; özellikle nöbetlerim hakkında. Bunca zamandır tedavi görmemem, doktorlardan kaçmam, geçirdiğim nöbetlerin mahiyeti hakkında da beni bilgisiz kılıyordu. Mesela yaşadığım olayların seyrini ve zamanını tayinden acizdim, ne zaman bir nöbete girdiğimi, ne zaman nöbetten kurtulduğumu kesin çizgilerle ayırt edemiyordum. Şu an bile hâlâ bir nöbette olup olmadığımı söyleyemezdim, elimde kesin veriler yoktu. Gerçi nöbet başlangıçlarında genellikle içimi bir karamsarlık kaplar, anılar üstüme üşüşür, bedenimde hafif titremeler başlar ve kendimi açık havaya atmak isteği çoğalırdı içimde, ama bütün bunlar kesin nöbet tezahürleri değildi. Bazen rahat bir uykudan uyandığımda da nöbette olduğumu hissederdim.</p>

  <p>Acaba dün de öyle olmuş, yüzüne aşina olduğumu sandığım yaşlı balıkçıyla görüşüp meyhaneye gitmeyi teklif ettikten sonra birden nöbete mi girmiştim? Belki de adam teklifimi kabul etmemiş, benden ayrılmış, ama ben hâlâ onu yanımda hissederek sanki sıkıntılarımı dinleyecek birini bulmuş gibi, onun beraberimde olduğunu varsayarak tek başıma mı Apostol'un dükkânına gitmiştim? Bu da olabilir miydi?</p>

  <p>Bilmiyordum.</p>

  <p>Belki de teorik olarak mümkündü. Beynimi zorlayıp olayları yeniden anımsamaya çalıştım. Gerçek ile düşü ayırt etmek imkânsız gibi geldi bana. Her şey karmakarışıktı. Ama ihtiyar balıkçının sözleri hâlâ kafamın içinde uğulduyordu.</p>

  <p>O bir hayal olabilirdi.</p>

  <p>Daha doğrusu öyle olmalıydı.</p>

  <p>Oradan uzaklaşırken gülümsemekten kendimi alamadım. Şayet yaşadıklarım beynimin ürünü değilse, herhalde Azrail'le konuşan ve yaşamaya devam eden ilk canlı ben oluyordum...</p>

  <h2><a id="ncx323"></a>3</h2>

  <p>SİTEM'in fotoğrafını aldım elime. Yatağımın başucunda duran en beğendiğim resmini. Evin her yanını fotoğraflarıyla süslemiştim zaten, mutfakta bile çerçevelenmiş resimleri asılıydı. Duvarlarda, masalarda, komodin üstlerinde, camlı vitrin içindeki gümüş takımların arasında ve tabii yatağımın başucunda. Aklıma neresi gelirse, evin içinde görüş alanıma giren her yer onun resimleriyle doluydu.</p>

  <p>Normal olmadığını biliyordum bu tutumumun. Ama onu görmek, her an varlığını evde hissetmek istiyordum. Elimdeki tek imkân buydu. Başka ne yapabilirdim ki? Zamanın her şeye kadir olduğunu, hafızamdaki hayalinin ve içime işlemiş hasretinin geçecek süre içinde hafifleyeceğini biliyordum, insanın doğasında mevcuttu unutmak, fakat ben unutmak istemiyordum sevgilimi.</p>

  <p>Parmaklarımla okşadım renkli fotoğrafı.</p>

  <p>Yüzüne o çok yakışan gülümsemesiyle bana bakıyordu. Sanki sakın beni unutma, der gibi. Unutabilir miydim hiç? İmkânı var mıydı? iki sene geçmişti, ama varlığını daha dün gibi hissediyordum içimde. Her an zilin çalınacağını, kapıdan içeriye coşkun, sevecen, fıkır fıkır kaynayan haliyle girmesini bekliyordum.</p>

  <p>"Korkak!" diye mırıldandım kendi kendime. İntihar etmeyi göze alamamıştım peşinden. Çok istemiş, ama gereken iradeyi sergileyememiştim. Oysa ne kadar kolaydı bu dünyadan göç etmek. Bin bir yolu vardı. Kolayı zoru, acı vereni acısızı, temizi kirlisi, ama sonunda yapılmayacak bir şey değildi. Beni bu kararımdan caydıran şey sadece korkaklığım değildi; belki de en büyük etken onun hayata bağlılığı, yaşamı sevmesiydi. Ölümü bir türlü kabullenemezdi, hatta bir kere, iyi hatırlıyorum, insanın kendi hayatına son vermesi üzerine yaptığımız bir tartışma sırasında, bunun insanoğlunun bir zaafı olduğunu, Tanrı'nın verdiği canı yine ancak Tanrı'nın alabileceğini savunmuştu. İnsan iradesi ancak Tanrı lütfu hayatı korumaya yönelik olmalıdır, demişti. Onunla aynı fikirde değildim, ama tartışmayı o kazanmıştı sonunda. Ölümünden sonra aramızda geçen ve o zaman bana çok sıradan görünen bu müzakereyi çok düşünmüştüm. Onun istemediği bir şeyi yapamazdım, benim yaradılışıma uygun değildi. Şayet bir ruhlar âlemi varsa ve onun ruhu hâlâ yaşıyorsa beni anlayışla karşılayacağına inanıyordum.</p>

  <p>Ama ben yine de, "hadi oradan, sersem," diye homurdandım kendi kendime. Düpedüz korkmuş, canıma kıymayı göze alamamıştım. Nedendi acaba? İntihar etmeyi başaranlar daha mı gözü kara, benden daha mı cesur insanlardı? Yoksa bu kararı İdmanın belirli bir tahammül limiti mi vardı? Ben yeterince acı çekmiyor muydum, yoksa o acı limitine henüz ulaşamamış mıydım? Uzmanlar genellikle intihar iradesini zaafa uğramış insan beyninin psikolojik yetersizliğine bağlıyorlardı. Yani kabaca ruhsal hastalığa. Ben de bir hastaydım, bunalımlara girip, nöbetler geçiriyordum, ama gereken cesareti bir türlü bulamıyordum kendimde. Yapamazdım, Sitem'in istemediği bir şeyi yerine getiremezdim.</p>

  <p>Ne zaman resimlerinden birini elime alıp koltuğa çöksem o fotoğrafın çekildiği anı anımsayıp gözyaşlarına boğulurdum. Gözlerim sulandı yine. Pek çoğunu olduğu gibi o fotoğrafı da ben çekmiştim. Az ilerimizde, Rumeli Hisarı'nda...</p>

  <p class="p1"><span class="t3">* * *</span></p>

  <p>Anılarım canlandı yine.</p>

  <p>Nefis bir gündü. Sıcak bir temmuz sabahı...</p>

  <p>Birlikte geçirdiğimiz bir gecenin sabahında arabaya atlayıp kahvaltı etmeye gitmiştik Hisar'a. Simit, poğaça alıp sahildeki kır kahvelerinden birinde çay içmiştik. Sitem buralarda kahvaltı etmeye, yaz sabahının dinginliğini Boğaz'ın serin sularına bakarak özümlemeye bayılırdı. O sabahı çok iyi hatırlıyordum. Sırtında omuzlarını ve göbeğini açık bırakan askılı bir penye, altında da eski bir kanvas pantolon vardı. Hayatımda gördüğüm en güzel ayaklara sahipti Sitem. Ayaklarına olan tutkunluğumu bildiğinden, her zaman ayaklarının güzelliğini gösteren dekolte pabuçlar giyerdi. O, kır kahvesinin iskemlesinde oturmuş önündeki Boğaz manzarasının güzelliğini seyrederken, ben de boş bir iskemlenin üzerine uzattığı ayaklarının erişilmez güzelliğini seyrediyordum. Arada bir bana dönüp, ayaklarını seyrimden duyduğu hazzı gülümseyerek belli ediyordu.</p>

  <p>O gün çok fotoğrafını çekmiştim. Aynı yerde iki makara harcadığımı anımsıyordum. Birbirinden güzel fotoğraflar. En az on tane de ayaklarının muhtelif pozlarını tespit etmiştim. Önden, arkadan, yandan çeşitli pozlarda. Bir tanesi hâlâ cüzdanımda dururdu.</p>

  <p>Onu özlüyordum, hem de dayanılmaz bir şekilde. Yokluğuna tahammül etmek inanılmaz derecede zordu. İki yıl değil, yirmi iki yıl bile geçse bu hasretin dinmeyeceğini biliyordum. Herhalde son nefesime kadar onu unutamayacaktım...</p>

  <p>Galiba bir süre ağladım, ama her zamanki gibi hıçkıra hıçkıra değil, sessiz gözyaşları döktüm, sonra sanırım biraz içim geçmiş, iki üç gün süren nöbet sonlarında vücudumun yorgun düştüğünü, güçsüz kaldığımı bilirdim. Genellikle de nöbeti takip eden günlerde sık sık uykuya dalarak dinlenirdim. Uyuyakalmışım.</p>

  <p>Gözlerimi açtığımda giyimli olarak yatakta uzanmış buldum kendimi. Etraf zifiri karanlıktı. İçim geçmemiş, bayağı uykuya dalmıştım. Gecenin ilerlemiş bir saati olduğunu anladım. Şehrin uğultusu, caddenin trafik akışı aksetmiyordu artık. Yatağın içinde doğrulmaya çalıştım. Sitem'in çerçeveli resmi göğsümün üzerinden kayarak yere düştü. Bir günah işlemiş gibi suçluluk duygusuna kapılarak resmi hemen yerden kaldırmak istedim. El yordamıyla çerçeveyi aradım halının üstünde. Bulamayınca başucumdaki komodinin üzerindeki gece lambasının butonunu arayıp yaktım. Lambanın sarı ışığı yatak odamı aydınlatmıştı şimdi. Abajurun kâğıt şapkasından çıkan solgun ışık yerdeki halıyı ve üzerine düşen çerçeveyi aydınlatıyordu. Çerçeve yuvarlanınca bir kısmı hafifçe yatağın altında kalmış ve çerçevenin arka yüzü üstte kalmıştı.</p>

  <p>Çerçeveyi yerden alıp kaldırdım.</p>

  <p>Sanki o kadar saat uykuda kalan ben değilmişim gibi anılarım yeni baştan o temmuz sabahına, kahvaltı ettiğimiz güne döndü. İçim geçip, uykuya dalarken hâlâ o günün hatıralarıyla baş haşaydım. O nefis tebessümü bir daha görmek, hasretini bastırmak istercesine resmin yüzünü kendime çevirdim. Birden gözlerim irileşti.</p>

  <p>Kalbim duracak gibi oldu. Gayri ihtiyari dudaklarımın arasından boğuk bir feryat yükseldi. Gördüğüme inanamıyordum. Olamazdı bu, imkânsızdı.</p>

  <p>Gözlerimi açıp kapadım. Titreyen parmaklarımın arasındaki çerçeveye bir daha baktım. Damarlarımdaki kanım çekiliyordu. Bağırdım, hem de canhıraş bir feryat ile...</p>

  <p>Sitem'in fotoğrafının yerinde şimdi ihtiyar balıkçının, yani Azrail'in beni süzen soğuk bakışlarını görüyordum. Sitem yok olmuştu..</p>

  <p>Korkuya, daha doğrusu paniğe kapıldım, çerçeveyi elimden fırlattım. Kof bir sesle resim yumuşak halının üzerine düştü. Bakamıyordum resme. Bütün vücudum zangır zangır titremeye başlamıştı. Bir korku filminin en ürkütücü sahnesindeydim sanki.</p>

  <p>Neyse ki çerçeve yine ters düşmüştü yere. Bu mümkün olabilir miydi? O an mantık çerçevesinde akıl yürütemeyecek kadar korkmuştum.</p>

  <p>Azrail ikinci kere kendisini bana göstermişti.</p>

  <p>Kalbim duracak gibi atıyordu ve ben korkunun oyuncağı olmuştum. Adalelerim gerilmiş, yatağın kenarında kaskatı olmuş bir halde yere bakıyordum.</p>

  <p>Halüsinasyon olmalıydı.</p>

  <p>Gerçek hayatta böyle bir şey yaşanmazdı. Beynim mutlaka bana yeni bir oyun oynuyordu. O an ilk aklıma gelen buydu. Belki de yeni bir nöbete girmiştim. Azrail'in peşimi bırakmadığı yeni bir nöbet süreci...</p>

  <p>Vücudumdaki kasılmalar arttı, ama diğer yandan da çaresiz ve yetersiz mantığım bu yeni durumla mücadeleye çalışıyordu, içimden yükselen bir ses, korkma, hasta olduğun için bunları görüyorsun, o çerçevenin içinde senin sevgilinin fotoğrafı var, kendini topla, iradene hâkim ol ve çerçeveyi yeniden eline alarak bak, diyordu.</p>

  <p>Ama korku galip geldi.</p>

  <p>Çerçeveyi yerden alamadım. İnanamıyordum bir türlü. Yatağın ucuna büzülüp öylece kaldım. Kanım donmuştu sanki. Duyularımın yok olduğunu hissediyordum, şiddeti artan korku dalgaları peyderpey benliğimi kaplıyordu.</p>

  <p>Azrail'le kendi evimde baş başaydım.</p>

  <p>Beynimin içi uğulduyordu. Artık gaipten geldiğine inandığım sesler duymaya başlamıştım. Her yandan, her taraftan koro halinde devamlı sesler, ama o seslerin mahiyetini algılayamıyordum. Bir nevi uhrevi ürküntüydü bu. Sanırım beni asıl korkutan da bu olmuştu. Kulaklarımı sağır edecek şiddette uğultular. Timbal ya da gonk darbeleri, ama hiçbir kulağın dayanamayacağı şiddette...</p>

  <p>Sonra o uğultu ve sesler birden kesildi, beynimin içi sakinleşti sanki. Şakaklarımdaki damarların daha yavaş attığını, gürültülerle bozulan dengemin normale dönmeye başladığını hissettim. Gerçi hâlâ kımıldayamıyor, karyolanın kenarında büzülerek oturmaya devam ediyordum, ama muhakeme yeteneğim geri gelmişti.</p>

  <p>O bir anlık halüsinasyondu.</p>

  <p>Başka bir şey olamazdı; dünden beri zihnim kendini Azrail diye tanıtan yaşlı balıkçıyla meşguldü ve zaten hasta olan beynim ve ruhum bu yorgunluğu kaldıramamış ve ben de yeni bir nöbete girmiş olmalıydım. Fakat bana normal gelen bu yorumumu düşününce yeniden irkildim; şayet düşüncelerim düzenli ve makul, aklıselimin kabul edeceği düzeyde ise ben nöbet geçiriyor olamazdım.</p>

  <p>Vardığım sonuç beni yeniden korkuttu.</p>

  <p>Gözlerimi yerde duran çerçeveden alamıyordum. Korkumu yenip, o resme yeniden bakmalıydım. Başka çarem yoktu. Beni perişan eden korkuyu ancak bu suretle yenebilirdim.</p>

  <p>Eğildim, elimi uzattım.</p>

  <p>Metal çerçeveye birkaç santim kala parmaklarım havada kaldı. Çerçeveyi çevirip resme yeniden bakacak cesareti kendimde bulamadım. Birkaç dakika o vaziyette kaldım, sonra ağır ağır doğruldum.</p>

  <p>Bakamayacaktım.</p>

  <p>Olacaklara hazır değildim. Yeni bir korku krizini kaldıramazdım. Çaresizlik içimi kemiriyordu, kaçmak, evimden, yatak odamdan uzaklaşmak istiyordum, hatta her şeyden, yuvamdaki tatlı anılardan, Sitem'den bile. Sitem'i yeniden düşünmek bilinçsizce beni yatak odamı süsleyen diğer resimlerine bakmaya itti. Acaba onlarda da Azrail'in yüzünü mü görecektim? Korkuyordum, ama bakışlarım duvarlara kaydı. Her tarafta o kadar çok resmi vardı ki, istemesem de bakışlarım kayacak nasıl olsa o fotoğrafları görecektim.</p>

  <p>Birini gördüm bile.</p>

  <p>İnce endamı, uzun boyu ile kolejden mezun olduğu gün çektirdiği siyah cüppeli, başı kepli fotoğrafını. O munis ve mutluluktan uçuşan tebessümüyle sanki bana gülüyordu.</p>

  <p>Fotoğrafta ihtiyar balıkçıdan eser yoktu.</p>

  <p>Cesaretlenerek odadaki diğer resimlere de baktım birer birer. Hepsinde Sitem vardı. Derin bir nefes verdim, rahatlar gibi oldum. Başıma gelen uyku sersemliğinin, ya da zihin yorgunluğunun bir an bana oynadığı bir oyun olmalıydı. Balıkçıyla meşgul zihnimin bir anlık bana ettiği tatsız bir çağrışım. Hepsi bundan ibaretti.</p>

  <p>Sanırım meseleyi çözmüştüm. Ne yeni bir nöbete girmem söz konusuydu ne de bir halüsinasyon görmem. Rahatlamıştım...</p>

  <p>Ama çerçeveyi hemen yerden kaldırmadım. Biraz toparlanmam, elimi yüzümü yıkamam, açılıp gevşemem gerekiyordu. Koridorun ışığını yakarak banyoya geçtim. Lavaboda yüzüme soğuk su serptim, dirildim biraz. Damarlarımdaki kanın akışı biraz daha düzene girmiş, şakaklarımın atması durmuş, korkudan çılgın gibi çarpan kalp ritmim normale dönmüştü. Havluyla yüzümü ve ıslattığım saçlarımı kuruladım. Gömleğim terden sırtıma yapışmıştı.</p>

  <p>Ama netice olarak, iradem ve mantığım içimdeki korkuyu yenmişti. Yine de kendimi ezik ve perişan hissediyordum. Banyonun ışığını söndürüp tekrar yatak odasına döndüm, artık yere düşürdüğüm çerçeveyi kaldırıp o resme bakabilirdim.</p>

  <p>Tabii o an, az sonra neyle karşılaşacağımı hiç bilmiyordum.</p>

  <p>Zaten tahmin de edemezdim...</p>

  <p>Önce serinliği fark ettim. Işıkları sönük salondan sanki bir soğuk hava dalgası geliyordu, sert olmayan, fakat üşütücü bir rüzgâr. Klimanın üflemesi ya da dönen bir vantilatörün sağladığı serinlik... Oysa her iki cihaz da evimde yoktu. Pencereyi mi açık bırakmıştım acaba?</p>

  <p>Emin olamadım, gündüz vakti, şekerlemeye dalmadan önce pencerelerden birini açık bırakıp bırakmadığımı hatırlamıyordum. Bırakmış. da olabilirdim. Zaten doğru dürüst neyi hatırlıyordum ki?</p>

  <p>Karanlık salonun girişinde durakladım.</p>

  <p>Ama bu serinlik farklıydı biraz. Açık bir pencereden içeriye dolan rüzgâr soğukluğuna pek benzemiyordu. Sanki farklı bir hava akımı karanlık salonu kaplamıştı. Serinliğin etkisini bedenimde hissettim. Beni titretmeye başlamıştı.</p>

  <p>Elim hemen girişteki elektrik düğmesine gitti, komandötörü çevirdim. Karanlık birden kayboldu, sarı ışık etrafı aydınlattı.</p>

  <p>İhtiyar balıkçı rahat ve geniş koltuğumda oturmuş bana bakıyordu. Çığlık atmam, avazım çıktığı kadar bağırmam gerekirdi. Az evvel Sitem'in resminde onun çehresini gördüğüm anda yaptığım gibi.</p>

  <p>Hayrettir, bağırmadım. Ağzımdan feryatlar da yükselmedi. Aksine sessiz kaldım, ama her tarafım donmuş gibi hareketsiz, kımıldayamadan yerime çakıldım. Bakışlarımı koltukta oturan adamdan alamıyordum.</p>

  <p>İhtiyar balıkçı ya da Azrail yüzüme bakıp gülümsüyordu. "Gel, yaklaş," dedi.</p>

  <p>Biraz boğuk, madeni, fakat baştan çıkarıcı bir ses tonu. Hükmedici, riayetsizliği kabul etmeyen, emretmeye alışmış birinin sesi.</p>

  <p>Yerimden kımıldayamayacağımı, korkudan dizlerimin üzerine çöküp bayılacağımı düşünmüştüm, ama hiç de öyle olmadı. Titrek adımlarla salonun içine doğru birkaç adım attım. Gözlerimi davetsiz misafirimden alamıyordum.</p>

  <p>Dudaklarımın arasından çıkan kendi sesimi tanıyamadım.</p>

  <p>"Kimsin sen?"</p>

  <p>"Söylemiştim ya... Ben Azrail'im."</p>

  <p>Büyük bir içtenlik ve cesaretle mırıldandım.</p>

  <p>"Benim canımı da mı almaya geldin? Ölecek miyim?"</p>

  <p>Balıkçı başını olumsuzca iki yanına salladı.</p>

  <p>"Hayır."</p>

  <p>"Öyleyse evimde ne işin var? Niye karşıma çıkıyorsun, dün ve bugün niye kendini bana gösterdin?"</p>

  <p>"Beni görmek isteyen sensin."</p>

  <p>"Yalan bu... Ben ölümün elçisiyle karşılaşmak istemedim."</p>

  <p>"Ama ölmüş sevgilini görmek istedin, değil mi? Geçirdiğin bunca nöbetler niçin? Sitem'i görmek istemiyor musun?"</p>

  <p>Salonun orta yerinde durdum.</p>

  <p>İrileşmiş gözlerim, gerçek ve hayali ayıramayan beynimle karşımdaki yaratığı süzüyordum. Acaba bu da yeni bir halüsinasyon muydu? Bir tür rüyada mıydım, yoksa tüm bunlar gerçek yaşamımın birer kesiti miydi? İdrak edemiyordum. Beynim yeniden uğuldamaya başlamıştı. Neden sonra Azrail'in sorduğu soruya dönebildim.</p>

  <p>"Evet, onu görmek istiyorum," dedim.</p>

  <p>"İyi ya, ben de seni ona götüreceğim."</p>

  <p>"Yani başka bir âleme, öteki dünyaya mı?"</p>

  <p>Azrail müşfik nazarlarla yüzüme baktı. Durumu anlamamı istiyor gibiydi. "Ama ben de ölmeden onu görebilir miyim? Bu mümkün mü?" Tasdik edercesine başını salladı.</p>

  <p>Aniden isyan ettim, "Hayır, yalan söylüyorsun," diye bağırdım. "Beni kandıramazsın, olanaksız. Bir canlı olarak öbür âlemle bağ kuramam, beni söylediğin yalanlara inanacak kadar saf mı sandın?"</p>

  <p>Sesimin tonu sertleşmişti.</p>

  <p>Hem içimdeki o müthiş korkudan da sıyrılmıştım artık. Dikleşiyordum.</p>

  <p>"İnanıp inanmamakta serbestsin," dedi. "Ben sadece Tanrı katından bana verilen görevi yerine getirmek için buradayım. Tanrı dualarını kabul etti. Sana Sitem'i gösterecek ve onunla yeniden yaşamanı sağlayacak."</p>

  <p>Mantığım isyan ediyordu. Muhakemem yerindeydi.</p>

  <p>"Olmaz öyle şey!" diye bağırdım. "Kâinatın oluşumundan, insanoğlunun varlığından bu yana böyle bir şey olmamıştır. Yaradılışın tabii yasalarına aykırıdır. Sana inanmıyorum."</p>

  <p>Azrail hiç sinirlenmiyordu. Dudaklarındaki tebessüm de kaybolmamıştı.</p>

  <p>"Bunu sen mi, yoksa ben mi daha iyi biliriz?" dedi. "Aksi halde buradaki mevcudiyetimi nasıl açıklayacaksın?"</p>

  <p>Hırsla yüzüne bakmaya devam ettim.</p>

  <p>"Senin Azrail olduğunu nereden bileyim? Belki de benim zaaflarımdan istifade etmeye kalkan sahtekârın tekisin. Neyin peşinde olduğunu henüz anlamış değilim."</p>

  <p>"Bak, evlat," dedi mülayim ve ikna edici bir ses tonuyla. "Dünkü yağmur altında sahildeki yürüyüşün sırasında neden birden önümde durdun? Neden irkildin? Seni oraya çeken sebep neydi? Neden beni daha önceden tanıdığın kanısına kapıldın? Bunları açıklayabilir misin?"</p>

  <p>"Basit," diye homurdandım. "Belki seni gerçekten de daha önce görmüşlüğüm mümkündür. Arnavutköy küçük bir yer."</p>

  <p>"Ya ölümüyle seni perişan eden, büyük acılara gark eden sevgilinin ismini nereden bilmiş olabilirim? Onun adını sana vermedim mi?"</p>

  <p>"Hadi oradan, beni güldürme. Bu semt sakinlerinin çoğu o olayı bilir, burada beni tanımayan yoktur. Ailem yüz yıldan beri Arnavutköy'de yaşamış. Burada iyi tanınırım, çevre de Sitem'i tanırdı. Sen de biliyor olabilirsin."</p>

  <p>"Peki, dün meyhanede birden ortadan kayboluşumu nasıl açıklayacaksın? Normal bir fani böyle bir keramet gösterebilir miydi?"</p>

  <p>Durakladım. Elimde olmadan vücudumu yeni bir titreme sardı. Korku tüm benliğimi kaplıyordu yeniden.</p>

  <p>"Demek oradaydın? Benimle birlikte o masaya oturdun, öyle mi?"</p>

  <p>"Tabii," dedi.</p>

  <p>Karmakarışık aklıma rağmen sormayı başardım.</p>

  <p>"Öyleyse neden Apostol ya da garsonları seni görmedi?"</p>

  <p>"Bunu hâlâ anlamıyor musun? Beni herkes göremez."</p>

  <p>Hızla bağırdım ya da bağırdığımı sandım.</p>

  <p>"Yalan söylüyorsun bak... Seni gören biri var."</p>

  <p>Azrail başını salladı.</p>

  <p>"Biliyorum, bugün sahilde görüştüğün amatör balıkçı genç, değil mi?"</p>

  <p>"Evet," diye gürledim.</p>

  <p>"Senin adına üzgünüm."</p>

  <p>"Ne demek istiyorsun?"</p>

  <p>"O vadesi dolmuş bir faniydi. Bugün sen yatağında uyurken ruhunu aldım."</p>

  <p>"Yalan söylüyorsun."</p>

  <p>"Yalan mı? Yalan ancak siz fanilere has bir günahtır, biz Tanrı katının görevlileri bu tür günahlardan münezzehtir."</p>

  <p>"İnanmıyorum. Nasıl? Nasıl öldü o genç?"</p>

  <p>"Bir trafik kazasında...eceli o kadarmış. Yakaladığı balıkları toplayıp caddenin öbür tarafına geçerken bir arabanın altında kaldı. İnanmıyorsan yarın sabah olayı gören semt sakinlerinin ifadesine başvurabilirsin. Sana anlatacaklardır."</p>

  <p>Susmak zorunda kaldım.</p>

  <p>İş ittiklerime inanmakta zorlanıyordum.</p>

  <p>"Hâlâ şüphen mi var?" diye sordu.</p>

  <p>İçimdeki kuşkuları yüzüne vuramadım.</p>

  <p>"Düşün," dedi. "Az evvelini düşün. Hatırlamaya çalış. Sitem'in resminin bulunduğu çerçevenin içinde benim yüzümü görmedin mi?"</p>

  <p>Her şeyi biliyordu. Tüm olanları. Artık şüphem kalmamıştı. Karşımdaki ne bir sahtekâr ne de beynimin bana oynadığı bir oyundu. Onun Azrail olduğuna inanmıştım artık. O kadar farklı duygular içinde bocalıyordum ki, bu durum normal bir insanın muhakeme ve idrak yeteneğini ziyadesiyle zorlayan ve aşan bir haldi. Yaşadığım olayları şekillenmiş insan beyni algılayıp yorum yapamazdı, doğaüstü bir durumla karşı karşıya idim ve haliyle yetersizliğimin aczini hissediyordum. Kararsız ve ne yapacağımı bilemeden karşımda ihtiyar bir balıkçı şeklinde somutlaşmış yaratığa bakakaldım.</p>

  <p>Onu yaratık diye vasıflandırıyordum, başka bir kelime gelmemişti aklıma. Cahil olduğumu sanmayın, dini inançlarım tam olmamakla beraber Azrail'in Tanrı'nın dört büyük meleğinden biri olduğu ve bütün din kitaplarında adından bahsedildiğinden haberdardım. Kendisine Melekülmevt (yani Ölüm Meleği) denildiğini de biliyordum. Musevi inancına göre kırk bin ayağı ve dört bin kanadı olduğunu da işitmiştim. Oysa benim karşıma yaşlı bir balıkçı olarak çıkmıştı, tanıdığım bildiğim, insan suretiyle.</p>

  <p>Gariptir içimdeki korku yavaş yavaş azalıyor ve yerini yepyeni bir ümitle bırakıyordu.</p>

  <p>Sitem'e yeniden kavuşma imkânının doğacağını hissediyordum.</p>

  <p>Sanki karşımdaki sıradan bir insan, her zaman konuştuğum bir dost gibi sordum.</p>

  <p>"Onu görebilecek miyim?"</p>

  <p>"Eğer istiyorsan," dedi.</p>

  <p>"Tabii istiyorum."</p>

  <p>"O halde şartlara uymak zorundasın."</p>

  <p>"Hangi şartlara?"</p>

  <p>"Bunu yakında öğreneceksin evlat."</p>

  <p>Azrail görevini tamamlamış bir faninin rahatlığı içinde gülümsüyordu...</p>

  <p>Azrail'le pazarlık yapılır mıydı hiç? Böyle bir soruyu bana başka zaman sorsalar, herhalde çıldırmışsınız siz, böyle abuk sabuk şey düşünülebilir mi, derdim. Kavram, mefhum tersti; insan aklının alamayacağı bir şey.</p>

  <p>Ama ben oturup Azrail'le ileri sürdüğü şartlar konusunda pazarlık yaptım. En azından Azrail olduğuna artık inandığım yaşlı balıkçıyla. Nasıl olsa duruma aklım ermiyordu ve her kim olursa olsun karşımdaki varlık bana yepyeni bir başlangıç teklif ediyordu. Başka şansım yoktu. Şayet yeniden ve bir şekilde sevgilime kavuşmam mümkün ise elimden gelen her şeyi yapacaktım.</p>

  <p>Azrail'in ilk şartı, bu anlaşmanın kesinlikle ikimiz arasında kalacağı ve başka hiçbir faninin yaptığımız anlaşmanın sırrını bilmeyeceği idi. Şayet yaşayan başka bir insan tarafından durum öğrenilirse, anlaşma o an bozulacak ve ben kazandığım her şeyi kaybedecektim. Bu şartın tarafımdan düşünülecek hiçbir yanı yoktu. Hemen başımı sallayıp kabul ettiğimi söyledim. Sırrı hayatımın sonuna kadar saklayabilirdim*</p>

  <p>"Sözünü yerine getireceğine emin misin?" diye sordu karşımdaki varlık. ilk tereddüdü o an yaşadım.</p>

  <p>Şartı kabul ediyordum tabii, ama aklımı kurcalayan bir yığın soru beynime üşüştü.</p>

  <p>"Bir dakika," dedim. "Aklımın almadığı çok şey var."</p>

  <p>"Biliyorum. Ne öğrenmek istiyorsun?"</p>

  <p>"Sitem'in durumunu. Ona bir açıklama yapmak zorunda kalmayacak mıyım?" Azrail gülümsedi.</p>

  <p>"O hususu düşünme. Biz ayarlayacağız."</p>

  <p>Kuşkuyla yüzüne baktım. "Siz mi?"</p>

  <p>"Evet. Senin bilincinin algılayamayacağı ilahi düzen yetkilileri."</p>

  <p>Kimi kastettiğini anlamıyordum. Ama iş bu raddeye geldikten sonra öğrenme ısrarım da abesti zaten. Nasıl olsa, bir açıklama yapsa da anlamayacaktım.</p>

  <p>"Ya onu tanıyanlar?" diye mırıldandım. "Ailesi, arkadaşları, çevresi onu yeniden dirilmiş görünce ne olacak? Bu acayip durumu nasıl açıklayacağız? Öleli iki yıl oluyor."</p>

  <p>"Sen bunlara karışma, ilahi düzen onu formüle edecektir. Sence önemli olan sevgiline kavuşman değil miydi, sana bunu sağlayacağız."</p>

  <p>"Tamam öyleyse. Başka şartın var mı?"</p>

  <p>"Evet, var."</p>

  <p>Azrail dikkatle beni inceliyordu. O zaman henüz en vurucu kozunu ortaya çıkarmadığını anladım. Belli ki şimdi söyleyeceği şart daha ağır bir şeydi.</p>

  <p>"Söyle."</p>

  <p>"Fedakârlık etmen gerekecek."</p>

  <p>"Nasıl bir fedakârlık?"</p>

  <p>"Kazandığın şeye karşılık bir bedel ödeyeceksin."</p>

  <p>"Para gibi mi?"</p>

  <p>"Saçmalama evlat. Para dediğin şey bu fani âlemin basit bir vasıtasıdır. Bizim indimizde hiç önemi olmayan bir kavram."</p>

  <p>Bir an düşünmeye çalıştım. Acaba Azrail benden ne tür bir fedakârlık bekleyebilirdi? Aklıma uhrevi âlem için önemi olan bir şey gelmiyordu.</p>

  <p>"Anlat. Ne istiyorsunuz?" dedim.</p>

  <p>"Tayin edilmiş yaşamının on yılını."</p>

  <p>"Yani ömrümden bir on yıl mı?"</p>

  <p>"Aynen öyle."</p>

  <p>Bir an durakladım. Sitem'e kavuşmak için seve seve on yılımı feda edebilirdim, onu yeniden hayatta görebilmek için feda edeceğim on yılın ne önemi olabilirdi? Fakat beni düşündüren, şayet bu şartı kabul edersem, ölümle ne zaman yüz yüze geleceğimdi. Tam Sitem'e kavuştuğumu sandığım an Azrail, hadi bakalım, ecelin geldi, bu dünyadan gitmeye hazırlan derse, ne yapabilirdim? Bir gün bile olsa sevgilimi görüp onunla kucaklaşmak için istediği süreyi vermeye hazırdım da, karşılığını almak ve yeniden başlayacak zamanımızın hiç olmazsa bize yeterli bir doyum süresi sağlamasını istemek de hakkım gibi gözüktü.</p>

  <p>Azrail'le pazarlık zamanı gelmişti.</p>

  <p>"Dur biraz," diye homurdandım.</p>

  <p>"İtirazın mı var?"</p>

  <p>"Hayır yok, fakat fedakârlığımın karşılığını alıp almayacağımı bilmek istiyorum."</p>

  <p>Azrail'in kaşları çatıldı, "Senin şart ileri sürme hakkın yok. Ancak sana sunulan şartları kabul veya reddedebilirsin. Sakın bir hata yapayım deme."</p>

  <p>"Ama," dedim. "Ya sevgilime kavuştuğumu sandığım sırada bana ecelin geldi dersen ne yapacağım?"</p>

  <p>"Hiçbir şey. En ufak bir şansın yok."</p>

  <p>"Fakat bu haksızlık değil mi? Benden dolu dolu on yılımı alacaksınız."</p>

  <p>"Pazarlık şansın olmadığını söylemiştim. Belki hâlâ anlamıyorsun, ama ben beyninden geçen her düşünceyi okuma imkânına sahibim. Az önce Sitem'i bir gün bile görmek için seve seve on yılını feda etmeyi düşünüyordun."</p>

  <p>Utanmış gibi önüme baktım. Azrail haklıydı. Doğadışı bir varlıkla pazarlık şansım olamazdı ve ben Sitem'e kavuşmak istiyordum. Gerçekten de tek istediğim buydu. Hayatımın on yılının hiç önemi yoktu.</p>

  <p>"Tamam," diye mırıldandım. "Bu şartı da kabul ediyorum. Bir itirazım yok, pazarlık da yapmıyorum. Benim tek isteğim bundan sonra Sitem'le bana yeterince bir ömür sağlaman."</p>

  <p>"Bu sana bağlı," dedi Azrail.</p>

  <p>"Nasıl yani?"</p>

  <p>Yine huylanmaya başlamıştım. Karşımdaki varlığın konuşmasını anlamakta zorluk çekiyordum. Hangi insanoğlu çekmezdi ki? Emin değildim, ama sanırım Adem ile Havva'dan bu yana Azrail'le ilk konuşan sıradan insan bendim.</p>

  <p>"Şartlarımıza riayet ettiğin sürece isteğine sahip olacaksın. Ama bu şartları ihlal ettiğin takdirde her şey bir anda bitecek."</p>

  <p>Korkuyla yutkundum.</p>

  <p>"Daha başka şartın var mı?" diye sordum.</p>

  <p>"Üçüncü ve son bir şartımız daha var."</p>

  <p>"O nedir?"</p>

  <p>Azrail yerinden kalktı, yanıma yaklaştı iyice. "Son şartı şimdi söyleyemem."</p>

  <p>"Neden?"</p>

  <p>"Çünkü onu zaman ve senin tutumun gösterecek."</p>

  <p>"Yine pek bir şey anlayamadım. Şayet şartı öğrenemezsem ona uyacağım hakkında sana nasıl söz verebilirim?"</p>

  <p>Azrail memnun bir şekilde gülümsedi.</p>

  <p>"Haklısın," diye fısıldadı. Şimdi bana o kadar yakındı ki nefesinden çıkan havanın serinliğinin dalgalar halinde yüzüme çarptığını hissediyordum. Üşümeye başladım, daha doğrusu titremeye. Sanki kapağı açılan bir derin dondurucunun karşısındaydım ve içinden çıkan soğuk hava dalgaları vücudumu sarıyordu.</p>

  <p>Elimde olmadan ürperdim.</p>

  <p>O ana kadar başarıyla sürdürdüğüm metanet ve dayanma gücüm erimeye, kaybolmaya yüz tutmuştu. Doğadışı bir varlıkla konuştuğum gerçeği yeniden beynimi kaplamaya başlamıştı. Bu da eski korkularımın yeniden ortaya çıkması için yeterliydi. Yaşadıklarımın inanılır olmadığı düşüncesi tüm benliğimi tekrar sardı. Nöbette miydim acaba? Halüsinasyon mu görüyordum? Bütün bu konuşmalar bir an bana saçma ve inanılmaz gelmeye başlamıştı.</p>

  <p>Korkum geri gelmişti.</p>

  <p>Elimde olmadan bir adım geriye gittim. Azrail'in yaydığı o soğuk hava titreşimlerinden uzaklaşmak istiyordum.</p>

  <p>"Korkma," dedi. "Sana bir zararım dokunmayacak. Tanrı'nın yüce katında bir mazhariyete nail olduğun için sana bir ayrıcalık uyguluyoruz. Çok acı çektin, Sitem'i çok sevdin, naçiz insanoğlunun katlanabileceği her acıya tahammül gösterdin. Şimdi mükâfatını alacaksın."</p>

  <p>O kadar değişik duygular içindeydim ki, kendi ruh halimi bile anlamakta zorluk çekiyordum. Korkuyor muydum, seviniyor muydum anlamaktan acizdim. Bana korkmamamı telkin ediyordu Azrail; o halde ürkeceğim bir şey olmaması gerekirdi, ama insanoğlunun tabiatına ters düşen bu durumdan kendimi sıyıramıyordum bir türlü.</p>

  <p>Dilim damağım kurumuş, boğazımda tükürük kalmamıştı. Zor bela sorabildim.</p>

  <p>"Sitem'i ne zaman görebileceğim?"</p>

  <p>Azrail yüzüme sevecen bir ifadeyle bakıyordu.</p>

  <p>"Yarın," dedi. "Gün ışıyınca herhangi bir saatte."</p>

  <p>Kalbim bu defa sevinçten güm güm atmaya başlamıştı. İnanmakta zorlanıyordum, daha doğrusu, mantığım ve idrak gücüm olanları yorumlamaya yeterli olmadığından korkunç bir bilinmezliğe itiyordu beni.</p>

  <p>"Nerede?"</p>

  <p>"Kader çizgilerinizin kesiştiği yerde."</p>

  <p>Durakladım. Ne demekti bu? Azrail nereyi ima etmişti? Kader çizgilerimiz nerede kesişmişti acaba? O meşum ve menfur kazanın olduğu yerde mi?</p>

  <p>Gözlerimi kapattım bir an. O kaza olayını anımsamaya çalıştım. Ölümün Sitem'i benden sonsuza kadar uzaklaştırdığı o anı ve o yeri. Zaten hiç unutamıyordum ki...</p>

  <p>Tekrar gözlerimi açtığımda irkildim.</p>

  <p>Azrail yoktu artık... Gitmişti. Geldiği gibi sessiz ve ani...</p>

  <p>&nbsp;</p>
</body>
</html>
