<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx4043"></a>Altıncı Bölüm</h1>

  <h2><a id="ncx4044"></a>1</h2>

  <p>BEYAZ, uzun, diyagonal ışıklar... Yine gözlerimi zorluyor hem de çok şiddetli. Bir türlü gözkapaklarımı açamıyorum. Zaten hep böyle oluyor, genellikle uykudan uyanacağım zaman görüyorum o parlak ışıkları. Gözlerimin yumulu olduğunu biliyorum, ışıklar beynimin içinde çakıp duruyor...</p>

  <p>Ürkütüyor beni. Ne zamandan beri bunları görmeye başladığımı anısamıyorum. Galiba uzun zamandan beri. iki yıl mı? Belki de iki ay, ya da iki gün... Zaman kavramını yine yitirdiğimi hissediyorum.</p>

  <p>Gözlerim açılmıyor...</p>

  <p>Işıklar uzuyor. Ne başlangıç noktası belli, ne de sonu. Tek gördüğüm korkunç bir karanlıkta etrafa ışıklar saçarak alabildiğine mesafe kat etmesi. Sanki sonsuza doğru uzanıyor... İçimi büsbütün korku kaplıyor...</p>

  <p>Nihayet gözkapaklarım titreyerek açılıyor.</p>

  <p>Yatağımdayım. Gün ağarmış. Yatak odamın perdeleri kapalı hâlâ, ama içeriye güneşli kış gününün ışıkları sızıyor.</p>

  <p>Başımı çevirip yatağın öbür yanına bakıyorum. Nur yok...</p>

  <p>Dün gece olanlar birden aklıma geliyor. Yoksa Nur gitti mi? Onu kaybetmiş olmanın dehşeti içinde yerimden fırlıyorum.</p>

  <p>Kanım çekiliyor birden. O kunt baş ağrısının yeniden şakaklarıma saplandığını hissediyorum. Çılgın gibi yorganı üstümden atıp fırlıyorum.</p>

  <p>"Nur!" diye avaz avaz bağırıyorum. Ya da bağırdığımı sanıyorum. Çünkü ağzımdan çıkan sesi kulaklarım duymuyor.</p>

  <p>Gittiğine, beni terk ettiğine inanıyorum. Kuşkum kalmıyor artık. Dün gece Azrail'le yaptığım sözleşmeyi ihlal ettiğimi, şartı bozduğumu biliyorum. İçimden her şeyi paralamak geliyor o an. Bu kadar ahmakça bir hatanın yapılmaması gerektiğini kavrıyorum. Başım dönüyor.</p>

  <p>O diyagonal beyaz ışıklardan nefret ediyorum. Her gördüğümde başıma iş açıyor zaten. Ne zaman görsem arkasından mutlaka bir felaketle karşılaşıyorum. Düşmemek için güçlükle yatağın kenarına tutunuyorum...</p>

  <p>Muhakemem yerinde.</p>

  <p>Ağrı ve baş dönmesi haricinde fizik olarak iyiyim. Yorgun da değilim. Herhalde bütün gece uyumuşum. Ama Nur yok...</p>

  <p>Düş bitti. Onu sonsuza kadar kaybettiğimi anlıyorum.. Her an ağlayıp sızlamaya başlayabilirim. Ama buna hakkım yok. Tanrı'nın bana verdiği son şansı kendi ellerimle kaybettiğimi kavrayabilecek durumdayım. Güç bela kapının eşiğine kadar ilerliyorum. Orada durup son bir kere daha sevgilimin ismini haykırıyorum.</p>

  <p>"Nur, Nur..."</p>

  <p>Mutfaktan şen şakrak sesi yükseldi. "Uyandın mı hayatım?"</p>

  <p>Ardından da koridorun ucunda göründü. Bir an ne gözlerime ne de kulaklarıma inandım. Buradaydı, hiçbir yere gitmemiş, beni terk etmemişti. Yüreğim çarpmaya başladı.</p>

  <p>"Nasılsın? Dinlendin mi bari?"</p>

  <p>Sesi kulaklarımda bir musiki gibi çınlıyordu. Bu defa da sevinçten konuşamadım. Başımı salladım sadece.</p>

  <p>Yine o verdiğim gömleğimi giymişti sırtına. Bacakları çıplaktı.</p>

  <p>Sanki o an söylenecek tek cümle oymuş gibi, "Üşüteceksin bu kılıkta," diyebildim.</p>

  <p>Gülerek yanıma yaklaştı ve boynuma sarıldı.</p>

  <p>"Merak etme, evin içi çok sıcak, üşütmem. Hem sen beni hiç düşünme, kendine bak. Asıl hastalanmaması gereken sensin."</p>

  <p>İki yanağıma da birer sunaydın öpücüğü kondurdu. Sımsıcak, hayatiyet doluydu Nur. Ama bana çevrili gözlerinde kısa bir an hüzün gölgeleri yakaladım yine. Herhalde dün gece yaşadıklarımızdandı. Olayları hatırlamam sevincimi yarım bıraktı.</p>

  <p>"Sana seslendim, ama duyuramadım galiba," diye kekeledim.</p>

  <p>"Affedersin, duyamadım," dedi. "Bir şey mi istiyordun?"</p>

  <p>Beni terk etmiş olabileceği ihtimaliyle korktuğumu söylemenin anlamı yoktu.</p>

  <p>"Saat kaç?" diye sordum.</p>

  <p>"Dokuza geliyor."</p>

  <p>"Eyvah, geç kaldık desene."</p>

  <p>"Nereye?" diye mırıldandı Nur.</p>

  <p>"Tiyatro'ya tabii."</p>

  <p>Kaşları çatıldı birden sevgilimin. Kollarım boynumdan çözdü.</p>

  <p>"Şimdilik tiyatroyu unut."</p>

  <p>"Unutayım mı? O da ne demek? Çalışmaya gitmeliyiz. O kadar insan bizi bekliyor."</p>

  <p>"Hayır. Dün gece ne konuştuğumuzu hatırlamıyor musun?"</p>

  <p>Hatırlıyordum tabii, yine de karşı çıktım. "Bu safhada o kadar insanı yüzüstü bırakamam. Özellikle de Selim'i. Bana yaptığı o iyilikten sonra prömiyere iki hafta kala ben işi bırakıyorum nasıl derim?"</p>

  <p>"Selim'in de, oyunun da canı cehenneme. Önce sağlığın gelir. Doktora gitmeliyiz."</p>

  <p>"Yapamam," diye inledim.</p>

  <p>"Biliyorum, korkuyorsun. Ama bu korkuyu yenemezsen durumun daha da kötüye gidecek. Anlamaya çalış. Beynindeki endişelerden sıyrılman gerekiyor. Tedavi görüp normal hayata dönemezsen ikimiz de bu yükü taşıyamayız. Düşün biraz, Azrail'le yaptığın anlaşmayı ihlal ederek sırrını bana açıkladın; benim hayatından çıkıp yok olmam lazımdı, değil mi? Bak, karşındayım. Ne yok oldum ne de bir yere gittim. Görmüyor musun?"</p>

  <p>Derin derin içimi çektim.</p>

  <p>"Bilmediğin başka şeyler de var," diyebildim kısık sesle.</p>

  <p>Soran nazarlarla gözlerini yüzüme dikti.</p>

  <p>"Ne var?"</p>

  <p>"Dün gece...hani bir ara hava almak için evden çıktım ya..."</p>

  <p>"Eee?"</p>

  <p>"Niyetim Azrail'i bulmaktı..."</p>

  <p>"Demek öyle? Yani sen istediğin zaman onunla buluşup konuşuyor musun?"</p>

  <p>"Yapma Nur, beni anlamaya çalış. Her zaman böyle bir şansım olmuyor tabii. Ama dün gece yine ona balık tuttuğu yerde rastladım. Daha doğrusu içimden bir his beni oraya çekti."</p>

  <p>"Sonra?"</p>

  <p>"Ona yalvardım, merhamet dilendim. Senin durumu sezinlediğini, bazı açıklar verdiğimi ve geleceğimizin tehlikede olduğunu söyledim."</p>

  <p>Nur acıyarak yüzüme baktı yeniden.</p>

  <p>"O ne dedi peki?"</p>

  <p>"Bana yeni bir şans vereceğini, ama bunun son olacağını söyledi."</p>

  <p>"Yani?"</p>

  <p>"Yanisi şu: Eve döndüğümde seni evden çıkmaya hazırlanırken buldum. Ama beni terk etmeyeceğini biliyordum, bu ilahi bir ayarlamaydı, anlıyor musun?"</p>

  <p>"Şimdi sen dün evi terk etmemi, Azrail istediği için mi yapmadığımı sanıyorsun?"</p>

  <p>"Tabii... Kararlı değil miydin, gitmeyecek miydin? Onun yardımı ve iradesi olmasa kalır mıydın yanımda?"</p>

  <p>Üzüntüyle yüzüme baktı Nur.</p>

  <p>"Senin durumun sandığımdan da kötü Murat," diyebildi sonunda. "Şayet dün gece seni terk etmediysem bunun tek nedeni sana olan sevgi ve aşkımdır. Yoksa hiçbir güç beni bu evde tutamazdı, hatta senin Azrail'in bile."</p>

  <p>"Yapma sevgilim, böyle konuşma. Her şeyi mahvedebilirsin."</p>

  <p>"Durum zaten gittikçe kötüye gidiyor. Ama hemen, şimdi bir karar vermek zorundasın artık. Daha fazlasına dayanamayacağım."</p>

  <p>"Ne kararı?" diye sordum.</p>

  <p>"Ya bugün her şeyi bırakıp benimle bir doktora gideceksin ya da senin hayatından kesinlikle çıkacağım, hem de bir daha dönmemek üzere."</p>

  <p>"Nur!" diye inledim yeniden.</p>

  <p>"Hemen, hemen!" diye bağırdı. "Kararını şu an vereceksin." Bana hiçbir şans tanımıyordu.</p>

  <p>İdam hükmü gibi bir şeydi bu. Korkarım kendi ipimi çekmek zorunda kalıyordum. Ümitsiz bir şekilde başımı salladım.</p>

  <p>"Pekâlâ," dedim. "Ne istersen onu yapacağım."</p>

  <p>Doktor yaşlıca, tonton bir adamdı. Kısa kesilmiş bembeyaz saçları, çok iri bir göbeği ve desenli papyon kravatı vardı. Bir de metal çerçeveli gözlüğünü sık sık burnunun üstüne doğru iterken hafifçe gülümseyip baş sallaması. Muayene sonrası odasından çıkarken aklımda kalan şeyler bunlardı. Hepsi o kadar...</p>

  <p>Bir robot kadar mekanikleşmiştim.</p>

  <p>Nur'un aniden uçup gaiplere karışacağı korkusuyla elini hiç bırakmak istemiyordum. Doktorun odasına da beraber girmiştik. Hatta adamın hastayla yalnız görüşmeliyim lafına hiç kulak asmamış, "Hayır, olmaz," diye diretmiştim. Adam bir süre beni iknaya çalışmış, ama netice alamayacağını anlayınca ısrarından vazgeçmişti.</p>

  <p>Aslına bakılırsa sanki başka bir âlemde yaşıyordum. Doktorun sorduğu sualler, beni hiç ırgalamıyordu. Zaten sırf Nur'un hatırı için, daha doğrusu tehdidi yüzünden, katlanmıştım bu maceraya. Adam bir yığın soru sordu, ben de cevaplamaya çalıştım. Hatta bir ara hangimizin hasta olduğunu dahi düşündüm.</p>

  <p>Acayip şekilli siyah beyaz kartonlar üzerine çizilmiş resimler göstermiş, bunların ne anlama geldiğini sormuştu bana. Bilmece gibi şeyler, galiba algılama derecemi ölçmeye çalışıyordu. Dediğim gibi umurumda değildi doktorun ne teşhisi, ne durumumu anlamak için sorduğu sorular ne de tedavi konusundaki söyleyecekleri. Kimse yaşadıklarıma inanmazdı zaten, işin doğrusu inanmaları benim de umurumda değildi, isteyen inanır, istemeyen inanmazdı. Gerçeği bilen tek kişi bendim.</p>

  <p>Çok sıkıldığımı hatırlıyorum.</p>

  <p>Zamanla dikkatim de dağılmaya başlamıştı. Doktorun sorularına kısa kısa ve zoraki cevaplar vermeye başlamıştım. Azap dolu dakikalar ne kadar sürdü bilmiyorum. Hiç alışık olmadığım soru cevap fasılları nihayet sona erdi. Galiba artık burayı terk edecektik. Sağ avucumun içine alıp sıkı sıkı tuttuğum Nur'un eli ter içinde kalmıştı.</p>

  <p>Başım zonkluyordu yine, o rahatsız edici ağrıdan bir türlü kurtulamıyordum. Susmuştum artık.</p>

  <p>Şimdi durmadan konuşan doktordu. Ama ne söylediklerini anlamıyordum. Korku iyice benliğimi kaplamıştı. Adamın benimle mi, yoksa Nur'la mı konuştuğunu dahi fark edemiyordum.</p>

  <p>Bir ara sevgilimin beni çekiştirdiğini ve ayağa kalkmak zamanı geldiğini anladım. Nihayet gidiyorduk galiba. Ona da sevinemedim. Bütün duyularımı bırakmış gibiydim.</p>

  <p>Sokağa çıktık.</p>

  <p>Nur hiç konuşmuyordu. Araba sürmemi sakıncalı bulduğundan doktorun muayenehanesine taksiyle gelmiştik. Yine bir taksiye binip eve öyle döndük. Yol boyunca da Nur'un elini hiç bırakmamıştım.</p>

  <p>Eve gelince biraz rahatlar gibi olmuştum. Yine de sevgilimin yanımdan ayrılmasını istemiyordum.</p>

  <p>Karşılıklı koltuklara oturduğumuzda Nur üzüntüyle beni seyrediyordu. Sessizliği yine o bozdu.</p>

  <p>"Ne düşünüyorsun doktorun söyledikleri hakkında?" diye sordu. Hiçbir fikrim yoktu ki.</p>

  <p>Kendimi biraz toparlamaya çalıştım. Adamın söylediklerini hatırlamıyordum bile. Aklımca kurnazlık yapmaya çalıştım.</p>

  <p>"Senin fikrin nedir?" dedim. "Başka şansın var mı?"</p>

  <p>"Yani?"</p>

  <p>Sanki çok tabii bir şey söylüyormuş gibi mırıldandı.</p>

  <p>"Yatacaksın tabii," dedi. "Nereye?"</p>

  <p>Nur sinirlenir gibi yüzüme baktı.</p>

  <p>"Şaka mı yapıyorsun? Hastaneye tabii."</p>

  <p>Demek doktor bir kliniğe kapatılmamı önermişti. Hiç şaşmadım buna; Azrail'le konuşup, anlaşma yaptığımı öğrenen biri başka nasıl teklifte bulunurdu ki?</p>

  <p>"Olmaz," dedim.</p>

  <p>"Ne demek olmaz? Başka alternatif yok."</p>

  <p>"Hayır, var."</p>

  <p>"Neymiş o?"</p>

  <p>"Zaman... İkimiz de bu gerçeğe alışacağız. Senden tek isteğim beni bırakmaman."</p>

  <p>"Saçmalıyorsun Murat. Bu şekilde yaşayamayacağını kabul etmelisin artık. Seni bırakmayacağımı biliyorsun, sana söz verdim."</p>

  <p>Gülümsedim.</p>

  <p>"Hasta olduğumu sanıyorsun, değil mi?"</p>

  <p>"Evet."</p>

  <p>"Bir an için öyle varsayalım, hatta hastaneye yatıp iyileştiğimi kabul edelim. Bu neyi değiştirecek? Senin beynindeki soruyu çözecek mi? Benim iyileşmem Sitem'e olan benzerliğinin gerçek nedenini sana açıklamaya yetecek mi?"</p>

  <p>Oldukça yerinde bir muhakemeydi.</p>

  <p>Nur kısa bir an sarardı.</p>

  <p>"Olsun," diye fısıldadı. "Hiç olmazsa bu nöbetlerden kurtulursun, daha normal bir hale dönersin, olaylardan etkilenmezsin."</p>

  <p>"Sorumun cevabı bu değil," dedim. "Sen ne düşüneceksin? Beynindeki benzerlik sorunu çözülecek mi? Lütfen beni anlamaya çalış Nur; ben ruh hastası filan değilim. Tamam kabul ediyorum Sitem'in beklenmedik ölümü beni sarstı, dengemi bozdu, ama daha sonra kurtuldum bu sıkıntıdan. Azrail'le karşılaşmam da iyileşmeye başladığım o safhada oldu. Bir an için yine de hasta olduğumu kabul edeyim, ama senin durumunu nasıl açıklayacağız, zaten her şeyi karıştıran da bu benzerlik değil mi?"</p>

  <p>Nur gözlerimin içine bakmaya devam ediyordu. Sağlıklı bir muhakeme yürüttüğümü o da anlamıştı sanırım ki ısrardan vazgeçmiş gibiydi. Umutsuzluk içinde olduğunu bir kere daha anladım.</p>

  <p>"Peki şimdi ne olacak?" diye sordu nihayet.</p>

  <p>"Gerçeği kabul edeceğiz, etmek zorundayız."</p>

  <p>"Hangi gerçeği?"</p>

  <p>"Senin ilahi bir ihsan olarak yeniden yaratılıp bana gönderildiğin gerçeğini."</p>

  <p>"Hayır, bu olanaksız ve gerçek filan değil. Ben ne bir ihsanım ve ne de senin için yaratılmış bir kadınım. Kabul edemem. Seni sevdiğim doğru, ama ben Sitem olamam."</p>

  <p>"Biliyorum, sen Sitem değilsin. Ondan farklı yaradılıştasın, ama bu muhakeme tarzı da senin benzerliğini izaha yetmiyor."</p>

  <p>Tam o sırada telefon çalmaya başladı.</p>

  <p>Önce ikimiz de umursamadık. Sonra huzursuzca ben yerimden kalktım. Nur yeniden çökmüş gibiydi. Gidip telefonu açtım. Arayan Selim'di. Sinirli bir şekilde söylenip yine neden işe gelmediğimi soruyordu.</p>

  <p>Onunla tartışacak halim yoktu.</p>

  <p>"Üzgünüm Selim, ama ben artık yokum," diye telefonu kapattım. Herhalde küplere binmiş olmalıydı, fakat Nur'un dediği gibi şimdi önümüzde çözüm bulmak zorunda olduğumuz çok daha hayati bir konu vardı...</p>

  <h2><a id="ncx4162"></a>2</h2>

  <p>HAYAT devam ediyordu ve ben durumdan şikâyetçi değildim. Nur gerçekten de beni bırakmamış, birkaç parça şahsi eşyasını Kadıköy'de arkadaşıyla birlikte yaşadığı evden alarak benim evime getirmiştik. Mutlu olduğumu söyleyebilirdim; tiyatrodan da kopmuştuk, ama bu ayrılık beni hiç etkilememişti. Sevdiğim kadınla birlikte olduğum sürece çalışmama ne gerek vardı, zaten herhangi maddi bir sorunum da yoktu. Evimde gayet mutlu bir şekilde yaşıyorduk. El ele, kol kola, alışverişe çıkıyor, mutfağa birlikte girip yemek yapıyor, boş zamanlarımızda kitap okuyup müzik dinliyor ve bol bol sevişiyorduk.</p>

  <p>Ama ikimizin de beyninde bir şeylerin hep ters gittiği inancı vardı ve bunu karşılıklı itiraftan çekiniyorduk. Adeta bir bekleyiş içindeydik. Umulmadık bir olayın patlak vermesini beklemek gibi bir duyguydu bu. Artık sırrımı bilen insanlar vardı. Sitem'in babası, Nur'un beni götürdüğü ruh doktoru ve bizzat Nur'un kendisi...</p>

  <p>Anlattıklarıma ister inansınlar, ister inanmasınlar, ama ben Azrail'le yaptığım sözleşmeyi bozmuştum ve bunun korkusu içimden hiç çıkmıyordu. Acaba bu huzurlu yaşamımız daha ne kadar sürecekti? Ayrıca Nur'un doktordan dönüşümüzden sonra yeniden bu konuya dönmemesi, yaşananlar hakkında tek kelime etmemesi beni rahatsız ediyordu. Birkaç kere konuyu ben açmak istedimse de hep son anda mutluluk büyümüzün bozulacağı korkusuyla vazgeçmiştim. Nur'u yanımdan hiç ayırmıyordum.</p>

  <p>O akşam birden hep ihmal ettiğim bir konuyu hatırladım. Aklıma takılan şeyi Nur'a sormak zorundaydım. Çalışma odamda kitap okuyorduk. Başımı kaldırıp sevgilime baktım. Okuduğu kitaba dalmış görünüyordu.</p>

  <p>"Nur," dedim. "Doktordan döneli kaç gün oldu?"</p>

  <p>Hiç tereddüt etmeden cevap verdi.</p>

  <p>"On bir gün?"</p>

  <p>"Ve bu süre içinde birbirimizden hiç ayrılmadık, değil mi?"</p>

  <p>Gülümsedi. "Evet, sevgilim."</p>

  <p>"Mutlu musun?"</p>

  <p>Gözleri ışıldadı.</p>

  <p>"Evet, hayatım. Ya sen?"</p>

  <p>"Ben de. Sana bir şey sorabilir miyim?"</p>

  <p>"Tabii, ne istersen?" Kısa bir an durakladım.</p>

  <p>"Durumu ailene haber vermedin. Seni merak etmezler mi? Kadıköy'deki evden de ayrıldın, seni ararlarsa nasıl bulacaklar?"</p>

  <p>Hafifçe kızardığını gözlemledim.</p>

  <p>"Onlara bir telefon ettim. Yeni bir tiyatro ile anlaşarak Ankara'da çalışmaya başladığımı söyledim," deyiverdi.</p>

  <p>Bensiz hiçbir anı geçmiyordu. Telefon etse bu konuşmadan mutlaka haberdar olurdum. Belli ki yalan söylüyordu, ama sebebini anlamamıştım.</p>

  <p>"Aileni ne zaman aradın?"</p>

  <p>Bu konuyu açacağımı tahmin etmemiş olduğunu anlamıştım.</p>

  <p>"Ne zaman aradın?" diye sordum.</p>

  <p>"Sanırım geçen hafta."</p>

  <p>"Ama ben duymadım."</p>

  <p>Rahatlıkla yalanına devam etti.</p>

  <p>"Sen uyuyordun."</p>

  <p>"Peki, onlara doğruyu söylemeyecek misin?"</p>

  <p>"Aceleye ne gerek var? Hele biraz zaman geçsin."</p>

  <p>Susup kitabımı okuyor gibi yapmaya devam ettim. Demek Nur da bir beklenti içindeydi. Bu beklentinin ne kadar kahredici bir şey olduğunu biliyordum. Kuşku ve ümitsizlik dolu bir bekleyiş. Bir gün sonrasının mutluluğumuza nasıl yeni bir felaket getireceği endişesiyle dolu çaresizlik. Yapılacak bir şeyin olmaması. Bizimkinin yalancı bir mutluluk olduğuna inanmaya başlamıştım artık.</p>

  <p>Ertesi gün daha şaşırtıcı bir şey oldu.</p>

  <p>Alışveriş için yakınımızdaki bir markete gitmiştik. Tam marketin kapısında meyhaneci Apostol'la karşılaştık. Uzun zamandan beri Dayının Yeri'ne gitmiyordum. Rum meyhaneci büyük bir nezaketle hem beni hem de Nur'u selamladı, ama tek kelime etmeden yanımızdan uzaklaştı, işte bende jeton o zaman düştü.. irkildim birden.</p>

  <p>Apostol, Sitem'i tanırdı, hatta bir kere sevgilimi de o meyhaneye götürmüştün?, gerçi Sitem meyhanenin havasından pek hoşlanmamıştı, hem de Apostol'un tüm izzet ve ikramına karşılık. Daha sonra da bizi çevrede çok görmüş ve Sitem'in bir kazada öldüğünü duymuştu tabii. Nasıl olurdu da, Nur'u görünce en ufak bir hayret ve şaşkınlık emaresi göstermezdi? Mümkün müydü bu? Bırak şaşırmayı, eski ölmüş sevgilimi koluma takıp markete gittiğimi görünce dehşetten küçük dilini yutması gerekirdi...</p>

  <p>Kanımın çekildiğini hissettim birden.</p>

  <p>Yoksa Apostol sevgilimi tanımamış mıydı? inanamazdım, onun kadar güzel bir kadının hatırlanmaması söz konusu olabilir miydi?</p>

  <p>Sanırım duraklamamı ve şaşkınlığımı Nur da fark etmişti.</p>

  <p>"Kimdi o bize selam veren adam?" diye sordu.</p>

  <p>Kısa bir an durakladım ve sevgilime yeni bir yalan söylemek zorunda kaldım.</p>

  <p>"Babamın semtten eski bir Rum arkadaşı," dedim.</p>

  <p>Fakat Nur'un sorduğu ikinci sual aklımı biraz daha karıştırır gibi olmuştu.</p>

  <p>"Sitem'i tanır mıydı?"</p>

  <p>"Niye sordun?"</p>

  <p>"Hiç, gözleri üzerimde fazla kaldı da."</p>

  <p>Yalandı bu. Zaten ben de bu yüzden irkilmiştim. Apostol en ufak bir şaşkınlık emaresi göstermemiş, sanki Sitem'i daha dün görmüş gibi davranmıştı. O an gösterdiğim basirete hâlâ şaşarım. "Yok canım," dedim. "Nereden tanıyacak? Ben bile adamı zar zor hatırladım. Yıllardan beri görmüyordum, Yunanistan'a gittiğini işitmiştim."</p>

  <p>Nur fazla üstelememişti, ama benim içime bir kurt düşmüştü.</p>

  <p>Alışveriş yapıp marketten eve döndüğümüzde ben hâlâ bu olayı düşünüyordum...</p>

  <p>Rahatsız olmaya başlamıştım...</p>

  <p>Sanırım Nur'un geçmişini araştırmak isteği o andan sonra içimde yer etmeye başlamıştı. Gerçekten kimdi Nur? Sadece tesadüflerin karşıma çıkardığı bir insan mı, yoksa Azrail'in planına dahil biri mi? Tam bir fasit daire içinde dönüp durduğumun farkındaydım, yine dönüp dolaşıp aynı noktaya geliyordum.</p>

  <p>Onu araştırmaya karar verdim. Ama nasıl yapacaktım bunu?</p>

  <p>Onun hakkında o kadar az şey biliyordum ki? Belki tiyatrodan bilgi alabilirdim, ama onların yüzüne bakacak halim yoktu artık. Merakım gittikçe yoğunlaşıyordu, Apostol'la karşılaştığımız andan itibaren içimi bir tedirginlik kaplamıştı. Aslında bunun pratik bir faydası da yoktu, Nur'un kimliğini araştırmanın bana ne yararı olabilirdi ki? Çıkacak netice ne olursa olsun, elim mahkûmdu; sıradan bir insan veya Azrail'in ortağı olması ne değiştirecekti? Onu kabulden vaz mı geçecektim?</p>

  <p>Ertesi sabah erkenden uyandım. Nur henüz yanı başımda derin bir uykudaydı. Usulca yataktan kalktım. Odadan çıkarken son bir kere baktım sevgilime. Kalktığımı fark etmemişti. Uzun sarı saçları yastığa yayılmış, dudakları hafif aralık, içimdeki kuşkulardan bihaber gayet rahat uyumaya devam ediyordu.</p>

  <p>Dün gece ağzını aramış, ailesi hakkında biraz daha bilgi almıştım. Hakkında o kadar az şey biliyordum ki, ben bile ilgisizliğime şaşmıştım. Delice sevdiğim bir kadın hakkında bu kadar az bilgi sahibi olmak gerçekten hayret vericiydi. Soyadı Görkey'di. Ailesi Ortaköy'de oturuyordu. Babasının tapu dairesinde çalışan Hüseyin adlı biri olduğunu, annesinin çalışmayan bir ev kadını ve adının da Fatma olduğunu öğrenebilmiştim. Kardeşi yoktu.</p>

  <p>Tüm bunlar doğru muydu acaba?</p>

  <p>Tam nedenini bilmiyordum, fakat içimde öğrendiklerimi kontrol isteği uyanmıştı. Salona geçtim, telefon rehberinden Hüseyin Görkey adını arayıp buldum. Karşıma üç tane Hüseyin Görkey adı çıkmıştı. Biri Beyoğlu'nda, diğeri Kasımpaşa'da ve sonuncusu da Ortaköy'deydi. Nur'un ailesi bu olmalıydı. Hemen ufak bir kâğıda telefon numarasını ve adresi yazarak kaydettim. Gidip ailesini araştırmak ve gerekirse görüşmek istiyordum.</p>

  <p>Belli bir nedeni var mıydı? Söylediklerinin doğruluğunu tespit etmek bir şey değiştirecek miydi?</p>

  <p>Aslına bakılırsa hiçbir şey değiştirmeyecekti. Olsa olsa bana yalan söylediğini anlayacaktım..</p>

  <p>Kahvaltıda özel işlerim için bu sabah yalnız dışarı çıkmam gerektiğini söylediğimde Nur önce çok şaşırdı. Yadırgayan bakışlarla beni süzdü. Doktorla görüştüğümüz günden beri hiç ondan ayrılmamıştım. Kaşları çatıldı hafifçe.</p>

  <p>"Nasıl bir özel iş?" diye sordu.</p>

  <p>Hiç bozuntuya vermeden gayet ciddi bir şekilde mırıldandım.</p>

  <p>"Bankaya uğramam, hesaplarımı kontrol etmem gerekiyor."</p>

  <p>Önce hiç sesini çıkarmadı. Sonra kuşkulu bir şekilde söylendi.</p>

  <p>"Benim gelmemde bir sakınca var mı?"</p>

  <p>Ne evet, ne de hayır dedim.</p>

  <p>"Daha sonra da ticari işletmeme uğrayacağım. Oralarda sıkılırsın. Ama istersen öğleden sonrası için bir program yapabiliriz. Bir sinemaya gider, akşam çayını da bir otel lobisinde içebiliriz."</p>

  <p>Nur sanki yalnız kalmak istediğimi anlamış gibi ısrar etmemişti. Ama durumu yadırgadığını da sezinlemiştim. Bugüne kadar bir dakika olsun onu yanımdan ayırmayan ben, bugün ilk defa yalnız gitmek arzusu izhar ediyordum.</p>

  <p>"Tabii, sevgilim," dedi. "Nasıl istersen."</p>

  <p>Vicdanen rahatsızdım. Nur'un aleyhine bir komplo hazırlıyormuş gibi hisse kapılmıştım. Her ne olursa olsun, ondan gizli geçmişini ve ailesini araştırmaya tevessül etmek bana biraz ters geliyordu, ama bunu yapmak zorundaydım. Kendimi mecbur hissediyordum.</p>

  <p>Saat ona doğru evden çıktım.</p>

  <p>İtiraf edeyim ki içimde bir korku vardı. Öğreneceklerimden ziyade, Nur'u ilk defa yalnız bırakmaktan kaynaklanıyordu bu korku. Eve döndüğümde onu bulamamak endişesi tüm benliğimi kemiriyordu. Arabamı Ortaköy'e doğru sürerken bu temponun daha fazla süremeyeceğine inanmaya başlamıştım artık. Yapışık ikizler gibi yaşıyorduk Nur'la; benim için hava hoştu, ama Nur için aynı şeyi hissetmesini beklemek haksızlık olacaktı. Kızın benden ayrı nefes almasını bile engellemiştim. Buna daha ne kadar anlayış gösterirdi?</p>

  <p>Rehberden aldığım adresi bulmak zor olmadı.</p>

  <p>Ortaköy çarşısı içinde eski bir apartmanın ikinci katıydı Hüseyin Görkey'in evi. Arabayı uygun bir yere park edip çıktım. Farkında olmadan sinirlerim gerilmişti. Neyle karşılaşacağım hakkında hiçbir fikrim yoktu.</p>

  <p>Apartmanın her iki yanında da dükkânlar vardı. Önce beyaz eşya satan geniş vitrinli dükkâna girdim. Sanki adresi bilmiyormuş gibi genç tezgâhtara sordum.</p>

  <p>"Affedersiniz," dedim. "Burada tapucu Hüseyin Bey'in evi varmış, nerede olduğunu biliyor musunuz?"</p>

  <p>Delikanlı gülümsedi. "Tabii," dedi. "Bitişik apartmanın ikinci katında." Sonra tedirgin bir şekilde sordu. "Hayrola bir durum mu var?"</p>

  <p>Bilgiç bir edayla delikanlıya sordum.</p>

  <p>"Hayırlı bir iş için arıyordum kendisini. Endişe edecek bir durum yok." Oğlan rahatlamıştı.</p>

  <p>"Hayırlı bir iş için mi? Yoksa Gündüz'le mi ilgili. Kendisi yakın arkadaşımdır da."</p>

  <p>Tek irkilen yine ben olmuştum. "Gündüz de kim?" diye sordum.</p>

  <p>"Büyük oğlu," dedi.</p>

  <p>"Hüseyin Bey'in oğlu da var mı?" diye kekeledim. Nur kardeşi olmadığını söylemişti bana. Oğlan da alık alık baktı yüzüme.</p>

  <p>"Var tabii. Gündüz'le Sacit... "</p>

  <p>"Hayır," diyebildim. "Ben kızı Nur için aramıştım."</p>

  <p>"Ama Hüseyin Amca'nın kızı yok ki?"</p>

  <p>Galiba korktuğum başıma geliyordu.</p>

  <p>"Emin misiniz?"</p>

  <p>"Olmaz olur muyum? Gündüz yedi yıllık arkadaşımdır, evlerine girip çıkarım. Siz acaba Hüseyin Görkey'den mi bahsediyorsunuz? Bir yanlışlık olmasın, Sarıyer tapusunda çalışan Hüseyin Amca'yı mı arıyorsunuz?"</p>

  <p>Nerede çalıştığını bilmiyordum, ama aradığım adam Nur'un babası olmalıydı, aksi halde isimler bu kadar tutmazdı.</p>

  <p>Başımı salladım.</p>

  <p>Sonra birden aklıma gelmiş gibi fısıldadım.</p>

  <p>"Yalnız," diye kekeledim. "Nur Hanım işittiğim kadarıyla Kadıköy'de oturuyormuş. Tiyatro oyuncusu."</p>

  <p>Delikanlının gözleri irileşmişti.</p>

  <p>"Tiyatro oyuncusu mu? Mutlaka bir yanlışlık olmalı. Gündüz'ün tiyatro oyuncusu bir kız kardeşi ha? Yanılıyorsunuz beyim, hiç Hüseyin Amca'nın tiyatrocu kızı olur mu? Keser valla o kızı. Siz mutlaka bir hata yapıyorsunuz, herhalde aradığınız başka bir Hüseyin Görkey olmalı."</p>

  <p>Ben hata yapmıyordum. Ne var ki, oyuna getirilmiştim. Nur nasıl olsa araştırma yapacağıma ihtimal vermediğinden bana tanıdığı birilerinin isimlerini vermişti. Hiçbir sakınca görmemiş olmalıydı. Benim gibi hasta bir adamın bu bilgileri araştıracağını hiç düşünmemişti, oysa yanılmıştı.</p>

  <p>Niye ama? Gerçek ailesini neden saklamak gereğini duymuştu?</p>

  <p>Yoksa onun bir ailesi hiçbir zaman olmamış mıydı? Bu fikir beni iliklerime kadar bir kere daha titretti. Dönüp dolaşıp aynı yere geliyor, o fasit daireyi bir türlü aşamıyordum. Ama bu kez yanılmak istemiyordum artık.</p>

  <p>"Allah Allah," diye mırıldandım delikanlıya. "Nasıl olur? isim tutuyor, adres ve Hüseyin Bey'in işi tutuyor, ama sen şimdi bana onun kızı yok diyorsun."</p>

  <p>Oğlan da şaşmıştı bu duruma.</p>

  <p>"Valla isterseniz sizi onlara götüreyim. Fatma Teyze evdedir, kendisiyle bir konuşun."</p>

  <p>"Yakışık alır mı, bilmem," diye mırıldandım. "Ne de olsa böyle işler usulü, adabıyla yapılmalı, öyle uluorta araştırıyoruz denmez ki."</p>

  <p>Delikanlı tüm saflığıyla sordu.</p>

  <p>"Evlilik işi, değil mi?"</p>

  <p>Tasdik anlamında başımı salladım.</p>

  <p>"Anlamadım gitti. Gündüz'ün bir kız kardeşi olacak ve ben bilmeyeceğim. Olacak şey değil. Siz yanılıyorsunuz herhalde."</p>

  <p>O an aklıma başka bir olasılık geldi. Belki de Nur bu ailenin kızı değil, fakat aynı soyadını taşıyan bir yakını olabilirdi. Mesela amca çocuğu gibi. Nur da bilemediğim bir nedenle kendi ailesini saklayıp amcasının adını vermiş olabilirdi. Hemen sordum.</p>

  <p>"Hüseyin Bey'in erkek kardeşi var mıdır?</p>

  <p>Delikanlı tekrar düşündü.</p>

  <p>"Erkek kardeşi mi?" diye mırıldandı kendi kendine. Sonra, "Bilmiyorum, ama sanmam, öyle olsa işitirdim. Gündüz'le içtiğimiz su ayrı gitmez. Onlar Boluludur aslen, yirmi sene kadar önce buraya gelmişler. Fatma Teyze'nin bir erkek kardeşi olduğunu biliyorum, hatta bir kere de görmüştüm, ama Hüseyin Amca'nın kardeşini hiç işitmedim. En iyisi ben sizi onlara götüreyim."</p>

  <p>Kısa bir tereddüt geçirdim.</p>

  <p>Nur'un bu aile ile bir ilişkisi olması lazımdı. Bu kadar bilgiyi uyduramazdı. Araştırma yaptığımı öğrenirse mutlaka bana bozulacaktı, ama ben de gerçeği öğrenemezsem rahat edemeyecektim. Şüphe içinde yaşayamazdım. Sonunda kararımı verdim. Şansımı deneyecektim.</p>

  <p>"Teşekkür ederim, delikanlı," dedim.</p>

  <p>"Yanınızdaki apartmanın ikinci katı, ben gidebilirim."</p>

  <p>Omuzlarını silkti. "Nasıl isterseniz," dedi...</p>

  <p>Kapıyı çaldım.</p>

  <p>Heyecanlıydım. Yüreğim dışarı çıkacak gibi atıyordu. Tek isteğim Nur'un bu aile ile bir bağlantısının çıkmasıydı. Bu aileyle yakınlık derecesi hiç umurumda değildi; yeter ki yaşayan, bildiğim, sıradan bir fani olsundu. Onun Azrail gibi uhrevi bir yaratık olmasına dayanamazdım artık. Bu kadar güçlüğü omuzlamaya takatim yoktu.</p>

  <p>Kapalı kapının ardından akseden terlik sesleri işittim.</p>

  <p>Herhalde Fatma Hanım kapıyı açmaya geliyordu. "Kim o?" diyen bir kadın sesi işittim. Ne diyeceğimi bilmiyordum. İşin kötüsü aklımda şekillenmiş bir plan da yoktu.</p>

  <p>"Hüseyin Bey acaba evdeler mi?" diye sordum.</p>

  <p>Bu saatte evin beyi tabii ki evde olmayacaktı. Bir an kadının kapıyı açmayacağını ve yok deyip beni başından savacağını düşündüm. Ama kapı aralandı. Zincir takılıydı ve kanat on-onbeş santim kadar açılmıştı. Aralıkta elli yaşlarında, başı örtülü bir kadın çehresi belirmişti. Bir süre ikimiz de birbirimizi süzdük.</p>

  <p>Kadının fizyonomisi uzaktan yakından Nur'a hiç mi hiç benzemiyordu. Ablak yüzlü, küt ve basık burunlu, ayrıca da esmerdi. Kimse bana, onun Nur'un annesi olduğunu iddia edemezdi.</p>

  <p>"Niçin aramıştınız Hüseyin Bey'i?" diye sordu haşin bir sesle.</p>

  <p>Kadından hoşlanmamıştım her nedense. Ama hâlâ onun Nur'un annesi olma ihtimali mevcuttu. Kadın da beni inceliyordu, hatta biraz da hayretle bakıyordu. Kalıbımdan kıyafetimden, sırtımdaki pahalı giysilerimden evlerine sık sık uğrayan insanlara pek benzetemediğini anlamıştım.</p>

  <p>"Rahatsız ettiğim için özür dilerim efendim," diye kekeledim. "Siz Hüseyin Bey'in eşi misiniz?"</p>

  <p>Kadın yine tek kelimeyle cevap vermişti.</p>

  <p>"Evet." Sessiz kaldığımı görünce, " Neden sordunuz?" dedi.</p>

  <p>Yine kekeledim. " Şey., ben... kızınız Nur Hanım için sizi rahatsız etmiştim."</p>

  <p>Kadın tuhaf tuhaf yüzüme baktı.</p>

  <p>"Nur mu? Yanılıyor olmalısınız, bizim kızımız yok."</p>

  <p>Beynimde şimşekler çakmaya başlamıştı yine. Buz gibi soğuk bir terin vücudumu kapladığını hissettim.</p>

  <p>"Belki pederinin adında bir hata yapmış olabilirim. Acaba kayınbiraderinizin kızı olabilir mi?" diyebildim.</p>

  <p>"Ömer'in mi?"</p>

  <p>Çaresizlik içinde başımı salladım. "Evet, Ömer Bey'in olabilir."</p>

  <p>Bu kez kadın garipseyerek homurdandı.</p>

  <p>"Niye soruyorsunuz?"</p>

  <p>"Şey... " diye fısıldadım. "Hayırlı bir iş için gelmiştim de..."</p>

  <p>"Ne işi?"</p>

  <p>"Benden aileyi soruşturmamı istediler, anlarsınız ya, adettendir."</p>

  <p>"Kim istedi?"</p>

  <p>"Anlayın artık. Erkek tarafı... " Kadın birden öfkelenir gibi oldu.</p>

  <p>"Efendi benlen alay mı ediyorsun? Ömer'in iki kızı da çoluk çocuk sahibi, yaşını başını almış kadınlar. Hangi evlilikten bahsediyorsun sen?"</p>

  <p>Artık Nur'un yalan söylediğine inanmıştım.</p>

  <p>"Affedersiniz," diye kekeledim. "Herhalde bir yanlışlık oldu. Yani sizin Nur diye sarışın, lacivert gözlü bir tanıdığınız yok, öyle mi?"</p>

  <p>Fatma Hanım çat diye kapıyı yüzüme kapattı. Donmuş kalmıştım...</p>

  <p>Nur neden yalan söylemişti acaba bana? Neden ailesini gizlemek gereğini duymuştu? Ne saklıyordu benden? Aklıma gelen ihtimal kanımı donduruyordu.</p>

  <p>Eve perişan bir halde döndüm.</p>

  <p>Acıdır, ama evde bulamamak korkusunu da hâlâ içimden atamıyordum. Ne yapacaktım şimdi?</p>

  <p>Anahtarı kilitte çevirdim. Önce içeriyi dinledim. Mutfaktan sesler geliyordu. Çok şükür beni terk etmemişti</p>

  <p>Nur. Kapının kapandığını duyunca mutfaktan seslendi.</p>

  <p>"Döndün mü sevgilim?"</p>

  <p>Sesimi çıkaramamıştım.</p>

  <p>"Ben daha gecikeceğini sanmıştım."</p>

  <p>Konuşacak halim yoktu. Benden cevap alamayınca mutfaktan çıkıp bana yaklaştı. Yüzümdeki o bitkin ifadeyi görmüş olmalıydı ki hemen sordu.</p>

  <p>"İyi misin?"</p>

  <p>"İyiyim," diye fısıldadım.</p>

  <p>"Bir şey olmuş. Canın sıkkın. Yüzünden belli. Ne oldu, söyle bana."</p>

  <p>"Yok bir şey. Kiracılardan birine sinirlendim de."</p>

  <p>Nur rahatlamış gibi mırıldandı.</p>

  <p>"Boş ver," dedi. "Şu sıralar takma böyle şeyleri kafana. Zor günler geçiriyoruz, ne diye sinirleniyorsun kiracına, sıhhatinden daha mı önemli, aldırma. Unut gitsin."</p>

  <p>Bir an baktım yüzüne.</p>

  <p>Şu an karşımda duran kadın gerçekte kimdi? içimdeki huzursuzluğu yenemeyecek miydim? İşin sonu nereye varacaktı?</p>

  <p>"Haklısın," dedim. "En iyisi unutmak. Sinemaya gidecek miyiz?"</p>

  <p>"Eğer istiyorsan gideriz tabii."</p>

  <p>"Ama daha erken, gel içerde oturup biraz laflayalım." Beraber salona geçip yan yana oturduk.</p>

  <p>"Şu kiracınla olan tartışmayı bana anlatmak ister misin?" diye sordu.</p>

  <p>"Önemli değil, kira bedeli üzerinde biraz tartıştık. Asıl sen söyle bakalım, ne zaman tanıştıracaksın beni ailenle?" dedim.</p>

  <p>İrkileceğini sanmıştım, ama hiç oralı olmadı.</p>

  <p>İlgisizce omuzlarını silkti. "Ne zaman istersen."</p>

  <p>"Hadi bugün sinema yerine onlara gidelim, ne dersin? Böylece müstakbel damatlarını tanımış olurlar."</p>

  <p>Ciddi miyim diye, bir an gözlerini bana dikti.</p>

  <p>"Bugün mü," dedi. "Hiç haber vermeden?"</p>

  <p>"Canım, şimdi bir telefon edersin, beş çayına onlara geleceğimizi bildirirsin."</p>

  <p>"Olmaz."</p>

  <p>"Neden?"</p>

  <p>"Bir defa babam çalışıyor, o saatte evde olmaz. Ayrıca annemi bilmezsin, öyle bir haberi alınca günler evvelinden hazırlığa başlar."</p>

  <p>"Biz merasime gitmiyoruz, sadece tanışmak niyetim."</p>

  <p>"Kadınları hiç tanımıyorsun, hele annemi... İlahi Murat! Annem böyle birden damat adayını karşısında görürse yüreğine iner vallahi."</p>

  <p>Aslında niyetim Nur'a bir emrivaki yapmak değildi, sadece nasıl bir tepki göstereceğini anlamak istiyordum. Nitekim daha şimdiden sudan bahaneler sıralamaya başlamıştı bile.</p>

  <p>Saf saf sordum.</p>

  <p>"Annen nasıl biridir, sana benzer mi? Senin kadar güzel midir?"</p>

  <p>Nur düşünür gibi yaptı.</p>

  <p>"Daha ziyade babama benzerim. Sarışınlığımı ondan almışım. Annem, buğday tenli, minyon, ufak tefek biridir. Ama tanıyınca hak vereceksin, dünyanın en tatlı ve en anlayışlı kadınıdır."</p>

  <p>Bir an gördüğüm Fatma Hanım yeniden gözlerimin önünde canlandı.</p>

  <p>Ürperir gibi oldum. Nur ne kadar rahat yalan söylüyordu.</p>

  <p>"Ailen aslen nereli?" diye sordum.</p>

  <p>"Babam Bursalı. Annemin tarafı da Çerkez asıllı. Bandırma'dan mütareke yıllarında Bursa'ya göç ettiklerini duymuştum."</p>

  <p>Bir an yüzüme bakıp sordu.</p>

  <p>"Neden soruyorsun bunları?"</p>

  <p>"Hiç," dedim. "Karımın ailesinin geçmişini öğrenmek istemem doğal değil mi? Bana kendinden o kadar az bahsettin ki, senin hakkında hemen hemen hiçbir şey bilmiyorum."</p>

  <p>Yüzü bir an üzüntüyle gölgelenir gibi oldu.</p>

  <p>"Aslında bilmen gereken tek bir husus var."</p>

  <p>Heyecanlanır gibi oldum bir an. Zira sevgilim durgunlaşmış sanki önemli bir itirafta bulunacakmış gibi teklemişti.</p>

  <p>"Nedir o?"</p>

  <p>Lacivert gözlerinin içine bakıyordum. Ümide kapıldım. Acaba bana gerçekleri söylemeye mi başlayacaktı? Korktuğum o tek gerçek hariç, ne söylese kabulümdü; ailesinin kökeni, nereli oldukları, umurumda bile değildi.</p>

  <p>"Seni çok sevdiğim," dedi. "Gerisinin hiç önemi yok."</p>

  <p>Kim bilir, haklıydı da belki.</p>

  <p>Benim de beklentim, beni sevmesi değil miydi? Bunca azaba hep bu sevgi için katlanmıyor muydum? O an, bütün yaptıklarımın işgüzarlık olduğunu kavradım. Ne geçmişi, ne kimliği, hatta ne de ne olduğu önemli değildi. Onu kendime çektim, dudaklarından öpmeye başladım. Nur da aynı heyecanla bana karşılık vermeye başlamıştı. Kafamdaki tüm düşünceler birden silindi, kendimi arzu ve ihtiras girdabının içinde buldum birden. Kanepeden halının üstüne yuvarlandık. Deliler gibi birbirimizi soymaya giriştik.</p>

  <p>O lanet diyagonal ışıklar yine gözlerimin içinde parlamaya başlamıştı. Ayrıca sağ omzum, sol bacağım müthiş acıyordu...</p>

  <p>Ve ben bu acıların kaynağını bilmiyordum...</p>

  <h2><a id="ncx4358"></a>3</h2>

  <p>SİTEM'in zarafet ve şıklığının Nur'da olmadığını kabul etmek zorundaydım. Doğal olarak eski sevgilim maddi şartlarının yeterliliğinden, içinde doğup büyüdüğü sosyal çevrenin Nur'a kıyasen farklılığından, giyim kuşamına, makyajına, kendine bakımına çok daha dikkat ederdi. Birlikte yaşadığımız iki yıl içinde de ben ona aynı imkânları sağlamıştım. Oysa Nur, biraz da yaradılış itibarıyla adam sendeci, giyimine kuşamına fazla özen göstermeyen, makyaj yapmayı fazla sevmeyen, gösterişten uzak biriydi. Doğal güzelliğiyle yetinmeyi tercih ediyordu.</p>

  <p>Onu seyretmekten keyif alıyordum.</p>

  <p>Seviştikten sonra duşa girmiş, iyice yıkanmış, sanki daha üzerinden sıcaklığının buharı yükselirmiş gibi tazelik ve dirilik içinde yatak odasına gitmişti. Kendisini zevkle seyrettiğimi görünce hoşuna gitmesine rağmen, sahte bir telaşla homurdandı.</p>

  <p>"Hadi sen de acele et, git yıkan. Sinemaya gecikeceğiz."</p>

  <p>Hiç oralı olmadım. Onun hazırlanmasını izlemek film seyretmekten çok daha zevkliydi. Sırtında sadece göğüsleri hizasında kavuşturduğu bir banyo havlusu vardı. Omuzlarına su damlalarının süzüldüğü altın sarısı saçlarını da daha küçük bir havlu ile sarmıştı. Aynanın karşısına geçip önce saçlarını kurulamaya çalıştı. Bir yandan da bana laf yetiştiriyordu. "Kımılda hadi, tembel tembel oturma... Biliyorum, niyetin beni seyretmek."</p>

  <p>"Doğru," dedim. "Göreceğimiz filmin en erotik sahnesinden bile daha heyecan verici. Hiç bu sahneyi kaçırır mıyım?"</p>

  <p>"Çapkın!" diye gülümsedi. "Ne doyumsuzsun sen! Daha az evvel şey yaptık..."</p>

  <p>"Ne yaptık?"</p>

  <p>"Söyletme şimdi beni... Hadi kalk."</p>

  <p>Kadınsal bir zevkti bu. Aslında yerimden fırlayıp ikazına uyarak banyoya gitsem içinin burulacağına emindim. Yerimden kımıldamadım tabii.</p>

  <p>Önce başındaki havluyu yatağa fırlattı. Islak saçları omuzlarına dağıldı. Sonra aynanın karşısında beline doladığı büyük havluyu çözdü. Sanırım Sitem'le aralarındaki en önemli farklardan biri de buydu. Cinselliğini yaşamaktan büyük zevk alıyordu Nur. Kadınlığını sevdiği erkeğe hissettirmek, onun cinsel beğeni ve hayranlığını devamlı izlemek hoşuna gidiyordu. Sitem'le de cinsel bir problemim olmamıştı, ama şimdi bu farkı daha iyi anlıyordum. Nur adeta bir teşhirciydi, fakat sapıklık ya da saplantı derecesinde değil, sevdiği erkeğe tüm güzelliğini onu tahrik mertebesinde göstermekten haz duyuyordu. Sitem'in asla böyle tutkuları olmamıştı.</p>

  <p>Düzgün ve oynak kalçalarına gözlerim takıldı. Sırtından sızan bir su damlası ağır ağır kuyruksokumuna doğru süzülüyordu. Sözde bana bakmıyordu, ama onu ne kadar arzu ve beğeni ile seyrettiğimin de farkındaydı. Artık, acele et demekten de vazgeçmişti. Kasten çırılçıplak oyalandığını biliyordum.</p>

  <p>Tuvalet masasının önünde sanki aradığı şeyi bulamamış gibi sağına soluna bakınıp duruyordu. Dayanamayıp sordum.</p>

  <p>"Ne arıyorsun?" diye sordum.</p>

  <p>"İç çamaşırlarımı," dedi.</p>

  <p>"Giymen şart mı?"</p>

  <p>"Çılgın!" diye gülümsedi.</p>

  <p>Sonra salına salına banyoya yürüdü. "Herhalde orada unuttum."</p>

  <p>Bu da palavraydı. Yaptığı şovun bir bölümü olduğuna emindim. Nitekim banyoda giyinmeden sutyenle külotunu elinde sallaya sallaya geri döndü.</p>

  <p>Zevkten dört köşeydim.</p>

  <p>Sanki karşımda profesyonelce bir striptiz gösterisi sunuyordu. Yine çapkınca sırıttı. "Bakma öyle, utanıyorum," dedi..</p>

  <p>Gittiğimiz film sıradan bir macera filmiydi. Aksiyon sahneleri bol, vurdulu kırdılı, patlamalı, su gibi kanın aktığı, tatsız tutsuz bir şey. Neden bu filmi seçtiğini anlamamıştım. Zaten film başladıktan az sonra dikkatim dağılmış, seyirden kopmuştum. Nur ise pür dikkat izliyordu.</p>

  <p>O sızılar tekrar başlamıştı. Sağ omzumda ve sol bacağımda... Neden ağrıyordu acaba? Sol bacağımda karıncalanmalar hissediyordum.</p>

  <p>Aldırmadım...</p>

  <p>Beynim yeniden yaşadığım kaosa odaklandı. Hayatımda neler oluyordu? Bu macera nasıl sonuçlanacaktı? Tam bir bilinmezlik içindeydim. Her şeyden önce Nur muammasını çözmek zorundaydım. Bana ailesi hakkında neden yalan söylemişti? Artık hiç kuşkum yoktu, benden gizlediği bir kimlik sorunu vardı ve ben bunu çözmedikçe ruhumdaki o korkuyu yenemeyecektim. En iyisi yüzleşmekti. Sonuç ne olursa olsun, ortaya çıkacak hakikati kabullenmek zorundaydım, velev ki bunun için ağır bir fatura ödemek zorunda kalsam bile...</p>

  <p>Eve dönünce ilk işim aldığım kararı uygulamak olacaktı. Nur'a sinemadan sonra bir otele gidip çay içmeyi teklif etmiştim, ama eve dönüp bu konuyu konuşmanın en isabetli davranış olacağını düşünüyordum şimdi.</p>

  <p>Nihayet film bitti.</p>

  <p>İki saat boyunca heyecanla filmi izleyen sevgilim, "Nasıl buldun?" diye sordu.</p>

  <p>"Ehh," dedim. "Vasattı. Ya sen?"</p>

  <p>"Bayıldım, heyecandan yerimde duramadım. Hele finaldeki köprü sahnesi nefisti."</p>

  <p>Herhalde filmin sonuna doğru düşüncelerime fazla dalmış olmalıydım ki, Nur'un bahsettiği sahneyi hiç görmediğimi anladım.</p>

  <p>Çıkışta sevgilim koluma girdi ve yaramaz ve şımarık bir çocuk edasıyla mırıldandı.</p>

  <p>"Acıktım. Şimdi beni nereye götüreceksin?" diye sordu.</p>

  <p>"Eve dönüyoruz," dedim.</p>

  <p>İnanmaz gibi yüzüme baktı.</p>

  <p>"Hani bir otele gidip çay içecektik."</p>

  <p>"Yapacağımız daha önemli bir şey var."</p>

  <p>"Ne?"</p>

  <p>"Konuşmamız gerekiyor."</p>

  <p>"Bunu her dakika yapmıyor muyuz sevgilim? Ben biraz dışarıda vakit geçirmek istiyorum. Bana söz vermiştin."</p>

  <p>"Üzgünüm, ama artık bir karara varmam gerektiğine inanıyorum."</p>

  <p>Nur hiç sesini çıkarmadı, yalnız suratını astı...</p>

  <p>Sinirli bir şekilde salona girip ufak masa lambasını yaktı.</p>

  <p>"Konuş," dedi. "Seni dinliyorum."</p>

  <p>Hayret, tahminimden çok daha sakindim. Hatta alaycı bir ses tonuyla mırıldandım.</p>

  <p>"Niye bu kadar sinirlisin Nur?"</p>

  <p>Aynı gerginlikle yüzüme baktı. "Yine aynı konuları açacaksın, değil mi? Bıkıp usandım artık bu mevzudan. Konuşmamızın hiçbir yararı olmadığını hâlâ anlamadın mı? ilişkimizi bizim dışımızdaki bazı güçler yönlendiriyor ve biz bunu değiştirmeye muktedir değiliz. Konuşacak neyimiz kaldı?"</p>

  <p>"Olabilir," dedim. "Ama bu durum bana neden yalan söylediğini izaha yetmiyor."</p>

  <p>Hışımla bağırdı. "Sen de bana söyledin?"</p>

  <p>"Doğru. Ama işin başında buna mecburdum. Çünkü Azrail'le bir anlaşma yapmıştım."</p>

  <p>"Lütfen Murat, yine aynı şeylere dönmeyelim. Artık bu konuyu kapatalım. Sen hasta olduğunu kabul etmiyorsun, ben de Sitem'e olan benzerliğimi kabullenemiyorum. Seninle anlaşmıştık, bir daha bu konuya dönmeden ya devam edecektik ilişkimize ya da kesinkes ayrılacaktık, unuttun mu?"</p>

  <p>"Biliyorum, ama bana hâlâ neden yalan söylediğini anlamış değilim."</p>

  <p>Nur bir an durarak yüzüme baktı.</p>

  <p>"Hangi yalan?"</p>

  <p>"İstersen önce bana ailen hakkında söylediğin yalandan başlayalım."</p>

  <p>Yüzü kızardı bir an. Önce tek kelime etmedi. Sonra gözlerimin içine bakarak söylendi.</p>

  <p>"Bu sabah Ortaköy'e gidip ailemi araştırdın, değil mi? Bunu tahmin etmeliydim. Bunca zaman sonra beni yalnız bırakarak seni dışarı çıkartan şey ancak benimle ilgili bir şey olmalıydı."</p>

  <p>Kabul edercesine başımı aşağı yukarı salladım.</p>

  <p>"Ne öğrendin?"</p>

  <p>"Hüseyin Görkey'in baban olmadığını."</p>

  <p>Yüzündeki kızarıklık daha da arttı.</p>

  <p>"Ve sonra da gelip benimle seviştin," diye homurdandı. "Hiçbir şey olmamış gibi... Kılın kıpırdamadı... Yine beni arzulamaya devam ettin. Sence bu onurlu bir davranış mı?"</p>

  <p>Sağ omzumdaki o lanet ağrı yine azmıştı...</p>

  <p>Acı çekiyordum...</p>

  <p>"Korkarım değil. Sana olan zaafımı kabul ediyorum. Tüm bedenimi kaplayan o habis hastalık gibisin, ruhumu senden sıyıramıyorum. Delicesine seviyor ve arzuluyorum.Ama ne yazık ki böyle yaşayamayacağımızı da anladım," diye homurdandım.</p>

  <p>"Hep aynı nakarat... Unuttun mu, bunları çok konuştuk. Yeniden açmanın ne yararı var, ne geçecek eline? Anla artık, birbirimizden kopamıyoruz..."</p>

  <p>"Üzgünüm, ama daha fazla devam edemeyeceğim."</p>

  <p>Nur'un lacivert gözleri hüzünle gölgelendi. İnanmaz nazarlarla yüzüme bakmaya başladı.</p>

  <p>"Bitirmek mi istiyorsun?"</p>

  <p>"Ne yazık ki başka çaremiz yok."</p>

  <p>"Anlayamıyorum... Neden birden böyle bir karar aldın, sırf ailem hakkında sana yalan söylediğim için mi?..."</p>

  <p>Omzum ve bacağım kadar ruhum da sızlıyordu. Aldığım kararın ne denli zor olduğunu ancak ben bilirdim ama olaylar canıma tak demişti artık. Başka bir alternatifim yoktu ve ayrılığın ikimizin selameti için de en uygun çözüm olduğuna inanmaya başlamıştım.</p>

  <p>"Bu muamma içinde yaşayamayacağım Nur."</p>

  <p>"Ne muamması?" diye sordu safça.</p>

  <p>"Bırak artık bu tür oyunları. Kimsin sen? Neden karşıma çıktın? Neden ve nasıl Sitem'in her şeyini çaldın?"</p>

  <p>Nur da iyice gerilmeye başlamıştı. Birden patladı.</p>

  <p>"Asıl benim yaşamımı çalan sensin. Karşılaştığımız güne lanet ediyorum. Keşke o tiyatro kumpanyasına hiç girmeseydim, keşke hiç seni görmeseydim. Kim kimi suçlamaya haklı onu da bilmiyorum. Evet, sana ufak tefek yalanlar söyledim, ama tüm bunlar sana olan sevgimden ve seni kaybetmemek isteğimdendi. Lanet olsun. Seni çok farklı, tüm erkeklerden apayrı biri olarak görmüştüm. Sevgiyi öylesine yaşıyordun ki, yapamayacağın hiçbir fedakârlık olmayacak sandım. Yanılmışım meğer, daha tanışmamızın üzerinden iki ay geçmeden pes ettin. Doğru, ben Hüseyin Görkey'in kızı değilim. O aile beni tanımaz, yüzümü dahi görmemişlerdir. Benim babam yıllar önce öldü. Hayatta bir tek annem var. O da..."</p>

  <p>"Bırak şimdi bunları," dedim. "Duymak istemiyorum, itiraf etmeni istediğim şey, kim olduğun. İn misin, cin misin sen? Neyin nesisin? Azrail'le işbirliği mi yapıyorsun?"</p>

  <p>Donakalmış bir şekilde yüzüme bakmaya başladı.</p>

  <p>Sesi çıkmıyordu şimdi.</p>

  <p>"Hadi, konuş," diye hırsla bağırdım. "Her şeyi anlat. Artık oyun bitti. Az sonra perde kapanacak. Bu son sahnemiz."</p>

  <p>"Demek tüm yaşananları bir oyun gibi görüyorsun? Yoksa Sitem'e ve bana duyduğun sevgi de bu oyunun bir parçası mıydı?"</p>

  <p>"Anlamsız sorularla beni oyalama. Ya tüm gerçeği anlat ya da pılını pırtını topla ve evimi terk et."</p>

  <p>Gözleri yaşarmıştı Nur'un.</p>

  <p>"Beni kovuyor musun?" diye inledi.</p>

  <p>"Bana gerçek yüzünü açıklamazsan, evet," dedim.</p>

  <p>Nur tek kelime etmeden yerinden kalktı. Arkasını dönüp salondan çıktı...</p>

  <p>Yatak odasından gelen sesleri işitiyordum. Eşyalarını topluyordu. Beni terk hazırlığı içindeydi. Pişman mıydım? Bugün bile bu suale kesin bir cevap veremem. Ama anımsadığım tek şey, aldığım kararı uygulamak zorunda olduğumu bilmemdi. Başka çarem kalmamıştı. Nur konuşmamış, ne olduğunu, nereden ve nasıl çıktığını hiç açıklamamıştı. Beni oynadığı oyuna inandırmak için yaptığı tüm itirazlardan da vazgeçmişti şimdi. Ne anlama gelirdi bu? İddialarımı bir tür kabul değil miydi? Yerime mıhlanıp kalmıştım. Gerçi gereken son sözü söylemiş ve evimden gitmesini istemiştim, ama bu isteğimde ısrarlı olabilecek miydim acaba? Yoksa az sonra tüm söylediklerime pişman olup, özür dilemek, ayaklarına kapanıp, beni terk etmemesi için yalvaracak mıydım?</p>

  <p>Kararlılığıma rağmen asla emin olamıyordum kendimden.</p>

  <p>Sanki onsuz bir hayat benim için daha mı huzurlu olacaktı? İki yıldır aradığım şey ne idi, ona bir şekilde kavuşmak, varlığının yeniden hayatıma girmesini dilemek değil miydi? Şekli ne olursa olsun, Azrail yeniden onu bana kazandırmıştı, şimdi bundan şikâyetçi olmam çılgınlıktan başka ne olabilirdi? Az daha peşinden gidiyordum yatak odasına.</p>

  <p>Son anda kendimi frenledim. Bunu yapmamalıydım. Belki bin kere özür dileyip, kendimi affettirebilirdim Nur'a. Ne de olsa beni seviyordu, bağışlayabilirdi. Aynı şeyi o yapsa ben bağışlamaz mıydım? Ama böyle yaşamayacağımı anlamıştım, sonu gelmeyecekti. Her daim kuşkuyla sürdüremezdim bu hayatı. Yaşamımızda bir sahtelik olacaktı ve galiba artık bunun Sitem'in temiz anılarına yapılmış bir nankörlük gibi algılıyordum.</p>

  <p>Salonda ne kadar zaman tek başıma kaldığımı anımsamıyordum. Sanırım uzun bir süreydi. Dakikalar geçmek bilmiyordu.</p>

  <p>Nihayet Nur yatak odasından çıktı. Sırtında eski montu, solmuş blucini, ayaklarında da lastik spor ayakkabıları vardı. Onu ilk gördüğüm günkü gibi. Tek bavulunu da eline almıştı.</p>

  <p>Göz göze geldik.</p>

  <p>Ağlamış ve hüzünlü olacağını sanıyordum. Ama yüzünde mağrur ve sinsi bir ifade mevcuttu. Sanki durumdan hiç etkilenmemişti.</p>

  <p>"Gidiyorum ve bu hikâye dediğin gibi burada noktalandı," dedi.</p>

  <p>Ona cevap vermedim. Zaten söyleyeceğim bir şey de kalmamıştı. Tek hissettiğim şey, sağ omzumdaki ağrının daha da şiddetlenmesiydi...</p>

  <p>Lanet olası ağrının nedenini bilmiyordum. Ama gittikçe verdiği acı artıyordu.</p>

  <p>Nur son bir kere daha gözlerimin içine baktı. Hadi, koş, atıl bana, her şeyi unutmaya ve yaptığın kabalığı unutmaya hazırım, özür dilemene de gerek yok dercesine... Ama o jesti yapmadım. Bakışlarımı kaçırdım... Süklüm püklüm kapıya yürüdü.</p>

  <p>Arkasından bakamıyor yalnızca ayak seslerini duyuyordum. En kritik andı. Aslında bütün kararlılığım, azmim, iradem palavra, masaldı. Her an arkasından seslenip, "Dur, gitme," diyebilirdim. Gerçek olan onu hâlâ deliler gibi sevdiğimdi. Mantığım, aklı selimim duygularımla çatışıyordu ve her an yenik düşebilirdim.</p>

  <p>Kapının kapanmasıyla irkildim.</p>

  <p>Nur gitmişti...</p>

  <p>Donmuş gibi yerime çakılı kalmıştım. Sonunda iradem kazanmıştı savaşı, ama neticeden hâlâ emin değildim.</p>

  <p>Aldığım ve uyguladığım karar belki de yaptığım en büyük hata olmuştu. Nur'un inatçı karakterini biliyordum, muhtemelen bundan sonra duyacağım nedamet işe yaramayacak ve kırılan gururu bana dönmesini engelleyecekti.</p>

  <p>Neyi ispatlamıştım sanki?</p>

  <p>Yalan söylediğini kabullenmişti, ama nedenini ona açıklama şansı tanımamıştım. Haksızlıktı bu. Her suçluya kendisini savunma hakkı verilirdi, ama ben ona bu hakkı bile tanımamıştım.</p>

  <p>Hiç de adil değildi yaptığım...</p>

  <p>Son tereddüdü de o an yaşadım. Hâlâ bir şansım vardı, yerimden fırlasam apartmanın merdivenlerinde onu yakalayabilirdim henüz. Hiçbir şey söylemeden kucakladığım gibi geri getirir, öpücüklere boğarak, dilediği kadar özür de dileyebilirdim. O an ömrümün geriye kalan kısmını yitirdiğimi hissediyordum. Nur'suz bir hayat düşünemiyordum.</p>

  <p>Fakat yerimden kalkamadım...</p>

  <p>Salonda derin bir sessizlik vardı. Dışarda, sokaklarda, havada, suda hatta tüm âlemde. Beynimin uğultusundan başka hiçbir şey duymuyordum.</p>

  <p>Pişmanlığım somut bir şekil almıştı. Donmuştum adeta. Hiç kımıldamadan oturuyordum. Bakışlarım sabitleşmiş, kör bir noktaya takılmıştı. Parmaklarım oturduğum koltuğun, dirseklerimi dayadığım yerine kenetlenmişti sanki.</p>

  <p>Ve de sol bacağım sızlıyordu...</p>

  <p>Saatin kaç olduğu hakkında da bir fikrim yoktu artık. Zaman benim için durmuştu. Her şey geçmişe dönmüş, olanlar hiç yaşanmamıştı.</p>

  <p>Eski kâbus dolu hastalığım nüksediyordu.</p>

  <p>Muhtemelen yeni bir nöbetin arifesindeydim.</p>

  <p>Kendime ilk gelişim de üşümeyle başladı. Titriyordum. Ama bu alışık olduğumuz normal bir üşüme değildi. Farklı, çok farklıydı... Ne var ki buna yabancı değildim, daha önce de yaşamıştım. Yüzüme çarpan o rüzgârı, anaforu hissettim.</p>

  <p>Azrail geliyordu..</p>

  <p>Gözlerimi kırpıştırıp etrafıma bakındım onu görmek için. İhtiyar balıkçı, aynı sarı yağmurluğuyla ilerdeki koltuğa çoktan yerleşmişti bite...</p>

  <p>Yutkundum önce...</p>

  <p>"Gitti," diyebildim... "Nur beni terk etti."</p>

  <p>"Bu yanlış bir ifade. O gitmek istemedi, sen onu kovdun."</p>

  <p>Kısa bir an düşündüm, Azrail haklıydı. Nur'un hayatımdan çıkmasına ben önayak olmuştum. Başımı salladım, haklısın diye. Sonra ilk defa, alaycı bir şekilde kedi gibi ışıldıyan gözlerine baktım.</p>

  <p>"Konuştun mu onunla?" diye sordum.</p>

  <p>"Be hey cahil fani, saçmalama. Ona görünmediğimi biliyorsun."</p>

  <p>"Yalan bu. Boşuna benden gizlemeye çalışma. İkiniz de ortaktınız, değil mi?"</p>

  <p>İhtiyar Balıkçı'nın gözlerinde garip ışıltılar oldu.</p>

  <p>"Biliyor musun evlat, senden hiç hoşlanmadım. Sen insan neslinin en zayıf örneklerinden birisin. Yüce Tanrı'nın neden sana böyle bir ayrıcalık tanıdığını da hiç anlayamadım zaten. Zayıf, iradesiz, kişiliksiz, acınacak bir yaratıksın. Ne istediğinin bile bilincinde değilsin. Tanrı'nın sana sunduğu nimeti elinin tersiyle geri teptin. Şimdi söyler misin bana, o zaman Tanrı'dan neden böyle bir talepte bulundun?"</p>

  <p>Ters ters Azrail'e baktım.</p>

  <p>"Benim isyanım kadereydi. Neden Sitem'i vakitsiz elimden aldın?"</p>

  <p>"Ben ona karışamam. Ecel, takdiri ilahidir. Vadesi o kadarmış. Ben Tanrı katında bir görevliyim. Sadece bana verilen emirleri icra ederim."</p>

  <p>Hırslanıyordum.</p>

  <p>"Şimdi de benim canımı almaya mı geldin?" dedim. Yaşlı balıkçı başını iki yana salladı.</p>

  <p>"Hayır. Artık yaptığımız anlaşmanın sona erdiğini sana tebliğe geldim. Bir daha Nur'u asla göremeyeceksin."</p>

  <p>"Bunu bana bildirmene hiç gerek yoktu. Tahmin edebilirdim."</p>

  <p>"Sana iki defa da şans tanıdık, ama sen o yetersiz beyninle iki şansını da kötüye kullandın. Artık elimden hiçbir şey gelmez."</p>

  <p>"Haklı olabilirsin. Ama yapamadım. Kuşkulardan kendimi sıyıramadım. Nur'u hep..."</p>

  <p>"Sana gökten indirilmiş biri gibi gördün, değil mi?"</p>

  <p>"Evet," diye fısıldadım usulca."</p>

  <p>"Oysa değildi, o da senin gibi sıradan bir faniydi."</p>

  <p>Kızgınlığım gittikçe artıyordu.</p>

  <p>"Öyleyse niye bana bunu daha önce açıklamadın?" diye bağırdım. Kıs kıs güldü Azrail.</p>

  <p>"Çünkü senden hoşlanmadım."</p>

  <p>Koltuğumdan fırladım.</p>

  <p>"O zaman çık git evimden ve beni rahat bırak. Vadem dolup, canımı almaya gelinceye kadar da bir daha görünme gözüme, anladın mı?"</p>

  <p>"Nasıl istersen, bana göre hava hoş."</p>

  <p>İhtiyar Balıkçı gülümseyerek ayağa kalkmıştı.</p>

  <p>"Dur bir dakika!" dedim.</p>

  <p>Dönüp bana baktı. "Ne var yine?"</p>

  <p>"Şu bir türlü bana söylemediğin, mukavelemizin üçüncü şartı neydi?" Azrail'in çirkin tebessümü tüm yüzüne yayıldı.</p>

  <p>"Artık bu şartın hiç önemi yok. Anlaşmamız ortadan kalktığına göre bilmesen de olur, zira seninle ilgili sayılmaz pek."</p>

  <p>Merakım hâlâ devam ediyordu.</p>

  <p>"Ne demek sayılmaz," diye homurdandım.</p>

  <p>"Çünkü söz konusu şart sevdiğin kadınla ilgiliydi."</p>

  <p>"Nasıl yani? Bilmek istiyorum."</p>

  <p>Kedi gözleri şimdi karşımda ışıl ısıldı. Sağ omzumdaki sancı da artmıştı.</p>

  <p>"Cidden bilmek istiyor musun? Ama öğrenirsen neticesine de katlanacaksın."</p>

  <p>Nefesim kesilir gibi olmuştu.</p>

  <p>Yeni bir kötülükle karşılaşacağımı hisseder gibiydim, o şartı keşke hiç sormasaydım, ama öğrenemezsem geriye kalan tüm yaşamım boyunca merak ruhumu kemirip duracaktı.</p>

  <p>"Söyle," dedim.</p>

  <p>"Bu anlaşmayı kabul ettiğine göre iki fani olarak sen de, sevgilin de kavuşacağınız mutluluğun bedeli olarak bir şeyler ödeyecektiniz. Senin bedelin hayatından bir on yıldı. Sen kabul ettin." Dehşetle irkildim.</p>

  <p>"Yoksa Nur'un da mı hayatından bir on yıl çalacaktınız?"</p>

  <p>"Daha da kötü," diye mırıldandı Azrail.</p>

  <p>"Nasıl yani? Niye bana bu şartı ilk anlaşmamız sırasında söylemedin?"</p>

  <p>"Çünkü bu ikinizin anlaşmanıza ve size bahş edilen ayrıcalığın devamına bağlıydı. Ama beceremedin, mutluluğu kaçırdın, insan olarak kuşkuların seni yiyip bitirdi. İkiniz de şüpheler içinde yaşadınız ve sonunda Tanrı'nın lütfettiği saadeti anlamsız bir hiç uğruna yok ettiniz."</p>

  <p>"Peki ne olacak şimdi?"</p>

  <p>"Senin hatanın gerçek ceremesini Nur çekecek."</p>

  <p>"Anlamadım, nasıl?"</p>

  <p>Azrail keyiften dört köşeydi sanki.</p>

  <p>"Basit," dedi. "Buradan çıkıp onun canını almaya gideceğim."</p>

  <p>Beynim duracak gibiydi.</p>

  <p>"Olamaz!" diye bağırdım. "Onun hiçbir günahı yok. Bütün hata bende. Şüpheden kıvranan, mutluluğumuzu yok eden, hep bendim. Benim hatam için onun ruhunu teslim alamazsın."</p>

  <p>"Üzgünüm evlat. Fakat bu ilahi tecelli. Hiç kimse değiştiremez."</p>

  <p>Hiddetten köpürüyordum.</p>

  <p>"Hayır," diye bağırdım yine. "Hatalı benim. Böyle ilahi tecelli olamaz. Benim hatamı neden o hayatıyla ödesin? Hem bu şartı vaktinde söyleseydin, belki bu sonuç doğmazdı. Bunu kabul edemem, sana izin vermeyeceğim."</p>

  <p>Azrail hâlâ gülüyordu.</p>

  <p>"Yoksa beni durduracağını mı düşünüyorsun?" dedi.</p>

  <p>"Gerekirse," dedim.</p>

  <p>" İstersen bir dene."</p>

  <p>Hiddetime ve kalbime bir bıçak gibi sağlanan hüzne rağmen onu asla durduramayacağımı biliyordum tabii. Külçe gibi yerime çöktüm.</p>

  <p>Azrail'i engelleyemezdim.</p>

  <p>Ve az sonra hayatiyet dolu Nur ölecekti...</p>

  <p>Aman Allahım ben ne yapmıştım?</p>

  <p>Sitem'den sonra, şimdi Nur'u da kaybediyordum ve bunun tek müsebbibi benim aptalca davranışım oluyordu...</p>

  <p>İnanamıyordum, her şeyi berbat etmiştim..</p>

  <p>Düşünmeye dahi dermanım yoktu, içimin eridiğini hissediyordum. Aptallığım gencecik kızın ölümüne neden oluyordu...</p>

  <p>"Hiç... hiçbir çaresi yok mu bunun?"</p>

  <p>Azrail sırıtarak bana yaklaştı. Tam karşıma geçip alaylı bir şekilde beni süzmeye başladı. Sorumu duymuştu, ama cevap vermekte nedense ağırdan alıyordu.</p>

  <p>"Olabilir belki," diye mırıldandı. "Emin değilim, çünkü karar beni aşar."</p>

  <p>"Söyle," diye inledim. "Ne emredilirse onu yapmaya hazırım. Yeter ki Nur yaşasın, hayatta kalsın, benim hatam yüzümden ölmesin."</p>

  <p>Farkında olmadan iki dizim üzerinde yere çökmüştüm. Azrail'e yalvarıyordum.</p>

  <p>Sol dizimdeki ağrı katlanılır gibi değildi.</p>

  <p>"Yalvarıyorsun şimdi, değil mi?"</p>

  <p>Hiç çekinmeden, "Evet," dedim...</p>

  <p>"Bir düşünmeliyim," diye mırıldandı Azrail...</p>

  <p>"Lütfen, lütfen," diye inledim. "Sana yalvarıyorum..."</p>

  <h2><a id="ncx4554"></a>4</h2>

  <p>ACILAR içinde kıvranıyordum. Her yanım sızlıyordu. Sanki her taraf karanlıktı. Gözlerimin kapalı olduğunu duyumsadım. O diyagonal ışıklar gözümün içinde uzanıyordu. Ucu bucağı olmadan sonsuza doğru. Çektiğim tüm acılara rağmen kendimi boşlukta hissediyordum... Gözkapaklarımı açmayı bir türlü beceremiyordum...</p>

  <p>Nihayet etrafımdaki dumanlar çözülür gibi oldu.</p>

  <p>İlk defa çevremi görebildim.</p>

  <p>Hiç tanımıyordum bulunduğum yeri. Ama bir yatakta olduğumu anlamıştım... Bana ait olmayan bir yatakta, içimi yeniden bir ürperti kapladı.</p>

  <p>Nerede olabilirdim?</p>

  <p>Burası benim yatak odam değildi. Etrafı zor seçiyordum. Yattığım yerde kıpırdamak istedim, beceremedim... Sanki yatağa bağlanmıştım.</p>

  <p>Sağ omzum ve sol bacağım müthiş sızlıyordu. Dehşete kapılır gibi oldum. Alçılar içindeydim. Aklım yavaş yavaş başıma geliyordu, ama hâlâ durumu kavramış değildim. Burası bir hastane odası olmalıydı...</p>

  <p>Ama ne işim vardı burada?</p>

  <p>Ne olmuştu bana ve kim getirmişti buraya?</p>

  <p>Nefesim kesilir gibi oldu...</p>

  <p>Tümüyle yabancıydım bulunduğum odaya. Etrafımda yardımcı olacak birilerini aradım. Bakındım, göremedim. Biri bana yardımcı olmalı, bu durumu açıklamalıydı.</p>

  <p>İlk aklıma gelen Nur oldu.</p>

  <p>Ne olmuştu acaba ona? Tanrı yalvarmalarımı kabul etmiş miydi? Yoksa beni bu hale Azrail mi sokmuştu? Kararsızlık içindeydim, Azrail'e saldırdığımı hiç hatırlamıyordum, hafızamdaki son görüntüsü, önünde diz çökmüş yalvarırken bana sırıtarak bakmasıydı.</p>

  <p>İnler gibi ağzımdan bir ses çıktı, lakin kendi sesimi bile tanımakta zorlandım; sanki günlerdir konuşmamış, ağzımı hiç açmamıştım. Dilim damağım kupkuruydu. Yutkunmakta zorluk çekiyordum.</p>

  <p>Su istiyordum. Susamıştım...</p>

  <p>Birilerinin bana açıklama yapması gerekiyordu. En fazla da Azrail'i görmek istiyordum, bu durumu en iyi açıklayacak kişi ancak o olabilirdi...</p>

  <p>Gözümdeki bulanıklık bile tam geçmemişti. Çevreyi ancak koyu bir sis perdesi arkasından görebiliyordum. Bir deneme daha yaptım.</p>

  <p>"Burada mısın?" diye bağırdım.</p>

  <p>Daha doğrusu bağırdığımı sandım. Oysa kendi sesimi güç duyabilmiştim.</p>

  <p>Odada bir hareket, Azrail'in varlığını gösterecek bir kımıldayış bekledim. Hiçbir şey olmadı. Çağrışıma cevap veren de çıkmadı.</p>

  <p>"Lütfen gel," diye ricamı yeniledim. "Neler olduğunu bilmek istiyorum. Şu an beni yalnız bırakamazsın. Nur'a ne yaptın? Dualarım kabul oldu mu?"</p>

  <p>Neden sonra kendi kendime konuştuğumu anladım.</p>

  <p>Azrail odada yoktu ve gelmiyordu. Son görüşmemizde bana bir daha ortaya çıkmayacağını söylemişti, ama en azından yalvarış, yakarışlarımın Tanrı katında kabul edilip edilmediğini öğrenmek zorundaydım. Onu bulmalıydım...</p>

  <p>Bir kere daha yataktan kalkmaya davrandım. Beceremedim. Sanki yatağa mıhlanmıştım. Vücudumda ki alçılar külçe gibi ağırlık veriyordu.</p>

  <p>Ne olmuştu bana?</p>

  <p>Nasıl bu hale gelmiştim? Başıma gelenleri anımsamaya çalıştım; nafile... Dimağım durmuştu sanki. Azrail'e yalvardığını andan başkasını hatırlamıyordum. Aklımda kalan son sahne oydu...</p>

  <p>Başım tekrar yastığa düştü.</p>

  <p>Çaresizliğimi anladım, bir kere daha. Ama burası bir hastane odasıydı. Tek yapacağım şey yeniden uykuya dalmadan veya sızmadan beklemekti. Nasıl olsa, birileri gelirdi yanıma, er veya geç... Bir hemşire veya bir doktor... Kimse bir hastayı bu kadar başıboş bırakmazdı. Zaman ve saat kavramını her zamanki gibi yitirmiştim. Başımı ağır ağır yattığım odanın penceresine çevirdim. Hiç olmazsa bu kadarını yapabiliyordum.</p>

  <p>Sabah saatleri olmalıydı. Solgun kış güneşi mat ışıklarını penceremden içeri yansıtıyordu. Dışarıda soğuk, gri, bulutlu bir hava olmalıydı. Bir kere daha zihnimi zorladım. Bu hale nasıl düşmüştüm acaba? Yoksa evden deli gibi fırlayıp Nur'un arkacından mı koşmuştum? Belki de o sırada bir araba kazası olmuştu. Evet, bir araba kazası? Gözümün önünden hiç gitmeyen o diyagonal ışıklar... Galiba bir şeyler canlanıyordu beynimde... Onlar far huzmeleriydi... Şimdi anlıyordum... Arabanın içindeydim... Beni rahatsız eden o ışıkların esrarını şimdi çözer gibiydim...</p>

  <p>Ama anımsadıklarım yetersizdi.</p>

  <p>Yeri, zamanı kestiremiyordum..</p>

  <p>Nur'u bulmuş muydum acaba?</p>

  <p>Duyduğum sesle irkilerek başımı pencereden çevirip kapıya yönelttim. Hastane odasının kapısı usulca aralanmış ve bir baş görünmüştü, içeriye süzülen kişiyi gördüm.</p>

  <p>Nur'du...</p>

  <p>Yüreğim duracak gibi çarpmaya başladı. Çektiğim tüm acıları bir anda unutuverdim.</p>

  <p>"Nur," diye inledim... "Yaşıyorsun demek... Hayattasın."</p>

  <p>Sevgilim şaşkın şaşkın yüzüme bakıyordu.</p>

  <p>"Yaşıyorum elbette," dedi. "Ne olacaktı ki? Kazayı geçiren sendin, hayatım. Yoksa hatırlamıyor musun?"</p>

  <p>Tabii, Nur Azrail'in anlaşmamızdaki son şartı nereden bilebilirdi ki? Onun hiçbir şeyden haberi yoktu. Saf ve bigünahtı. Az kalsın onun ölümüne sebebiyet veriyordum. Yatıp kalkıp Tanrı'ya şükretmeliydim, Tanrı bir kere daha birlikte yaşama şansı vermişti bize...</p>

  <p>"Bilmiyorsun Nur," diye inledim yeniden. Yaşadıklarımı hiç bilmiyorsun... Belki bana inanmayacaksın, ama beni terk ettiğin o gece Azrail'le bir daha görüştüm."</p>

  <p>Nur ürkerek yüzüme baktı.</p>

  <p>"Kiminle görüştün?" diye sordu. "Azrail'le mi?"</p>

  <p>"Evet," diyebildim. "Seni aptalca kovduğum o gece. Son bir kere daha karşıma çıktı o mendebur balıkçı kılığında... "</p>

  <p>Nur hâlâ şaşkın şaşkın yüzüme bakmaya devam ediyordu.</p>

  <p>"Beni korkutuyorsun Murat... Doktorlar böyle bir şeyden bahsetmemişlerdi, yoksa başına gelenleri hatırlamıyor musun? En iyisi hemen birini çağırayım."</p>

  <p>"Boş ver şimdi doktoru filan... Bunlar kırık çıkık, önemli değil Nur. Nasıl olsa zaman içinde geçerler. Önemli olan sana yeniden kavuşabilmem."</p>

  <p>"Yeniden mi? Sen neden bahsediyorsun kuzum?"</p>

  <p>"Senden tabii Nur, kimden olacak. Hayatımız devam edecek."</p>

  <p>"Hem... neden bana Nur diye hitap ediyorsun?"</p>

  <p>Şaşırarak yüzüne baktım.</p>

  <p>Başka ne diyebilirdim ki? Yoksa bu da sık sık bana söylediği yalanlardan biri miydi? Gerçek adı farklı mıydı? Onu başka hangi adla çağırabilirdim, bildiğim tek ismi buydu...</p>

  <p>Sevinçle yüzüne bakıyordum, artık ne yaparsa yapsın, ne söylerse söylesin, hatta kızgınlığını gidermek için benden intikam almaya kalkışmış olsa bile umurumda değildi, ona kavuşmuştum. Ama garip bir şekildi irkildim birden...</p>

  <p>Nur hastaneye çok farklı bir kıyafetle gelmişti. Sırtındaki giysileri hiç hatırlamıyordum. Yün kazağını, eteğini ve sırtındaki paltoyu hiç görmemiştim. Saçlarını da bir tuhaf taramıştı bu sabah. Giysileri pahalı ve üstün bir zevkin eseriydi. Nur benden bir şey kabul etmediği gibi, onun zevklerinin birden bu kadar değişeceğine de ihtimal vermezdim. Saçları da kuaförden yeni çıkmış gibi itinalıydı. Oysa şimdiye kadar Nur'un kuaföre gittiğini hiç anımsamıyordum.</p>

  <p>Ürpertim korkuya dönüşmek üzereydi.</p>

  <p>"Sen... sen," diye fısıldadım. "Yoksa sen Nur değil misin?"</p>

  <p>Sevgilimin yüzünde şaşkınlıktan ziyade üzüntü ifadesi hasıl olmuştu.</p>

  <p>"Murat! Yoksa beni hatırlamıyor musun sevgilim? Bir hafıza problemin mi var?"</p>

  <p>Bedenimde kasılmalar başlamıştı.</p>

  <p>Şaşkın şaşkın onu seyrediyordum... O devam etti.</p>

  <p>"Kazadan sonra iki gündür kendine gelemeden yatıyorsun, doktorlar vücudunda çok kırık olduğunu söylediler ve iğnelerle hep seni uyuttular, ama onların ifadesine göre hayati noktalarda kırık yokmuş... yani anlıyorsun ya... kafatasında filan. Herhangi bir beyin travması geçirmediğine eminler... Ama sen şimdi... "</p>

  <p>"Dur bir dakika," diye fısıldadım korkuyla. "Sen kimsin?"</p>

  <p>Sevgilimin gözleri irileşmişti.</p>

  <p>"Bu bir şaka mı? Gerçekten benim kim olduğumu çıkaramıyor musun?" diye sordu.</p>

  <p>Allahım yoksa yanılıyor muydum?</p>

  <p>Aklıma gelenin gerçekleşmesi olanaksızdı. Titreyerek sordum.</p>

  <p>"Bugün ayı kaçı?"</p>

  <p>"On yedisi."</p>

  <p>"Hangi aydayız?"</p>

  <p>"Aralık tabii... "</p>

  <p>"Ya sene? Hangi senedeyiz?"</p>

  <p>Korkum had safhaya ulaşmıştı. Sevgilimin gözlerinin içine baktım. Vereceği tarih her şeyi açığa çıkaracaktı. Bana hakikaten endişeyle bakıyordu.</p>

  <p>"Hangi senede olduğumuzu bilmiyor musun?" dedi.</p>

  <p>"Üzgünüm, ama hayır... bilmiyorum."</p>

  <p>Sevgilim çok tabii bir şey söylüyormuş gibi seneyi fısıldadı. Şaşkınlıktan dudağım uçuklayacaktı. Verdiği tarih tam iki sene öncesine aitti.</p>

  <p>"O halde kazayı da hatırlamıyorsun?"</p>

  <p>"Hiç... hiç hatırlamıyorum... Ben kaza filan geçirmedim."</p>

  <p>"O halde bu kırıklarla yatakta yatmanı nasıl açıklayacaksın?"</p>

  <p>Haklıydı galiba. Yatağın içinde kımıldamadan duruyordum. Aptal aptal sargılarıma omzumdaki ve bacağımdaki alçılara bakakaldım.</p>

  <p>"Ne oldu bana?" deyiverdim korkuyla.</p>

  <p>Sevgilim uzanarak yumuşacık elleriyle saçlarımı okşadı.</p>

  <p>"Anımsamaya çalış, lütfen. İstinye'de tam ışıkların olduğu noktada karşıdan gelen bir araba sana çarptı. Meğer sürücü sarhoşmuş ve deli gibi bir hızla geliyormuş. Hatırlıyor musun tam benim doğum günümdü... "</p>

  <p>Kendimden geçmek üzereydim.</p>

  <p>"O halde sen Nur değilsin... Yani sen... "</p>

  <p>"Söylesene Allah aşkına, kimden bahsediyorsun sen? Hani seni tanımasam, hayatında, ayılır ayılmaz adını sayıkladığın başka bir kadın olduğunu düşüneceğim. Beni, yani biricik sevgilin Sitem'i, hatırlamıyor musun?"</p>

  <p>Gözlerim irileşti, kalbim daraldı, ölecek gibi hissettim kendimi.</p>

  <p>İnanamıyordum. Yanı başımda, hasta karyolasının kenarına ilişmiş olan kadın, benim sevgilim Sitem'di... Artık neyin gerçek neyin hayal olduğunu idrak edemiyordum. Kendimi derin bir sis tabakasının içinde buldum. Bir kere daha kendimden geçmişim..</p>

  <p>Kendime geldiğimde gece olmuştu. Odanın elektriği yanıyordu, ama her zamanki gibi saati kestiremedim. Gözkapaklarımı araladım. Sevgilim az ilerimde bir koltuğun üzerinde uyukluyordu. Hâlâ hastanedeydim. Bu bir rüya, hayal ya da kâbus değildi. Düpedüz gerçeğin ta kendisiydi. Hafızam yerine geliyordu. Olayları özellikle de kazayı hatırlamaya başladım. O yağmurlu geceyi, Sitem'i almak ve birlikte doğum gününü kutlamak için dışarıya çıkacağımız geceyi...</p>

  <p>Selim'le randevum vardı, Büyükdere'de. Tiyatroya büyük bir aradan sonra yönetmen olarak dönüyordum. Hamlet'i sahneleyecektik. Bir balık restoranında buluşmuş, öğle yemeği yemiştik. Görüşmemiz uzamış ve ben geciktiğimi anlayınca yarın bir kere daha buluşmak üzere anlaşarak restorandan çıkmıştım. Çok yağmur yağıyordu. Sitem'i daha fazla bekletmek istemiyordum. Arabama atlayıp hareket ettiğimi şimdi çok iyi hatırlamıştım. İstinye'ye kadar her şey yolunda gitmişti. Üç yol ağzındaki trafik ışıklarının olduğu noktaya gelince durmuştum. Kırmızı ışık yanıyordu. Her şey o birkaç saniye içinde olmuştu zaten. Birden hızla yaklaşan otomobilin farlarını görmüştüm. Uzun, diyagonal ışıklar... Beni rahatsız eden ışıklar... Arabanın yön değiştirip üzerime doğru geldiğini anımsıyordum. Sonra korkunç bir çarpışma.. Acılar ve çığlıklar. Daha sonrası yoktu. Sanki her şey bir anda silinmişti hafızamdan. Şimdi anlıyordum; o kazada arabanın içindeki Sitem değil, bendim. O ölmemiş, hayattaydı... içimi tarifsiz bir sevinç kapladı önce. Sevgilim yaşıyordu. Duyduğum mutluluğu kaldıramayacak kadar yorgundum. Ama daha sonra garip bir hüznün içimi kapladığını duyumsadım. Peki, Nur kimdi? Sadece hayalimde yarattığım, hangi âlemde olduğumu idrak edemediğim bir dönemde düşlerimi süsleyen bir hayali varlık mıydı? inanamıyordum bir türlü; onu tüm diriliği, canlılığı, sevecenliği, coşkusu ve cinselliği ile yaşamıştım. Evet, o baygın yattığım iki gün içinde şimdi karşımdaki koltukta uyuklayan Sitem'den çok farklı biri vardı hayatımda. Bedenleri aynı olsa da, karakterleri, zevk ve davranışları farklı biri.</p>

  <p>Neler hissettiğimi tahlil edemiyordum. Hatta sevinmem mi, yoksa üzülmem mi gerektiğini de... Hiç kımıldamadım. Bakışlarımı koltukta uyuyan sevgilime çevirdim.</p>

  <p>İçimde buruk bir hüzün vardı, Sitem'e seslenemedim, ayıldığımı, kendime geldiğimi haber veremedim. Duygularımı tahlil etmem, düşünmem, her şeyden önce kafamı toplamam gerekiyordu.</p>

  <p>Duruma uyum sağlamam biraz zor oldu.</p>

  <p>Demek her şey bir rüyaydı. Ya da ona benzer bir düş... Ruh hastalığı geçirmemiştim, Nur diye biri yoktu, pek tabiidir ki Azrail de. Zaten hayal âleminde yaşadıklarım inanılmaz şeylerdi, tüm sıkıntım başıma gelenleri mantık çerçevesinde açıklayamamamdan kaynaklanmıyor muydu?</p>

  <p>Bir kâbustan sıyrılmış olmalıydım.</p>

  <p>Şimdi gerçeklerle yüz yüzeydim.</p>

  <p>Mutlu olmam gerekirdi, ama nedense içimdeki o burukluğun etkisinden kolay kolay sıyrılamayacağımı hissediyordum. Yeniden hayata dönmek galiba beni yeterince sevindirmemişti.</p>

  <p>"Murat sevgilim, uyandın mı?"</p>

  <p>Öylesine dalgındım ki, Sitem'in heyecanla yerinden kalktığını bile neden sonra fark ettim. Boş boş yüzüne baktım.</p>

  <p>"Saat kaç?" diye fısıldadım.</p>

  <p>Bileğindeki saate göz' atan sevgilim cevap verdi.</p>

  <p>"İki buçuk."</p>

  <p>"Sabahtan beri yine uyudum mu Sitem?" dedim.</p>

  <p>Sevgilimin lacivert gözleri ilk defa mutlulukla ışıldadı. Sevinç ifadesi kapladı yüzünü. Hemen anlamıştım, kendisine Sitem diye hitap etmemden, hafızamın yerine geldiğini, her şeyi hatırladığımı anlamanın rahatlığıydı bu.</p>

  <p>Mutluluğunu iki kelime ile anlattı. "Çok şükür!" Beni kucaklamak için yanıma koştu. Hayata dönmüştüm artık...</p>

  <p>O gecenin sabahında bir sürpriz daha yaşadım. Sitem etrafımda pervane gibi dönüp dolaşıp hasta yatağımda bir hemşire gibi bana bakmaya çalışırken birden kapı açılıp içeri babası Dr. Semih Erbil girdi. Benden hoşlanmayan, kızını hep elinden çaldığımı düşünen yaşlı adam. Tanışmamızdan sonra bu ilk karşılaşmamız oluyordu. Şaşırmıştım, buraya geleceğini hiç tahmin edemezdim. Babacan ve bağışlayıcı bir edayla yanıma yaklaşıp, "Geçmiş olsun evlat," dedi. "Sitem'den işittiğime göre kazayı ucuz atlatmışsın, verilmiş sadakan varmış."</p>

  <p>Teşekkür ettim. Ama hâlâ şaşkınlık içindeydim. Doktor daha sonra kızına dönmüş ve aralarındaki ihtilaf hiç yaşanmamış gibi hasretle birbirlerine sarılmışlardı. İkisi de gözyaşı döküyorlardı, içim burkuldu, ne zaman barıştıklarını bilmiyordum, ama herhalde kazayı Sitem babasına telefonla anlatıp haber vermiş olmalıydı.</p>

  <p>Yine hafızam bulanır gibi oldu. Bir an geçirdiğim kâbusa geri döner gibi oldum, Nur'un onu yanma alıp evime getirdiği akşamı hatırladım. Hiddet ve öfkeyle üzerime yürüdüğü, hakaretler yağdırdığı an canlandı beynimde. Evet, onunla uzun zamandır görüşmemiştik, ama adamcağız olgun ve kültürlü bir insan olarak kaza haberini alınca her şeye rağmen kızının yanına koşmuş ve onun acısına ortak olmuştu. Doktor, kesinlikle kâbusumda yer alan insan değildi. Üzüntüsüyle sevinci birleşmiş haldeydi. Rahatladığımı hissettim, bu vesileyle yaşamımızdaki bir sıkıntı daha tatlıya bağlanıyordu.</p>

  <p>Tam sağlığıma kavuşmam epey zaman aldı. Uzun süre bastonla dolaştım. Kazadan altı ay sonra Sitem'le evlendik. Mutlu ve huzur dolu bir hayat yaşıyorduk. Ne yazık ki kaza nedeniyle çok istediğim Hamlet oyununu yönetemedim. Selim mecburen yerime başka bir yönetmen bulmak zorunda kalmıştı. Oyunun prömiyerine nazik bir jest yaparak iki davetiye yolladı, itiraf edeyim ki temsile ayaklarım titreyerek gittim. Tabii baygın yattığım o iki gün içinde yaşadığımı sandığım o kâbustan hiçbir şey bahsetmemiştim sevgilime. Ama Ophelia rolünü oynayan ve adını o güne kadar duymadığım genç oyuncu sahnede ilk defa göründüğü anda az kaldı nefesim kesilecekti.</p>

  <p>Hâlâ sahnede Nur'u göreceğimi sandım bir an ya da Sitem'in bir kopyasını. Oysa genç oyuncu onlardan çok farklı, kısa boylu, sarışın, fakat çirkin bir kızdı, oyunculuğu da vasattı.</p>

  <p>Sitem heyecanımı hissetmişti, ama nedenini hiçbir zaman öğrenemedi. Ona ne söyleyebilirdim ki?</p>

  <p>Sadece aylar sonra bir akşam televizyonun karşısında otururken aniden bir soru yöneltti bana.</p>

  <p>"Kuzum, hastanede ilk ayıldığın zaman Nur diye birinden bahsediyordun, hatta beni bile o sanmıştın. Kimdi o? Yoksa benden önce hayatına Nur isimli biri mi girmişti?"</p>

  <p>Gülümsüyordu, ama yine de gözlerinin içinde o tarifsiz kuşkuyu yakalamıştım.</p>

  <p>Ben de gülümsedim.</p>

  <p>"Hayır," diye fısıldadım. "Öyle biri yoktu..."</p>

  <p>"Emin misin?" dedi.</p>

  <p>"Kesinlikle."</p>

  <p>Yine de rahatlamamıştı.</p>

  <p>"Öyleyse o Nur ismini nereden çıkardın?"</p>

  <p>"Bilmem," diye mırıldandım. "Bana kendini öyle tanıtmıştı."</p>

  <p>Kaşlarını çatarak yüzüme baktı. Söylediğimden bir şey anlamamıştı.</p>

  <p>"Nerede?" diye sordu.</p>

  <p>"Kâbusumda tabii" diye fısıldadım gülerek...</p>

  <p>Ölüm her canlının kaçınılmaz sonucudur. Beşer mantığı bu olguyu rahat kabul eder.</p>

  <p>Nitekim genç yönetmen Murat da güzel sevgilisi Sitemin vakitsiz ölümünü kabullenmek zorunda kaldı. Ama onu hiç unutamadı. İki yıllık anıları aklında tüm tazeliğiyle yaşamaya devam etti. Hatta öyle ki sonunda ruh hastası oldu.</p>

  <p>Ta ki, yağmurlu bir gece Arnavutköy'de Azrail'le karşılaşıncaya kadar. Bu karşılaşma genç yönetmenin hayatını bir anda allak bullak etti. Çünkü Azrail ona insanoğlunun şimdiye kadar hiç duymadığı bir teklifte bulunacak ve Sitem'i geri getirmeyi vaat edecekti. Tabii bunun Murat tarafından ödenmesi gereken bir de bedeli olacaktı.</p>

  <p>&nbsp;</p>

  <p class="p1"><a id="a0"></a><span class="t4">SON</span></p>
</body>
</html>
