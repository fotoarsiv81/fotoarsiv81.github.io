<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx1928"></a>Dördüncü Bölüm</h1>

  <h2><a id="ncx1929"></a>1</h2>

  <p>Nur'un yüzüme tokat gibi çarpan açıklamasından sonra yeniden bunalıma düşeceğimi, eski krizlerimin şiddetini artırarak nüksedeceğini düşünmüş olabilirsiniz. Oysa hiç de öyle olmadı. O gün öğleden sonra kendime gelerek Nur'un evinden çıkmıştım. Kahvaltımı getirmiş, bitirmemi yatağın kenarına çektiği bir iskemleye oturarak beklemişti.</p>

  <p>O sırada hiç konuşmadığını çok iyi hatırlıyorum. Hatta yüzüme bile bakmamıştı.</p>

  <p>İnanılmaz bir irade gücü sarf ederek, ben de yalvarıp yakarmaya kalkışmamıştım. Bugün bile o gücü nasıl bulduğuma şaşarım. Belki uğradığım büyük hayal kırıklığımın bir sonucuydu, ya da ümitlerimin kırılması ve Azrail'e aşırı güvenmenin yarattığı hırstandı. Kendi kendimi yiyordum, ama gerçeği kabul etmek zorundaydım; aldatılmıştım. Azrail bana fena bir oyun oynamıştı.</p>

  <p>Asıl şaştığım nokta ise sıhhatimin bozulmamasıydı. Sevgilimi ikinci kere kaybetmenin çok daha yıkıcı etkileri olacağını düşünmüştüm. Oysa hadiseyi takip eden günlerde bir daha nöbet geçirmedim, bayılmadım. Daha da ilginci evimde uzun uzun düşündükten sonra tiyatrodaki çalışmaya devam kararı almamdı. Olayları unutmam için çalışmam, zihnimi meşgul etmem gerekiyordu. Bu bilinçle işime dört elle sarıldım.</p>

  <p>Üç gün üst üste tiyatroya gitmemiştim. Tüm çalan telefonlara da cevap vermemiş, kapıya dayanıp beni arayanlara da kapıyı açmamıştım. Dördüncü günün sabahında tiyatroya gittiğimde Selim küplere binmiş bir şekilde karşılamıştı beni. Önce hiddetle bağırıp çağırmak istemiş, böyle sorumsuzca bir davranışa nasıl kalkıştığımı sormuştu. Hem prodüksiyonun kısmi yapımcısı hem de bana iş veren kimse sıfatıyla kendini bir halt sanıyor, hatta oyuncular üzerindeki otoritemi ve bana gösterdikleri sevgiyle karışık saygıyı biraz da kıskanıyordu. Akıllı bir taktikle gürledim, "Kes söylenmeyi ve saçmalama. Üç gündür bir otele kapanıp çalıştım. Dördüncü perde iyi gitmiyor, görmüyor musun? Bir değişiklik yapmamız gerekiyordu."</p>

  <p>Teklifini kabul ettiğimden beri hastalığımın nüksetmesinden korkuyor, fakat bu korkusunu açıklayamıyordu. Hele Nur'u ilk gördüğüm andaki kısa baygınlığımdan sonra iyice huylanmış, sık sık bana sıhhatimi sorar olmuştu. Biraz da kararsızdı; zira diğer zamanlarda olağanüstü bir tempoyla çalıştığımı görüyor, hastalığımın iyice geçtiğine inanıyordu. Sert tutumum ve üç günlük yokluğumun nedenini anlayınca hemen yelkenleri suya indirmiş, alttan almaya başlamıştı. Benim gibi bir Shakespeare yorumcusunu kolay kolay bulamayacağını o da iyi biliyordu. Sakinleşince ağır ağır söylendi.</p>

  <p>"Sana bir kötü haberim daha var," dedi.</p>

  <p>Tabii ne söyleyeceğini tahmin etmiştim. Ophelia rolündeki Nur'un da üç gündür ortalarda olmadığını söyleyecekti. Sevgilimin temsilden ayrıldığını bildirip bildirmediğini de henüz bilmiyordum. Hiçbir şeyden haberim yokmuş gibi çıkıştım.</p>

  <p>"Artık kötü haber duymak istemiyorum."</p>

  <p>"Ama çok önemli," dedi.</p>

  <p>"Ne oldu?"</p>

  <p>"Nur Hanım bizden ayrıldı."</p>

  <p>İlk defa duyuyormuş gibi tepki gösterdim.</p>

  <p>"Olamaz, inanamıyorum... Perdenin açılmasına bu kadar az zaman kala mı?"</p>

  <p>"Üzgünüm Murat, ama öyle."</p>

  <p>"Desene mahvolduk... Çok yetenekli bir oyuncuydu. Yoo, hayır... Bunu kabul edemem hemen onu git bul ve yeniden dönmesini temin et. Onsuz bu oyun yürümez."</p>

  <p>"Fakat Murat..."</p>

  <p>"Ne diyorsam onu yap. Onu temsilde görmek istiyorum."</p>

  <p>"Kararından caydırmak için epey dil döktüm. Ama kafaya koymuş bir kere olmaz diyor, kesinlikle oynamayacağını söyledi."</p>

  <p>"Sebep?"</p>

  <p>"Nedeni yok, açıklama yapmadı. Ama bu tecrübesiz oyuncular hep böyledir; biraz daha tatminkâr ücretli bir iş teklifi alırlarsa hemen sırt çevirirler."</p>

  <p>"Onu bunu anlamam. Git ve getir onu bana."</p>

  <p>"Murat! Zorla kolundan tutup getiremem ya. Hatta dün Jülide Görkey'le görüştüm ve rolü ona teklif ettim. Bu işin üstesinden o da gelebilir."</p>

  <p>"Kesinlikle olmaz," diye bağırdım. "Tiyatro kökenli değil o. Cazibeli fiziğinden başka hiçbir haltı yok. Sahnede nasıl duracağını bile bilmez, bu saatten sonra bir de onunla uğraşamam. Ben Nur'u istiyorum."</p>

  <p>"Ya gelmezse?"</p>

  <p>"O senin sorunun, karışmam. Ne yapıp edip kandır onu, gerekirse ayaklarına kapan."</p>

  <p>"Daha da neler, oynattın mı sen?"</p>

  <p>"Son sözüm budur. Ophelia'da onu istiyorum."</p>

  <p>Selim şaşkın şaşkın bana bakakaldı. Çok ciddi olduğumu anlamıştı. Yine de bu ısrarımın daha ziyade hastalığımın saplantılarından biri olduğunu düşündüğünden emindim. Korkunç gerçeği bilmesine imkân yoktu. Ayrıca beni kaybetme riskini göze alamaz, gerekirse Nur'u bulup ona yalvarırdı.</p>

  <p>Ama o kabul eder miydi? İşte, bundan çok şüpheliydim. Nur, Sitem'in mizacında bir kız değildi, katı, sert tutumlu ve acımasız... Pek umutlu değildim, ama yine de denemeye değerdi kuşkusuz...</p>

  <p>Selim homurdana homurdana çıkıp Nur'u bulmaya gitmişti. Ben de isteksizce provalara devam etmeye başladım. Oyuncular dönüşümden hoşnuttular, şevkle çalışıyorlardı.</p>

  <p>Kısa bir dinlenme anında ortadan sordum, bilmiyormuş gibi.</p>

  <p>"Nur Hanım'ın neden ayrıldığını aranız da bilen var mı?"</p>

  <p>Her kafadan bir ses çıktı, ama anladığım kadarıyla kimse bir şey bilmiyordu. Biraz ümitlenir gibi oldum, şayet kız uzak bir ihtimal de olsa geri dönerse, benimle ilgili bir açıklama yapmak zorunda kalmayacaktı. Fakat verdiğim molanın bitmesine bir iki dakika kala kraliçeyi oynayan Nefise Çağan yanıma yaklaştı. Kadrodaki tek star oydu. Tecrübesiyle her zaman ağırlığını sergilerdi.</p>

  <p>"Murat Bey," diye sakin bir şekilde mırıldandı.</p>

  <p>"Buyurun Nefise hanım. Bir isteğiniz mi var?"</p>

  <p>Camianın en klas, oyuncusuydu; provaların ağırlığından hiç şikâyet etmez, verdiğim mizanseni hemen anlar ve başarıyla da uygulardı. Provalar sırasında onunla hiçbir pürüz yaşamamıştık.</p>

  <p>"Estağfurullah," dedi. "Şu genç oyuncu Nur hakkında bir iki kelime söylemek istiyordum size."</p>

  <p>İlgilenmiştim hemen. "Tabii, buyurun. Sizi dinliyorum," dedim.</p>

  <p>Nefise Hanım kısa bir duraklama geçirdi.</p>

  <p>"Selim Bey'den işittiğime göre mutlaka onun dönmesini istiyormuşsunuz, doğru mu?"</p>

  <p>"Evet. Bence çok yetenekli bir arkadaş. Ophelia rolü içinde biçilmiş kaftan."</p>

  <p>"Yeteneğini inkâr etmeyeceğim. Ama..."</p>

  <p>Merakla kadını süzdüm. Acaba anlatmaya çalıştığı neydi?</p>

  <p>"Çekinmeyin, devam edin."</p>

  <p>"Bilirsiniz, genç oyuncular bazen kaprisli olur, mevkilerini pek hazmedemezler. Aslında buraya onu çekiştirmeye, gıyabında kötülemeye gelmedim. Lakin..."</p>

  <p>Kadın ağzından baklayı bir türlü çıkaramıyordu. Gerçekten de ne diyeceğini merak ediyordum. Bir kere Nur kesinlikle kaprisli biri değildi, zaten belirgin bir şöhreti yoktu ki kapris yapsın. Şimdiye kadar doğru düzgün iki temsilde rol almıştı sadece.</p>

  <p>"Evet?"</p>

  <p>"Gençliğine rağmen fazla kulis yapan, sahne arkasında nifak tohumları saçan biri o."</p>

  <p>Şaşırmıştım.</p>

  <p>"Nasıl yani? Ne nifağı?"</p>

  <p>Nefise Hanım mütereddit bir eda ile mırıldandı.</p>

  <p>"Sanırım size pek intikal etmemiştir, ama o biraz... biraz... "</p>

  <p>Nefise Çağan bir türlü cümlesinin sonunu getiremiyordu.</p>

  <p>"Devam edin, lütfen," dedim.</p>

  <p>"Nasıl söyleyeyim, yani arkadaşlar arasında hep olumsuz fikirler yayan, haline bakmadan tenkitlere kalkan, bozguncu bir kişiliği vardı. Bizlere zarar veriyor, bütünlüğümüzü bozuyordu."</p>

  <p>Şaşırmıştım. Zira Nur'da hiç öyle bir yan görmemiştim şimdiye kadar. Sitem'den farklı bir karakter de olabilirdi, ama Nefise Hanım'ın sıraladığı niteliklere sahip olduğunu da hiç sanmıyordum. Farkına varmadan sevgilimi müdafaa etmek isteğine kapıldım. Lakin dikkatli olmalıydım, yapacağım rasgele bir savunma dikkat çekebilirdi.</p>

  <p>Bakışlarımı dikkatle Nefise Çağan'ın gözlerine diktim, yüzünü inceledim. Hoş ve güzel bir kadındı muhakkak, mesleğinde de deneyimli. Fakat yaşı ilerliyordu, yüzündeki rol gereği aşırı makyaja rağmen gözlerinin kenarındaki kırışıklar yakından bakınca rahatlıkla seçiliyordu. O an hisseder gibi oldum. Nefise, sevgilimi kıskanıyordu. Nur'un hem yetenekli hem de harikulade güzel bir kadın olduğunu şimdiden anlamış ve ona cephe almıştı. Nur bu temsilde Ophelia rolüyle sivrilecek ve yetenekli bir oyuncu olduğunu da kanıtlayacaktı. Tipik mesleki bir hasetti bu.</p>

  <p>Omuzlarımı silktim, aldırmaz bir edayla.</p>

  <p>"Bir aktristin sahne dışındaki davranışları beni ilgilendirmez Nefise Hanım," dedim. "O şimdiye kadar gördüğüm en yetenekli oyunculardan biri. Ondan vazgeçemem, mutlaka dönmesini istiyorum. Sahnedeki performansı benim için mükemmel."</p>

  <p>Benden böyle bir karşılık beklemiyordu sanırım. Afalladı, ne diyeceğini bilemedi, zor duruma düşmüştü. Şikâyetini uzatmadı, "Siz bilirsiniz," diye kekeledi ve soğuk bir şekilde gülümseyerek geri döndü.</p>

  <p>İşi fazla uzatmamıştı, ama anlamıştım; starlar genellikle kaprisli olurdu, eğer Selim, Nur'u ikna edip döndürmeyi basarsa bile, bundan sonra çalışmalarımız sırasında epey çalkalanmalar olacaktı. Bunlara hazırlıklı olmalıydım.</p>

  <p>Tabii, şayet Nur dönerse...</p>

  <p>İçimi şiddetli bir burukluk kapladı. Acaba Nur dönecek miydi? Hiç sanmıyordum, inatçı ve katı bir yaradılışı vardı kızın. Döneceğine ihtimal vermiyordum. Tek umudum yaşamımın bundan sonrasının ilahi bir düzen tarafından yönlendirildiği idi.</p>

  <p>Şayet bu güç düşündüğüm gibi insan beyninin kabul edemeyeceği nitelikleri taşıyorsa sevgilimin dönmesi gerekirdi, çünkü düz ve basit mantığım hayatımın yeni bir evresine henüz girdiğimi söylüyordu.</p>

  <p class="p1"><span class="t3">* * *</span></p>

  <p>Akşamüstüne doğru Selim döndü.</p>

  <p>Suratı asık ve sinirliydi. Beni bir köşeye çekti. Kalbim duracak gibi konuşmasını ve aldığı cevabı açıklamasını bekliyordum. Haline bakınca Nur'un verdiği karşılığı tahmin etmem hiç de zor değildi. Selim'in sevgilimi ikna edemediği açıktı.</p>

  <p>"Lanet kız!" diye homurdandı. "Düşünecekmiş."</p>

  <p>"İkna edemedin mi?"</p>

  <p>"Elimden geleni yaptım Murat. Yalvardım adeta. Dil döktüm, bu iş sensin olmaz, hepimiz senin dönmeni istiyoruz dedim, ama kesin bir cevap vermedi."</p>

  <p>"Ne dedi peki?"</p>

  <p>"Kararını bir kere daha gözden geçireceğini, fakat fazla iyimser olmamamızı söyledi."</p>

  <p>Acaba ne anlama geliyordu bu?</p>

  <p>Gerçekten düşünecek miydi, yoksa Selim'i atlatmak için ileri sürülmüş bir oyalama taktiği miydi bu?</p>

  <p>Boşlukta kalmıştım.</p>

  <p>Selim'i atlattığı fikri içimde yoğunluk kazanıyordu. provaları yine erken kestim. Çalışacak gücü bulamıyordum kendimde...</p>

  <p>Evime moralsiz döndüm. Bitkinlik hissediyordum. Nur kararlıydı ve dönmeyeceğini biliyordum. Olanları ve olayların gelişmesini kabullenemiyordum bir türlü; bir terslik vardı durumda. Azrail canını aldığı bir bedeni aynıyla geri getirmiş, tekrar karşıma çıkarmıştı, ama bu defa sevgilim bana ilgisizdi, hatta bundan da öte benden huylanıyor, korkuyordu.</p>

  <p>Ne yapacağımı kestiremiyordum.</p>

  <p>İlahi bir gücün desteğindeydim, Tanrı dualarımı kabul etmişti, fakat bundan sonra ne yapacaktım? Olayları tamamen tabii akışına mı bırakmalıydım acaba? Kader denen çizgiyi benim dışımdaki bir irade çiziyorsa, buna benim müdahalem ne olabilirdi ki? En iyisi oturup beklemekti, şayet ilahi tecelli yeniden birleşmemiz yönünde çizilmişse daha aktif olmaya çalışmamın anlamı yoktu. Sitem ya da Nur önünde sonunda bana dönecek demekti. Daha sonra bu düşünce bana biraz yavan geldi. Benim de bir şeyler yapmam gerekirdi; sadece oturup beklemek, olayların gelişmesine seyirci kalmak anlamsızdı.</p>

  <p>Pes etmiş gibi Nur'dan uzaklaşmam yapılacak en anlamsız davranış olacağa benziyordu.</p>

  <p>Kapının çalındığını da sanırım tam bunları aklımdan geçirirken duymuştum. Yerimden kıpırdamak istemedim, hiçbir ziyaretçi kabul edecek halde değildim, boş ver diye geçirdim içimden, gelen her kim ise çalar çalar giderdi. Sonra birden irkildim, acaba gelen Selim olabilir miydi? Nur'dan tamamıyla ümidini kesmişse, beni bir başka oyuncu için ikna etmeye gelmiş olabilirdi. Daha direnecektim tabii, ama bu ihtimali gözardı edemezdim, zira Selim'e henüz ihtiyacım vardı. Söylenerek yerimden kalktım.</p>

  <p>Kapının zili ısrarla çalmaya devam ediyordu. Hem öyle ki parmak tuşa dayanmış ve hiç kalkmıyordu. Selim evde olduğumu herhalde yanan ışıklardan anlamış olmalıydı ki ısrarını sürdürüyordu.</p>

  <p>"Tamam, tamam geldim," diye homurdanarak kapıya gittim.</p>

  <p>Bu kafayla arkadaşıma tahammül etmek çok zordu, ama şimdilik başka çarem de yoktu. Kapıyı araladım. Az kaldı küçük dilimi yutacaktım.</p>

  <p>Karşımda Nur duruyordu...</p>

  <p>Hiddetli bir şekilde homurdandı.</p>

  <p>"Niye açmıyorsunuz kapıyı?"</p>

  <p>Ne diyeceğimi şaşırmıştım.</p>

  <p>"Senin... Senin olduğunu... hiç tahmin etmemiştim," diye fısıldadım. Yüzünde hırçın bir ifade vardı. Hiç duraksamadan sordu. "Selim Bey'i bana siz gönderdiniz, değil mi?"</p>

  <p>Gerçeği ondan saklamanın bir yararı yoktu. Başımı aşağı yukarı sallayarak, sorusunu onayladım.</p>

  <p>"Evet."</p>

  <p>"Oyuna dönmeyeceğimi bilmiyor muydunuz? Size kesin bir şekilde ifade etmiştim."</p>

  <p>"Biliyordum Nur."</p>

  <p>"O halde?"</p>

  <p>"Her imkânı kullanmak zorundaydım. Başka çarem yoktu. Anlamıyor musun, seni seviyorum ve kaybetmek istemiyorum Nur."</p>

  <p>Garip bir tedirginlikle yüzüme baktı sevgilim.</p>

  <p>"Bunu tekrarlayıp durmayın, biliyorum. Ancak hâlâ çözümlenmesini istediğim birkaç nokta var kafamda. Karanlık kalmış birkaç husus. Aydınlanmazsa rahat edemeyeceğim."</p>

  <p>"Sor hayatım," diye fısıldadım. "Ne istersen, sor."</p>

  <p>Yaptığım sakıncalı bir yaklaşımdı. Kendimin bile doğru dürüst bilgili olmadığım bir konuyu ona nasıl açıklayabilirdim ki?</p>

  <p>"Burada mı?" dedi. "Kapı aralığında mı? Beni içeri almayacak mısınız?"</p>

  <p>Neden sonra yaptığım gafı anladım. Şaşkınlıktan kızcağıza içeriye geçmesini dahi teklif etmeyi akıl edememiştim. Tam yol açarken birden hatırladım. Sitem'in pek çok resmini ortadan kaldırmama rağmen içerde, evin muhtelif yerlerinde hâlâ fotoğrafları mevcuttu. Eğer onları görürse, ikinci bir paniğe kapılması kaçınılmazdı. Nur henüz gerçekleri kabul etmeye hazır değildi şimdilik, bundan emindim.</p>

  <p>Asıl paniğe kapılan şimdi bendim. Birden omuzlarından kavradım. "Dur biraz!" dedim. "Dışarı çıkıp konuşalım. Burada olmaz." Yine hayretle yüzüme baktı.</p>

  <p>"Neden?"</p>

  <p>"Dışarda konuşmamız daha uygun. Hem ben açım, bir lokantaya gider yemek yeriz."</p>

  <p>Kaşları çatıldı sevgilimin.</p>

  <p>"Ben aç değilim. Yemek yemek de istemiyorum. Burası konuşmak için en uygun yer."</p>

  <p>Haklıydı.</p>

  <p>"Pekâlâ," dedim. "Lütfen, biraz bekle."</p>

  <p>O hâlâ hayretle yüzüme bakarken kapıyı suratına kapattım. Çok kaba bir davranıştı, ama yapacağım başka bir şey yoktu. Sitem'in resimlerini görmemeliydi. Çılgın gibi içeriye daldım. Gözüme çarpan tüm fotoğrafları inanılmaz bir hızla topluyordum. Deli gibi çırpmıyordum; bir gün biri karşıma çıkıp böyle bir davranışta bulunacağımı söylese, herhalde kızgınlıktan ona küfreder, inanmazdım. Resimleri o hızlı tempo içinde toplarken içimde Sitem'e ihanet ediyormuş gibi bir hisse kapılıyordum. Yanlış ve manasız bir duyguydu kuşkusuz, zira kapının önündeki zaten Sitem'di, adının Nur olması hiçbir şey ifade etmiyordu bana. Olsa olsa Sitem'den kendi resimlerini saklamak zorunda kalışımdan müteessirdim.</p>

  <p>Bir yandan da Nur'un kızıp ters yüzü gitmesinden korkuyordum. Yüzüne kapıyı kapamamı yanlış yorumlayabilirdi. Resimleri güç bela yatak odamda bir yere tıkıp yıldırım hızıyla yeniden kapıya döndüm. İçimde hâlâ duvarlarda veya masa üstlerinde gözümden kaçmış bir fotoğrafın kaldığı korkusu vardı.</p>

  <p>Kapıyı ardına kadar açtım.</p>

  <p>Nur bıraktığım yerde öylece duruyordu.</p>

  <p>Gitmemişti, fakat yüzü daha da asıktı şimdi.</p>

  <p>"Umarım sizi biçimsiz vaziyette rahatsız etmedim?" diye homurdandı.</p>

  <p>Kekelemek zorunda kaldım. "Kesinlikle, Nur... Etraf biraz dağınıktı da. Anlarsın işte."</p>

  <p>Anlamış mıydı, bilmiyorum, ama suratına kapıyı kapatıp bekletmiş olmama sinirlendiği açıkça belliydi. Son görüşmemizde ben onun yatak odasına dahi kapıyı vurmadan girme hatasında bulunmuştum.</p>

  <p>Sevgilimi salona aldım.</p>

  <p>Bir yandan da hâlâ etrafta Sitem'le ilgili bir şeyin kalıp kalmadığını anlamak için çevreyi araştırıyordum. "Lütfen, otur," diye mırıldandım.</p>

  <p>Nur kendisini kabul ettiğim salonu gözleriyle inceliyordu. Huzursuz olduğunu anlamıştım. Kendisini korkutan nedenlerin heyecanını taşıyordu hâlâ. Yüzündeki yersiz endişenin izlerinden çıkarıyordum bu sonucu. Sanki tanıdığı, gördüğü, daha önce yaşadığı bir ortamda bulacakmış gibi hissediyordu kendini.</p>

  <p>İçimi yeniden bir ümit kaplar gibi oldu. Bu iyiye delalet ederdi; belli ki içinde birtakım kuşkular taşıyor, bana sürdürdüğü sert ve katı tavırlarına rağmen, kendi geçmişi ya da benim hayatımda bıraktığı izlerin gerçekliği hususunda beyninin takıldığı sorunları henüz çözemiyordu. Beni ziyaret sebebi de bu olmalıydı.</p>

  <p>Gösterdiğim koltuğa oturdu.</p>

  <p>Salonumun tetkikini bitirmiş, bakışlarını bana çevirmişti şimdi. Biraz rahatladığını hissettim. Üzerindeki o ilk gerginliği atmış gibiydi. Aslında bu beklenmedik ziyarete hazırlıklı olmayan bendim. Kalbim duracak gibi atıyor, gümbürtüsü uzaktan bile duyulacak gibi geliyordu bana. Ölümünden iki yıl sonra Sitem'in evime ilk gelişiydi bu. Elim ayağım kesilmiş gibiydi. Konuşmakta zorlanıyordum. Sanki soracak başka bir şey bulamamışçasına, "Nasılsın?" diye mırıldandım.</p>

  <p>"Ben iyiyim. Ya siz?" dedi.</p>

  <p>"Ben de iyiyim."</p>

  <p>Azrail'e haksızlık yaptığımı düşünmeye başlamıştım yeniden, ilahi kader yeniden tecelli ediyordu işte, daha ne olabilirdi ki? Bundan sonrasını çözümlemek bana kalıyordu. Tüm ümitlerimin tükendiği anda onu yeniden karşımda, evimde bulmuştum, inanmaz nazarlarla süzüyordum Nur'u. Biraz değişik şekilde de olsa, tarih tekerrür ediyordu. Bunu kimsenin değiştirmeye gücü yetmeyecekti. Hatta Nur'un sürdürdüğü menfi tutumun bile. Şimdilik beni sevmese bile, önünde sonunda âşık olacak, çılgınlar gibi sevecekti beni; bu onun iradesine bağlı değildi, kaderimiz öyle yazılmıştı.</p>

  <p>Gerçeği görüp beynimde meseleyi çözdükçe rahatlıyordum. Yapacağım tek şey sabırla beklemekti. Acele etmemeliydim. Her şey yoluna girecekti. Sabırlı olmam, sevgilime gereken müsamahayı göstermem gerekiyordu yalnızca.</p>

  <p>Nur fazla beklemeden hemen saldırıya geçti.</p>

  <p>"Neden peşimi bırakmıyorsunuz? Neden Selim Bey'i gönderdiniz evime? Size kararımı açıklamamış mıydım?"</p>

  <p>"Dedim ya, başka çarem yoktu. Anlamaya çalış, lütfen."</p>

  <p>"Asıl siz anlamaya çalışın Murat Bey. Sizi incitmek istemiyorum, ama şunu kesinlikle bilmenizi de istiyorum; size karşı en ufak bir ilgi duymuyorum."</p>

  <p>Yalan söylüyordu.</p>

  <p>Adım gibi emindim bundan. Bana ilgi duymasa şimdi burada ne işi vardı? Durumun garipliğini hissediyordu tabii ve onun peşinde sırf eski sevgilimi andırdığını sandığı için koştuğumu düşünüyordu. Oysa çok farklı bir durumla karşı karşıya olduğunu bilemezdi tabii.</p>

  <p>"Önemli değil," dedim.</p>

  <p>"Nasıl önemli değil? Sizi sevmediğimi bilmenize rağmen ısrar mı edeceksiniz?"</p>

  <p>"Neden olmasın? Geleceğin ne göstereceği bilinir mi? Belki ilerde sen de beni sevebilirsin?"</p>

  <p>Cevap vermeden önce dik dik yüzüme baktı.</p>

  <p>Dudaklarının arasından sert ve kırıcı kelimelerin döküleceğini sandım, hatta bekledim de. Hazırlıklıydım. Karşılık vermeyecek, alttan alacaktım. Çözemediği muamma Nur'u saldırganlığa itiyordu. Ama o hiç beklemediğim bir şekilde yumuşacık bir sual yöneltti.</p>

  <p>"Sizi çok mu seviyordu?"</p>

  <p>Lacivert gözlerinin derinliklerine bakakaldım. Ne diyebilirdim ki?</p>

  <p>"Evet," diye başımı salladım. "İnanamayacağın kadar."</p>

  <p>"Belli oluyor. Bu aşk aklınızı başınızdan almış. Siz hastasınız."</p>

  <p>"Haklı olabilirsin. Sana rastlayıncaya kadar gerçekten öyleydim. Ama artık değilim."</p>

  <p>"Neden anlamak istemiyorsunuz? Ben Sitem değilim. Herhalde biraz ona benziyorum, hepsi o kadar. Vücudumuzda bazı benzerlikler olabilir, siz dahi bunu tesadüfle izah ettiniz. Ama anladığım kadarıyla siz bu benzerliği bir saplantı haline getirdiniz ve beni eski sevgiliniz olarak görmeye başladınız. Vazgeçin bundan, sağlıklı ve mantıklı bir tutum değil bu. Sonu da yok. Sizi büsbütün üzecek ve daha kötü sonuçlar verecek."</p>

  <p>"Hayır, Nur," dedim.</p>

  <p>"Ne demek, hayır?"</p>

  <p>"Henüz olmasa bile ilerde sen de bana âşık olacaksın."</p>

  <p>"Siz gerçekten çıldırmışsınız. Saçmalıyorsunuz. Sabit bir fikrin etkisindesiniz."</p>

  <p>Yanına yaklaştım. O güzel gözlerinin ta derinliklerine içim titreyerek bakarken ince bir sesle fısıldadım, "Anlamıyorsun sevgilim, hiç anlamıyorsun. Artık bunu önlemek elimizde değil. Kader çok önceden çizilmiş yolunu takip ediyor. Sen ve ben her zaman birbirimizin olacağız."</p>

  <p>Galiba bunu o kadar içtenlikle söylemiştim ki inanmak istemez gibi titrediğini, sarsıldığını gördüm. Şimdi yüzüme biraz şaşkınlık, biraz ürkeklik, fakat daha ziyade takdirle bakmaya başlamıştı. Yumuşuyordu. Belki de bir türlü inanamadığı nokta, Sitem ile aralarındaki ayniyetten çok, bu devirde nasıl olur da bir erkeğin bu kadar romantik, bu denli coşkulu bir aşka, daha doğrusu kara sevdaya tutulabileceği idi. Açıklamamakla beraber bu duygudan gizli bir zevk aldığını ve kadınlık gururunun tatmin olduğunu görüyordum.</p>

  <p>Yine de direndi.</p>

  <p>"Ben kadere inanmam, insanlar kendi kaderlerini kendileri çizer. Siz ruhsal saplantılarınızı kadere bağlıyorsunuz. Yok öyle bir şey. Belki de Sitem dediğiniz kadına benzemiyorum bile; siz öyle görmek istiyorsunuz... Ya da, kim bilir, biraz benziyorumdur."</p>

  <p>Yeni bir hamle yapmanın zamanı değildi.</p>

  <p>Hafifçe gülümsemekle yetindim.</p>

  <p>Sesinin tonu tekrar sertleşti. "Neden gülüyorsunuz?"</p>

  <p>"Mutluluktan," dedim. "Tanrı sonunda çektiğim acılardan dolayı mükâfatlandırıyor beni. Seni karşıma çıkardı."</p>

  <p>Bu kez itiraz etmedi. Yüzümü incelemeye devam ederken bacak bacak üstüne attı, kollarını göğsünde kavuşturdu. Gerçekten inanması çok zordu, ama tüm davranışları, mimikleri, kızdığı zamanki hareketleri tıpkı Sitem'di. Onun ölmüş olduğunu bilmesem, Sitem'le konuştuğuma rahatlıkla yemin edebilirdim. Bir süre daha kızgın, fakat alaycı bir edayla yüzüme bakmaya devam etti.</p>

  <p>"Buraya niçin geldiğimi sormayacak mısınız?" dedi.</p>

  <p>"Sormam önemli mi? Önemli olan gelmendi ve sen de geldin."</p>

  <p>"Ama gideceğim."</p>

  <p>"Olabilir, ama yine geleceksin. Mühim olan da bu. Beni asla terk edemeyeceksin."</p>

  <p>"Çok komik. Nasıl bu kadar emin konuştuğunuza şaşıyorum."</p>

  <p>"Çünkü geleceği görebiliyorum."</p>

  <p>"Hiç kendinden bu kadar emin konuşan birine rastlamamıştım. Siz kâhin misiniz?"</p>

  <p>"Değilim tabii. Ama Tanrı'nın imtiyazlı bir kuluyum."</p>

  <p>Birden hiç beklemediğim bir şekilde içtenlikle gülmeye başladı Nur. Bu gülüş tarzını da Sitem'den çok iyi bilirdim; sıkıcı bir münakaşanın veya uzunca bir küskünlüğün ardından gelen ilk pes ediş tebessümleri, ilk pas verişler, benden de yelkenleri indirmem için verilmiş ilk tavizler. Şimdi karşılık bekleyecekti.</p>

  <p>İstediğini yaptım, ben de gülümsedim ona. Sıcak ve sevgi dolu...</p>

  <p>Sanki hâlâ emin değilmiş gibi dudaklarını büzüp, şımarık ve çocuksu bir eda ile sordu.</p>

  <p>"Hakikaten beni bu kadar çok mu seviyorsun?"</p>

  <p>"Evet," diye mırıldandım. "Tahmin edemeyeceğin kadar çok."</p>

  <p>"Ama..." deyip kısa bir an düşünür gibi yaptı. Sonra dudaklarını biraz daha büzüp devam etti. "Diyelim ki eski sevgiline fizik yapı olarak çok benziyorum, kabul. Buna itirazım yok. Fakat aşk denen şey sadece bedene duyulan bir arzu değildir, insan öncelikle karşısındakinin ruhunu, kişiliğini, karakterini, davranış özelliklerini takdir eder, hayranlık duyar ve aşk denen kavram böyle gelişir. Oysa sen beni daha henüz tanımıyorsun. Bakalım, Sitem de bulduğun özellikleri bende de bulabilecek misin? Ya ben ondan çok farklıysam, çok daha değişik ruh ve mizaç özellikleri taşıyorsam, o zaman ne olacak?"</p>

  <p>Nur bu soruyu sormakta haklıydı.</p>

  <p>Gerçekten de onu yeterince tanımıyordum henüz. Aklımdan geçen en doğru yanıtı vermek zorundaydım.</p>

  <p>"Mümkündür," dedim. "Ondan farklı bir yapıda olabilirsin. Ama ikiniz de dünyada gördüğüm en güzel kadınlarsınız. İnsan böyle şansa her zaman sahip olamaz. En azından elime geçen bu fırsatı sonuna kadar kullanmalı ve seni daha yakından tanımaya çalışmalıyım. Bana bu şansı vermelisin."</p>

  <p>Yeniden düşünmeye başladı bir süre. Sanki beni sınamak ister gibiydi.</p>

  <p>"Ya aradıklarını bulamazsan bende, o zaman ne olacak?"</p>

  <p>"O takdirde beni terk edersin."</p>

  <p>Şaşırmış gibi yüzüme baktı yeniden.</p>

  <p>"Bu kadar basit mi? Ya o süreç içinde ben sana âşık olursam?"</p>

  <p>"Bunları düşünme şimdi," dedim.</p>

  <p>"Ne demek düşünme?"</p>

  <p>"Çok basit. Çünkü biz birbirimiz için yaratılmış insanlarız. Birbirimizi sevmememiz asla söz konusu olamaz."</p>

  <p>"Hayret! Ne kadar emin konuşuyorsun."</p>

  <p>"Biliyorum da ondan."</p>

  <p>Gülümsemesine rağmen başını iki yana olumsuzca salladı.</p>

  <p>"Hiç düşünmediğin önemli bir nokta var ama," diye söylendi.</p>

  <p>"Nedir o?"</p>

  <p>"Benim ölmüş bir kadının gölgesi altında yaşayamayacağım. Bunu nasıl kabullenebilirim? Bana her sarılışında, her öpüp koklayışında sanki beni değil de, hep eski sevgilini seviyormuş gibi bir hisse kapılacağımı hiç düşünmüyor musun?"</p>

  <p>Cevap veremedim.</p>

  <p>Başımı önüme eğmek zorunda kaldım. Çok doğruydu, benim için Nur değil sadece Sitem vardı. Ş imdi bile karşımda oturan kadını Sitem olarak kabulleniyordum.</p>

  <p>"Bak, cevap veremiyorsun," dedi.</p>

  <p>Durum yeniden nazikleşiyordu.</p>

  <p>Onu bir şekilde ikna etmeliydim. O an ihtiyacım olan tek şey sabır ve metanetti. Çok dikkatli olmalı mantığımı kullanmalıydım. Fakat aklımdan mantık kelimesi geçerken elimde olmadan yüzüm buruştu. Tüm başıma gelenlerin mantıklı bir açıklaması olabilir miydi? En başından beri havsalaya sığmayacak olaylar yumağının ta ortasındaydım. Kelimeler ağzımdan hiç de ikna edici bir şekilde dökülmedi. Gayeme ulaşmak için yalan söylemek zorundaydım.</p>

  <p>"Sevgilim," diye fısıldadım. "Önemli olan sevmem değil mi?"</p>

  <p>"Hangimizi? Sitem'i mi, beni mi?"</p>

  <p>"Anlamaya çalış hayatım. Sitem öldü... "</p>

  <p>"Ama o hâlâ senin beyninde yaşıyor ve benzerliğimizden dolayı sen beni onun yerine koymaya çalışıyorsun. Bu, gün gibi aşikâr. Ne desen inandıramazsın beni aksine."</p>

  <p>"Yanılıyorsun. Ben şu an karşımda oturan diri, capcanlı, güzel kadını seviyorum. Sitem yok artık. Bu gerçeği çoktan kabul ettim. Duygularımı sana kanıtlamam için bir fırsat ver. Her şey sana bağlı."</p>

  <p>Onu ikna edemediğimi, inandıramadığımı görüyordum. Nefis lacivert gözleri hâlâ kuşku doluydu.</p>

  <p>"Bu akşam niçin buraya geldiğimi hâlâ sormayacak mısın?" dedi.</p>

  <p>Sormama gerek yoktu tabii; biliyordum. Müşterek kaderimiz onu itiyor, benden uzaklaşmasını engelliyordu. Zaten tek avantajım da buydu. Kader çizilmişti bir kere, tıpkı benim gibi o da kaderimize boyun eğmeye mahkûmdu. İstese de, istemese de geleceğimiz müşterek yazılmıştı. Bozuntuya vermedim.</p>

  <p>"Söyle bakalım," dedim. "Neden geldin?"</p>

  <p>Yerinden kalktı.</p>

  <p>Sakin fakat kararsız adımlarla salonda ileri geri yürümeye başladı. Ona istediği soruyu sormuştum, ama rahatlayıp aklını kurcalayan şeyi açıklayamıyordu bir türlü.</p>

  <p>Nihayet salonu arşınlamayı bırakıp önümde durdu.</p>

  <p>"Evimde fenalaştığın günü hatırlıyor musun?" diye sordu.</p>

  <p>"Evet."</p>

  <p>"Ya kendini kaybetmeden önce ağzından dökülen son cümleleri?"</p>

  <p>İrkildim. O sırada beklemediğim bir nöbete kapıldığımı biliyordum, ama neler söylediğim hakkında hiçbir fikrim yoktu, kesinlikle anımsamıyordum. Bir hezeyan, bunalım anıydı o, saçmalamış, olmayacak itici şeyler ağzımdan kaçmış olabilirdi.</p>

  <p>"Korkarım hatırlamıyorum," dedim.</p>

  <p>"Ama ben hiç unutmadım. Hepsi beynimde. Kelimesi kelimesine..."</p>

  <p>Yeni ve tatsız bir çıkışa hazırlıklı olmalıydım.</p>

  <p>"Ne dedim?"</p>

  <p>Yüzüme baktı ürkerek. Beti benzi hafifçe sararmıştı.</p>

  <p>"Aynen şöyle. Neredesin? Gözük bana. Seninle konuşmalıyız. Neden verdiğin sözü tutmadın? Bana bir açıklama yapmak zorundasın. Hangi cehennemdeysen çık artık ortaya. Şimdi söyle bakalım, bu tarizler, bu yakınmalar Sitem'e miydi?"</p>

  <p>Kızarıverdim birden.</p>

  <p>Yutkunmak zorunda kaldım. Nöbete girmeden tam önce kızgınlığımdan Azrail'e çıkışmamı anımsamıştım. Yanılmıyorsam az sonra da kendimden geçmiş ve yere yığılmıştım.</p>

  <p>O cümlelerin muhatabının kim olduğunu asla sevgilime söyleyemezdim, Nur, Azrail'le aramdaki anlaşmayı öğrenirse mutlaka bana tam bir kaçık gözüyle bakardı. Son derece tehlikeli olurdu bu. Durumu inkâr etmek zorundaydım.</p>

  <p>"Tam olarak iyileşmek için biraz zamana ihtiyacım var. Sana daha önce de anlattığım gibi çok zor iki yıl geçirdim. Sinirlerim tam anlamıyla laçka oldu."</p>

  <p>"Yani o an hitap ettiğin kişi eski sevgilindi, öyle mi? Bilmek istiyorum."</p>

  <p>"Evet," dedim. "Bir buhran anı, bir kriz, kontrolsüz olduğum bir devre. Anlamaya çalış lütfen. Duygularıma yenik düştüğüm bir an. Hastalığımın tezahürü."</p>

  <p>Garip garip yüzüme baktı.</p>

  <p>"Ama bu garip bir şikâyet," dedi.</p>

  <p>"Neden?"</p>

  <p>"Ağzından o sıra çıkan kelimeleri çok düşündüm. Bunu hastalığına, geçirdiğin şoka, eski sevgiline çok benzeyen bir kıza rastlayınca uğradığın şaşkınlığa bağlamak istedim ama... "</p>

  <p>"Evet, doğru. Aması ne?"</p>

  <p>"Kullandığın kelimelerde hep bir şikâyet havası vardı. Eski sevgilini sözünü tutmamakla suçluyordun; Sitem sana nasıl bir söz vermişti, bana söyler misin? Ondan nasıl bir açıklama bekliyordun?"</p>

  <p>Yine zor durumda kalmıştım.</p>

  <p>Nur'un bu kadar ufak ayrıntıları, bir nöbet sırasında ağzımdan dökülen kelimeleri zihninde tutacağını düşünememiştim. Hemen bir şeyler bulamazsam durumun daha da kötüye gideceğini tahmin etmek zor değildi.</p>

  <p>Yorgun beynim yine de kötü çalışmıyordu. Gülümsemeyi başardım.</p>

  <p>"Bu bir oyundu, iki sevgilinin birbirlerine verdikleri bir söz, anlaşma, bir vaat."</p>

  <p>"Ne anlaşması?"</p>

  <p>"Hayat gibi ölümü *e birlikte ve aynı anda paylaşmak dileği."</p>

  <p>"Anlamadım, nasıl yani?"</p>

  <p>"Çok basit," dedim. "Sitem beni öyle severdi ki hep ölüme de birlikte gideceğimize inanırdı. Bir trafik kazasında karşılaşıp tanışmıştık. Sana anlattım."</p>

  <p>"Evet?"</p>

  <p>"Gariptir, ama sonumuzun da hep öyle bir kaza ile noktalanacağına inanırdı."</p>

  <p>Nedense bu yalana inanmış gibi başını salladı.</p>

  <p>"Çok üzgünüm," diye fısıldadı. "Bir anlamda o verdiği sözü tutmuş."</p>

  <p>"Ama o kazada ben yanında değildim ve hâlâ yaşıyorum."</p>

  <p>Sustu bir süre hayallere daldı.</p>

  <p>Rahatlamış, yaptığım açıklamaya inanmış bir hali vardı. Ona daha fazla yalan söylemek istemiyordum, ama şimdilik elimden daha fazlası gelmiyordu.</p>

  <p>Sessizliği uzun sürdü.</p>

  <p>Beklemekte, bu boğucu sessizliği bozmamakta yarar vardı.</p>

  <p>Zihnini toparlamasını, beyninde henüz açıklığa kavuşmayan hususları yeniden imbikten geçirmesinde fayda umuyordum. Önünde sonunda ikimiz için de en hayırlı yolu bulacağına inancım tamdı.</p>

  <p>"O kazada, sevgilinin yanında bulunmadığına şimdi seviniyor musun?" diye sordu. Bu defa ona yalan söylemek zorunda kalmadım.</p>

  <p>"Evet," diye mırıldandım. "Yaşamak güzel şey. Sonuçları ne olursa olsun. İki sene hep ölmeyi, hatta intihar etmeyi bile düşündüm, ama bu cesareti gösterecek irade gücünü kendimde bulamadım."</p>

  <p>"Ya şimdi?"</p>

  <p>"Anlamıyor musun? Sen bana Tanrı'nın bir armağanısın. Benim için yeniden hayata dönüşsün. Sitem'e az çok benzediğini kabul ediyorum, ama sen farklı bir kişilik, farklı bir kadınsın ve seni tanıdıkça daha çok seveceğime de inanıyorum."</p>

  <p>"Bundan emin misin? Beni olduğum gibi, yani Sitem olarak değil de hayatına girmiş yepyeni bir sevgili olarak kabulleneceğine samimiyetle inanıyor musun?"</p>

  <p>Bu soru galiba bütün meselemi çözmeye yetecekti.</p>

  <p>"Sen benim yeni ışığım, yol göstericim, hayatımın nuru olacaksın sevgilim," diye fısıldadım mutluluk içinde.</p>

  <p>Kollarımı açtım ve iki yıl sonra Sitem'i ilk defa kucaklamak için ilerledim.</p>

  <p>Benden kaçmadı, ama bana sarılmadı da. Sadece kucaklamama izin verdi.</p>

  <p>Mutluluktan uçuyordum. Azrail'in de boşuna günahını almıştım; o sözünü tutmuş, beynimin bir insan olarak kavrayamayacağı tabiatüstü bir olayı gerçekleştirmiş ve sevgilimi yeniden bana armağan etmişti.</p>

  <p>Sıcacıktı Nur'un bedeni.</p>

  <p>Kollarımın arasında bana asırlar gibi uzak gelen eski nazlarımı yaşatıyordu şimdi. Vücudunu kendime çekmiş, huzur ve mutluluk içinde şefkatle saçlarını okşuyordum. Dudaklarım iki senedir bu saçlara değmemişti.</p>

  <p>Saçlarını öpüyordum.</p>

  <p>Şehvetten uzak, saf ve duru bir sevginin ruhumdaki yeniden uyanışıydı bu. Ta ki Nur'un kulağımdaki mırıltısını işitinceye kadar.</p>

  <p>"Acele etme," dedi. "Henüz karar vermedim. Ama ilişkimizi yeniden düşüneceğim." Önemi yoktu.</p>

  <p>Bu yeni yaşamımdaki ikinci adımdı ve zafere adım adım yaklaşıyordum. Sevgilim dilediği kadar düşünebilirdi. Ben sonuçtan emindim...</p>

  <h2><a id="ncx2191"></a>2</h2>

  <p>GİTME... Gitme, ne olur," diye yalvardım Nur'a...</p>

  <p>Salonun çıkışında, kararsız, hüzünlü gözlerle yalvarışım karşısında ne şekilde davranacağını tayine çalışıyordu. Sesimdeki yakarışın, buruk hüznün, çaresizliğin tonunu tüm kalbiyle hissetmişti. Tiyatro provalarından tanıdığı o otoriter, sert ve haşin adam gitmiş, yerine duygusallığın bütün yükünü kalbinde taşıyan, biçare, umutsuzluğun ıstırabı altında ezilen hasta bir adam çıkıvermişti ortaya.</p>

  <p>Mütereddit bakışları hâlâ yüzümde dolaşıyordu.</p>

  <p>Karar vermekte zorlandığını hissediyordum. "Olmaz," dedi sonunda. "Gitmeliyim..."</p>

  <p>"Neden?" diye inledim.</p>

  <p>"Kararımı vermeden burada kalamam. Bu ikimiz için de en hayırlısı."</p>

  <p>Ne demek istediğini, aklından ne geçirdiğini çok iyi anlamıştım.</p>

  <p>"Söz veriyorum," dedim. "Kararını verinceye kadar sana yaklaşmayacağım. Rahat olabilirsin. Elimi bile sürmeyeceğim."</p>

  <p>Yeniden düşünür gibi yaptı. İçinden kalmak istiyor, fakat mantığı, sağduyusu kesin karar verinceye kadar gitmesini söylüyordu, iki adımda yanına ulaştım, ellerini avuçlarımın içine aldım.</p>

  <p>"Yalvarıyorum sana. Benden bu lütfu esirgeme. Sana çok muhtacım."</p>

  <p>Farkına varmadan dizlerim bükülmüş, önüne çökmüştüm. Teslimiyetimden etkilenmişti, sesini çıkarmadan öylece sessizce duruyordu. Nihayet usulca saçlarımı okşamaya başladı. Konuştuğunda sesi titriyordu.</p>

  <p>"Korkuyorum," diye mırıldandı. "Yanlış bir iş yapmaktan, dönüşü olmayan bir hata işlemekten çekiniyorum. Beni zorladığınızın farkında mısınız?"</p>

  <p>"Biliyorum sevgilim," dedim. "Ama müsterih ol. Sana hiçbir kötülüğüm dokunamaz."</p>

  <p>"Emin değilim. Bu, ateşle barutun bir arada olması gibi bir şey. Seni anlamaya çalışıyorum, hak da veriyorum, ama iki yıllık özlemini nasıl bastıracaksın? Karşında beni gördüğün sürece duygularını frenleyemeyebilirsin. Ben buna henüz hazır değilim."</p>

  <p>"Unutma, sana söz verdim, istemediğin hiçbir şeyi yapmayacağım."</p>

  <p>"Söz, değil mi?"</p>

  <p>"Şeref sözü," dedim.</p>

  <p>Ellerini avuçlarımdan kurtardı. "Pekâlâ," dedi.</p>

  <p>Aslında çok zor bir söz verdiğimin farkındaydım tabii. Bütün bir geceyi birlikte, geçirecektik. Baş başa, yan yana. İlerleyen saatlerin ne getireceğini bilemezdim. Benim için cidden zor bir sınav olacaktı. İki uzun senedir umutsuz bir özlem içinde olduğum sevgilim şu an karşımda bütün haşmeti ve canlılığıyla duruyordu ve ben ona dokunmayacağıma dair şeref sözü vermiştim.</p>

  <p>Yine de mutluluktan uçuyordum. Kesin emin olduğum husus yeni bir başlangıcın, yeni bir beraberliğin bu gece başladığıydı. Onun da ruhunda fırtınalar estiğinden emindim. Son karşılaşmamızda söylediği seni sevmiyorum lafı palavraydı; sırf kendini benden uzak tutmak için sıkılmış bir yalan. O da beni seviyordu, tıpkı Sitem gibi. Kabullenemediği tek şey kendini eski bir sevgili olarak görmesiydi.</p>

  <p>"Çok teşekkür ederim," diye mırıldandım.</p>

  <p>Nur geri döndü, kalktığı kanepeye doğru ilerledi. Sırtından kabanını çıkarmadığını daha yeni fark ediyordum.</p>

  <p>"Lütfen, soyun," dedim.</p>

  <p>Birden gözleri irileşerek yüzüme baktı.</p>

  <p>Kullandığım yanlış kelimeyi anlayarak kızardım.</p>

  <p>"Yani kabanını çıkar demek istemiştim. Burası yeterince sıcak."</p>

  <p>O da elinde olmayarak gülümsedi. Zarif bir hareketle kabanını çıkarıp kanepenin yanına bıraktı. Sakinleşmek, heyecanımı bastırmak için kabanı alıp girişteki portmantoya asmak için götürdüm. Döndüğümde Nur oturmuş bacak bacak üstüne atmıştı. Benden daha rahat ve sakin olduğu su götürmez bir gerçekti. Asıl titreyen, ne yapacağını bilemez halde olan bendim. Hiç ummadığım bir anda sevgilime kavuşmanın tesirini üzerimden atamıyordum. Büyük hüzünler gibi beklenmeyen sevinçler de insanı şaşkına çeviriyordu.</p>

  <p>Bir süre hayranlıkla seyre başladım onu.</p>

  <p>Nutkum tutulmuş gibiydi. Rahat konuşan biri olmama rağmen konu bulmakta zorluk çekiyor, konuşmayı hangi mecrada sürüklemem gerektiğine dair karar veremiyordum. Bir sıkıntım da ister istemez mukayeseler yapmaya daha şimdiden başlamış olmamdı. Nur yalnızca Sitem'in mutlak fiziki özelliklerini taşımakla kalmıyor, oturuşu, davranışları, sesinin tonu da aynı benzerliği gösteriyordu. Konuşmak için konu bulmakta zorlandığımı görünce elimde olmadan sordum.</p>

  <p>"Aç mısın? Herhalde yemek yememişsindir," dedim.</p>

  <p>"Yemedim, ama hiç aç değilim."</p>

  <p>"İstersen çıkıp bir şeyler yiyebiliriz."</p>

  <p>"Dışarda mı?"</p>

  <p>Bu sorusuna nedense hiç şaşırmamıştım. Sitem de öyleydi, dışarda yemek yemektense evde baş başa kalıp yemeyi her zaman tercih ederdi.</p>

  <p>Gülümsedim yeniden.</p>

  <p>"İstersen burada da karnını doyuracak bir şeyler hazırlayabilirim sana."</p>

  <p>"Acıkırsam burada yemeyi tercih ederim. Tamam mı?"</p>

  <p>Başımı salladım. "Nasıl istersen."</p>

  <p>O da dikkatle beni inceliyordu. Lacivert gözlerini yüzüme dikmiş, her jestimden her mimiğimden bir anlam çıkarmak gayreti içindeydi. Hiç beklemediğim bir soru yöneltti birden.</p>

  <p>"En çok hangi yemeği severdi?"</p>

  <p>Anlamamış gibi davranmayı yeğledim.</p>

  <p>"Ben mi?"</p>

  <p>"Hayır o... Sitem?"</p>

  <p>Bilmek, öğrenmek, rakibesinin özelliklerini tanımak istiyordu.</p>

  <p>"Karnabahar graten'le domatesli pilav," dedim. Yüzünü ekşitti.</p>

  <p>"Ben ikisini de sevmem," dedi.</p>

  <p>Hiç şaşırmamıştım. Çünkü ona yalan söylemiş, Sitem'in gerçekten çok sevdiği yemeklerin adını vermekten kaçınmıştım.</p>

  <p>"Ya sen? En çok hangi yemeği seversin?"</p>

  <p>"Yalnızca bir kez yediğim mayonezli levreğin tadı hâlâ damağımda. Ama en çok neyi sevdiğimi söylersem sakın gülmeyeceksiniz, tamam mı?"</p>

  <p>"Gülmem tabii. Niye güleyim ki? Yemek zevki tartışılmaz."</p>

  <p>"Yine de kırk yıl düşünseniz aklınıza gelmeyecek bir şey."</p>

  <p>Neyi çok sevdiğini biliyordum tabii. Bilmiyor da öğrenmek istiyormuş gibi gözlerinin içine baktım. Börülce diyecekti muhtemelen. Sitem bayılırdı börülceye. Nur kıkırdar gibi fısıldadı.</p>

  <p>"Börülceye bayılırım. Her öğün verseler yemekten bıkmam."</p>

  <p>Şaşırmış gibi, "Yok canım!" dedim. "Gerçekten de hiç aklıma gelmezdi."</p>

  <p>Merakla beni inceledi. "Sitem sever miydi?"</p>

  <p>"Hiçbir fikrim yok. İki sene süren beraberliğimiz sırasında hiç börülce yediğimizi hatırlamıyorum, burada pişmezdi... "</p>

  <p>Keyfi yerine gelmiş gibiydi. En azından eski sevgilimle arasında bir damak zevki farkını yakalamış olmanın rahatlığını yaşıyordu sanki. Oysa ne zaman bir balık restoranına gitsek Sitem'in ilk siparişi mayonezli levrek olurdu. Tabii bunu ona söylemeyecektim.</p>

  <p>Bir iki saniye bakışları yine gözlerime odaklandı.</p>

  <p>"Biliyor musun?" diye fısıldadı. "Rahatlamam için onunla tüm benzerliklerimi ortaya çıkarmam lazım. Mesela nelerden hoşlanırdı, giyim tarzı neydi, özel zevkleri filan gibi."</p>

  <p>Sevinçli olduğum muhakkaktı, inanılmaz düşüm gerçekleşiyordu; Nur yalnız cismani benzerliğiyle değil, ruh ve zevkleriyle de yavaş yavaş Sitem'e olan benzerliğini ortaya koymaya başlamıştı. Ne var ki ilk defa tuhaf bir ezikliğin içimi kapladığını sezinler gibi oldum. Nur'da henüz açıklayamadığım bir fark, sanki bir eksiklik, bir yavanlık var gibiydi.</p>

  <p>İlk aklıma gelen sosyal kültür farkı oldu. Sitem varlıklı bir ailenin, iyi eğitim görmüş, yol yordam bilen, kendini yetiştirmiş, belli prensipleri olan ve ne istediğini bilen bir kızıydı. Nur ona kıyasen çok farklı bir ortamda gelişmiş, daha basit, daha sıradan, daha az tahsilli biriydi, ilk gözlemlediğim fark bu olmuştu. Hiç şüphesiz duyduğum aşırı heyecandan bazı ayrılıkları ilk izlenimde de tespitim olanaksızdı. Emindim ki beraberliğimiz sürdüğü müddetçe daha başka farklılıklar da bulacaktım. Ama hiç önemli değildi benim için. Nasıl olsa kendi potamda, gözüme batan yanlarını zaman içinde değiştirir ve ona istediğim kalıbı verebilirdim. Ben o güçte bir erkektim. Sitem'in bile bazı sivriliklerini tespit etmiş ve onu istediğim şekilde yönlendirmiştim. Benim için aslolan vücut ve ruh ayniyetini taşımalarıydı.</p>

  <p>Onu kırmadan konuyu geçiştirmek istedim.</p>

  <p>"Seni anlıyorum Nur," diye mırıldandım. "Ama bu hiç önemli değil. Sizi aynı insan olarak görmüyorum. Sadece aranızda bir benzerlik, hepsi o kadar. Huyunuzun suyunuzun da benzemesi zaten mümkün değil. Tabiat kanunlarına aykırı bu."</p>

  <p>Yine inanmaz gibi yüzüme baktı.</p>

  <p>"Yalan söylemiyorsun, değil mi?"</p>

  <p>"Tabii ki söylemiyorum."</p>

  <p>Oysa söylüyordum, ama çaresizdim. Ona tüm gerçekleri anlatmamın yararı yoktu. Yalan söylediğimi hissetmiş gibi yerinde kıpırdandı.</p>

  <p>"Boğaz'daki yemekte anlattıklarından hatırladığım kadarıyla zengin bir ailenin kızıydı değil mi? Babasının ünlü bir doktor olduğunu söylemiştin."</p>

  <p>"Doğru."</p>

  <p>"Şımarık mıydı?"</p>

  <p>"Pek sayılmaz."</p>

  <p>"Ama tek evlat olduğunu söylemiştin."</p>

  <p>"O da doğru," dedim.</p>

  <p>Burnunu küçümser gibi bükerek benimle aynı kanıda olmadığını belirten bir işaret yaptı.</p>

  <p>"Genellikle zengin ailenin tek evlatları şımarık olurlar."</p>

  <p>"Senin başka kardeşin var mı?"</p>

  <p>"Benim de yok."</p>

  <p>"Ama sen hiç de şımarık biri değilsin." Bu defa omuzlarını silkti.</p>

  <p>"Ben zengin bir ailenin kızı değilim ki," dedi. Sanki şımarıklığın tek şartı zenginlikmiş gibi. Halbuki Nur bu konuda da haklıydı. Sitem'in babası hele karısının vakitsiz ölümünden sonra kızının üstüne büsbütün düşmüş ve onu oldukça şımartmıştı.</p>

  <p>"Nelerden hoşlanırdı?"</p>

  <p>"Yapma Nur!" diye itiraz edecek oldum. "Konuşacak o kadar çok şeyimiz var ki, neden hep ölmüş bir sevgiliden bahsedip duruyorsun? Benim için sen ve senin özelliklerin önemli. Artık Sitem konusunu kapatalım."</p>

  <p>Bir an düşündü, sonra "Hayır," dedi. "Neden?"</p>

  <p>"Çünkü senin yeni sevgilin olacaksam onun hakkındaki her şeyi bilmeliyim."</p>

  <p>Muhalefetime rağmen öyle kararlı görünüyordu ki, susmak zorunda kaldım. Hır çıkarmaya gelmezdi. Onu yeniden gücendirmemek, beni terk etmesini önlemek zorundaydım. Güç bela elde ettiğim sevgilimin yapacağım kaprislerle tekrar elimden kaçmasına izin veremezdim. Üstelik her ikisinin de ne kadar inatçı olduğunu çok iyi biliyordum.</p>

  <p>Sessiz kalışımı bir tür kabullenme olarak algıladı. Bu arada artık bana siz diye hitap etmekten de vazgeçmişti. Aramızdaki duvarları yıkıyor, gittikçe yaklaşıyordu. Yüzüme hafif mütebessim ve alaycı bir şekilde baktığını fark ettim.</p>

  <p>"Söyle bakalım," dedi. "Şeyde de iyi miydi?"</p>

  <p>"Neyde?" diye sordum.</p>

  <p>Neyi kastettiğini anlamıştım, ama anlamaz görünmeyi tercih etmiştim.</p>

  <p>"Anlaşana canım... Yatakta yani?"</p>

  <p>"Evet, uyumlu bir çifttik."</p>

  <p>"Hepsi o kadar mı?"</p>

  <p>"Neyi öğrenmek istiyorsun?"</p>

  <p>Kısa bir an durakladı. Bu defa hafifçe utanarak sordu.</p>

  <p>"Ateşli miydi?"</p>

  <p>"Fazlasıyla..."</p>

  <p>"Yaa!"</p>

  <p>"Onun en fazla gözlerini ve dudaklarını mı beğenirdin?"</p>

  <p>Başımı sallayarak sorusunu onayladım.</p>

  <p>"Başka?"</p>

  <p>"Ayaklarını."</p>

  <p>"Ayaklarını mı?"</p>

  <p>"Evet. Ayakları çok güzel ve her dem bakımlıydı. Ayaklarından çok tahrik olurdum."</p>

  <p>"Yoksa ayak fetişisti misin?"</p>

  <p>"Fetişist denecek kadar şiddetli bir tutku mu bilmem, ama güzel ve bakımlı ayaklar beni her zaman tahrik etmiştir."</p>

  <p>Yüzü hafifçe gölgelenir gibi oldu. Sonra sanki bir düş kırıklığına uğramış gibi hafifçe mırıldandı.</p>

  <p>"Benim ayaklarım pek bakımlı değildir. Ayrıca biraz büyüktür de."</p>

  <p>"Ama boyun da uzun."</p>

  <p>"Otuz dokuz hatta bazı pabuçlarda kırk numara giyerim."</p>

  <p>Omuzlarımı silktim.</p>

  <p>"Bu kadının boyuyla ilgili bir sorun," dedim.</p>

  <p>"Benim ayaklarımı da merak ediyor musun? Görmek ister misin?"</p>

  <p>Bu defa cevabım hazırdı, hiç duraksamadan karşılık verdim.</p>

  <p>"Hayır."</p>

  <p>Biraz şaşırarak beni süzdü.</p>

  <p>"Neden? Merak etmiyor musun? Madem fetişizme varan bir tutkun var, yeni sevgilinin ayaklarını görmek istemez misin?"</p>

  <p>İsterdim tabii. Ama karşıma çıkacak ayakların en azından Sitem'inkiler kadar güzel olacağından hiç kuşkum yoktu. Tanrı bana onun bir kopyasını göndermişti; yüzü, gözü, vücudundaki alametleri nasıl aynıysa, herhalde ayakları da aynı olacaktı. Ben savunmamı başka bir açıdan yaptım.</p>

  <p>"Şimdi görmek istemiyorum," dedim. "Neden ama?"</p>

  <p>"Anla lütfen... Bu gece sana dokunmayacağıma dair söz verdim. Bu sözümü yerine getirmek isterim, iki senedir bir kadın eline bile dokunmadım. Ayakların beni tahrik edebilir."</p>

  <p>Uzun uzun yüzüme baktı.</p>

  <p>"Haklı olabilirsin," dedi sonra. "Görmemen daha iyi. Zaten pek bakımlı da değiller."</p>

  <p>Kısa bir sessizlik oldu aramızda. Sitem konusunu kapatacağını sandım artık. Lakin o yine hücuma geçti.</p>

  <p>"Beni de Sitem kadar arzuluyor musun?"</p>

  <p>"Daha da fazla," dedim.</p>

  <p>Şuh bir kahkaha attı. "Sana inanmıyorum."</p>

  <p>"Neden?"</p>

  <p>"Bilmiyorum... içimde öyle bir his var işte..."</p>

  <p>"Tamam, o zaman şu Sitem konusunu kapatalım artık. Konuşacak bir yığın şey var."</p>

  <p>"Pekâlâ, ama şimdilik," dedi. "ilerde yine bu konuya sık sık dönmek zorundayız."</p>

  <p>"Anlaştık," dedim.</p>

  <p>Ne de olsa Nur da her kadın gibi mütecessis ve güzelliğinin etkisini kendisini seven erkek üzerinde tartmak, ölçüp biçmek isteyen bir dişiydi. Az önceki konuyu unutmamış gibi aniden ayağından pabuçlarını çıkarıp bacaklarını toplayarak kanepenin üzerine aldı. Ten rengi bir çorap giymişti ve ayakları rahatlıkla seçiliyordu.</p>

  <p>"Oh, çok yorulmuşum. Böyle rahat bir şekilde oturmamda mahzur yok, değil mi?" Numara yapıyordu, taktikti bu oturuş. Asıl niyeti, çorabın içinde de olsa ayaklarını bana göstermekti. Nitekim elimde olmadan bakışlarım ayaklarına kaydı. Gerçekten de Sitem'in her zaman ayak tırnaklarında görmeye alıştığım kırmızı ojeler yoktu. Hatta tırnaklarına oje bile sürmemişti. Ama ayakları tabii Sitem'inkiler kadar güzeldi. Daha doğrusu aynı ayaklardı. Bir sürprizle karşılaşmayacağımı biliyordum.</p>

  <p>Gözlerimi ayaklarından alamadığımı görünce içtenlikle mırıldandı.</p>

  <p>"Sen de bakma ayaklarıma... Gözlerini yüzüme çevir."</p>

  <p>Fettandı... Evet Nur, Sitem'e karşın daha fettan, daha oynak, daha cüretkâr, daha atak ve daha aktifti, ister istemez Sitem'le ilk yaklaşımlarımızı, ilk sevişmelerimizi anımsadım. O çok daha durgun ve pasifti. Elimde şekillenmiş, seviştikçe cesareti artmış, ama hiçbir zaman tahrik edici davranışlarda bulunmamıştı. Bu bir yaradılış sorunu olmalıydı, ama esaslı bir gözlemdi vardığım netice. Sanki Tanrı dualarımı kabul etmiş gibi bu defa aynı tornadan çıkardığı kadını daha gelişmiş ve bir erkeğin ruhunu daha rahat fethedecek özelliklerle donatmıştı.</p>

  <p>Mutlu bir şekilde gülümsemekten kendimi alamadım.</p>

  <p>"Neden gülümsüyorsun?" diye sordu Nur.</p>

  <p>"Çok zekisin, bunu anlaman lazım," dedim.</p>

  <p>O da etli dudaklarını çocuk gibi büzerek mırıldandı.</p>

  <p>"Fazla cüretkâr mı davrandım?"</p>

  <p>"Sanırım öyle. Yoksa beni sınava mı tabi tutuyorsun?"</p>

  <p>"Yok canım, sadece rahat etmek için böyle oturdum. Rahatsız oluyorsan ayakkabılarımı giyebilirim."</p>

  <p>Yerinde doğruldu, kanepenin üzerindeki bacaklarını ağır ağır yere indirdi, sanki halının üzerindeki pabuçlarını bakmadan ayağına geçirecekmiş gibi dolaştırdı ve yavaş yavaş ayağına geçirdi.</p>

  <p>"Tamam. Rahat et şimdi..."</p>

  <p>Hiç sesimi çıkarmamış, giymemesini de söylememiştim. Üzerimde yarattığı etkiden memnundu. Gözleri ışıldıyordu.</p>

  <p>"Oldu mu?" diye mırıldandı.</p>

  <p>"Teşekkür ederim," dedim.</p>

  <p>Ter basmıştı bütün bedenimi. Garip bir tedirginlik hissediyor, bunalır gibi oluyordum; bu değişikliğin kesinlikle yeni bir nöbet işareti olmadığından emindim. Mutlu, neşeli, sevinçli olmalıydım; sevgilime kavuşmuş, üstelik yavaş yavaş bana yaklaşmaya başladığını, hatta biraz üstelesem yarım kalmış hayatımıza daha bu geceden devam edeceğimizi anlamıştım.</p>

  <p>Nur tüm itirazlarına, karar vermek için süre istemesine rağmen yeniden vuslata bile hazırdı. Sitem'i biraz tanıyorsam, böyle düşünmekte de haklıydım.</p>

  <p>Ama şimdi içimi anlamadığım bir huzursuzluk kaplamıştı.</p>

  <p>Ya da adlandıramadığım bir korku...</p>

  <p>Ama ne huzursuz olmam ne de korkmam için bir sebep göremiyordum. Her şey rayında gidiyor gibi görünüyordu bana.</p>

  <p>Canım bir kadeh içki içmek istedi. Belki gerilen sinirlerime iyi gelirdi. Yerimden kalktım, "içki ister misin?" diye sordum.</p>

  <p>Sitem'in alkolle başı pek hoş değildi. Nadiren yemeklerde, bir kadeh içki içerdi. Nur'un da teklifimi reddedeceğini sanmıştım. Hiç beklemediğim bir şekilde, "Ne içeceksin?" diye sordu.</p>

  <p>"Viski," dedim.</p>

  <p>Sitem viskiden nefret ederdi. Fazla sert ve erkek içkisi olarak kabul ederdi.</p>

  <p>"Olabilir," dedi Nur. "Yalnız suyu bol olsun."</p>

  <p>Şaşırdım, ama belli etmemeye çalıştım. Belki de sırf bana eşlik etmek için zoraki kabullenmiş olabilirdi. Zaman zaman böyle davranışlara Sitem'de de rastlardım.</p>

  <p>İçkileri hazırlayıp salona döndüğümde Nur'u duvardaki yağlıboya tablolarımı incelerken buldum. Zarif endamıyla, sırtındaki eski ve biraz pırtıl giysilerine rağmen bir biblo gibi salonumu süslüyordu.</p>

  <p>"Resme meraklı mısın?" diye sordu.</p>

  <p>"Eh, biraz," dedim.</p>

  <p>"Sen de yapar mısın?"</p>

  <p>"Yok canım, nerde... Onlar sadece beğenip aldığım birkaç resim."</p>

  <p>"Ama Sitem yapardı, değil mi?"</p>

  <p>"Hayır. Onu da nereden çıkardın?"</p>

  <p>Bir süre cevap vermeden resimleri tetkike devam etti.</p>

  <p>"Onun da meraklı olduğunu düşünmüştüm. Bir zamanlar ben yapardım da."</p>

  <p>Bu farkı yadırgamıştım. İki senelik beraberliğimiz sırasında Sitem'in duvarlarda asılı tabloları doğru dürüst incelediğini dahi hatırlamıyordum. Resme ilgisizdi.</p>

  <p>"Öyle mi?" diye mırıldandım.</p>

  <p>"Ne o? Şaşırmış görünüyorsun."</p>

  <p>"Niye şaşırayım? Yetenekli isen çok güzel bir uğraş."</p>

  <p>"Doğru," dedi. "İki yıl kadar da ressam Tahir Manyaslı'dan ders aldım."</p>

  <p>"Yaa... Halen devam ediyor musun resim yapmaya?"</p>

  <p>"Hayır. Bıraktım."</p>

  <p>"Neden?"</p>

  <p>"Bilmiyorum... Soğudum galiba. Ayrıca pek yetenekli de sayılmazdım."</p>

  <p>"Ama iki yıl ders almışsın. Az zaman sayılmaz. Hoca herhalde sende bir yetenek gördü ki onca zaman derslerini sürdürmüş."</p>

  <p>Nur bana bakmadan homurdandı.</p>

  <p>"Zaten resimden de onun yüzünden soğudum ya," dedi.</p>

  <p>"Anlamadım? Niye?"</p>

  <p>"Niye olacak, adam bir zaman sonra bana askıntı olmaya başladı. Yaşlı haline bakmadan. Utanmazın tekiydi. Neredeyse dedem olacak yaştaydı."</p>

  <p>Yalan söylediğini anlamıştım. Aklınca beni yine teste tabi tutuyordu. Reaksiyonumu ölçmek, kıskanıp kıskanmayacağımı anlamak istiyordu. Ona kendi silahıyla saldırdım.</p>

  <p>"Hiç şaşmadım," dedim. "O kadar güzelsin ki sana âşık olması çok doğaldır."</p>

  <p>"Şaka mı yapıyorsun? Adam benden otuz yaş büyüktü," diye söylendi.</p>

  <p>"Hiç fark etmez. Ben de Sitem'e âşık olduğum da ondan on yaş büyüktüm."</p>

  <p>Dudaklarını küçümser gibi büzdü.</p>

  <p>"On yaşın su kaldırır bir yanı var, ama otuz yaşın hiç yok."</p>

  <p>"Aşk bu... Gönül ferman dinlemez, yaşa da bakmaz. Belki de adamcağıza ahir ömründe isabet etmiş bir piyangoydun."</p>

  <p>"Boş versene, ondan tiksinirdim hep."</p>

  <p>"Her neyse," dedim. "Tablolarım sana onu hatırlattıysa üzgünüm."</p>

  <p>Birden başını benden yana çevirip gülümsedi. "Bana onu tablolar hatırlatmadı," dedi.</p>

  <p>"Ya ne hatırlattı?"</p>

  <p>"Kadın ayağına olan düşkünlüğün, şu fetişizmin."</p>

  <p>"Yaa..." diye mırıldandım.</p>

  <p>Uyduruyordu tabii.</p>

  <p>"Eminim ki ne Nur'un resme yeteneği vardı ne de ortada onun ayaklarına hayran bir resim hocası...En büyük zevki ayaklarımın resimlerini yapmaktı. Saatlerce dersi bırakıp ona modellik ederdim. O da benden ders ücreti almazdı. Yarım saat bir şeyler öğretir, sonra hadi bana modellik et derdi. Kara kalem, suluboya, yağlıboya ayaklarımın resimlerini yapıp dururdu. Sonra daha da ileri gitmeye başladı."</p>

  <p>İstifimi bozmadım.</p>

  <p>Konuşması, hayali kurgular yaratması, işlek bir zekâ ile kıskanmam için senaryolar hazırlaması hoşuma gidiyordu. Onu dinlemekten zevk alıyordum.</p>

  <p>"Ne kadar ileri?" diye sordum.</p>

  <p>İlgilenir görünmem daha da hoşuna gidiyor, ama bunu belli etmemeye çalışıyordu. Sanki anlatmaya sıkılıyormuş gibi isteksizce başını salladı.</p>

  <p>"Boş ver," dedi. "Anlatılacak şeyler değil. Birtakım rezillikler, hezeyanlar. Şimdi hatırlamak bile istemiyorum."</p>

  <p>"Olsun, sen yine de anlat."</p>

  <p>"Canım, nesini anlatayım... Ayaklarımı avuçlar, öper okşar, hatta yalardı. Bu arada sanki bedii bir zevk alıyormuş gibi divan edebiyatından şiirler, kasideler okur, ayaklarımın güzelliğini anlata anlata bitiremezdi."</p>

  <p>"Desene zevk sahibi, ehli keyif bir adammış. Şimdi daha da gözüme girdi," dedim. Alay edip etmediğimi anlamak için yüzüme baktı.</p>

  <p>Sinirlenip kıskanmadığımı görünce konuyu kapatarak elinde tuttuğu viski kadehine uzandı. Mevzuyu bıçak gibi kesmişti birden.</p>

  <p>İçimden gülmek geldi, ama hiç belli etmedim.</p>

  <p>Ucuz ve basit bir taktikti; Sitem'in asla tevessül etmeyeceği bir deneme. Eski sevgilim asla böyle bir şey yapmaya kalkışmaz, suni birtakım oyunlarla beni kıskandırmanın yollarını aramazdı. Ama kabul etmeliyim ki Nur'un da işlek bir zekâsı ve yaşamı devamlı hareketlendiren, insanı şaşırtan bir hayal gücü, hiç tükenmeyen buluş yeteneği vardı. Artık karşımda saf, uysal ve dengeli bir Sitem olmadığını anlamıştım. Az sonra bana yeni bir hayal ürünü tezgâhlayıp ortaya sunarsa şaşmayacaktım. Hatta şimdiden beklemeye başlamıştım.</p>

  <p>Viskisinden bir yudum aldı.</p>

  <p>Meraklı gözleri üzerimdeydi yine.</p>

  <p>"Biliyor musun, benim için oldukça zor bir durum," dedi.</p>

  <p>Bakalım arkasından ne çıkacaktı? Çünkü yine ilginç bir cümle ile lafa girmişti, yeni bir salvoya kendimi hazırlamalıydım.</p>

  <p>İhtiyatla sordum. "Ne bakımdan?"</p>

  <p>İçki kadehini iki eli arasında tutup bakışlarını gözlerime odaklamıştı.</p>

  <p>"Kolay değil... Yeterince tanımadığım bir adamı sevmemi bekliyorsun benden."</p>

  <p>Belli ki yeni bir saldırı planı hazırlıyordu beyninde.</p>

  <p>"Evet, haklısın. Ama beni yeterince tanıman için fırsatın olacak. Kararını vermek için seni sıkboğaz etmeyeceğim. Düşünüp taşınacaksın. Sonuç lehime olursa mesele yok, eğer beni sevemeyeceğin hükmüne varırsan terk edersin. Her zaman bu şansa sahipsin."</p>

  <p>Manidar bir şekilde gülümsedi.</p>

  <p>"Sevdiğin, hatta hastalık derecesinde tutulduğun kadını ikinci defa kaybetmeyi göze alabilecek misin?"</p>

  <p>Yine aldırmaz görünmeye çalıştım.</p>

  <p>"Ne yapabilirim, kader bu. Sonuçta yine ayrılık varsa, katlanmak zorundayım."</p>

  <p>"Doğru," diye tasdik etti. "Yapabileceğin bir şey yok. Kim bilir, belki ilerde seni sevebilirim, iyi bir insana benziyorsun."</p>

  <p>İçimden yine gülmek geldi. Nur'un herhalde oyunculuk damarları kabarmıştı. Ne de olsa aktristti o ve şu anda karşımda mükemmel rol yapıyordu. Daha bu gece evimin kapısına ilk dayandığı anda çoktan kararını verdiğini, sevdiği için bana döndüğünü biliyordum, ama bunu ona belli etmemem, gururunu incitmemem lazımdı. Kadın denen yaratığı iyi tanıdığımı sanmama rağmen her zaman hata yapabileceğimi de hesaba katmak şarttı.</p>

  <p>"Tiyatroya dönmemi hâlâ istiyor musun?"</p>

  <p>"Benimle yaşamayı kabul ediyorsan bu şart değil," dedim.</p>

  <p>Yüzü gölgelendi yeniden.</p>

  <p>"Nasıl yani? Ophelia'yı oynamamı istemiyor musun? O rol için benden vazgeçecek misin? Yerime kimseyi kabul edemeyeceğini söylemişsin Selim Bey'e."</p>

  <p>Nur'a dürüst davranmayı yeğledim.</p>

  <p>"Rolünün hakkını veriyorsun, bunu inkâr etmeyeceğim, ama benim için önemli olan sana kavuşmak, seni her zaman yanımda görmekti. Biliyorsun seni seviyorum, Ophelia rolü hiç dert değil, önemli olan sensin. Hayatımda olduğun sürece o role başkası da çıkabilir, hiç umurumda değil."</p>

  <p>"Demek Selim'e yalan söyledin."</p>

  <p>"Başka çarem yoktu. Beni geri çevirmiştin, son çare olarak onu sana yolladım." Hafifçe kaşları çatıldı.</p>

  <p>"Niyetin nedir? Beni bu eve tıkmak mı? Metresin olmamı mı istiyorsun?"</p>

  <p>"Nur o ne biçim laf?" diyebildim. "Sadece benden ayrılmanı istemiyorum."</p>

  <p>"Anlıyorum," diye söylendi. "Senin için benim yeteneklerim, oyunculuk kabiliyetim, hatta duygularım, isteklerim hiç önemli değil demek. Tek istediğin vücudum, bedenim. Beni sadece dilediğin an erişmeyi arzuladığın bir meta gibi görmek istiyorsun. Şehvet duygularını üzerimde söndüreceğin bir kadın."</p>

  <p>"Lütfen, haksızlık etme. Ben seni sevdiğimi söylüyorum. Beni kırdığının farkında mısın? Pek tabiidir ki, diler sen o role devam edebilirsin. Bu senin tercihine kalmış bir husus."</p>

  <p>"Ama her gün sahnede boy göstereceğime beni bu evde kadının olarak görmeyi tercih edersin, değil mi?"</p>

  <p>"Bu konuda ağzımdan tek kelime çıkmadı, günahımı alıyorsun."</p>

  <p>"Hiç de değil. Sitem'i de bu evde iki yıl tuttun, onunla metres hayatı yaşadın. Kızcağız üniversite mezunu olduğu halde çalışmasına izin vermedin, onu sömürdün, yalan mı?"</p>

  <p>"Neler söylüyorsun Nur? Olaylar hiç de öyle gelişmemişti. Paraya ihtiyacımız yoktu, Sitem çalışmak zorunda değildi."</p>

  <p>Beyninden geçenleri yönelttiği soru ile anladım.</p>

  <p>"O halde neden onla evlenmedin?"</p>

  <p>Mesele gün ışığına çıkmış sayılırdı. Galiba Nur kendisiyle evlenmek isteyip istemeyeceğimi merak ediyordu. Rahatladım biraz. Geçmişteki hatamı bir daha tekrarlamaya hiç niyetim yoktu. Evlenmeye her zaman biraz ürkerek bakmama karşın bu defa hiç düşünmeden kabule hazırdım. Nur'u sakinleştirmek, endişelerini dağıtmak için ufak bir yalan kıvırabilirdim.</p>

  <p>"O istemedi," dedim.</p>

  <p>Biraz şaşırarak yüzüme baktı.</p>

  <p>"Sahi mi? Neden? Seven her genç kız evlenmeyi hayal eder; o neden istemedi?"</p>

  <p>Bu defa ben de bakışlarımı kaçırmadan gözlerinin içine baktım.</p>

  <p>"Sanırım özgürlüğüne çok düşkündü, ayrıca kâğıt üzerinde kalacak bir imzanın sihirli beraberliğimizi daha yeknesak, daha monoton ve heyecansız kılmasından korkuyordu."</p>

  <p>Yorum yapmadı. Birkaç saniye gözleri dalarak düşünmekle yetindi.</p>

  <p>"Bir karara vardın mı?" dedim. "Yarın tiyatroya dönecek misin?"</p>

  <p>Yine hemen cevap vermedi.</p>

  <p>Bakışlarını kaçırarak, ince uzun parmaklarıyla bluzunun düğmeleriyle oynamaya başladı. Düşünüyor sanmıştım, oysa salonun sıcaklığından sıkılmış gibi üst düğmesini oflayarak çözdü. Beni duymamış gibi, "Burası ne kadar sıcak!" diye mırıldandı. Bu arada kollarını göğsünün altında birleştirmiş daha tahrik edici bir pozisyon almıştı. Şimdi açılan düğmenin meydana çıkardığı yeterince dolgun memelerinin ayrığını görebiliyordum.</p>

  <p>"Eyvah!" dedim içimden.</p>

  <p>Bu en tehlikeli saldırılardan biri olacağa benziyordu. Önce ayaklarını şimdi de göğüslerini teşhire kalkıyordu. Sanırım yeni bir imtihana sürüklenecektim. Anlamıştım, Nur'un koket, aşüfte bir ruh yapısı vardı, ama bunu bayağılığa kaçmadan, karşısındaki sevdiği adamı mest edecek, onu heyecanlandıracak şekilde davranmaktan hoşlanıyordu. Bundan hiçbir şikâyetim olamazdı, aksine mutlu hissettim kendimi, inanıyordum ki, aramızda duvarlar tamamıyla ortadan kalktığında bu tür davranışları daha da yoğunlaşacaktı.</p>

  <p>"Acele etmeme gerek yok," dedi. "Sabaha kadar düşünme fırsatım var. Kararımı yarın sana açıklarım. Ama çok merak ediyorsan şu kadarını şimdilik söyleyeyim, dönmekten yanayım. Tabii kararımı değiştirecek önemli bir şey olmazsa."</p>

  <p>"Nasıl önemli bir şey?" diye sordum.</p>

  <p>Tahrikkâr bir şekilde bana baktı.</p>

  <p>"Kararımı değiştirecek bir şey yapmazsan," dedi.</p>

  <p>"Ne yapabilirim ki?"</p>

  <p>"Verdiğin sözlere güvenmem lazım. Mesela deminden beri göğüslerime nasıl iştah ve arzuyla baktığını fark etmediğimi sanma. Bana söz verdin, dokunmayacaksın..."</p>

  <p>Çıldırtabilirdi beni...</p>

  <p>İki uzun yıl süren açlığımdan sonra hem beni tahrike kalkışıyor hem de benden uzak dur diyordu. Tam bir koketri örneğiydi sergilediği tutum.</p>

  <p>İçimden, ya sabır çektim.</p>

  <p>Bunun da altından kalkabilirdim. Sevgilimi bulmaktan öylesine mutluydum ki, bunca yıl bekleyen adam bir gece daha bekleyebilirdi, zor da olsa. Umarım o iradeyi kendimde bulurdum. Tek çare bu tür tahriklere göğüs germemdi.</p>

  <p>Nur oyun oynamak istiyordu. Varsın, oynaşındı...</p>

  <h2><a id="ncx2454"></a>3</h2>

  <p>SİTEM'in yeni yaşamında (<span class="t2">ya da ilahi ihsan Nur'un bu hayatta, çünkü hâlâ ayn</span><span class="t2">ı</span> <span class="t2">varl</span><span class="t2">ı</span><span class="t2">k olup olmad</span><span class="t2">ı</span><span class="t2">klar</span><span class="t2">ı</span> <span class="t2">hususunda ku</span><span class="t2">ş</span><span class="t2">kular</span><span class="t2">ı</span><span class="t2">m vard</span><span class="t2">ı</span>) evimde geçireceği bu ilk gecenin ilerleyen saatlerinde birtakım sürprizlerin olacağını bilemezdim.</p>

  <p>Benim için her şey hoş ve yolunda gidiyordu henüz. Sevgilimin taktik taarruzlarınla oyalanıyordum. Onun durgunlaştığı bir sırada artık yaşamımızdan söz etmeyi ustaca bir manevra ile kesmiş, konuşmayı daha yüzeysel, günlük, sıradan şeylere dökmeyi becermiştim.</p>

  <p>Hazırlandığımız temsilden, oyuncu arkadaşlardan ve bu arada sırası gelmişken kraliçeyi oynayan Nefise Çağan'dan dem vurmuş, onun hakkında ne düşündüğünü sormuştum. Diğer oyunculardan söz ederken gayet ateşli bir şekilde konuşan, fikirlerini açıkça ifade eden Nur, nedense sıra Nefise Hanım'a gelince, birden durgunlaşmış, burun kıvırmış, iyi bir oyuncu olduğunu kabul etmekle beraber, biraz mağrur ve kendini beğenmiş biri olduğunu söyleyerek, tüm kadroya tepeden baktığını, kendilerini küçümsediğini ifade etmişti, ikisinin de birbirlerini sevmediğini anlamıştım, ama henüz nedenini çıkaramamıştım, üzerinde de durmadım, aldırmıyordum.</p>

  <p>Saatler geçmiş, gece ilerlemişti. Sevmediğini bildiğim bir kadeh viski Nur'u biraz daha rahatlatmış, kinayeli saldırılarını tamamen bırakmış, iki sevdalıdan ziyade, birbirini özlemiş iki arkadaş gibi sohbete dalmıştık. Bu arada acıkan karnımızı doyurmayı mutfakta birlikte hazırladığımız sandviçlerle idare etmiştik.</p>

  <p>Nur daha önce açtığı bluzunun düğmesini çaktırmadan kapatmış, o güzel ayaklarını da bir daha göstermek teşebbüsünde bulunmamıştı. İtiraf edeyim ki, sohbetimiz sırasında zaman zaman kendimi frenlemekte çok zorluk çekmiştim, iki yıllık cinsel özlem bazen bütün şiddetiyle benliğimi kaplıyordu. Yerimden fırlayıp, her şeye boş vererek ona sarılmamak için kendimi zor tutuyordum. Hele yorgunluğunu ve uykusunun geldiğini belli eden bir esnemesi vardı ki damarlarımdaki kanın beynime sıçradığını kalbimin güm güm attığını hissettim. Tıpkı Sitem gibiydi; o da elinin tersiyle ağzını kapatır, uzun uzun esnerdi. El ayasının yumuşacık gergin teni, elektrik ışığında parlıyordu. O an yerimden fırlayıp ellerinin içini doyasıya öpmek arzusuyla kıvrandım. Ama kendimi frenleyip sordum.</p>

  <p>"Uykun geldi. Yatmak ister misin artık?"</p>

  <p>"İyi olur," dedi. "Gergin bir gün geçirdim."</p>

  <p>"Umarım hepsi bitti, seni gerecek bir şey kalmadı," diye fısıldadım.</p>

  <p>Uzun bir süreden sonra yine hınzırca gülümsedi.</p>

  <p>"Bilmiyorum, henüz karar vermiş değilim."</p>

  <p>Başımı salladım. "Sabahı bekleyeceğim."</p>

  <p>"Bana yatacağım yeri gösterir misin? Şu kanepenin üzerinde de kıvrılabilirim."</p>

  <p>"Ne münasebet," dedim. "Sen benim yatağımda yatacaksın."</p>

  <p>"Hayır, olmaz. Benim için rahatsız olmanı istemem."</p>

  <p>"Lütfen çocuk gibi davranma. Yalnız bana birkaç dakika izin ver, çarşafları ve yastık yüzlerini değiştireyim."</p>

  <p>O da yerinden kalktı. Yine beni şaşırtan bir şey yaptı. Yanıma yaklaşıp kollarını boynuma doladı, gözlerimin içine baktı.</p>

  <p>Bakışları sevgi ve dostluk yüklüydü. Aralık dudakları arasından çıkan sıcak nefesini yüzümde duyuyordum. Özellikle de genzime çarpan ten kokusu nefisti. Saatlerdir nefsimle mücadeleden yorulmuş, yorgun düşmüştüm. İnsan ölümünü kabullenip, yokluğunun ıstırabını çeken bir sevgiliyi, yeniden kollarını boynuna dolamış, bedeninin tüm çekiciliğini ortaya koyup yaklaşmış iken sarılıp kucaklamaktan kaçınabilir mi?</p>

  <p>Ben de onun ince beline sarıldım. Kendime çektim.</p>

  <p>Direnmedi, karşı koymadı. Dudaklarımı ağzına götürüp doyasıya öpmek, mas etmek, varlığını ruhumun içine almak arzusuyla tutuşmaya başladım. Kahredici hasretin biteceğini sanmıştım artık.</p>

  <p>Fakat heyecanımı anladı. Kibarca boynuma doladığı ellerinden birini hızla ağzıma indirerek az evvel öpmek için can attığım ayasını dudaklarıma yapıştırdı.</p>

  <p>"Şimdilik yalnız elimi öp," diye fısıldadı. "Sabırlı ol. Karar verirsem bütünüyle bana sahip olacaksın, her isteğine karşılık vereceğim. Sana tam ve mutlak bir sevgili olacağım, ama biraz daha beklemesini bil. Küçük sevgilinin hislerine saygı göster, senden sadece bu gece için sabır ve anlayış bekliyorum."</p>

  <p>Kasılıp kaldım.</p>

  <p>İçimdeki arzu seli dayanılacak gibi değildi. Her türlü bendi yarıp aşacaktı sanki.</p>

  <p>Güçlükle kendimi tuttum. Dudaklarımı kapattığı elini kavradım. Mahzun, boynu bükük, oyuncağı elinden alınmış bir çocuğun tevekkülü ile o ince ve narin eli öpmeye başladım. Gösterdiğim anlayış ve tahammül gücümden memnun kalmış, lacivert gözlerinde takdir ve minnet hisleriyle yüzüme bakıyordu.</p>

  <p>"Çarşafları da değiştirme," dedi.</p>

  <p>"Ama..."</p>

  <p>"Hayır, istemiyorum. O çarşaflara sinen senin ten kokunla uyuyacağım."</p>

  <p>Mest olmuştum. Sevinçten uçacaktım adeta. Şimdilik bu kadar mutluluk bana yeter de artardı bile. Daha ne isteyebilirdim ki?</p>

  <p>Elinden tutup yatak odasına götürdüm. Yatağın örtüsünü açtım.</p>

  <p>"Allah rahatlık versin, sevgilim," dedim. "Bir isteğin olursa bana seslen. Salondaki kanepenin üzerinde uyuyacağım."</p>

  <p>Gözkapaklarını kırptı sadece, anladım dercesine... Kapıyı kapattım...</p>

  <p>Yalnızlığı ve boşluğu o zaman hissettim. Oturduğumuz salon bütün canlılığını, renkliliğini, sıcaklığını kaybetmişti bir anda. Gözlerim çaresiz bir şekilde Nur'u ya da Sitem'i arıyordu. Yaşantıma olan katkısını o an bir kere daha kafama dank edercesine anlamıştım.</p>

  <p>Oysa hemen şuracıkta, az ilerdeki yatak odamdaydı.</p>

  <p>Bir iki adımlık mesafede... Ama gözlerim, ruhum, içim arıyordu onu. Daha şimdiden özlemeye başlamıştım bile. Kendine gel diye, söylendim. Bugün çok mesafe kat etmiş, büyük ölçüde neticeye varmış sayılırdım. Nur'un yarma kadar karar vermek için düşünme isteği sadece kadınsı bir kapristen ibaretti. Beni sevdiğini, onun da beni istediğini biliyordum artık, kendi de bunu itiraf etmiş sayılırdı. Sadece sabahı, günün ışımasını bekleyecektim ve yarın güneşin doğması, yeni bir güne girmemiz hayatımda yeni bir sayfa açacaktı.</p>

  <p>Ne var ki fazla iyimser olduğumu az sonra anlayacaktım...</p>

  <p>Hiç uykum yoktu. Zaten bu heyecanla uyuyabileceğimi sanmıyordum. Kendime bir bardak daha viski koydum. Dünyalar benim olmuştu artık. Yatak odamda sevgilimin uyuduğunu bilmek içime büyük bir coşku katıyordu.</p>

  <p>Viskimi yudumlarken hayaller âlemine dalmıştım. Ne zaman uykunun bastıran rehavetiyle sızıp kaldığımı hiç hatırlamıyordum, içki bardağı hâlâ elimdeydi.</p>

  <p class="p1"><span class="t3">* * *</span></p>

  <p>Daldığım uykudan beni odadaki hava cereyanı uyandırdı.</p>

  <p>Sanki serin bir rüzgâr anaforlar yaratarak dolaşıyordu salonun içinde. Gözkapaklarım aralandı. Üşüdüğümü hissettim...</p>

  <p>İlk farkına vardığım şey ışıkların sönmüş olmasıydı...</p>

  <p>Oysa yerimden hiç kalkmamıştım. Acaba Nur mu dışarıya çıkıp elektrikleri kapatmıştı? Ama olamazdı, Nur uyuduğumu görse, hiç olmazsa elimden viski kadehini alır, yatmam için beni ikaz eder veya üstüme bir şeyler örtmeye çalışırdı. Herhalde beni bu halde bırakıp odasına dönmezdi...</p>

  <p>Ayrıca salonu dolduran bu serinlik de neyin nesiydi?</p>

  <p>Başımı çevirip pencerelerden birinin açık olup olmadığını anlamaya çalıştım.</p>

  <p>Tüm pencereler kapalıydı görebildiğim kadarıyla, işte tam o sırada kısık ve yaşlı bir erkek sesi kulaklarımda çınladı.</p>

  <p>"Uyandın mı?"</p>

  <p>Dehşetle irkildim.</p>

  <p>Odada benimle konuş an biri vardı. Yerimden doğrulmaya çalışırken az ilerdeki koltukta oturan şahsın karanlıktaki siluetini fark ettim. Sarı rüzgârlığından kim olduğunu hemen anlamıştım...</p>

  <p>Azrail yeniden beni ziyarete gelmişti...</p>

  <p>Salondaki serinliğin sebebi de ortaya çıkmıştı şimdi. Beni daldığım uykudan uyandıran anaforumsu rüzgâr Azrail'in varlığıyla ilgili olmalıydı, iliklerime kadar titredim.</p>

  <p>Onu gecenin bir vakti evimde bulacağımı hiç düşünmemiştim. Elimde olmadan ürpermiştim. Bildiğim kadarıyla Azrail ölümün temsilcisi, Allah'ın meleklerinden biriydi, ama insanoğlunun canını almakla görevli olduğundan korkuya kapılmıştım. Yoksa şimdi tam yeniden mutluluğa kavuştuğumu sandığım anda benim canımı mı almaya gelmişti? Buna kesin hazırlıklı değildim. Olamazdı, bir yanlışlık vardı mutlaka, ilahi bir hata...</p>

  <p>Önce kımıldayamadım, korkudan her tarafım buz tutmuş, dilim damağım kurumuştu sanki. Odanın karanlığında yaşlı balıkçı kılığındaki varlığı seçmeye çalıştım. Acaba rüya mı görüyordum? Üst üste içtiğim iki kadeh viskiden sonra hayal görecek kadar sarhoş muydum yoksa? Ama hayal değildi bu; sesini duymuştum...</p>

  <p>Sesini çıkarmadan öylece oturuyordu karşımda. Yavaş yavaş toparlanırken karanlıkta kedi gözleri gibi ışıldayan, yeşilimsi hafif bir ışık saçan, gözbebeklerine takıldı bakışlarım.</p>

  <p>Nihayet kendimi tutamamış, bağırarak sormuştum.</p>

  <p>"Ne arıyorsun burada? Ne işin var evimde?"</p>

  <p>Sesim salonda yankılanmıştı.</p>

  <p>"Bağırma," dedi. "Sevgilini uyandıracaksın."</p>

  <p>Gayet sakin görünüyordu. Yüzünün ifadesini seçemiyordum karanlıkta, ama hatırlamaya çalıştığım o ilgisiz, soğuk, insanları küçümser ifadeli yüz hatları beynimde şekilleniyordu.</p>

  <p>Bağırmamam için uyarmıştı beni. Haklıydı da, Sitem veya Nur, adı her neyse, yani yatak odamda uyuyan sevgilim, birden uyanır ve bağırmamı duyarak salona gelirse, durumu nasıl açıklayabilirdim? Bu yaşlı balıkçıyı ona ne diye tanıtacaktım? Kendisini yeniden bana gönderen, hayat veren, beni yaşama çeviren ölüm meleği diye mi?</p>

  <p>Nur mutlaka çıldırdığımı sanırdı.</p>

  <p>Tüm beklentilerim bir anda söner, yaşantım yeniden kâbusa dönüşürdü. Durumu sevgilime açıklama şansım kesinlikle yoktu.</p>

  <p>Sesimi kıstım, ürkerek sorumu tekrarladım.</p>

  <p>"Ne arıyorsun evimde? Niçin geldin?"</p>

  <p>Azrail kıs kıs güldü.</p>

  <p>"Yoksa beni gördüğüne memnun değil misin? Ne çabuk unuttun, ben senin isteklerini kabul eden Tanrı'nın elçisiyim. En azından bana biraz daha nazik davranmalısın."</p>

  <p>Korkudan mı, yoksa gerçekleri kavramamdan mı bilinmez, hemen sinmiştim...</p>

  <p>Doğruydu... Bu gece duyduğum mutluluğu ona borçluydum. Sevgilime onun gayreti, onun himmetiyle kavuşmuştum.</p>

  <p>Kendimi toparlamaya çalıştım.</p>

  <p>"Kusura bakma!" diye kekeledim. "Ben sıradan bir insanoğluyum. Anlarsın ya, bu sıra dışı bir durum. Normal hayatımızda Azrail'le yüzleşme gibi bir hali yaşamayız. Şaşırdım. Seni karşımda görmeyi beklemiyordum... Bir aksilik mi var?"</p>

  <p>Yüreğim ağzıma gelmişti ve korkuyordum. Azrail'in bu ani ziyareti birden onunla yaptığım anlaşmayı ve ileri sürdüğü şartları anımsatmıştı bana. Tüm o şartlara riayet etmeyi kabul etmiştim. Korkudan bunalan dimağım karman çormandı, kendimi zorlamama rağmen anımsayamıyordum, yoksa farkına varmadan şartlardan birini ihlal mi etmiştim? Üç şart ileri sürmüştü Azrail; birincisi bu anlaşma, kimse tarafından bilinmeyecek ve bu konuda kimseye bir şey söylemeyecektim, ilk şarta uymuştum. Kimseye ağzımdan bir laf kaçırmadığıma emindim. Zaten nasıl söyleyebilirdim ki, duyan olsa benim çıldırdığımı sanırdı. Kim Azrail'le pazarlık yapıp, böyle bir anlaşmanın tarafı olabilirdi? Bu tabiata da, insan doğasına da aykırıydı. İkinci şart ise kavuşacağım mutluluğun bedeli olarak kaderde yazılı ömrümden on yılı feda etmemdi. Birden dehşete kapılır gibi oldum. Mutluydum, Sitem geri dönmüştü, yoksa anlaşma hükmü yerine geldiği için Azrail canımı almaya mı gelmişti şimdi? Hem de mutluluğumun zirvesine yaklaştığım, ama vuslata nail olmadan önce. İşte bunu kabul edemezdim. Mutlu olduğumu kabul ediyordum, ama eksik, tamamlanmamış bir mutluluktu bu. Ben sıradan bir insanoğluydum, kavuşmanın manevi huzuruyla yetinemezdim, ilahi güç bunu anlamalı, bana hak vermeliydi. Ömrümden on yıl vermeyi kabul etmiştim lakin kastım bu değildi, olamazdı.</p>

  <p>Korkudan titreyerek sordum.</p>

  <p>"Canımı almaya mı geldin?"</p>

  <p>Azrail yine kıs kıs güldü. "Hayır."</p>

  <p>Demek yaşayacaktım daha. Bu güzel haberdi. Ölüm tehlikesi yoktu henüz...</p>

  <p>Üçüncü ve son şartı hatırladım. Hani anlaşma sırasında Azrail'in bana açıklamadığı ve bilmeden kabule zorladığı şu son şartı...</p>

  <p>Belki şimdi bana onu iletecekti.</p>

  <p>İçimde acı bir eziklik hissettim. Yeni ve olumsuz bir durumun doğacağı havasını sezinler gibi olmuştum.</p>

  <p>"Bana bilmediğim son şartı mı açıklayacaksın?" diye fısıldadım ürkerek.</p>

  <p>Azrail başını olumsuzca iki yana salladı.</p>

  <p>"Hayır, henüz onun zamanı gelmedi."</p>

  <p>Öyleyse niye gelmişti acaba? Gecenin bu vaktinde beni ziyaretinin sebebi ne olabilirdi? Aklıma yatan bir gerekçe aradım, ama bulamadım. Yeni bir kabalık yapıp, Azrail'i sinirlendirmemek için soramıyordum da. Herhalde kendisi açıklardı, eğer biraz sabırlı olabilirsem.</p>

  <p>Lakin korkuyordum; kimse Azrail'le, velev ki bir anlaşma yapmış olsa bile, kolay kolay karşılaşmayı istemezdi. Yutkundum, genzimi temizlemeye çalışıp uygun bir dille sormaya çalıştım.</p>

  <p>"Öyleyse bu ziyaretini neye borçluyum? Benden bir isteğin mi var?" Gülümsedi.</p>

  <p>"Hayır," dedi. "Sana yardımcı olmaya, uyarmaya geldim." Yeniden irkilmiştim.</p>

  <p>Acaba Azrail ne demek istiyordu? Bana nasıl yardımcı olabilirdi? "Ne yardımı, ne uyarması?" diyebildim.</p>

  <p>"İnsanlar geleceği göremez, zaten görebilseler hayatlarının gidişatını değiştirecek hataları da yapmazlar. Ama sen bir hata yaptın. Ve bu hata geleceğini karartabilir, seni eski kâbus dolu günlerine götürebilir. Sana mutluluğu müessir kıldık, ama yaşam boyu bir daha hata yapmamak kaydıyla. Sakın unutma, ben her hatanı düzeltmeye yetkili değilim. Kendi kaderini belirli bir çerçeve içinde kendin çizeceksin."</p>

  <p>Ne demek istediğini hiç anlamıyordum.</p>

  <p>"Ne hatası?" diyebildim.</p>

  <p>"Farkında değil misin, görmüyor musun?"</p>

  <p>"Neyi?"</p>

  <p>"Sevgilinin sana inanmakta zorluk çektiğini, senden korktuğunu."</p>

  <p>Hemen itiraz ettim.</p>

  <p>"Hayır, o artık benden korkmuyor. Olduğum gibi kabul etti, beni seviyor."</p>

  <p>"Emin misin?"</p>

  <p>Tereddüt etmeden karşılık verdim. "Evet, kendisi itiraf etti."</p>

  <p>"Ama kararını yarın sabaha kadar da erteledi, değil mi? Nedenini hiç düşündün mü?" Gülümsemeye çalıştım.</p>

  <p>"Kadın gururu, kadın kaprisi... insan doğasını belki bizim kadar anlayamazsın. Ne de olsa sen farklı bir..."</p>

  <p>Cümlemin sonunu getiremedim. Karşımdakine uygun bir sıfat bulamamıştım. Oralı olmadı.</p>

  <p>Kedininkini anımsatan parlak gözleri üzerimdeydi. Konuşmamız ilerledikçe onu doğaüstü bir varlıktan ziyade Akıntıburnu'nda elinde oltasıyla balık avlamaya çalışan yaşlı balıkçı gibi görmeye başlamıştım. Hatta izin verse kadın ruhunun özellikleri hakkında nutuk da atabilirdim. Neden sonra yaptığım gafı anlayarak sesimi kestim.</p>

  <p>"Yanılıyorsun," dedi. "Seni sevdiği doğru, çünkü onu öyle teçhiz ettik. Ama sağduyusu ona bu ilişkide bir anormallik olduğunu söylüyor. Duygularıyla mantığı çelişki halinde. Sonunda hisleri ve sevgisi galip gelecektir. Ama yaptığın hatalarla onun beynindeki kuşkuları çoğaltma. Sitem'den ona bahsetme."</p>

  <p>"Yani yaptığım hata bu mu?"</p>

  <p>"Hayır, değil. O kendisinin eski sevgiline benzediğini biliyor, ama ne kadar benzediği hakkında tam ve mutlak bilgisi yok. Oysa Yüce Tanrı onu aynen Sitem gibi yarattı. Ortada mutlak ayniyet var."</p>

  <p>"Fakat kişilikleri farklı," diye mırıldandım itiraz edercesine.</p>

  <p>"Doğru. Bu da sana Tanrı'nın bir lütfu. Onu sana gönderirken daha hoşlanacağın, daha beğeneceğin, seni daha mutluluğa gark edecek bir ruh ve kişilik yapısıyla donattı. Ama kesinlikle Sitem'le olan ayniyetini bilmemesi lazım. Yoksa kız çökecektir."</p>

  <p>"Peki, ama ben nerede bir hata yaptım ki, anlamıyorum?"</p>

  <p>"İyi düşün bakalım... Nur kapına birden dayandığında, Sitem'in fotoğraflarını nereye sakladın, yatak odana değil mi? Nur şimdi orada uyuyor. Ama acele etmezsen yarın sabah uyandığında o resimleri etrafı karıştırırken bulacak ve ilişkinizin sonu gelecek. Kız bu şoku kaldıramayacaktır."</p>

  <p>Yine itiraza kalkıştım.</p>

  <p>"Ama o Sitem'e olan benzerliğini zaten biliyor."</p>

  <p>"Ne kafasız insanoğlusun sen," diye homurdandı Azrail. "Söylediklerimi anlamıyor musun? Bu, ilişkinizin sonu olacak."</p>

  <p>Hatamı birden kavradım.</p>

  <p>Azrail geleceği de biliyordu. Beni uyarmaya gelmesi bundandı. İnanılmaz bir güven duydum birden, harika bir şeydi bu. Arkamda ilahi bir destek vardı.</p>

  <p>"Sorun değil," diye mırıldandım hemen. "Bütün mesele bu ise, şimdi sessizce odaya girer ve sakladığım resimleri ona göstermeden kaçırırım."</p>

  <p>"İyi edersin," diye homurdandı yaşlı balıkçı kılığında ki Azrail. "Ama unutma sana her zaman yardım edemem. Bu tek hakkındı ve onu da kullandın, ikide bir Nur'a eski sevgilinden de bahsetmekten vazgeç artık."</p>

  <p>Düşündüm bir an. Hiç de kolay olmayacaktı bu. Nur geçmişimdeki eski sevgilimle arasındaki benzerliği bulmak için durmadan sorular soruyordu. Onu oyalamam, Sitem'i tamamen unutmuş gibi davranmam çok zordu.</p>

  <p>"Fakat..." diye mırıldandım. "Onunla ilgili bana çok şey soruyor."</p>

  <p>"O senin sorunun. Ben seni uyardım. Çaresini sen bulacaksın."</p>

  <p>Aptallaşmış bir şekilde ayağa kalktım. Nur'un merakını engellemek hiç de kolay olmayacaktı. Azrail'in dediği gibi bir yolunu bulmak zorundaydım. Saat kaçtı acaba? Kanepenin üzerinde ne kadar süreyle uyukladığımı bilmiyordum. O meseleyi sonra düşünüp bir çözüm bulabilirdim herhalde, ama şimdi öncelikle yatak odama gidip Sitem'in sakladığım fotoğraflarını ortadan kaldırmalıydım.</p>

  <p>Fosforlu saatime bir göz attım. Sabahın dördüydü. Şu an Nur derin bir uykuda olmalıydı ve henüz vaktim var sayılırdı.</p>

  <p>"Önce şu fotoğrafları..." diye söze başladım ve Azrail'e döndüm. Ama kelimelerim boğazıma takıldı, karanlığın içinde aptal aptal oturduğu koltuğa baktım.</p>

  <p>Koltuk boştu şimdi.</p>

  <p>Azrail geldiği gibi sessizce gitmişti. Tek fark ettiğim şey soğuyan odanın ısısının eski hale döndüğü ve o anaforumsu esintinin kalmadığıydı...</p>

  <p>Yine bir düş mü görmüştüm acaba?</p>

  <p>Yoksa yeni bir nöbetin tam ortasında mıydım? Ne de olsa sağlıklı bir adam sayılmazdım. Muhakeme yürütebiliyordum, ama kendime güvenim yoktu? Aklım karışmıştı? Belki Nur bile evimde değildi, hiç gelmemişti. Yatak odamda uyuyan biri de yoktu. Bütün bunlar hasta beynimin ürettiği fanteziler olabilirdi... Paniğe kapılır gibi oldum.</p>

  <p>Artık neyin gerçek, neyin hayal olduğunu kestiremiyordum. İşin en başından beri tam bir saçmalık içindeydim. Tanımadığım, rasgele karşılaştığım ihtiyar bir balıkçıyı Azrail olarak kabul etmiş ve onunla birlikte içinden çıkılmaz bir maceraya sürüklenmiştim. Tüm bunların beynimin uydurduğu asılsız fanteziler olabileceği endişesi beni büsbütün korkuttu.</p>

  <p class="p1"><span class="t3">* * *</span></p>

  <p>Yanı basımdaki sehpanın üzerinde duran abajurun düğmesine bastım. Sarı ve sıcak bir ışık salonumu aydınlattı. Azrail'le bile ışıkları yakmadan konuştuğumu hatırladım. Gözlerim Nur'un burada olduğunun kanıtlarını aradı.</p>

  <p>Yüreğim deli gibi atıyordu.</p>

  <p>Salondaki Sitem'in resimlerini aradım. Hiçbiri yoktu. Demek onları kaldırmıştım; bu da Nur'un evime gerçekten geldiğinin göstergesiydi. Sonra ortadaki uzun sehpanın üzerinde yine sevgilimin içtiği viski kadehini gördüm. Kadehi henüz kaldıracak zamanım olmamıştı.</p>

  <p>Rahatladım biraz.</p>

  <p>Bunlar Nur'un evimde olduğunun delilleriydi...</p>

  <p>Nur vakası bir fantezi, beynimin yarattığı bir düş değildi. Çocuk gibi sevinmeye başladım. O buradaydı. Az ilerde, yatak odamda uyuyordu.</p>

  <p>Öyleyse Azrail'le konuşmalarım da gerçekti. Bunu kabullenmek zorundaydım. Şimdi tek yapacağım şey, yatak odama girip Azrail'in uyarısına uygun olarak Sitem'in fotoğraflarını sessizce sakladığım yerden almak olmalıydı. Aksi halde mutlu yaşantım tehlikeye girecekti...</p>

  <p>Usulca kapıyı araladım.</p>

  <p>Yatak odam koyu bir karanlığa gömülmüş haldeydi. Nur yatarken tüm perdeleri sıkıca kapattığından oda zifiri karanlıktı. Kapıyı araladığım zaman koridorun ışığı aksetmesin diye ben de tüm elektrik lambalarını söndürmüştüm.</p>

  <p>Ses çıkmasın diye yatak odasının kapısını kapatmaya cesaret edememiştim. Birkaç saniye hiç kımıldamadan öylece durup bekledim. Kalbim gümbür gümbür atıyordu.</p>

  <p>Nur'un uyanıp beni görmemesi gerekiyordu...</p>

  <p>Aslında zamanlamam çok kötüydü. Gün ışısa, sabah olsa belki odaya girmek için uygun bir bahane bulabilirdim. Giyinmek, kıyafetimi değiştirmek, kapıcıya bir şey sipariş etmek için yatak odamdan para almak veya bunun gibi bir sürü sebep...</p>

  <p>Ama daha saat gecenin dördüydü ve bu bahanelerden hiçbirini kullanamazdım. Nur yutmaz ve odaya arzularımı tatmin için dayanamayıp girdiğimi düşünürdü. Bu da ona verdiğim söze ters düşerdi. Tam işleri rayına oturttuğum şu sırada bu riski göze almak istemiyordum. Belki o kadar da büyütülecek mesele değildi, nasıl olsa er veya geç birbirimizin olacaktık, fakat Azrail'in tembihleri hiç aklımdan çıkmıyordu. En önemlisi ise kızın Sitem'in fotoğraflarını görmemesiydi.</p>

  <p>Bu hatayı nasıl yaptığımı hâlâ anlamıyordum. Lakin Nur'un geceyi evimde geçirmeyi kabul edeceğini nereden bilebilirdim? Bu olasılık aklımın köşesinden bile geçmemişti.</p>

  <p>Gözlerimin iyice karanlığa alışmasını bekledim.</p>

  <p>Sevgilimin muntazam nefes alışlarını duyabiliyordum. Horlamıyordu, ama hafif aralık dudaklarının arasından çıkan solukları gecenin sessizliğinde gayet rahat işitiyordum.</p>

  <p>Bekledim...</p>

  <p>Acele etmeme gerek yoktu, vaktim vardı ve Nur derin bir uykudaydı.</p>

  <p>Tek sorun fotoğrafları tıktığım gardırobumun kapısıydı. O lanet kapının açılırken gıcırtı çıkardığını bilirdim. Hem de uyuyan bir insanı uykusundan uyandıracak kadar fazla bir ses. Tek çarem kapıyı iki elimle kavrayarak biraz yükseltmek ve attaki sürtünmeyi sıfıra indirmekti. Acaba becerebilecek miydim?</p>

  <p>Saniyeler geçmek bilmiyordu. Ama gözlerim yavaş yavaş karanlığa alışmıştı. Ayaklarımın ucuna basarak bir iki ufak adım attım. Nur'un ritmik solukları devam ediyordu.</p>

  <p>Uyanmamıştı.</p>

  <p>Gardırobun önüne geldiğimde ter içindeydim. Parmaklarım gardırobun kapısı üzerinde şöyle bir dolaştı; şanslıydım zira resimleri aceleyle içine tıkarken kapıyı tam kapatmayı ihmal etmiştim. En azından aralık duran kapıdan parmaklarımı içeri sokarak kapağı kavrayıp yukarı kaldırmam için bir fırsat doğmuştu.</p>

  <p>İçimden iyi ki gardırobun içine göz atmamış, diye geçirdim. Biraz meraklı olsa ya da gözüne takılsa içerdeki fotoğrafları görebilirdi.</p>

  <p>Kapıyı hafifçe kanırttım.</p>

  <p>Tüm gayretime rağmen odayı tiz bir ses kapladı.. Çıkan sesi duymaması imkânsızdı.</p>

  <p>Ürkerek başımı çevirip yatağa baktım. Aynı anda da başucumdaki ufak gece lambası yandı. Nur mahmur gözlerle yüzüme bakıyordu...</p>

  <p>"Sabah mı oldu? Saat kaç?" diye sordu. Bir yandan da uyku sersemi haliyle kolundan çıkarıp komodinin üzerine bıraktığı saatine uzanmıştı.</p>

  <p>İşi berbat etmiştim.</p>

  <p>Aceleyle, "Sen uyumana devam et," diye mırıldandım. "Daha çok erken."</p>

  <p>Mahmur gözlerini yüzüme çevirmişti, ama henüz kendini toparlamadığını anlamıştım. Etrafına bakmıyordu. Yabancı bir odada uyuduğunu neden sonra hatırlamış gibi önce yorganı üstüne çekti. Henüz etrafın karanlık olduğunu daha saate bakmadan anlamıştı.</p>

  <p>"Dördü çeyrek geçiyor, çok erken değil mi?" dedi.</p>

  <p>"Evet, daha erken. Işığı söndür ve uyumana bak."</p>

  <p>Fakat soyunmadığımı ve dün geceki giysilerimle dolaştığımı fark etmişti. Şaşırmış gibi sordu.</p>

  <p>"Sen yatmadın mı?"</p>

  <p>"Gözüme uyku girmedi. Sevincimden herhalde," demek zorunda kaldım.</p>

  <p>Yavaş yavaş uyku mahmurluğundan sıyrılıyordu. Korktuğum başıma geldi.</p>

  <p>"Ne yapıyorsun bu odada?" diye sordu. "Hani girmeyecektin?"</p>

  <p>"Düşündüğün gibi değil sevgilim. Para almak için geldim. Cüzdanım ceketimin cebinde kalmış da... "</p>

  <p>Hayretle homurdandı. "Para almak için mi? Gecenin bu saatinde parayı ne yapacaksın? Saat dört henüz."</p>

  <p>Argo deyişiyle çuvallamıştım. Kendi evimde hareketlerime geçerli sebepler bulmak zorunda kalıyordum. Doğrusu biraz da bunalmıştım bu durumdan. Yalanıma devam zorundaydım.</p>

  <p>"Kapıcıyı..." diye kekeledim. "Bizim kapıcıyı bir yere göndermek zorundaydım da... "</p>

  <p>Resimleri kaçırma teşebbüsüm tamamıyla yatmıştı artık. Uydurduğum sebebi Nur'un yutmadığı açıkça belli oluyordu. Verdiğim söze rağmen gizlice odaya girmeme sinirlenip kızacağını sanmıştım, oysa uyku mahmuru o şahane gözlerinde tatlı ve bağışlayıcı parıltılar yanıp sönmeye başlamıştı. Eliyle yatağın kenarını işaret edip, "Otur buraya," dedi.</p>

  <p>Yapacağım bir şey yoktu.</p>

  <p>Çaresiz süt dökmüş kedi gibi teslimiyetle gösterdiği yere iliştim. Lanet dolap kapısı şimdi iyice aralık kalmıştı. Yatağın başucundaki ufak gece lambasının aydınlığı etrafa yeterince ışık saçmıyordu, resimleri bulunduğu yerden belki göremezdi, ama şimdi beni daha fazla korkutan bir olasılık beynime takılmıştı. Nur'u ilk gelişinde evin kapısında görünce tam bir telaş ve endişe içinde fazla bekletmemek için tüm fotoğrafları alelacele toplamış ve rasgele gardıroba tıkmıştım. Şimdi dolap kapısı aralanınca resimlerin kayıp dışarıya dökülme olasılığı da mevcuttu.</p>

  <p>Gülümseyerek, "Yalan söylemesini hiç beceremiyorsun," dedi.</p>

  <p>Şaşırmış gibi davrandım. "Ne yalanı?"</p>

  <p>"Dayanamadın, değil mi? Bu saate kadar iradenle mücadele etmiş olmalısın, ama sonunda arzularına yenik düştün. İki yıldır hasretiyle yanıp tutuştuğun sevgilinin benzeri yanı başında uyurken, ondan uzak durmak sana dayanılmaz bir işkence gibi geldi."</p>

  <p>Yalan değildi. Ama odaya irademe yenik düştüğümden değil, sırf geleceğimi kurtarmak için girmiştim. Azrail'in uyarısı kulaklarımda çınlıyordu.</p>

  <p>Nur o fotoğrafları görmemeliydi.</p>

  <p>Aksi halde sonumuzun geleceği ilahi bir güç tarafından bana tebliğ edilmişti.</p>

  <p>Yutkundum. Tam bir açmaz içindeydim. Sözümü tutamamıştım, fakat sevgilimin yüzüne baktığımda beni bağışlayacağını sezinledim. Emsalsiz gözlerinden merhamet ve sevgi seli boşalıyordu. Pişmanlık, nedamet, zaten boşa geçmiş iki uzun yıldan sonra bu geceyi de nasıl vuslatsız harcamanın anlamsızlığını okuyordum.</p>

  <p>Elimi tuttu.</p>

  <p>"Ben de sana haksızlık ettim. Ya bu gece burada kalmayı reddedecektim ya da kollarına atılacaktım. Bu yaptığımız en saçma şey oldu," diye mırıldandı.</p>

  <p>Yine de kararsızdım.</p>

  <p>Benim bir geçmişim vardı; onunla yaşamış, hayatın bahşettiği pek çok zevki müştereken tatmıştık. Ama o kadın Sitem'di, Nur değildi. Acaba sevgimin samimiyetine, dürüstlüğüme inandığı için mi böyle konuşuyordu, yoksa hâlâ beni denemek için mi açık vermemi bekliyordu? Dikkatli olmalıydım. Azrail'in uyarması olmasa, hemen, şu an onu kollarımın arasına alır ve çılgınca sevişmeye başlardım. Bundan daha iyi bir davet olabilir miydi? Nur yaptığımızın saçmalık olduğunu itiraf ediyordu.</p>

  <p>Tedbiri elden bırakmadım.</p>

  <p>"Geleceğimiz için bir karara vardın mı?" diye sordum. Cevap vermedi, ama manidar bir şekilde gülümsedi.</p>

  <p>Herhalde bu evet anlamına geliyordu. Beni kendine doğru çekti. Birbirimize sarıldık, dudaklarımız buluştu.</p>

  <p>Nefesini, ılık ve tatlı kokusunu içime çekiyordum şimdi. Geçmişi yaşıyormuşum gibi geldi bana. Kollarımın arasında tuttuğum, öpüştüğüm, okşadığım bu kadın Sitem'di; hayatımın tek ve unutulmaz kadını. Tanrı onu bana geri yollamıştı.</p>

  <p>Gün ağarıncaya kadar doyumsuz bir şekilde seviştik...</p>

  <h2><a id="ncx2640"></a>4</h2>

  <p>SANKİ dünyalar benim olmuştu. Mutluluktan kanat takıp uçacaktım, ikimiz de yorgun ve bitkin bir şekilde sarmaş dolaş uyuyup kalmıştık. Gözlerimi açtığımda Nur'un boynuma yasladığı başının altın sarısı saçları yüzüme gözüme dolaşmıştı. Bir elini çıplak göğsüme dayamış doyuma ulaşmanın huzuru içinde mışıl mışıl uyuyordu.</p>

  <p>Mutluydum, ama beynimin bir noktasında hâlâ gardırobumda duran fotoğraflar konusu vardı. Azrail beni korkutmayı başarmıştı doğrusu, iki yıl sonra eriştiğim sevincin şahikasında dahi içimdeki korkuyu silemiyordum. O resimleri bir şekilde ortadan kaldırmalıydım. Azrail'in uyarılarını dikkate almak zorundaydım, çünkü o geleceğimi biliyordu.</p>

  <p>Uykum olmasına rağmen bir daha dalamadım.</p>

  <p>Belki Nur hiçbir zaman giysilerimin bulunduğu dolabı açıp bakmayacak, içini karıştırmayacaktı; böyle yapması için de bir neden yoktu zaten. En iyisi bu odada onu hiç yalnız bırakmamaktı. Sabahleyin uyanıp banyoya gittiğinde tüm resimleri daha güvenli bir yere kaldırabilirdim. Aklıma gelen bu çözümle rahatlamıştım...</p>

  <p>Usul usul, onu uyandırmamaya gayret ederek, yüzüme gözüme dolanan uzun saçlarını tel tel parmaklarımın ucuyla tutarak kaldırdım. Güzelliğini doyumsuz bir hazla seyrediyordum. Kirpiklerinin ne kadar uzun, sık ve kıvrık olduğunu o zaman fark ettim. Galiba Sitem'inkilerden de daha gürdü.</p>

  <p>Hafifçe yan döndüm. Omuz başlarının yuvarlaklığını, boynundan başlayıp göğüslerine kadar uzanan aralıklı çillerini inceledim. Bu güzelliğe meftundum. Acaba her erkek benim gibi mi severdi? Neden aşkın, kadına duyu, lan sevginin objektif bir kriteri yoktu? Ya da ben neden kendimi, seven her erkekten farklı, daha güçlü ve vazgeçilmez duygularla dolu hissediyordum? Dünyanın var oluşundan bu yana aşk denen illet de mevcuttu, ama ben kendimi hepsinden ayrıcalıklı kabul ediyordum. Hatta öyle ki Tanrı bile sevgimi takdir etmiş ölen sevgilimi yeniden bana göndererek ilahi bir imtiyaz tanımıştı.</p>

  <p>Dayanamadım Nur'un teninden yayılan kokuyu içime çekerken alnının pürüzsüz cildine dudaklarımı temas ettirerek usulca öptüm.</p>

  <p>Uyanacağını sanmıyordum.</p>

  <p>Nitekim uyanmadı da. Ama alnına değen dudaklarımı duyumsamış gibi, gözlerini açmadan hafifçe yerinde kımıldadı. Başını boynumdan alıp göğsüme yasladı, ince uzun parmakları kısa bir an yüzümde dolaştı, sonra uyku sersemliğiyle eli kayarken dudaklarından belli belirsiz bir fısıltı yükseldi.</p>

  <p>Gerçek bir fısıltıydı bu. Zor duyulan bir mırıltı... Ama kanımı beynime sıçratmaya yetmişti. İnanamadım önce; yanlış mı duymuştum acaba? İmkânım olsa dürtüp uyandıracaktım o an...</p>

  <p>Nur, "Sevgilim, Orhancığım harikaydın," demişti...</p>

  <p>Buz kestim birden.</p>

  <p>Yanlış duymuş olamazdım. Sevgilimin ağzından bir Orhan lafı çıkmıştı. Orhan da kimdi? Yoksa Nur'un hayatında başka bir erkek mi vardı?</p>

  <p>Onun bana aidiyetine öyle inanmıştım ki, böyle bir olasılığı kabul edemezdim. Bir yanlışlık olmalıydı...</p>

  <p>Dehşete kapılmış bir şekilde uyuyan sevgilime bakakaldım.</p>

  <p>O bana aitti. Benim geçmişimdi. Hayatında başka bir erkek olamazdı... Yanlış duymuş olmalıydım...</p>

  <p>Yine hasta ve yorgun beynim bana oyun oynuyordu. Sitem ya da Nur'un hayatına başka bir erkek giremezdi. Özellikle de Nur'un. O bana ilahi bir armağandı. Tanrı katından başkasını seven bir kadın, bana gönderilemezdi...</p>

  <p>Ama Orhan ismini çok net duymuştum, yanılmama olanak yoktu. Bir an çıldıracak gibi oldum. Yataktan fırlayıp kaçmak istedim. Havsalam almıyordu, az önce benimle büyük bir içtenlikle sevişen kadın başka birine mi âşıktı yani? Uykusunda gerçek sevgilisinin adını mı fısıldayıp ağzından kaçırmıştı?</p>

  <p>Öyleyse niye benimle sevişmişti?</p>

  <p>Hem beni yatağa çeken, sevişmeye teşvik eden de oydu. Odasına gayet masumane duygularla girmiş, geleceğimizi kurtarmaya çalışmıştım. Şayet hayatında başka bir erkek varsa ve dalgın bir anında adını ağzından kaçıracak kadar seviyorsa benimle aşk yapmaya kalkışmasının ne anlamı olabilirdi?</p>

  <p>Yoksa hasta bir adama acımış mıydı?</p>

  <p>Neden olmasındı? Kadın denen mahlukun ne denli anlaşılması zor ve girift bir ruh yapısına sahip olduğunu bilirdim, belki de içindeki romantizm çektiğim acılar karşısında açık vermiş ve beni son bir defa mutlu etmeye kalkışmıştı. Bir nevi ihsan, bir lütuf, çektiğim ıstırabın bedeli gibi bir şey.</p>

  <p>Olabilirdi. Zaten yarın sabaha kadar düşünmek için mehil istemesi, kararını açıklamak konusundaki tereddütleri hep bu yüzdendi. Yüzüme karşı açık açık, ben bir başkasını seviyorum diyememişti. Ne de olsa ben olağandışı bir sevgiliydim. Artık zamanımızda pek örneği kalmamış âşık numunesi, iki yıl önce ölmüş büyük aşkım unutamayan, hayattan kopan, beklentilerini yitiren, elini bir daha başka kadının eline sürmeyen, marazi bir tip. Her kadın böyle bir erkekten etkilenebilirdi. Hem onun evinde nöbet geçirip bayıldığım gün yüzüme karşı söylememiş miydi, sizi sevmiyorum diye. Bundan açık itiraf mı olurdu? Belki gün ağarınca gerçeği bana açıklayacak, üzgünüm, ama benim hayatımda başka bir erkek var, sizinle bu beraberliği devam ettiremeyeceğim, diyecekti.</p>

  <p>Alçakça bir oyun.</p>

  <p>Ben ondan lütuf veya bana acımasını istemiyordum. Yeniden hayata dönmemi sağlaması için böyle rezilane oyunlara başvurmasını da.</p>

  <p>İçimi bir öfke kapladı.</p>

  <p>Sonra da karamsarlık. Her şeyi yitirdiğimi o zaman anladım, ilahi güçler bile demek mutlu olmamı, yaşama dönmemi sağlayamamıştı.</p>

  <p>Sitem efsanesi bir kere daha noktalanmış oluyordu. Her şey bitmişti benim için...</p>

  <p>İşin garibi ona kızamıyor, nefret duyamıyordum. Kararan ruh dünyama karşı düşünmeye çalıştım; bu durumda nasıl bir yol izlemeliydim? Mücadeleme devam edip Nur'u yeniden kazanmaya, kendime âşık etmeye mi çalışmalıydım, yoksa gerçeği kabullenip onu hayatımdan uzaklaştırmalı mıydım?</p>

  <p>Hemen karar veremedim.</p>

  <p>Galiba asıl şafaktan önce karar vermesi gereken kişi bendim. Böyle bir sonucu hiç beklemiyordum. Sevgilimi saran kollarımı çözdüm, biraz uzaklaştım ondan. Nefret, tiksinti veya buna benzer duygular içinde miydim? Hayır, sadece bir düş kırıklığı ve şaşkınlık yaşıyordum. Hiç beklemediğim bir durumla yüz yüze gelmiştim. Bir de talihimin bana oynadığı bu acı oyunun hiddetini yaşıyordum, havsalam almıyordu bir türlü.</p>

  <p>Bedenimin sıcaklığının kendisinden uzaklaştığını hisseden sevgilim bir kedi yumuşaklığı ile gözlerini açmadan yine bana yaklaştı. Arandı, beni buldu. Bir şey mırıldanır gibi ağzından sesler çıkardı, ama bu sefer ne söylediğini duyamadım.</p>

  <p>Kaçmadım, ama ona sarılamadım da.</p>

  <p>Ruhumda bir şeyler kopmuştu artık...</p>

  <p class="p1"><span class="t3">* * *</span></p>

  <p>Soğuk davrandığımı, ilgisizliğimi sabahleyin kahvaltıda çaylarımızı içerken fark etti sanırım. Onu Sitem'den bile zeki sanmıştım oysa. Bu saate kadar mesafeli ve aşırı ölçülü davrandığımı çoktan anlaması gerekirdi. Nihayet ikinci bardak çayını içerken durumu yeni fark etmiş gibi sordu.</p>

  <p>"Bir şeyin mi var Mürşit? Durgun görünüyorsun."</p>

  <p>"Yok bir şey."</p>

  <p>"Saklama benden. Hasta gibisin. Suratın sararmış, betin benzin uçmuş."</p>

  <p>"İyiyim dedim ya... "</p>

  <p>Durdu. Dikkatle yüzüme bakmaya başladı.</p>

  <p>"Uykusuzluktan mı yoksa? Dün gece sabaha kadar uyumadığını söylemiştin."</p>

  <p>Bozuntuya vermedim. Elimde olmadan homurdandım.</p>

  <p>"Herhalde ondandır."</p>

  <p>Yüzüme bakmaya devam ediyordu.</p>

  <p>"Hayır," dedi. "Sen sinirli görünüyorsun. Bir şeye kızmış gibi."</p>

  <p>"Ne münasebet. Sana öyle geliyor. Yanılıyorsun, neye kızacağım ki?"</p>

  <p>"Ne bileyim? Seni henüz yeterince tanımıyorum, ama yine de sanki dün geceki o harika âşık sevgilimle bu sabahki arasında belirli bir fark var. Hangi kadın olsa bunu anlar."</p>

  <p>Aldırmaz davrandım.</p>

  <p>"Yanılıyorsun, davranışlarımda da bir fark olduğunu sanmıyorum."</p>

  <p>"Yoksa... " diye kekeledi. "Bende umduğunu bulamadın mı?"</p>

  <p>Bu defa hışımla ben onu süzdüm. "Ne demek istiyorsun?"</p>

  <p>"Yani... yani yatakta Sitem kadar başarılı değil miydim? Seni hayal kırıklığına mı uğrattım?"</p>

  <p>"Kapatalım bu konuyu. Ben hayatıma giren bir kadının cinsel performansını başkalarıyla mukayese edecek cinsten bir adam değilim. Bu kadar basitlik yapamam."</p>

  <p>Üzülmüş gibi başını önüne eğdi.</p>

  <p>"Bazı şeyleri kelimelerle ifadeye gerek yoktur. Beni aptal mı sandın? En mutlu olman gereken zamandaki şu haline bir bak. Yıkılmış, çökmüş, üzgün ve mutsuz görünüyorsun. Böyle mi olman lazımdı? Belli ki beni yetersiz buldun. Eski sevgilinle mukayese ettin."</p>

  <p>"Yeter Nur!" diye çıkıştım. "Bu konuyu kapatalım."</p>

  <p>O da sinirlenir gibi oldu. "Nasıl istersen," diye mırıldandı.</p>

  <p>Ama asıl sinirli olan bendim. Her tarafım titriyordu. Bu garip tecelliyi kabul edemiyor, içime sindiremiyordum bir türlü. Daha temkinli olmam, enine boyuna düşünüp ondan sonra harekete geçmem gerekirken, dayanamayıp beynimi kemiren soruyu birden patlatıverdim.</p>

  <p>"Hayatında başka bir erkek var mı?"</p>

  <p>Sorum karşısında sararıverdi birden. Kekeledi önce, hemen cevap veremedi.</p>

  <p>"Neden soruyorsun?"</p>

  <p>"Neden mi? Herhalde bilmek hakkım, değil mi?"</p>

  <p>"Henüz değil. Sana verilmiş hiçbir sözüm yok. Alacağım kararı bile açıklamış değilim henüz. Bana sormak gereğini bile duymadın."</p>

  <p>"Sabaha karşı sevişmemizden sonra buna gerek kalmadığını sanmıştım."</p>

  <p>"Yanılmışsın, ama. Bana aldığım kararı sorman lazımdı."</p>

  <p>"Ben sana şimdi hayatında başka bir erkek olup olmadığını soruyorum, yetmez mi?"</p>

  <p>Lacivert gözleri yüzüme dikildi. Sonra patlar gibi bağırdı.</p>

  <p>"Hayır, yok."</p>

  <p>"Yalan söylüyorsun."</p>

  <p>"Sen de bana yalan söyledin."</p>

  <p>"Söylemedim. Şimdi soruma cevap ver. Başka biri var mı, yok mu?"</p>

  <p>"Yok dedim ya?"</p>

  <p>"Öyleyse Orhan da kim? Sakın inkâra kalkışma benle sevişirken ağzından kaçırdın bu ismi, duydum..."</p>

  <p>Önce kızardı, sonra mosmor kesildi, ama daha sonra burun delikleri hafifçe oynamaya, kaşları çatılmaya başladı. Gerildiğini, her an patlamaya hazır bir bomba haline dönüştüğünü görüyordum. Yine de itidalli bir tonla konuştu.</p>

  <p>"Eski sevgilim," dedi. "Merak ediyorsan şu kadarını söyleyebilirim, ayrıldık. Tam altı ay önce. Ve onunla artık görüşmüyorum."</p>

  <p>"Görünüşe bakılırsa onu unutmamışa benziyorsun."</p>

  <p>"Yalan bu... Onu kafamdan da defterimden de sildim. Benim için yok artık."</p>

  <p>Gururu kırılmış bir âşığın sitemiyle sırıttım.</p>

  <p>"Yok ha? Buna nasıl inanayım ki, benimle sevişirken bile onun ismini sayıklıyorsun hâlâ."</p>

  <p>"Haksızlık ediyorsun. Bana laf söylemeye hakkın yok. Onu seni tanımadan önce sevmiştim. Ne yapabilirim? Kaderi değiştiremem. Hem şunu da unutma, sen de bana eski sevgiline biraz benzediğim için yaklaştın, yalan mı?"</p>

  <p>Susmak zorunda kaldım.</p>

  <p>Kahvaltı masasında bir süre konuşmadan oturduk. Duruma bir çare bulmalı ve acele bir karara varmalıydım. Ya bu hadiseyi yaşanmamış farz edecek ve alttan alacaktım ya da kıza haksızlık edecek, yollarımızı ayıracaktım. Ayrıca Nur haklıydı da, yaşamına benden önce girmiş bir insanın hesabını ondan nasıl sorabilirdim? Bu insaf ölçüleriyle bağdaşmazdı. Tek endişem onu hâlâ seviyor olmasıydı. Unutamadığı açıktı, içimden lanetler okuyordum. Nerede kalmıştı Nur'un ilahi yanı? Nasıl olur da Azrail, karşıma eski sevgilim Sitem'in başkasına âşık bir kopyasını çıkarırdı?</p>

  <p>Kendimi aldatmaya kalkışmamalıydım. Tüm hiddetim anlamsızdı, önünde sonunda pes edecek, Nur'dan ayrılamayacaktım. Başka şansım yoktu. Elime geçen bu fırsatı tepemezdim, Nur normal yaşama dönüşümün tek vesilesiydi.</p>

  <p>Birden yerinden fırladı.</p>

  <p>"Ben gidiyorum," diye mırıldandı.</p>

  <p>"Nereye?" dedim.</p>

  <p>"Seni ilgilendirmez nereye gittiğim."</p>

  <p>"Nur... "</p>

  <p>"Sakın ısrara ve benden özür dilemeye kalkma. Bana haksızlık ve terbiyesizlik ettin. Buna katlanmaya mecbur değilim. Kararımı sana açıklayacağımı söylemiştim, işte şimdi açıklayabilirim... Seninle birlikte olamayacağız. Bunu kesinlikle anladım, imkânsız."</p>

  <p>"Fakat Nur... Acele karar verme. Biraz daha düşün. Yanlış davranmış ve sana haksızlık etmiş olabilirim. Ama... "</p>

  <p>"Aması filan yok. Sen benim durumumu hiç düşündün mü?"</p>

  <p>"Ne var ki durumunda?"</p>

  <p>İnanmaz gibi gözlerimin içine bakıyordu.</p>

  <p>"Ne mi var? Pes doğrusu! Sen aslında beni değil, ölmüş sevgilini seviyorsun. Peşimde koşman, ayılıp bayılman hep bu benzerlik uğruna. Acaba hiç aklına geldi mi, karşındaki kızın bu benzerlikten ne kadar etkileneceği, hep bir kompleks içinde yaşayacağı, seni sevse bile tüm hayatı boyunca ölmüş bir kadının gölgesi altında kalacağı? Cevap ver bana, kaç kadın bu kahredici şartları kabul edebilir?"</p>

  <p>"Fakat ben seni seviyorum."</p>

  <p>"Yalan söyleme. En başından, beni gördüğün andan beri hep Sitem'le karşılaştığına inanıyorsun. Karşında beni değil onu görüyorsun. Ona benzemediğimi söyleyebilir misin?"</p>

  <p>"Şey... " diye kekeledim. "Biraz benzediğin doğru... Bunu inkâr etmeyeceğim."</p>

  <p>"Biraz mı?"</p>

  <p>"Evet... Saç renginiz, gözleriniz, boyunuz..."</p>

  <p>"Hepsi o kadar mı?"</p>

  <p>Önüme baktım. "Bir de vücutlarınızdaki o işaretler," diye kekeledim.</p>

  <p>"Daha başka? Birbirimizin kopyası olabilir miyiz?" Konuşmanın gidişatı çoktan beni ürkütmeye başlamıştı.</p>

  <p>"Daha da neler?" dedim. "İnsanlar hiçbir zaman birbirlerinin kopyası olmazlar, tabiat kanunlarına aykırıdır bu. Aynı yumurta ikizleri bile birbirine benzer, ama kopyası değildirler. O benzeyişler romanların hayal ürünüdür, gerçek değil."</p>

  <p>Ayakta son bir kere daha baktı.</p>

  <p>"Kararım kesin Murat," dedi. "Senden ayrılıyorum."</p>

  <p>İçimdeki çaresizlik yerini yeniden öfkeye bırakmıştı.</p>

  <p>"Demek öyle," diye homurdandım. "Peki söyler misin bana, öyleyse niye sabaha karşı yatak odasına girdiğimde benle sevişmeye kalkıştın?"</p>

  <p>Gözleri bir an buğulanır gibi oldu.</p>

  <p>"Gerçekten bunun nedenini öğrenmek istiyor musun?" diye sordu.</p>

  <p>"istiyorum, tabii."</p>

  <p>"Sebebi çok basit... Sana acıdım. Yaptığım bir merhamet gösterisiydi. Son bir kere Sitem'de bulduğun mutluluğu sana vermeye kalkıştım. Ama şimdi anlıyorum ki hata etmişim."</p>

  <p>Sanki beynimden vurulmuştum.</p>

  <p>Ben kimseden merhamet dilenmiyordum. Ne Nur'dan, hatta ne de Sitem'den. Ağzımdan tek kelime çıkmadı. Kalktığım iskemleye tekrar çöktüm, tek kelime etmeden...</p>

  <h2><a id="ncx2755"></a>5</h2>

  <p>YİNE DE bunları hayra yorumlamalıydım. Sıhhatim iyi sayılırdı. Sitem'i ikinci kez kaybetmiştim, hem de bu sefer ölüm nedeniyle değil, insanoğlunun en büyük zaaflarından biri olan kıskançlıkla, ama ne nöbete girmiş ne de bayılmıştım. Turp gibi sağlam hissediyordum kendimi. Üzgündüm tabii, ama asıl beni ayakta tutan bir türlü sindirip hazmedemediğim içimdeki kızgınlık olmuştu. Nur evi terk ettikten sonra küplere binmiştim. Uzun süre kızgınlığımı yenemedim. Ona kızdığım kadar kendime de söyleniyordum. Aptalca bir tutum sergilemiştim, kız esasta haklıydı; ona geçmişi hakkında hesap soramazdım, beni tanımadığı bir dönemde başından geçen bir aşk macerasından onu nasıl sorumlu tutabilirdim ki? Yalan konusuna gelince, onda da haklıydı, ben de ona yalan söylüyor, pek çok konuda gerçekleri tüm çıplaklığıyla ona anlatamıyordum.</p>

  <p>Ne yapacağım şimdi diye, düşünmeye başladım.</p>

  <p>Aşkım hayatımın ekseniydi. Size garip gelse de yaşamım aşk üzerine odaklanmıştı, onun etrafında dönüyor, aşkım için yaşıyordum. Eskiden yalnızca ölmüş bir sevgilinin anıları vardı, onlarla yetiniyor, ruhen dengesiz ve hasta bir adamın yaşamını sürdürüyordum, ama şimdi yaşayan bir Nur mevcuttu ve adı gibi karanlığıma ışık saçıyordu.</p>

  <p>Meselenin burada noktalanmadığını biliyordum. Onu arayacak, peşinden gidecektim. Artık onu hayatımdan silmem mümkün değildi. Yeniden düşünmeli, kalbini kırdığım sevgilimin gönlünü alacak, yeniden bana dönmesini sağlayacak formüller bulmalıydım. Fakat nasıl?</p>

  <p>Tiyatroya dönmeyeceği kesindi. Bu sabahki tartışmadan sonra bir daha beni görmemek için tiyatro çalışmalarına katılmazdı. Neyse ki oturduğu evi biliyordum. Birkaç gün bekler, sinirlerinin yatışması için ona süre tanırdım. Herhalde buradan çıkınca doğru evine gitmişti, gururum el verse, ben de peşinden giderdim, ama yapamıyordum. Hatalı davrandığımı bilmeme rağmen incinmiştim. Aramızdaki münakaşadan sonra bu kadar sıcağı sıcağına arkasından gidemezdim, beklemeliydim.</p>

  <p>Sakin ol, tedbirli davran, iyi düşün, yaptığın hatalara bir daha düşme diye, kendi kendime telkinlerde bulunmaya başladım. Normal hayatımı sürdürmeye devam etmeliydim, başka çarem yoktu. En iyisi zor da olsa yeni başladığım iş hayatına devam etmekti. Giyinip tiyatroya gitmeye karar verdim.</p>

  <p>Tıraş oldum, rahatlamak için ılık bir duş aldım, sonra giyinmek için yatak odama döndüm, ilk yapacağım iş gardroptaki Sitem'in fotoğraflarını daha emin bir yere kaldırmaktı. Hepsini plastik bir torbaya yerleştirirken vicdanımda hafif bir sızlanma hissettim.</p>

  <p>Doğru muydu bu yaptığım?</p>

  <p>Sanki Sitem'e ihanet ediyormuş gibi bir duyguya kapılmıştım. O resimler iki senedir oyalandığım, avunduğum tek teselli kaynağımdı. Oysa şimdi Nur'a kavuşmak için onları ortadan kaldırıyordum. Çirkin, adi bir davranış...</p>

  <p>Sonra içimden hayır, diye mırıldandım.</p>

  <p>Onları saklayışım yalnızca Sitem'e kavuşmak için bir tedbir, Sitem'e ihanet değildi.</p>

  <p>Uzun süre acaba plastik torbayı nereye saklayabilirim diye düşündüm, evde uygun bir yer bulamadım. Nereye koysam, sakıncalı geliyordu bana. Belki şaşacaksınız, ama sonunda gardıropta bırakmaya karar verdim.</p>

  <p>Ne var ki, şimdi fotoğraflar büyük bir poşetin içinde muntazam ve etrafa dağılmayacak bir şekilde gizlenmişti. Hem artık saklamanın pek fazla bir esprisi de kalmamıştı sanırım, Nur'un bir daha evime dönüp dönmeyeceği meçhulümdü...</p>

  <p>Tiyatro binasına girdiğimde beni cidden şaşırtacak bir haberle karşılaşacaktım. Samimi söyleyeyim ki, böyle bir sürprizi beklemiyordum. Selim geldiğimi görünce pür sevinç yanıma koşmuş, apar topar odama dalarak, keyifle haberi iletmişti.</p>

  <p>"Gözümüz aydın," dedi. "Senin vazgeçemediğin Ophelia nihayet arzı endam ettiler. Bu sabah işe devam edeceğini söyledi. Süklüm püklüm döndü nihayet."</p>

  <p>Bu haberi hiç beklemiyordum.</p>

  <p>Kalbim çılgın gibi atmaya başladı. Fakat heyecan ve sevincimi Selim'e belli etmemeliydim. Haberi çok tabii karşıladım. Hatta onun gönlünü aldım.</p>

  <p>"Senin gibi ikna kabiliyeti yüksek, kurt bir idarecinin elinden kaçar mıydı zaten. Kim bilir niye bozulmuştur? Böyle acemi çaylak, tecrübesiz oyunculara pek güvenilmez."</p>

  <p>Nur'un dönüşündeki gerçek sebebin onunla konuşması olduğunu sanan Selim iyice kasıldı.</p>

  <p>"Haklısın," diye söylendi. "İki günde kendilerini bir halt sanıyor, vazgeçilmez oyuncu gibi görüyorlar. Haspa kendini bir bok zannediyor."</p>

  <p>Ters ters yüzüne baktım eski arkadaşımın.</p>

  <p>"O kadar da değil," dedim. "Sezar'ın hakkını Sezar'a teslim etmeli. O dönmeseydi, bu oyun yatardı."</p>

  <p>"Amma yaptın! Biraz büyütmüyor musun?"</p>

  <p>"Sana düşüncemi söylemiştim. Bu kız büyük bir yetenek. Provalarda dikkat etmiyor musun, rolünün hakkını tam vererek oynuyor. Ondan müthiş memnunum."</p>

  <p>Selim sesini çıkarmadı.</p>

  <p>Bu kanaatimde samimi idim. Gerçekten de Nur'un yeteneği, oyunculuk gücü tartışılmazdı. Oyun sahneye konulunca seyirci ve eleştirmenler tarafından tam puan alacağına inanıyordum. İlgisiz görünmeye çalışarak sordum.</p>

  <p>"Niçin bizden ayrılmaya kalkışmış? Sebep ileri sürdü mü?"</p>

  <p>"Sen ne dersen de. Gözü pek havalarda. Uyumsuz da. Söz de Nefise Çağan'ın kaprislerine bozulmuş. Onun gibi bir stara çamur atmaya kalkıştı."</p>

  <p>Bilmiyormuş gibi üsteledim. "Nasıl yani?"</p>

  <p>"Nasıl olacak yahu? Düpedüz Nefise'yi kıskanmış işte. Bilirsin, oyuncular arasında hep olur bu. Sözde Nefise onu çekemediği için her fırsatta yükleniyor, ezmeye çalışıyormuş."</p>

  <p>"Gerçek olabilir mi?"</p>

  <p>"İnanma be Murat, hiç olur mu? Nefise bunca yılın tecrübesine sahip bir oyuncu, şayet ortada kapris yapan biri varsa o da mutlaka Nur'dur."</p>

  <p>"Belli olmaz," diye homurdandım. "Kadın milleti bu, anlamak zordur. Ne de olsa Nefise Hanım yaşlanıyor, Nur ise çok körpe ve güzel. Belki de kıskanmış, kaprisi re kalkışmış olabilir."</p>

  <p>Selim bir iki saniye düşündü.</p>

  <p>"Belki de," diye mırıldandı sonra. "Söylediğin de gerçek olabilir. Kız gerçekten çok güzel ve de yetenekli. Kim bilir?"</p>

  <p>Yeniden kaçamak bir nazar fırlattım Selim'e. Bir zamanlar son derece çapkın bir adam olduğu rivayeti dolaşırdı etrafta. Gerçi onu uzun zamandır görmüyordum ama hakkındaki dedidokuların gerçek olması ihtimali vardı.</p>

  <p>Benden bir iki yaş daha büyük olması lazımdı. Fakat hâlâ fiziği yerinde ve tığ gibiydi. Üstelik ağzı laf yapan, iyi konuşan, etkili ses tonuyla ve artistliğinden gelme yeteneğiyle pek çok kadının yüreğini hoplatacak bir tipti. İlk defa Nur'un güzelliğinden dem vurması galiba canımı sıkmıştı. Aklımdan geçenleri tabii bilmediğinden hafifçe sinirlendiğimi de anlamamıştı.</p>

  <p>"Her neyse," dedi. "İşler rayına bir otursun ondan bu densizliğin hesabını sormasını bilirim ben."</p>

  <p>Kimi kastettiğini anlamamıştım.</p>

  <p>"Kimden?" diye sordum.</p>

  <p>"Kimden olacak, Nur'dan tabii."</p>

  <p>Şakaklarımdaki damarlar atmaya başlamıştı. Kendime hâkim olarak yine sordum.</p>

  <p>"Nasıl?"</p>

  <p>Selim pişmiş kelle gibi sırıttı. Yüzünden bayağılık ve basitlik akıyordu.</p>

  <p>"Hayret!" diye güldü. "Galiba bu âlemdeki haklı şöhretimi bilmeyen tek insan sensin."</p>

  <p>"Ne şöhreti?"</p>

  <p>"Zamparalığım yahu! Tiyatroya dönmesi için beni bu kadar yalvartan çaylağa bir ceza kesmeyeceğimi mi sanıyorsun?"</p>

  <p>"Ne yapacaksın peki?"</p>

  <p>"Garsoniyerime atıp hesap soracağım. O çaylağı yatakta inleteceğim."</p>

  <p>Rahatlıkla Selim'in o pişmiş kelle gibi sırıtan suratına esaslı bir yumruk savurabilirdim. Oysa kendimin bile inanamadığım büyük bir soğukkanlılıkla, "Hadi, bırak şimdi bu zirzopluğu da, arkadaşlara sahnede toplanmaları için haber ver. Kaybettiğimiz zamanı telafi etmeliyiz," demeyi başardım.</p>

  <p>Selim odamdan çıkarken hırsımdan titriyordum ama...</p>

  <p>Sahneye çıkan basamakları tırmandım. Oyuncular kostümsüz yapacakları prova için beni bekliyorlardı. Her zamanki, mesafeli, ciddi ve kuru ses tonumla, "Günaydın arkadaşlar," dedim. "Hazır mıyız? Bugün ikinci perdeyi yeniden prova etmek istiyorum."</p>

  <p>Sanki Nur'un dönüşünden haberim yokmuş gibi davranıyor ve oyunculara pek bakmıyordum. O perdede rolü olanlar sahnede kalırken diğerleri yavaş yavaş aşağıdaki koltuklara doğru ilerlemeye başladılar. Tam o sırada Nur aralarından sıyrılarak yanıma yaklaştı. Yeni fark etmiş gibi mırıldandım.</p>

  <p>"Ooo Nur Hanım, demek döndünüz. Artık sizden ümidi kesmiştim." Ancak duyabileceğim bir ses tonuyla fısıldadı.</p>

  <p>"Numara yapma. Selim denen iblis, sen gelir gelmez döndüğüm haberini sana ulaştırdı. Memnun musun şimdi?"</p>

  <p>Etrafıma bakındım. Verdiği cevabın duyulmasını istemiyordum. Allah'tan o sırada etraf hareketliydi ve sahnedeki ayak sesleri fısıltısını boğmuştu. Bu defa yüksek sesle konuştu.</p>

  <p>"Dayanamadım. Selim Bey dönmem için çok ısrar etti. Galiba yerimi dolduramıyormuşsunuz, Nur olmadan bu oyun yürümez demişsiniz. Siz iyi ve saydığım bir yönetmensiniz. Hatırınızı kırmak istemedim."</p>

  <p>"Teşekkür ederim. Ama şunu da kesinlikle bilmenizi isterim; bu hadise bir daha tekerrür ederse anlayışlı davranmam söz konusu olamaz."</p>

  <p>"Sakın seni affettiğimi sanma. Hakaretini asla unutmayacağım."</p>

  <p>Yine fısıldar gibi konuşmuştu.</p>

  <p>Garip bir ruh haleti içindeydim. Aynı çatı altında olmak, onun varlığını yanımda hissetmek, her zaman görme şansına sahip bulunmak bana yeniden enerji vermiş, normal halime döndürmüştü. Nur'un geri geleceğini, temsile devam edeceğini doğrusu beklemiyordum.</p>

  <p>Bu yeni bir ümit demekti.</p>

  <p>Benim tanıdığımı sandığım Nur geri dönmezdi, eğer döndüyse sabahki tartışmamızın ve verdiği kararın pek önemi yoktu, sırf kadınsı bir kaprisle beni üzmeye çalışıyordu. Eh kısmen haklı olduğunu kabul etmek zorundaydım, inatçılık, kaprislerle karşısındaki erkeği üzmek onun yaradılışının bir tezahürü idi, anladığım kadarıyla beraberliğimiz sürecek, ama çetin mücadelelerimiz de olacaktı. Belki Orhan'ı da buna benzer nedenlerle bıktırıp usandırmış ve sonunda kaçırmıştı.</p>

  <p>Rahatlamıştım şimdi, hatta için için seviniyordum. Bana dönecekti. Atıp tutmasına, iğneli ve kırıcı sözler sarf etmesine aldırmıyordum. Onu böyle kabul etmek zorundaydım.</p>

  <p>Azrail haklı çıkmıştı.</p>

  <p>Nur, nevi şahsına münhasır bir karakterdi. Sitem'den farklı yaratılmıştı. Belki bana ilahi bir ihsan olarak gönderilmesinin ayrıcalığı da buydu zaten. Sıradan bir insan olmaktan uzak, uğraştırıcı, beni oyalayıcı, ömrümün bundan sonrasında yaşamıma her daim hareket ve canlılık getirici, yaşamın canlılığını bana öğretici biri olmasındaydı özelliği.</p>

  <p>Daha ne isteyebilirdim ki?</p>

  <p>Hayatım şimdiden tempo kazanmıştı..</p>

  <p>O akşam saat yirmi ikiye doğru provaları kestim. Oyuncular cidden yorulmuşlardı. O günkü provalarda Nur sadece iki defa sahneye çıkmıştı. Yaşadığı bunca olaya rağmen performansı yine harikaydı. Rolünü hiç aksamadan, başarıyla oynamıştı.</p>

  <p>Soyunma odasına giderken genç arkadaşlardan Hakan yanıma yaklaştı. Biraz çekingen ve mahcup bir edayla konuştu.</p>

  <p>"Hocam, sizden bir ricamız var," dedi.</p>

  <p>Gülümseyerek, "Söyle bakalım Hakan, nedir o?" dedim.</p>

  <p>"Bazı arkadaşlar en az haftanın bir gecesi provaların sonunda bir yere gidip bir kadeh içki içerek yorgunluğumuzu atıyor, hem oyunun genel gidişatı hakkında yorumlar yapıyor hem de eğlenceli, dinlendirici birkaç saat geçiriyoruz. Sizin de aramıza katılmanızı çok isterdik, ama size bu teklifi getirmeye çekindik. Bizim çocuklar size teklifi iletmem için beni seçtiler. Bizi kırmazsanız çok seviniriz."</p>

  <p>Birkaç saniye düşündüm.</p>

  <p>Neden olmasındı? Fakat sorun Nur'un ne olacağıydı? Acaba bu gece de evime gelir miydi? Genç oyunculara takılırsam ve Nur evime gelirse beni bulamazdı. Gerçi aramızdaki tartışmadan sonra bu gece geleceğine hiç ihtimal vermiyordum, ama hiç belli de olmazdı. Ayrıca muhtemelen bir bara takılacak gençler arasında Nur'un da olup olmayacağını henüz bilmiyordum. Hakan'ın ağzını arayabilirdim.</p>

  <p>"Selim Bey de geliyor mu?" diye sordum.</p>

  <p>Hakan hafifçe utanmış gibi başını önüne eğdi.</p>

  <p>"Ona daha önce de birkaç defa teklif etmiştik, ama her seferinde bizi reddetti."</p>

  <p>"Ya Nefise Hanım?"</p>

  <p>"Herhalde anlamışsınızdır Hocam; Nefise Hanım biz gençlere pek yüz vermez. Ona söylemeye cesaret bile edemedik."</p>

  <p>"O zaman ben aranızda biraz yaşlı kalmaz mıyım?"</p>

  <p>"Ne yaşlısı Hocam? Siz kendinizi yaşlı mı buluyorsunuz yani? Hepimizden diri ve hareketlisiniz."</p>

  <p>Henüz duymak istediğimi öğrenememiştim.</p>

  <p>"Kimler gidiyor peki?" dedim.</p>

  <p>"Ahmet, Volkan, Ayşe, Teoman, Nur, Serkan..."</p>

  <p>Hakan gideceklerin adlarını sıralamaya devam ediyordu, ama daha fazlasını dinlemeye gerek yoktu. Ben öğreneceğimi öğrenmiştim.</p>

  <p>"Pekâlâ," diye gülümseyerek mırıldandım. "Şayet hocanızı da bu defa aranızda görmek istiyorsanız mesele yok, gelirim."</p>

  <p>Hiç kuşkusuz, asıl amacım onlarla oturup içki içmek, onların gevezeliklerine iştirak etmek değildi. Fakat Nur'un bulunduğu bir ortamda biraz daha olmak, onu çalışma ciddiyetinin dışında görmek benim için zevk olacaktı. Aslında fazla konuşkan, meclislere renk katan, aranan bir tip olmadığımı bilirdim. Mesafeli durmam, gençlerin keyiflerini kaçırmam da mümkündü. Sonra birden aklıma geldi. Sevinen Hakan'ın koluna yapışarak sordum.</p>

  <p>"Kuzum, bu fikir kimden çıktı? Beni kim istedi aranıza?"</p>

  <p>Hakan saf saf cevap verdi.</p>

  <p>"Hepimiz istedik Hocam. Ama özellikle Volkan'la Nur."</p>

  <p>"Yaa... " diyebildim.</p>

  <p>Şimdi daha iyi anlıyordum meseleyi. Bu sevgilimin taktiğiydi. Mutlaka diğer gençleri de o ayartmıştı, beni de aralarına almaları için. Belki de sinsi düşünceleri vardı. Beni ayartmak ya da üzmek için yeni vesileler peşinde koşuyordu.</p>

  <p>Hodri meydan, dedim içimden. Ben hazırdım. Zaten bundan sonra aramızda kıyasıya bir mücadelenin geçeceğini tahmin ediyordum. Galiba hayatımın tadı tuzu da bu olacaktı...</p>

  <p>Beş kişi benim arabaya doldu. Diğerleri de taksilere dağıldılar. Tabii hiç söylemeye gerek yok, Nur benim arabama binmedi. Hatta onu sadece kısa bir an tiyatronun önündeki gençlerin arasında görebildim, hepsi o kadar. Aklınca ilgisiz görünerek asıl davet fikrinin kendisinden çıktığını gizlemeye çalışacaktı; oysa ben çoktan Hakan'dan istediğimi öğrenmiştim.</p>

  <p>Etiler'de yeni açılmış bir bara gittik. Renkli neonlarla aydınlatılmış adı Mogambo ya da Moronno gibi bir şeydi, pek dikkat etmedim, aklımda da kalmadı. İçerde gürültülü bir müzik ve inanılmaz bir kalabalık vardı. Oldum olası böyle yerleri pek sevmezdim, Sitem'le de gitmezdik, ama şimdi Nur'un uğruna bu berbat yerin şartlarına katlanmak zorundaydım.</p>

  <p>Belki iki yıllık hastalığımın da etkisi vardı. Uyum sağlamakta zorlanıyordum, hele o inanılmaz yüksek volümlü müzik kulaklarımı sağır ediyordu. Oturacak yer bulamamız da cabasıydı. Sözde buraya dinlenmeye, sohbet etmeye gelmiştik. Sohbet bir yana içeriye girdikten sonra grubumuz dağılmış, ellerine içki bardaklarını alan gençler dört bir yana saçılmıştı. Yanımda kala kala bir tek Hakan vardı. Gürültüden konuşmak da mümkün değildi zaten. Katlanmalıydım. Sessizliğe bürünmüş, o hınca hınç kalabalık arasında gözlerim Nur'u arıyordu.</p>

  <p>Bir ara yanı basımdaki Hakan'ın sesini duyurabilmek için avaz avaz bağırarak bir şeyler söylemeye çalıştığını fark ettim. Duyabilmek için kulağımı ağzına yaklaştırdım.</p>

  <p>"Hocam galiba böyle yerlere pek alışık değilsiniz," dediğini işittim. "Aksi gibi bu gece cuma, malum yarın tatil, biraz da ondan kalabalık. Sıkılmıyorsunuz ya?"</p>

  <p>Bozuntuya vermedim.</p>

  <p>"Hayır," dedim. "Değişik bir mekân, ilginç."</p>

  <p>"Öyledir."</p>

  <p>Ben de bağırmak zorunda kalıyordum.</p>

  <p>"Fakat korkarım burası için fazla yaşlıyım, baksana yaş vasati on sekiz ile yirmi arası. Pek bana göre değil."</p>

  <p>"Yapmayın Hocam! Siz yaşlı mısınız yani?"</p>

  <p>Aklınca gönlümü almaya çalışıyordu yine.</p>

  <p>"Doğru yaşlı sayılmam elbette, ama beni getirdiğiniz yer de çoluk çocuğun devam ettiği bir yermiş, baksana."</p>

  <p>Aklım fikrim Nur'daydı. Nereye gitmişti bu kız? Gençlerin danstan ziyade birbirlerine çarparak tepiştiği ufak piste baktım, göremedim. Etrafta ayakta duran insanların arasında da rastlayamıyordum. Tam o sırada Ayşe birden önümüzde belirdi.</p>

  <p>"Hocam," dedi. "Benimle dans eder misiniz?"</p>

  <p>"Yoo Ayşe... Kusura bakma, ama ben bu çılgınlığı yapamam, bana göre değil. En iyisi sen Hakan'la dans et," dedim.</p>

  <p>Genç oyuncum, Hakan'ı elinden tuttuğu gibi piste çekti. Arkalarından baktım, işime de gelmişti. Bu hengâmede yalnız kalmak çok daha iyi idi, en azından Hakan'la anlamsız konuşmaktan da kurtulmuştum. Yavaş yavaş buraya geldiğime de pişman olmaya başlamıştım; ben daha ziyade bir masa etrafında oturup sohbet edeceğimizi ve bu vesile ile Nur ile de konuşma fırsatım olacağını düşünmüştüm hep.</p>

  <p>"Nasıl, eğleniyor musun?" diye kulağımın dibinde çınlayan sesle irkildim. Nur yanı başımdaydı.</p>

  <p>Hırçın bir şekilde homurdandım. "Nerelerdeydin?" Gözlerini süzerek bana baktı.</p>

  <p>"Niye soruyorsun? Seni ilgilendirir mi nerede olduğum?"</p>

  <p>"Tabii ilgilendirir. Buraya sadece senin için geldiğimi bal gibi biliyorsun?"</p>

  <p>"Öyle mi? Hiç tahmin edememiştim doğrusu. Daha bu sabah bana hakaretler yağdıran birinin şimdi fıldır fıldır beni arayacağını hiç düşünememiştim."</p>

  <p>"Numara yapma. Bu tezgâhı sen düzenledin. Teklif gelince peşine takılıp geleceğimi hesapladın. Böyle yerlerden hoşlanmadığımı bilmen gerekirdi."</p>

  <p>Omuzlarını silkti lakayt bir eda ile.</p>

  <p>"Nasıl bileyim? Seni yeterince tanımıyorum ki? Sitem olsa belki bilirdi, ama ben Nur'um, eski sevgilin değil. Burası çok eğlenceli, fıkır fıkır bir yer. Orhan böyle hareketli yerlere bayılırdı."</p>

  <p>Anlaşılan daha bir süre damarıma basmaya devam edecekti.</p>

  <p>İki alternatifim vardı. Ya ben de onun üstüne gidecek, kızdırmaya devam edecektim, ya da teslim olacak ve hırsını iyice çıkarmasını bekleyecektim. Karar veremedim. Nasıl bir tutum takınmanın daha hayırlı olacağını kestiremiyordum.</p>

  <p>Cevap veremeyip sustuğumu görünce daha da keyiflendi. Tam bir pervasızlık örneği göstererek koluma girdi. Ürktüm. Ne de olsa buraya grup halinde gelmiştik, durup dururken koluma girdiğini görürlerse ne düşünürlerdi hakkımızda? Kolunu çekmesini söyleyemedim, ama "Ne yapıyorsun, biraz dikkatli olsana," diye homurdandım.</p>

  <p>"Ne o? Yoksa hakkımızda dedikodu çıkarırlar diye korkuyor musun?"</p>

  <p>Yiğitliğe toz kondurmadım.</p>

  <p>"Kendim için değil, ama sana laf gelmesini istemem."</p>

  <p>"Yok canım! Öyle olsa bu sabah yatak odasına girip beni baştan çıkarmazdın."</p>

  <p>"Nur, lütfen... Lütfen, biraz daha dikkatli konuş. Kırıcı oluyorsun. Ayrıca söylediklerin de gerçek değil. Onu sen istedin."</p>

  <p>"Ama bütün bir gece karşıma geçip, yalvaran yakaran, aşkımdan yanıp tutuştuğunu söyleyen de sendin, inkâr mı edeceksin?"</p>

  <p>Önemli bir şeyi daha tespit etmiştim. Nur'da biraz daha adilik, yavanlık, Sitem'le asla mukayese edilemeyecek bir basitlik vardı. Sitem asla böyle konuşmazdı benimle, bu bir eğitim, terbiye, kültür sorunuydu. Farkı kabul etmeliydim. Yüzünün, bedeninin tıpa tıp benzemesi galiba bütün sorunlarımı halletmeyecekti. Hafif bir burukluk hissettim içimde, belki onu bu haliyle de kabule hazırdım; belki değil mutlak hazırdım, ama istediğim kıvam ve olgunluğa kavuşturmak için sanırım çok uğraşacaktım. Sonuçtan da emin olamazdım; malum ağaç yaşken eğilir derlerdi, bundan sonra çalışsam bile ne sonuç alacağımı bilemezdim.</p>

  <p>İster istemez suratım asılmıştı.</p>

  <p>Yeni sevgilimin kişiliği, huyu suyu ne olursa olsun zeki biri olduğunu da yadsıyamazdım. Nitekim elini kolumdan çekmediği gibi, parmakları biraz daha uzandı ve elimin üzerine esaslı bir çimdik attı. Az daha bağıracaktım, canım yanmıştı.</p>

  <p>Ağzını kulağıma yaklaştırıp, "Bozuldun mu cicim?" dedi. Tam bir mahalle kızı edasıyla. Ya sabır diye, tevekkülle başımı salladım. O kalabalığın içinde ne yapabilirdim ki, her an tiyatrocu arkadaşlardan birinin dikkatini çekebilirdik.</p>

  <p>"Konuşmamız lazım," dedim. İlgisizce homurdandı.</p>

  <p>"Konuş... Seni dinliyorum."</p>

  <p>"Burada olmaz. Görmüyor musun şu kalabalığı?"</p>

  <p>"Nerede olacakmış peki?"</p>

  <p>"Daha tenha, birbirimizi duyup anlayabileceğimiz bir yerde?"</p>

  <p>"Yoksa senin evinde mi yine?"</p>

  <p>Alay ediyordu, ama anlamazlığa vurdum.</p>

  <p>"Tabii, neden olmasın?"</p>

  <p>"Yağma yok! Bu sabah yeterli dersi aldım."</p>

  <p>"Lütfen beni çıldırtma. Bu yaptığına düpedüz işkence denir."</p>

  <p>"Sen zaten çılgının tekisin. Hayal âleminde ölü bir kadının anılarıyla yaşıyorsun, istesem de seni çıldırtamam bir daha."</p>

  <p>"Yapma Nur! Beni incitiyorsun..."</p>

  <p>Hafifçe, fakat sinsi bir eda ile gülümsedi.</p>

  <p>"Bu daha bir şey değil. Bana yaptığına seni pişman edeceğim."</p>

  <p>"Hatalıysam, özür dilemeye razıyım zaten."</p>

  <p>"Yaa! O kadar basit demek... Bir iki kelimeyle özür dileyeceksin ve ben de seni hemen affedeceğim, öyle mi?"</p>

  <p>Beni bağışlayacağını çoktan anlamıştım. O da beni seviyordu, ama neden olayı bu kadar uzatıp büyüttüğünü anlamıyordum henüz. Herhalde kızgınlığı geçmemişti ve incinen gururunu tatmin için kaprislerine devam edecekti.</p>

  <p>"Nasıl istiyorsan o şekilde özür dileyim. Gerekiyorsa ayaklarına da kapanabilirim."</p>

  <p>"Hadi oradan... Onu özür için değil, zevk için yaparsın. Ayaklarıma deli divane olduğunu unuttuğumu mu sanıyorsun?"</p>

  <p>"Peki ne yapmamı istiyorsun?"</p>

  <p>Elini kolumdan çekti.</p>

  <p>Karşılık vermedi. Susmayı yeğledi. Ne düşünüyordu acaba? Hiç beklemediğim bir istekle karşılaşabilirdim.</p>

  <p>Sessiz kalmasından, birden kolumdan çıkmasından huylanmıştım da. Ne yapacağı kesinlikle belli olmazdı.</p>

  <p>Eğilip yüzüne baktım, ifadesinden belki bir şey anlarım, diye. Buz gibi bir çehreyle pistte dans edenleri seyrediyordu. Sanki söylediklerimi duymamış gibi.</p>

  <p>"Evet?" dedim.</p>

  <p>"Acele etme. Görmüyor musun, düşünüyorum."</p>

  <p>"Neyi?"</p>

  <p>"Yaptıklarını sana nasıl ödeteceğimi."</p>

  <p>Tamam, onu seviyordum, hatta sırılsıklam âşıktım da. Yeniden onu bulmam benim için Tanrı'nın ihsanıydı; hepsini kabul ediyordum, ama bir erkek olarak da bunca kaprise tahammülümün bir sınırı vardı, daha ne kadar katlanabilirdim? Ayrıca mutlak haksız olduğum da söylenemezdi, kısa zaman önce ilişkisinin bittiği iddiasına ve inkârına rağmen Orhan denen adamı sevdiğini ağzından duymuştum. Sinirlenip, düş kırıklığına uğramam kadar doğal ne olabilirdi?</p>

  <p>"Nasıl istersen," diye homurdandım. "Sana daha fazla yalvarmayacağım." Sesim biraz hiddetli ve bir o kadar da umursamaz çıkmıştı.</p>

  <p>Şaşırmış gibi yüzüme baktı önce, sonra salma salına yanımdan uzaklaşırken mırıldandı.</p>

  <p>"Öyle bir yalvaracaksın ki, feleğini şaşıracaksın hem de. Göreceğiz bakalım."</p>

  <p>Ne arkasından gittim ne de onu durdurmaya çalıştım..</p>

  <p>Eve asık bir yüzle döndüğümde saat ikiye geliyordu. Barda yanımdan uzaklaştıktan sonra bir daha semtime uğramamıştı Nur. Bir ara Hakan, Ayşe ve Volkan yanıma gelmişler ve ilerleyen saatte beni bir masaya dahi oturtmuşlardı. Masada iki kadeh daha viski içtim.</p>

  <p>İşin ilginç yanı hâlâ mutlu oluşumdu.</p>

  <p>Gergindim, ama sadece onunla tatminkâr bir görüşme yapamamamdan kaynaklanıyordu gerginliğim; çatışmamız devam edecek, ilerde belki daha sert ve kırıcı konuşmalar cereyan edecekti aramızda. Lakin şuna emin olmuştum. Tüm bu marazayı beni sevdiği için çıkarıyordu Nur. Bana sert ve haşin davranması, gururunu tamire intikam yoluyla kalkışması sırf sevgidendi. Sevmese, umurunda bile olmaz, tüm ilgisini keser, benimle didişmeye kalkışmazdı. Orhan denen adamı çoktan unuttuğuna emindim. Onun da hayatında şimdi sadece ben vardım. Vardığım sonuç mutlu olmama yetiyordu.</p>

  <p>Tartışılmayacak husus hayatımın yeniden renk kazanmasıydı. Kabul etmek zorundaydım ki, bu hayat, dengeli, düzenli ve hatta monoton diyebileceğim Sitem döneminden çok daha fazla hareketlenmişti. Nur bana fırtınalı, esintili, bir gün sonrasından emin olamadığım, fakat hayatı dolu dolu geçireceğim yeni bir dönemin açılmasını sağlamıştı. Şikâyetçi olamazdım; gerçekte bu düzen ruh ve kişiliğime daha uygun düşüyordu. Benim de mücadeleci, hırslı, yılmak bilmeyen bir yapım vardı; ne var ki kimliğimin bu yanı bundan önceki aşk yaşamında hep tekdüze kalmış, dalgalanmamıştı.</p>

  <p>Şimdi tek sıkıntım Önümüzdeki cumartesi, pazardı. Hafta sonu olması itibarıyla çalışmalara ara verdiğimizden iki gün sevgilimi göremeyecektim. Soyunup yatağa girdiğimde kararsızdım. Acaba yarın ben onun evine bir ziyaret yapmalı mıydım?</p>

  <p>Görmek istiyordum. Pazartesiye kadar dayanamazdım.</p>

  <p>Nasıl karşılardı acaba bu ziyaretimi?</p>

  <p>Belki memnun olur, hatasını anladı, yalvarmak, benden özür dilemek için evime kadar geldi, diye düşünebilirdi. Hatta böyle bir ziyareti bekliyor da olabilirdi. Çünkü onun kırılan gururunu tamir etmek için bir jest yapmalıydım.</p>

  <p>Evet, fena fikir değildi.</p>

  <p>Yarın öğleye doğru büyük bir çiçek buketi yaptırarak gitmeye karar verdim. Bir gece evvelinden uykusuz kaldığı için nasıl olsa sabah ondan evvel yataktan çıkmazdı.</p>

  <p>Keyiflendim yeniden.</p>

  <p>En münasip yaklaşım bu olacaktı.</p>

  <p>Sitem sarı kasımpatlarını çok severdi, ama Nur'a çok daha farklı bir şey götürmeliydim, mesela kırmızı güller veya cam içinde bir orkide. Zevklerindeki değişiklik mutlaka çiçekte de bir şekilde kendisini gösterecekti. Çiçek daima hassas ve ince kadın ruhunun dışa açılan penceresiydi; o pencereden içeri zevkli bir çiçekle girmenin her zaman mümkün olacağına inanıyordum.</p>

  <p>Yorganı başıma çektim.</p>

  <p>Uyuyabilirdim artık...</p>

  <h2><a id="ncx2936"></a>6</h2>

  <p>ARABAYI çiçekçi dükkânının önüne çektim. Bir an ne seçeceğime karar vermek için duraladım. Dükkânın vitrini bir ressamın paleti kadar karışık renk cümbüşü içindeydi. Kararımı çoktan vermiştim, eflatun veya mor bir orkide seçecektim sevgilime. Şevkle daldım içeriye. Ak saçlı, gözlüklü efendiden bir adam, "Buyurun beyefendi, size nasıl yardımcı olabilirim?" diye sordu.</p>

  <p>"Orkide istiyorum. Tercihim eflatun," dedim.</p>

  <p>"Üzgünüm efendim, ama dükkânda orkide yok."</p>

  <p>"Yok mu? Ama nasıl olur?"</p>

  <p>"Maalesef burada orkideyi pek satamıyoruz. Fazla alıcısı çıkmıyor. Lakin size onun kadar güzel başka çiçekler de verebilirim."</p>

  <p>Keyfim kaçmıştı. Homurdandım içimden. Yine de orkide şart değildi, zaten Nur'un orkideye düşkün olduğunu da pek sanmıyordum, belki de orkidenin varlığından bile haberdar değildi. Önemli olan bir çiçekle gitmekti. Aslına bakılırsa orkide tercihim sadece kendi kendimi tatminin bir yoluydu. ,</p>

  <p>"Pekâlâ," dedim. "Seçimi size bırakıyorum."</p>

  <p>"Ne kadarlık bir şey istiyorsunuz?"</p>

  <p>"Fiyat önemli değil."</p>

  <p>"Anlıyorum beyefendi," diyen adam yağlı bir müşteri bulmanın sevinci içinde bana şık bir buket hazırlamaya başladı.</p>

  <p>Yerimde heyecandan duramıyordum. Az sonra Nur'la tekrar karşılaşacaktım. Ona bir an önce kavuşmanın sabırsızlığı yüreğimi titretiyordu. Acaba beni nasıl karşılayacaktı? Hiçbir şey olmamış gibi karşıma çıkmasını beklemiyordum tabii. Önce yine atıp tutacak, damarıma basıp, beni kızdırmaya çalışacaktı. Ama bu sefer kararlıydım; onu alt etmenin tek yolu hiç itiraz etmemek, her dediğine evet, sen haklısın demekti. Söylenir söylenir sonunda teskin olup yelkenleri suya indirirdi, çünkü o da beni seviyordu.</p>

  <p>Adam çiçekleri elime tutuşturunca ok gibi dükkândan fırladım. Arabaya atlayıp iri çiçek buketini itinayla yan koltuğa yerleştirdim. Evine yakın sayılırdım, arabayı çalıştırdım. Üç dakika sonra Nur'un evinin önüne gelmiştim.</p>

  <p>Yüreğim güm güm atıyordu.</p>

  <p>Her şeye rağmen çekiniyordum da. Beni içeriye almama tehlikesi zayıf da olsa mevcuttu. Nur'un sağı solu belli olmazdı. Yolda ilk karşılaşma anı için beynimde çeşitli mizansenler üretmiştim, mesela zili çaldıktan sonra kendimi gizlemek ve önce çiçeği uzatarak sulh teşebbüsümü göstermek filan gibi şeyler. Kızgınlığının bir anda geçeceğini, gülerek kendini kucağıma atmasını filan umuyordum.</p>

  <p>Dış kapı kapalıydı. Aşağıdan zili çaldım. Otomatiğin vızıltısı duyulunca içeri dalıp bir koşu merdivenleri tırmandım.</p>

  <p>İlk sürpriz beni bekliyordu.</p>

  <p>Kapı aralığından kimin geldiğini anlamaya çalışan Nur'un ev arkadaşının asık ve abus çehresiyle karşılaşmıştım.</p>

  <p>"Affedersiniz," dedim. "Nur Hanım evdeler mi?"</p>

  <p>Soğuk bakışlı kadın beni tanımıştı tabii. Bir bana bir de elimdeki muhteşem çiçek demetine şöyle bir baktı.</p>

  <p>Tek bir kelimeyle ummadığım bir cevap verdi.</p>

  <p>"Yok!"</p>

  <p>Nedense böyle bir ihtimalle karşılaşacağımı hiç hesaba katmamıştım. Şaşırmış olmalıydım herhalde ki, "Yok mu?" diye kekeledim.</p>

  <p>"Yok!" dedi kız yine aynı soğuk ifadeyle.</p>

  <p>Taş gibi hareketsiz kalmıştım.</p>

  <p>Ne diyeceğimi bilemedim.</p>

  <p>"Nereye gitti acaba?" diye mırıldandım.</p>

  <p>"Bilmiyorum."</p>

  <p>"Çabuk döner mi acaba?"</p>

  <p>"Sanmam. Bir arkadaşıyla çıktı."</p>

  <p>Birkaç saniye düşündüm.</p>

  <p>"Tiyatrodan bir arkadaşıyla mı?"</p>

  <p>"Hayır, Orhan'la..."</p>

  <p>Damarlarımdaki kan çekilir gibi oldu bir an. Artık bu kadarı fazlaydı; ufak tefek kaprislere, nazlanmalara, kendini ağırdan satmalara rıza gösterebilirdim, ama yalana asla tahammül edemezdim. Nur'un yaptığı iğrenç bir şeydi; bir yandan benden önceki sevgilisini idare ediyor, diğer yandan da bana merhamet duyuyormuş havalarında koynuma giriyordu.</p>

  <p>İşte, buna tahammül edemezdim.</p>

  <p>Sanki asıl suçlu kapıyı açan asık yüzlü o kızmış gibi hışımla yüzüne baktım.</p>

  <p>"Pespaye... Şırfıntı... Adi mahluk," diye yüksek sesle homurdandım. Kız şaşırmıştı tabii...</p>

  <p>Elimdeki çiçekleri yere fırlattığım gibi koşarak merdivenleri indim. Eve kadar nasıl araba sürdüğüme hâlâ şaşarım...</p>

  <p class="p1"><span class="t3">* * *</span></p>

  <p>O gün tam bir felaket oldu benim için. Evin içinde ne yapacağımı bilemeden deliler gibi dolaşıp duruyordum. O rezil bir daha nasıl yüzüme bakacaktı acaba? Buna cesaret edebilecek miydi? O an elime geçse, üstüne yürür, tabiatıma ters düşse bile onu dövebilirdim. Bunca yıl hiçbir kadına tek bir fiske bile vurmadığım halde saçlarından kavrayıp yerlerde süründürmek ihtiyacıyla kıvranıyordum.</p>

  <p>Büyük ve ilahi gördüğüm aşkım noktalanmıştı şimdi, içkiden medet umdum önce, sonra içmemem gerektiğine karar verdim. Kendimi oyalamanın başka çarelerini bulmalıydım. Çok sinirliydim, ama Tanrı'ya hamdetmek gerekiyordu, böyle bir şoktan sonra henüz bir nöbete girmemiştim. Herhalde bundan sonra da girmezdim. Benim için çok önemliydi bu. Sitem'i ya da Nur'u kaybetmiş olmama rağmen kendimi hastalığımı yenmiş addediyordum. Şöyle veya böyle hastalığımı yendiğimin bir belirtisiydi bu direncim. Artık normal bir insan sayılırdım. Titreyerek koltuklardan birine çöktüm. Bu badireyi de atlatırdım. Dünyada sevecek, âşık olacak başka kadın yok değildi ya...</p>

  <p>Henüz genç bir adam sayılırdım ve önümde daha uzun bir ömür vardı. Mutlaka karşıma başkaları çıkacak ve yeni bir hayat kuracaktım kendime, işin en zor yanı şu birkaç günü atlatmak, olayı beynimden silip atmaktı. Ama nasıl?</p>

  <p>Umduğum kadar kolay olmayacaktı bu. Dışarı çıkmayı, sokaklarda tek başıma dolaşmayı düşündüm. Evde kalmak, tek başıma sinirlerimin yatışmasını beklemek daha kötüydü, sokakta oyalanabilirdim.</p>

  <p>Saatime baktım, on yediye geliyordu. Neredeyse akşam olmuştu, iyi bir lokantaya gidip karnımı doyurur, içki içebilirdim. Aslında konuşacak, içimi dökecek birine ihtiyacım vardı, ne var ki Sitem'in ölümünden sonra tüm dostlarım ve arkadaşlarımla ilişkimi kesmiştim, o an kimse aklıma gelmiyordu.</p>

  <p>Ben de yalnız çıkarım, diye homurdandım içimden. Kalkıp sırtıma ceketimi geçirdim, işte kapının zili de o an çalındı.</p>

  <p>Kim olabilirdi acaba?</p>

  <p>Kapıyı açtım. Eşikte Nur duruyordu...</p>

  <p>Boynu bükük, mahzun, suçlu gibi suratıma bakıyordu.</p>

  <p>İnanılmaz kadar sakin, yumuşacık bir sesle sordum.</p>

  <p>"Ne işin var burada? Neden geldin? Ne istiyorsun hâlâ?"</p>

  <p>"Çok üzgünüm," diye fısıldadı. "Çok aptalca davrandım. Gerçek neden sonra kafama dank etti. Hâlâ nekahet devresinde olduğunu birden unutuverdim. Galiba çok ileri gittim, nasılsın iyi misin?"</p>

  <p>Yoksa alay mı ediyordu benimle?</p>

  <p>Şimdi de karşıma geçmiş akıttığı zehrin etkisini mi ölçecekti. Yoo, bu sefer ona bu zevki yaşatmayacaktım. Muhtemelen sinirlenip, bağırıp çağıracağımı umut ediyordu, oysa gayet rahattım. Gülümsedim hatta...</p>

  <p>"Çok iyiyim," dedim. "Umarım buraya sıhhatimi sormaya gelmedin."</p>

  <p>"Haklısın, yaptığım haksızlık için özür dilemeye, pişman olduğumu bildirmeye geldim. Ne söylesen yeridir. Çok düşüncesizce davrandım. Beni bağışlayacak mısın?"</p>

  <p>"Bağışlayacak bir şey yok. Asıl hata bendeydi. Sitem'e olan benzerliğin ruhumda fırtınalar yaratmış, gözümü kör etmişti. Seni onun kişiliğinde, onurlu, haysiyet sahibi, dürüst ve güvenilir biri sanmıştım. Yalnız fiziksel benzerliğin yetmeyeceğini, önemli olan karakter yapısının farklılığını hiç hesaba katmadım. Seni suçlayamam. Ama şu kadarını söyleyebilirim, bu ilişki artık bitti Nur. Başlamadan bitti. Sanırım beni anlıyorsundur."</p>

  <p>Suçlu edasıyla bana bakmaya devam ediyordu.</p>

  <p>"İçeri girebilir miyim?"</p>

  <p>"Hayır," dedim tok ve vakur bir edayla. "Konuşacak bir şeyimiz kalmadı."</p>

  <p>"Yanılıyorsun sevgilim," diye inledi.</p>

  <p>"Lütfen bir daha bana sevgilim deme. Çok komik kaçıyor. Ağzına da hiç yakışmıyor bu kelime."</p>

  <p>"Biliyorum, bana ateş püskürüyorsun, ama onların hepsi bir oyundu. Kızgınlığımdan dolayı başvurduğum çocukça bir oyun. Ne yapayım elimde değildi, sana gücenmiştim. Fakat daha sonra yaptıklarımı derinine düşününce ne denli yanlış ve çirkin olduğunu anladım ve hemen senden özür dilemek için buraya koştum."</p>

  <p>Bir kere daha hüzünle ışıldayan o nefis lacivert gözlerinin içine baktım. Samimi miydi acaba? Yoksa yeni ve iblisçe bir planın peşinde mi koşuyordu. Direndim.</p>

  <p>"Sana inanmıyorum," dedim. "Sen bir yalancısın."</p>

  <p>Birden kafası atar gibi oldu Nur'un.</p>

  <p>"Dur bakalım biraz," diye homurdandı. "Sen de sütten çıkmış kaşık kadar temiz değilsin. Buraya gelip özür dilediğim için beni pişman etme."</p>

  <p>İrkildim. Yeniden hiddetlenmesine bir anlam verememiştim.</p>

  <p>Neyi kastediyordu acaba?</p>

  <p>"Ne demek istiyorsun?" diye mırıldandım.</p>

  <p>"Yol ver, hele bir içeriye geçeyim de rahat rahat konuşalım."</p>

  <p>İtirazıma devam edecektim, ama Nur beni göğsümden ittiği gibi içeriye daldı, salona doğru yürüdü. Yine şaşıran bendim. Çaresiz, süt dökmüş kedi gibi peşinden yürüdüm.</p>

  <p>Sırtından kabanını çıkarmış iskemlelerden birinin üstüne fırlatmıştı. Alışkanlığı ile pabuçlarını da ayağından çıkarıp kanepenin üzerinde bağdaş kurdu, bacaklarını altına alarak.</p>

  <p>Ben daha ağzımı açmadan da homurdandı.</p>

  <p>"Sakın ayakkabılarımı giymemi ihtara filan da kalkışma. Ben böyle rahat ediyorum, işine gelmiyorsa ayaklarıma bakma, anladın mı?"</p>

  <p>Bu da yeni bir taktikti anlaşılan. Yavuz hırsızın ev sahibini bastırması misali. Aklınca cinselliğinden uzak durmamı ihtar eder gibi yine beni cazibesine çekmek istiyordu.</p>

  <p>Bozuntuya vermedim. Kendimi zorlayarak gerçekten de bakmamaya çalıştım. Zira yenik düşeceğimi, her an pes edeceğimi biliyordum.</p>

  <p>"Ayakların artık ilgimi çekmiyor," diyebildim.</p>

  <p>"Boş versene o palavralara sen... Aklın gidiyor. Ama şimdi oturup beni dinlemek zorundasın, anlaşıldı mı?"</p>

  <p>Zoraki kabul etmiş gibi başımı salladım. Daha şimdiden gösterdiğim zaafa lanetler okuyordum, ne kadar iradesiz, ne kadar dirençsizdim. Az evvel saçlarından tutup yerlerde süründürmeye, dayak atmaya niyetli olan ben, şimdi karşısında pısırık, kararsız kalmış, çoktan anlatacaklarını dinlemeye hazır hale gelmiştim. Gururumun son kırıntılarını da kullandım.</p>

  <p>"Seni dinlemek zorunda değilim."</p>

  <p>"Zorundasın. Evet, kabul ediyorum, sana bir oyun oynadım. Ama bunu hak ettin."</p>

  <p>"Ne oyunu?"</p>

  <p>Yüzüme dik dik baktı.</p>

  <p>"Orhan diye biri yok. Zaten hiç de olmadı."</p>

  <p>Demek inkârı planlamıştı. Aklındaki yeni kurgu bu olmalıydı. Ama bu yalana inanmayacaktım bu defa.</p>

  <p>"Boşuna inkâra kalkışma, yararı yok. Uyku sersemi sevgilinin adını ağzından kaçırdın, gayet iyi duydum."</p>

  <p>Bekledim. Asıl bombamı yani arkadaşından işittiğim birlikte çıktıklarını sona saklayacaktım.</p>

  <p>"Öyle biri yok diyorum. Bana yalan söylediğin için çok kızmıştım sana."</p>

  <p>Şaşırarak sordum. "Ne yalanı? Ben sana hiç yalan söylemedim."</p>

  <p>"Emin misin?"</p>

  <p>Bir an kendimden kuşkuya düştüm. Gerçi ondan sakladığım bazı gerçekler vardı, ama onları hiçbir zaman açıklayamazdım ki. Şayet o gerçekler hakkında bir şeyler biliyorsa, haklı sayılabilirdi.</p>

  <p>"Ne demek istiyorsun?"</p>

  <p>"Bir düşün bakalım," dedi.</p>

  <p>"Neyi düşüneyim?"</p>

  <p>"Mesela Sitem'e olan benzerliğimi."</p>

  <p>Hâlâ meseleyi tam olarak kavrayamamıştım.</p>

  <p>"Bunu saklamadım ki. Her vesile ile birbirinize benzediğinizi söyledim."</p>

  <p>"Benzemek başka, tıpatıp aynı olmak başka."</p>

  <p>"Onu da nereden çıkarıyorsun şimdi?"</p>

  <p>"Anlamazlığa gelme. İşin başından beri bundan çok korktuğumu biliyorsun."</p>

  <p>"Kısa kes," diye homurdandım. "Ne anlatmaya çalışıyorsun?"</p>

  <p>"İstersen yardımcı olayım. Evine ilk geldiğimde beni kapının önünde bekletmiş, bir koşu içeri koşarak önceleri ne olduğunu anlamadığım bir şeyler yapmıştın. Hiçbir anlam verememiştim önce. Hatta içerde benden gizlemek istediğin bir kadının olabileceği bile gelmişti aklıma."</p>

  <p>Birden buz kestim.</p>

  <p>Meseleyi o an kavradım. Sanırım Nur, Sitem'in resimlerini görmüştü. Öyle ise bu bir felaketti. Azrail'in ikazı kulaklarımda çınladı.</p>

  <p>"Meğer sakladığın insan değil eski sevgilinin resimleriymiş. O gece onları yatak odanın gardırobunda buldum. Şaşırdım ve korktum. Bu benzerlik değil ayniyetmiş. Neden bana yalan söyledin, neden benden sakladın bunu?"</p>

  <p>Savunma ihtiyacını duydum.</p>

  <p>"Senden saklamadım!" diye yineledim. "Her zaman Sitem'e benzediğini anlattım."</p>

  <p>"İnsaf yahu! Ne benzerliği? Resimleri görünce adeta nutkum tutuldu; o fotoğrafları benim sandım. Sadece kıyafetlerimiz değişikti. Gözlerime inanamadım. Bana yalan söylediğin için de müthiş bir öfkeye kapıldım. Zaten şüphem vardı, ama fotoğrafları görünce gerçeği bir kere daha kavradım, sen beni değil, tesadüflerin karşına çıkardığı o eski sevgiliyi sevmeye devam ediyordun. Ben sadece bir araç, bir kalıptım. Benimle sevişirken bile hep onu hayal edecektin. Senin için bir kurtuluş, bir çare olabilirdi, ama ben buna dayanamazdım, işte o an bana oynadığın bu oyun için senden nefret ettim ve intikam almaya karar verdim."</p>

  <p>"Haksızlık ediyorsun Nur."</p>

  <p>"Hiç de değil. Seviştikten sonra benim uykuya daldığımı sandın, ama uyumamıştım, niyetim sana unutamayacağın bir ders vermekti. Bekledim. Zevkten doruklara eriştiğin sırada da sana Orhan diye fısıldadım. Beyninden vurulmuşa döndün tabii. İçimden hep oh olsun, diyordum. Çünkü ne yazık ki ben de seni sevmeye başlamıştım."</p>

  <p>"Ama... " diye inledim. "Ne gerek vardı buna? Benimle bir kere daha yüzleşebilirdin."</p>

  <p>"Gerçekleri benden saklayan biriyle mi? Bir yalancıyla mı? İyi bak yüzüme. Şimdi bile inkâr edebilir misin, şu an kimi görüyorsun karşında, Sitem'i mi yoksa haince aldattığın saf Nur'u mu?"</p>

  <p>"Biraz abartmıyor musun? Bu yaptığın haksızlık."</p>

  <p>"Asıl senin yaptığın haksızlık. Gerçekleri saklayarak duygularımla oynadın. Sitem'e benzeyebilirdim, insan insana benzeyebilir, vücudumuzda aynı alametler de olabilir, ama biz birbirimizin kopyasıymışız. Buna tahammül edemem, kaldıramam bu ağır yükü."</p>

  <p>Omuzlarım çöktü.</p>

  <p>Esasta haklıydı. Durum benzerlikten çok öteydi. Ve en kötüsü kendisinin bana ilahi bir lütuf olduğunu henüz bilmemesiydi. Onu yerlerde sürüklemeye hazır olan ben şimdi iliklerime kadar titriyordum. Azrail'i ifadesine göre bu maceranın sonu gelmişti.</p>

  <p>"Ne yazık ki rahatlamamıştım daha," diye devam etti. "Hele o sabah beni aşağılayıcı, tahkir eder konuşunca sana olan hırsım iyice arttı. Bu yaptığın kötülüğü fitil fitil burnundan getirmeye karar verdim. Daha evinden çıkarken tiyatroya dönmeye karar vermiştim. Karşına geçecek, seni kendime âşık edecek, sonra en ummadığın anda seni terk edecektim. Selim'in yalvarıp yakarmalarına hiç aldırmadım, nazlandım rol yaptım. Zaten dönmeye kararlıydım, asıl senin yalvarmanı bekliyordum. O gece bara giderken çocuklara senin de gelmeni teklif etmek fikri benden çıkmıştı. Her şeye rağmen benim bulunduğum yere koşa koşa geleceğinden emindim. Çünkü senin son çaren yine bendim. Elin mahkûmdu. O gece damarına bastım. Hep farkındaydım, benimle yalnız kalmak, içini dökmek, özür dilemek için can atıyordun. Nitekim baş başa kalıp konuşmak için yalvardın da... "</p>

  <p>Nur derin bir soluk aldı. Endişeyle onu dinliyordum.</p>

  <p>"Mutlaka beni arayacaktın. Benden ses çıkmayınca evime geleceğini de düşündüm. Tetikteydim. Hiç dışarı çıkmadan pencerenin önünde senin yolunu gözledim. Sabahleyin bir ara evine telefon ettim. Açsaydın, hemen sesimi çıkarmadan kapatacaktım. Telefon açılmayınca yolda olduğunu tahmin ettim. Evimi paylaştığım arkadaşıma sıkı sıkıya tembihlettim, beni sorarsa hayali sevgilim Orhan'la çıktığımı söyleyeceksin, dedim. Önce itiraz etti, senin rahatsız bir adam olduğunu, geçen sefer düşüp bayıldığını, bunu asla yapmamamı söyledi. Ama dinlemedim onu, hâlâ içim intikam ateşiyle doluydu. Çocuksu bir hırsla zorladım kızcağızı. Sonunda istemeye istemeye söylediğimi yaptı. Oysa o esnada kapının arkasında senin hiddetle homurdanmanı dinliyordum. Çok rahatlamıştım, Orhan adını duymak seni çileden çıkarmıştı. Neredeyse zil takıp oynayacaktım. Fakat... "</p>

  <p>"Fakat ne?" diye homurdandım.</p>

  <p>Nur yeniden suçlu bir çocuk gibi önüne bakmaya başladı.</p>

  <p>"Sonra beni bir düşünce aldı. Yaptıklarımı yeniden tartmaya başladım. Hırsım yatışmış, intikamımı almış ve seni çileden çıkarmıştım, ama lanet olsun bir gerçek de kafama dank etmişti. Seni seviyordum. Bu gerçeği değiştiremiyordum bir türlü, zaten bütün davranışlarımın, tutarsızlığımın kökünde seni sevmeye başlamamın nedeni vardı. Bir de arkadaşımın söylediklerini hatırladıkça endişem yerini korkuya bıraktı. Ya yeni bir nöbete girdiyse, ya yeniden bayıldıysa diye içim bulgur savurmaya başladı. Sonrasını biliyorsun, çıkıp geldim işte..."</p>

  <p>İçten, samimi bir itiraftı bu...</p>

  <p>Basit kelimelerle, ama büyük bir dürüstlükle yapılmış itiraf. Beni sevdiğini kabul ediyordu. Benim için önemli olan da buydu. Orhan, diye biri de yoktu, sırf beni üzmek için yaratılmış, hayali bir kahraman olduğunu da öğrenmiştim. Sevinmem gerekirdi.</p>

  <p>Ama ne yazık ki sevinemiyordum. Azrail'in söyledikleri kulağımdan çıkmıyordu, beni uyarmıştı bir kere. Çok ince bir noktaydı bu. Azrail Nur'un Sitem'le arasındaki ayniyeti anladığı anda şoka gireceğini ve bunu kaldıramayacağını söylemişti; bu uyarı aklımdan hiç çıkmıyordu, ister istemez durakladım.</p>

  <p>Meraklı nazarlarla sevgilime baktım. Kızıp sinirlendiğini biliyordum, ama hiç de şoka girmiş bir hâli yoktu, acaba Azrail neyi kastetmişti? Şu anda gözlemleyebildiğim kadarıyla Nur'da sadece kadınsı bir kıskançlık, kendisini eski sevgilimin yerine koymamın yıkıntısından başka bir şey yoktu. Ve bu kesinlikle atlatılamayacak bir badire değildi. Biraz ikna, biraz özel bir acındırmayla bu işin üstesinden gelebilirdim. Tek şart dikkatli olmam, yeni bir açık vermememdi.</p>

  <p>Sessiz ve kararsız kaldığımı görünce fısıldadı.</p>

  <p>"Beni affedecek misin?"</p>

  <p>Neler hissettiğimi, neler düşündüğümü bilemiyordu tabii.</p>

  <p>Kısık bir sesle, "Ortada affedilecek bir şey yok, ikimiz de hatalıyız," dedim.</p>

  <p>Hemen atıldı.</p>

  <p>"Doğru, benim kadar sen de kabahatlisin. Bütün gerçeği hiçbir şey saklamadan bana söylemen gerekirdi."</p>

  <p>Oysa yine yalana başvurmak zorundaydım. Aramızda düzelmeye yüz tutan ilişkiyi tekrar yalan üzerine oturtmak çok sakıncalıydı, ama başka çarem yoktu.</p>

  <p>"Korktum, hep böyle düşünmenden korktum. Gerçeği kabullenmek zorundayız Nur; gerçi sen Sitem'in kopyasısın, fakat ben seni seviyorum, bunu iyice anlaman gerekiyor."</p>

  <p>Gözlerinde hafif bir tereddüt bulutu oluştu. Sesini çıkarmadan yüzüme baktı. Hâlâ yalan söyleyip söylemediğimi anlamak istercesine. En ikna edici sesime devam ettim. 5" İnsanlara değer verdiğimiz öz, bedende değil ruhta aklıdır. Vücutlarınız aynı, ama ruhlarınız, karakterleriniz, sizi ayrı yapan özünüzdeki cevher çok farklı. Ben senin kimliğini seviyorum sana âşık oluyorum. Acı da olsa Sitem bitti artık. Bir kalemde onu hafızamın derinliklerinden silkip atamam, biraz zamana ihtiyacım olabilir, elime olmadan zaman zaman seni onunla mukayeseye kalabilirim, ama eminim ki senin özelliklerin ona ağır basacak ve sen beni yeniden hayata döndüreceksin. Zaten unu yapmaya başladın bile." Söylediklerim mutlak yalan sayılmazdı, itiraf etmeliydim ki, ikisi arasında müthiş farklılık vardı. Sanırım ben Sitem'in her güzelliğini sevmiştim, oysa Nur değişken, renkli, coşkulu ruh yapısıyla bana hayatın bilmediğim, bugüne kadar tatmadığım zevklerini yaşatıyordu. Aşkla nefreti, acıyla sevinci, hırsla sükûneti aynı anda yaşıyordum.</p>

  <p>"Sana inanayım mı?" diye sordu. "Bütün kalbinle," dedim.</p>

  <p>Birden ok gibi yerinden fırladı, bir hamle ile kucağıma sıçradı. Kollarını boynuma dolayıp beni öpmeye başladı. Yüzümde öpmedik yer bırakmamıştı, sonra uzun uzun, nefes kesecek şekilde dudaklarıma yapıştı.</p>

  <p>Böyle sevgi tezahürlerine Sitem'den alışık değildim. O an ona yalan söylemediğimi hissediyordum. Bir ara dudaklarını ağzımdan çekip çapkınca kulağıma fısıldadı.</p>

  <p>"Hadi, kucakla götür beni yatak odasına. Hemen sahip ol. O geceki sevişmeden bir şey anlamadım. Öyle sinirliydim ki, doğru dürüst kendimi sana veremedim sevgilim."</p>

  <p>Şu hayat, seven insan için ne tuhaftı.</p>

  <p>Daha yarım saat evvel kendimi avutmak için neler düşünürken, şimdi mutluluktan uçuyordum. Nur'u kucakladığım gibi ayağa kalktım. Onu yatak odasına taşıdım. Arzudan yanıp tutuşuyordum. Çılgınlar gibi soyunduk ve birbirimizin olduk.</p>

  <p>Nur haklıydı.</p>

  <p>Şimdiye kadar cinselliği ben de hiç böyle doya doya tatmamıştım...</p>

  <p>&nbsp;</p>
</body>
</html>
