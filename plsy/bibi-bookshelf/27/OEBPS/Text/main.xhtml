<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <div class="calibre1">
    <br class="calibre2"/>
  </div>

  <p class="calibre3"><br clear="all" class="calibre2"/></p>

  <div class="calibre1"><img alt="" src="../Images/main-2.jpg" class="calibre4"/></div>

  <h1 class="calibre5"><span class="calibre6">Bölüm 1</span><br class="calibre7"/></h1>

  <p class="calibre3"> Yerde tek başına duran telefon, koli kucağımda, kapıyı arkamdan kapatmadan önce salonun ucundaki pencereden Akmerkez'e bakarken çaldı.</p>

  <p class="calibre3"> Evden eve filankeş taşımacılığın suratsız elemanları, patronları ve aracılık eden reklamcı arkadaşımla birlikte işi keşfe geldiğimizde sergiledikleri becerikli ve işbilir tavırlarını çoktan çöpe atmışlardı. Aniden ortaya çıkan küçümseyici bakışlarıyla, sanki silah zoruyla taşıdıkları orta yaşlı bekâr evinin ıvır zıvırlarını silindir kolilerine lütfen yüklemişler, çekip gitmişlerdi. Dün sitenin otoparkında dikilip kamyonun nasıl yanaşacağını konuşurken dağıttığım sigaraları çoktan haram etmiştim içimden.</p>

  <p class="calibre3"> Geride kalan manzara da hiç parlak değildi. Sökülüp anında dağıtılan kütüphanemin arkasına denk gelen duvarın açığa çıkan manzarası en tahammüllü ev kadınını bile isyan ettirecek nitelikteydi. Yerdeki duvardan duvara halının üstündeki derin koltuk ve sehpa izleri dünyanın en amatör detektifine bile evin içinde saatlerimi nasıl geçirdiğimi anında söylerdi. Yıldız Turanlı halıyı yeni eve girmeyecek sayısız eşyamın başına yazmıştı zaten. Duvarlarda, kaldırılan tabloların yerlerini belli eden açık renkli dikdörtgenlerden yoktu hiç. Sağdaki pencereyi neredeyse bütünüyle kapatan mahallenin emlakçısının bez pankartı manzaranın üzücülüğüne tüy dikiyordu.</p>

  <p class="calibre3"> Öteki odalardan bahsetmeye gerek duymuyorum bile.</p>

  <p class="calibre3"> Salonun en bakılacak yerine, soldaki pencereden görülen Akmerkez manzarasına bakıyordum telefon çaldığında. İçeri doğru iki adım attım. Yıldız Turanlı kapının dışındaydı. Planlananın tersine hareket ettiğimi fark edince peşimden eve yeniden girdi.</p>

  <p class="calibre3"> Daha on altı saat önce gazetelerle dergilerin altında, kül tablasıyla sigaramın arasında, geçmişte büyük ve gizemli haberleşmelere aracı olmuş ve yenilerini beklemekte gibi gururla duran telefon, şimdi yalnız ve mahzundu. Yine de boş salonu enikonu çınlattı ikinci ziliyle.</p>

  <p class="calibre3"> Zilin üçüncü çalışında Yıldız Turanlı'ya baktım. Görmek istediğim şeyi görmedim gözlerinde.</p>

  <p class="calibre3"> Bir kere daha çaldı telefon. Beşincide telesekreter devreye girecekti. Yeniden baktım Yıldız Turanlı'ya.</p>

  <p class="calibre3"> Gitmemiz gerekiyor anlamına gelen bir hareket yaptı, gövdesiyle yarım dönerek kapıya doğru.</p>

  <p class="calibre3"> Telesekreterin karşılama cümlesini duyunca gülümsedim. Sanki hiç bilmediğim bir hikâye anlatacak gibiydi cihazın devrelerinin arasına sıkışmış elektronik kızın sesi.</p>

  <p class="calibre3"> Not bırakmaya başlanabileceğini bildiren bip sesinden sonra telaşlı bir ses yükseldi eski model cihazın düşük kaliteli hoparlöründen. Tanıdığım bir ses.</p>

  <p class="calibre3">"Remzi Bey... Remzi Bey... Hay Allah, bulsaydım çok iyi olacaktı sizi. Yardıma ihtiyacım var. Çok!"</p>

  <p class="calibre3"> Ben de "Hay Allah," dedim içimden.</p>

  <p class="calibre3"> Tanıyordum bu sesi. Çok iyi tanıyordum. Ama hiç konuşmamış-tım sahibiyle.</p>

  <p class="calibre3"> Telesekreterime defalarca not bırakan kadındı bu. Defalarca ve hiçbirinde kendisini aramam için telefon numarası bırakmayı akıl etmeyen. Ben evdeyken tesadüfen hiç aramayan. Defalarca telesekreterime not bırakıp yardım isteyen.</p>

  <p class="calibre3"> Kucağımdaki koliyi telefonun yanına bıraktım. Dizlerimin üzerine çökecek kadar eğilip cihazı ahizeyi gövdeden ayırmadan elime aldım. Yıldız Turanlı'nın yüzüne bir daha baktım.</p>

  <p class="calibre3"> Nasıl baktıysam izni kopardım.</p>

  <p class="calibre3"> Evimden ayrılırken gelen son telefona cevap vermeme, düğünden önce bekârlık partisi vermek isteyen damada anlayış gösteren gelin bakışlarıyla verdi izni ama. Dikkatle elbette. Masanın üstünde soyunan kıza masa sınırlarından daha fazla yaklaşma diyordu gözleri.</p>

  <p class="calibre3"> Yavaşça pencereye yaklaşarak götürdüm ahizeyi sağ kulağıma. Telefonun gövdesi sol elimdeydi. "Efendim?" dedim en efendi sesimle. "Remzi Bey?" dedi telefonun öteki ucundaki kadın sesi. Hafiften şaşırmış gibiydi.</p>

  <p class="calibre3"> "Benim," dedim. "Makine değil."</p>

  <p class="calibre3"> "Çok sevindim sizi yakaladığıma," dedi telefondaki kadın. Bıraktığı notlarda konuştuğundan farklı bir telaş vardı sesinde. "Yardımınıza çok ihtiyacım var ama... Taşınıyorsunuz galiba."</p>

  <p class="calibre3"> Kendi kendime gülümsedim. "Evet," dedim.</p>

  <p class="calibre3"> "Sizinle görüşebilir miyiz?" dedi. "Lütfen... Bu telaşınızda, biliyorum ama."</p>

  <p class="calibre3"> "Hayırdır?" dedim.</p>

  <p class="calibre3"> "Yardımınıza ihtiyacım var," dedi yalın bir ses titreşimiyle.</p>

  <p class="calibre3"> "İşi bıraktım," dedim inandırıcı olmasına çalıştığım bir ses tonuyla..</p>

  <p class="calibre3"> Hafif arkama dönüp Yıldız Turanlı'nın yüzüne bakmam gerekirdi burada ama bakmadım.</p>

  <p class="calibre3"> "Bıraktınız mı?" "Evet," dedim.</p>

  <p class="calibre3"> "İnanamıyorum," dedi telefondaki ses.</p>

  <p class="calibre3"> "Neden?" Ona nedeni söylemekte sakınca görmedim. "Evleniyorum," dedim.</p>

  <p class="calibre3"> Burada yine bakmam gerekiyordu belki ama bakmadım.</p>

  <p class="calibre3"> "Anladım galiba," dedi. Derin bir soluk verdi telefonun öteki ucunda. Sonra hızla konuştu. "Belki, eee, nişanlınız izin verir bana yardım etmenize. Bir rica etseniz. Anlar belki. Belki değil, mutlaka anlar."</p>

  <p class="calibre3"> "Neyi?" dedim.</p>

  <p class="calibre3"> "Bir evliliği kurtarmanızın..." dedi. Sesinde ağlamaya yönelen bir titreşim vardı. Cümlesini bitirmeden yenisine başladı. "Çok rica ederim. Sizden küçük bir yardım istiyorum. Küçücük."</p>

  <p class="calibre3"> Dönüp baktım Yıldız Turanlı'ya. Yüzündeki gülümseme sabitleşmiş bana bakıyordu. Evlilik kurtarmama falan izin verecek göz yok gibiydi onda. Elimde tuttuğum telefonun çok kritik bir anda çalışını bir kez daha hatırladım sonra.</p>

  <p class="calibre3">"Nedir probleminiz?" dedim.</p>

  <p class="calibre3">"Yüz yüze anlatmayı tercih ederim," dedi telefondaki kadın, sesinde belirgin bir rahatlamayla.</p>

  <p class="calibre3"> Pencerenin dışındaki apartmanlara baktım. Ortak otoparka bakan pencerelerin hiçbirinde elinde telefon konuşan bir kadın silueti görmedim.</p>

  <p class="calibre3">"Komşuyuz sanıyorum," dedim.</p>

  <p class="calibre3">"C Blok," dedi kadın. Nereden anladınız diye sormadı. "Kaç numara?" Cevap vermedi.</p>

  <p class="calibre3">"Evinize gelmemi istemiyor musunuz?" dedim. Bir sessizlik daha oldu telefonun öteki tarafında. "Nebileyim..." dedi kadın. "Hani..."</p>

  <p class="calibre3">"Benimle görüştüğünüzü kimse bilmesin istiyorsunuz," dedim. "Bir bakıma," dedi kadın.</p>

  <p class="calibre3"> Hâlâ arkama dönüp Yıldız Turanlı'ya bakmamıştım.</p>

  <p class="calibre3">"Benim size geldiğimi görebilecek olanlar sizin bana geldiğinizi de görebilir ama," dedim. "Üstelik bir bardak su isteseniz bile musluktan içmek zorunda kalabilirsiniz. Ev tamtakır."</p>

  <p class="calibre3">Kadın güldü. Sesindeki ağlama titreşimi birden kaybolmuştu.</p>

  <p class="calibre3">"Sizin apartmanda Fitnat Hanım var," dedi. "Sık sık girip çıkarım apartmanınıza. Dert değil."</p>

  <p class="calibre3">"Daire numaramı da Fitnat Hanım söylemiştir belki," dedim. "Yani... Geleyim mi şimdi?" dedi kadın.</p>

  <p class="calibre3">"Bir on beş dakika sonra lütfen," dedim.</p>

  <p class="calibre3">Telefonu cevabı beklemeden kapadım. Elimde cihaz, fırtınayı göğüslemek için geriye döndüm.</p>

  <p class="calibre3">Fırtına, yeni sahibinin eşyalarını taşıyabilmesi için becerikli iki gündelikçi kadının tam gün mesaisine ihtiyaç duyan salonumun ortasında esmeye hazırdı. Yıldız Turanlı danışmanlık yaptığı kişilere asla çatmadığından emin olduğum inceltilmiş kaşlarını neredeyse birleştirmiş, gözlerinde aylarca önce bir iki kere gördüğüm şimşeklerle bana bakıyordu.</p>

  <p class="calibre3">"On beş dakika yetiyor mu bu sefer?" diye patladı.</p>

  <p class="calibre3">"Ne için?" dedim cevabını az çok tahmin ederek.</p>

  <p class="calibre3">"Yeni bir iş alıp başını belalara sokmak için beni ikna etmeye," dedi bir gram bile yumuşamadan.</p>

  <p class="calibre3"> Telefonu kolinin yanına, bir tek kutucuklu sayfasını bile doldurmadığım, kapağı iki yerinden katlanmış Sudoku dergisinin üstüne bıraktım. Şimdi çözmem gereken başka bir problem vardı.</p>

  <p class="calibre3">"İş sayılmaz bu," dedim.</p>

  <p class="calibre3">"Bilirim ben iş sayılmayan işlerini," dedi Yıldız Turanlı. "Başını belaya sokman için yirmi dört saat yeter."</p>

  <p class="calibre3">Bir an durdu. Sonra ekledi: "Çok bile."</p>

  <p class="calibre3">Son kartımı daha baştan oynamaya karar verdim.</p>

  <p class="calibre3">"Kadın hayatımı kurtarmıştı," dedim. "Bilmeden de olsa kurtarmıştı."<a id="footnote1"></a><sup class="calibre8"><a href="#bookmark1">1</a></sup></p>

  <p class="calibre3">Küçük, küçücük bir gülümseme gördüm dudaklarında. "Şu 'seni arıyorlar' numarası mı?"</p>

  <p class="calibre3">"Evet," dedim.</p>

  <p class="calibre3">Salonun içinde pencerelere doğru iki adım attı. "Gizli hayranın mı istiyor yardımını?" dedi sonra. "Telefon tacizcisi kadın?"</p>

  <p class="calibre3">İşler iyiye gidiyor dedim içimden. "Evet."</p>

  <p class="calibre3">"Neymiş derdi?"</p>

  <p class="calibre3">"Söylemedi duyduğun gibi. Bir evliliği kurtarmaktan bahsetti yalnızca."</p>

  <p class="calibre3">"Tam da buralardan ayrıldığın gün..."</p>

  <p class="calibre3">Ne demek istediğini anlamadım. Açıklasın diye yüzüne baktım.</p>

  <p class="calibre3">"Yani," dedi, "defalarca seni telefonda taciz edip daha ileriye gitmeyen gizli hayranın komşu, tam da mahalleden taşınacağın gün bütün cesaretini toplayıp seninle konuşuyor. Bu senin gibi emekli adayı bir detektife bile garip gelmiyor mu?"</p>

  <p class="calibre3">"Gelmeli mi?" dedim.</p>

  <p class="calibre3">"Pes!" dedi anlayışsızlığıma küfür etmek isteyip kendisine yakıştıramadığı zamanlarda yaptığı gibi. "Tamam. Bir göreyim şu kurtarıcı kadını. Merak ettim."</p>

  <p class="calibre3">Bu ilk kez oluyordu. Bir müşteri adayımı merak etmesi yani. Derin manasını kurcalamadım.</p>

  <p class="calibre3">"On beş dakika," dedim, sonra düzelttim, "On bir dakika ne yapacağız?"</p>

  <p class="calibre3">Eliyle saçını düzeltti.</p>

  <p class="calibre3">"Heveslenme," dedi. "Bana kalırsa o kadar beklemeyeceğiz.</p>

  <p class="calibre3">Dudağımdaki gülümseme başlangıcını öldürmeye çalıştım. Odanın içinde bakacak ikinci güzel bir şey yoktu, pencereden dışarı baktım.</p>

  <p class="calibre3">Kapının zili çaldı. Beklediğimden önce. Çok önce.</p>

  <p class="calibre3">"Efendim?" dedi Yıldız Turanlı salonun ortasında kendi etrafında yarım tur atarak. "Efendim? Biz de bilirmişiz bazı şeyleri değil mi?.. "</p>

  <p class="calibre3">Cevap vermedim. Yıldız Turanlı'nın bastırmaya çalıştığı ama beceremediği kıkırdaması sona erdikten sonra açtım evimin kapısını. Herhalde son kez bir misafir ya da müşteri için.</p>

  <p class="calibre3">Kapıdaki kadını daha önce görmemiştim. Görmüş olsam da tanıyamazdım. Sık sık görmedikçe. Ya da evinin içinde. Kafası ortalarda gördüğüm en süslü eşarpla sıkı sıkıya kapatılmıştı. Eşarbın altında asi saç tellerini bastırmak için simsiyah bir örtü daha vardı. Yüzünün görünen yerlerine bakmca tombulca bir ev kadınından başka bir şey göremedim. Bir de hoşuna gitmeyen şeyler karşısında ince bir çizgiye dönüşecek dudaklar. Belki gözünde hafif bir makyaj vardı, çok hafif, belli belirsiz.</p>

  <p class="calibre3">Yüzüne dikkatle bakmanın hoş olmayacağı fikrine kapıldım birden. Türbanlı bir kadınla ilk kez bu kadar yakın duruyordum. Marketin kasiyeri değildi. Müşteri adayımdı. Yıldız Turanlı'nın merak ettiği müşteri adayım.</p>

  <p class="calibre3">O yüzden bakışlarımı daha genel bir açıya çekmeye çalıştım. Gözüme ilk çarpan eşofmanı oldu. Yıldız Turanlı'nın üstünde görsem ilişkimiz üzerine derin derin düşünmeme yol açacak lacivert bir eşofmanı vardı. Takım. Kollarında, bacaklarında pırıltılı işlemeler, insanı istemeden de olsa dokunmaya teşvik eden kadifemsi bir kumaştan. İki yanında iki kocaman şişkin cep. Ayaklarında hiçbir topa vurmaya kıyamayacağı kadar pahalı olduğunu tahmin ettiğim spor ayakkabılar.</p>

  <p class="calibre3">Yapacak çok şeyim yoktu. Girmesi için içeri çekildim.</p>

  <p class="calibre3">"Buyurun," dedim.</p>

  <p class="calibre3">Salondan bize bakan Yıldız Turanlı'yı gördü. Girer girmez. "Erken mi geldim?" dedi.</p>

  <p class="calibre3">"Önemli değil," dedi Yıldız Turanlı bize doğru ilerlerken. "Ben de gidiyordum."</p>

  <p class="calibre3">"Yıldız Turanlı..." dedim elimle birbirlerini göstererek. "Komşum hanımefendi... "</p>

  <p class="calibre3">Açıkça yalan söylediler karşılıklı.</p>

  <p class="calibre3">"Memnun oldum."</p>

  <p class="calibre3">"Memnun oldum. Hülya ben. Sizi ara sıra görürdüm pencereden. Gelip giderken."</p>

  <p class="calibre3">İşin sonunda yasal zeminine kavuştuğuna pek bir memnun olduğunu göstermek ister gibi sırıttı. Bir kadın hemcinsine nasıl sırıtırsa...</p>

  <p class="calibre3">Yıldız Turanlı oralı olmadı. Merakının birdenbire ortalıktan kalktığını özellikle bana belli eden bir hızla aramızdan kapıya doğru sıyrıldı.</p>

  <p class="calibre3">"Ben eve gidiyorum," dedi, kadın ortalıkta yokmuş gibi yalnızca bana yönelerek. "Bakalım neleri kırmışlar adamların..."</p>

  <p class="calibre3">"Tamam," dedim. "Gelirim."</p>

  <p class="calibre3">Kapıyı araladı. Dönüp bana baktı sanki bir şey söyleyecekmiş gibi. Söylemedi. Ben de ona söylemedim. Anlaştık sanki.</p>

  <p class="calibre3">Kapıyı Yıldız Turanlı'nın arkasından kapayıp misafirime döndüm.</p>

  <p class="calibre3">"Oturacak bir şey yok," dedim. "Artık kusuruma bakmayın."</p>

  <p class="calibre3">Boş salonu sanki kendisininkiyle kıyaslıyormuş gibi gözden geçirdi.</p>

  <p class="calibre3">"Nereye taşınıyorsunuz?" dedi. "Yeni Levent," dedim.</p>

  <p class="calibre3">Makyajlı olup olmadığını kestiremediğim küçük gözlerinin yanındaki çizgiler çoğaldı.</p>

  <p class="calibre3">"Yıldız Hanım Yeni Levent'te mi oturuyor?" dedi sanki vereceğim cevabın çok önemli olduğunu hissettirir gibi.</p>

  <p class="calibre3">"Yıldız Hanım Ulus'ta oturuyordu," dedim yengem olmadığını hatırlatan bir sesle.</p>

  <p class="calibre3">Hayal kırıklığına uğramasına ramak kalmış gibi kaşları yukarı kalktı hafifçe. Başını yana doğru eğdi sonra. Dikleştirdi yeniden, konuşmadan önce.</p>

  <p class="calibre3">"Uzağa gitmiyorsunuz ama ev taşımak ne olursa olsun..." dedi yengem olmadığını hatırlamaya fazla niyeti yokmuş gibi bir sesle. Penceredeki emlakçı pankartına baktı. "Dün nakliyecilerin kamyonetini görünce komşumun işi zor dedim."</p>

  <p class="calibre3">Mahalle baskısı dedikleri esas bu herhalde dedim içimden. Gelip yeni evi düzenleme konusunda yardım et desem ne der acaba diye düşündüm. Vazgeçtim sonra.</p>

  <p class="calibre3">"Size nasıl yardımcı olacağımı düşünüyorsunuz?" dedim.</p>

  <p class="calibre3">Bomboş bir salonun ortasında, türbanlı ve meraklı müşteri adayımı nasıl etkileyeceğimi bilemiyordum doğrusu. En iyisi deyip cebimden sigaramla kibritimi çıkardım. Paketi Hülya Çakır'a doğru uzattım.</p>

  <p class="calibre3">"Yakayım bir tane," dedi. Bunun ne anlama geldiği üzerine fikir yürütmedim.</p>

  <p class="calibre3">Önce onunkini sonra kendiminkini yaktım. Dumanlar alışık oldukları üzere tavana doğru yükseldiler. Konuşmasına yardım edeyim dedim içimden. "Bir evliliğin kurtarılmasından söz ettiniz..." dedim. "Yanlış duymadıysam."</p>

  <p class="calibre3">"Evet," dedi kafasını sallayarak. Sanki birden bomboş evimde benimle konuşmaya geldiğine pişman olmuş gibiydi. Son işimin böyle kolayca elimden kayıp gitmesini istemediğim gibi bir hisse kapıldım. Yine de bekledim konuşması için. Sigarasından bir nefes daha çekti.</p>

  <p class="calibre3">"İnsan bazen pişman oluyor..." dedi dumanlan salarken. Yok, bu daha derin bir pişmanlıktı. Susmaya devam ettim. Son işim konuştu.</p>

  <p class="calibre3">"İnsan..." diye başladı. "İnsan karşısındakine güvenmeli. En azından evliliğin temeliyle ilgili. Bu güvenim sarsıldı bir ara. Yapmamam gereken bir şey yaptım."</p>

  <p class="calibre3">Gözlerinin içine baktım devam etmesi için. Sigaramdan bir nefes de ben çektim.</p>

  <p class="calibre3">"Kocamın çekmecesinden bir şey aldım," dedi. "Bir zarf. Almamalıydım."</p>

  <p class="calibre3">Bir şey söylemem gerekiyordu artık.</p>

  <p class="calibre3">"Hepimiz hata yaparız," dedim söylediğimi kendimin bile önemsemediğini gösteren bir sesle.</p>

  <p class="calibre3">"Zarfı yerine koyar mısınız?" dedi aniden. Sanki işi bir an önce halledip gitmek istiyor gibiydi sesi. Gözleri yüzümdeydi. Cevabı çok merak ediyormuş gibi.</p>

  <p class="calibre3">"Siz neden koyamıyorsunuz?" dedim.</p>

  <p class="calibre3">Sigarayı nereye söndüreceğini bilemez gibi etrafına baktı. Sonra yeniden bana.</p>

  <p class="calibre3">"Atın yere," dedim. "Siz neden koyamıyorsunuz?"</p>

  <p class="calibre3">Yüzüme bakmaya devam etti. Bu kadarcık şeyi akıl edemediğime şaşırmış gibi. Sigarasını gözümün içine bakarak yere attı. Ses etmedim elbette. Nereye bakarsa baksın. Niye edecektim ki? Halı burada kalıyordu. Sonra sigarasını sanki beni ezer gibi ezdi spor ayakkabısının topuğuyla.</p>

  <p class="calibre3">"Kocamın galerisine iki gün üst üste hayatta gitmedim," dedi. "Bir tuhaflık olduğunu hemen anlarlar."</p>

  <p class="calibre3">"Resim galerisi mi?" dedim. Dediğim anda çok saçma bir şey söylediğimi anladım. Pencereye doğru ilerledim külümü silkmek ve küçük utancımı gizlemek için.</p>

  <p class="calibre3">"Araba galerisi," dedi kocasını sahte Picasso'ların yanında dururken görmüş gibi gülümseyerek. Gözleri kısıktı hâlâ ama. "Cip mip satar."</p>

  <p class="calibre3">Sırtımı pencereye verip döndüm.</p>

  <p class="calibre3">"lar, diye bitirdiniz deminki cümlenizi," dedim. "Anlayacak biri daha var. O kim?"</p>

  <p class="calibre3">Attığı tahta parçasını hemen getiren köpeğine bakan biri gibi baktı bana Hülya Çakır.</p>

  <p class="calibre3">"Sekreteri," dedi. "Telefona bakmadığı zaman SMS çeken bir kız. İşi yok gücü yok. Hemen diker kulaklarını."</p>

  <p class="calibre3">Sormam gerekirdi artık. Sorayım dedim.</p>

  <p class="calibre3">"Şu evliliğin temelindeki güven meselesinde bu kızın da payı var diye mi düşünüyorsunuz?"</p>

  <p class="calibre3">Başını iki yana salladı.</p>

  <p class="calibre3">"Yok yok," dedi. "Kemal'in uzaktan tanıdığı birinin kızıdır Sel-ma. Popstar yarışmasının elemesini bile geçemeyince bari yeri belli olsun diye hatırını kıramadığı için aldı yanma. Beni hiç sevmez. Biraz da müzevirdir. O bakımdan."</p>

  <p class="calibre3">"Anladım," dedim sigaramdan bir nefes daha çekerek. "Eşiniz de, Selma da farkında olmadan yerine konacak o zarf. Çaktırmadan. Hem de bugün. Öyle mi?" Olmadan sözcüğünü numarasını açıklayan bir sihirbaz gibi vurgulamıştım.</p>

  <p class="calibre3">"Evet," dedi Hülya Çakır. "Yapabilir misiniz?"</p>

  <p class="calibre3">"Yaparım herhalde," dedim duyduğum hayal kırıklığını kendi kendimden bile saklamak için. Doğrusu son işimde biraz daha zorlayıcı bir görev hoşuma giderdi diye düşündüm. Yıldız Turanlı'yı kızdırdığıma değecek bir iş. Sigaramı pencerenin pervazına bastırarak söndürdüm. Bahçeye atmadım ama izmariti.</p>

  <p class="calibre3">"Ama bugün..." dedi Hülya Çakır.</p>

  <p class="calibre3">"Bugün," dedim onaylarcasına kafamı sallayarak. "Galeri ner-de?"</p>

  <p class="calibre3">"Esentepe'de," dedi. "Yan yana birkaç galeri vardır. Ortadaki. Çakır Otomotiv."</p>

  <p class="calibre3">"Kemal Bey hep orada olur mu?" dedim.</p>

  <p class="calibre3">"Bazen çıkar," dedi. "Kemal kocaman bir adamdır. Epeyce kilolu. Hemen tanırsınız. Gittiğinizde ikisinden biri mutlaka galeride olur. Ya Selma ya o. Kapatmadılarsa yani..."</p>

  <p class="calibre3">"Zarfı nereye koyacağım?" dedim.</p>

  <p class="calibre3">Elini lacivert eşofmanının sağ cebine götürdü Hülya Çakır. Çıkardığında elinde bir zarf vardı. Bana uzattı. İki adım yaklaşıp aldım. Elimin eline değmemesine özen gösterdim.</p>

  <p class="calibre3">Önünüze çıkan ilk kırtasiyeciye 'bir zarf ver' dediğinizde size uzatacağı, sıradan beyaz bir zarftı. İnce uzun. Üzeri yapıştırılmıştı. Önünde arkasında herhangi bir yazı yoktu.</p>

  <p class="calibre3">Zarfı elime tutuşturur tutuşturmaz ateşe değmiş gibi hızla çekti elini Hülya Çakır. Eşofmanının kumaşına sürdü parmaklarını.</p>

  <p class="calibre3">"Galeriden içeri girince, dipte iki masa vardır," dedi. "Çapraz dururlar. Küçüğünde Selma oturur. Büyüğü. Oturma yerinin iki tarafında çekmeceler var. Soldaki en alt çekmeceye konacak."</p>

  <p class="calibre3">"Aldığınızda başka ne vardı çekmecede," dedim. "Hani zarfın alındığı belli olmasın diye..." Zarfı elimde çevirip duruyordum.</p>

  <p class="calibre3">Hülya Çakır düşünür gibi yaptı. Başındaki örtünün gizlemeyi başaramadığı kalın kaşlarını birleştirdi.</p>

  <p class="calibre3">"Hatırlamıyorum," dedi. "Boş gibiydi sanki. Ya da bir şeyler varsa da dikkatimi çekmedi. Belki biraz ıvır zıvır."</p>

  <p class="calibre3">"Kilitli değil çekmece inşallah," dedim.</p>

  <p class="calibre3">"Üstünde durur kilidi," dedi. "Kilitlediğini sanmıyorum hiç."</p>

  <p class="calibre3">Zarfı çevirmeyi bıraktım. Salonun duvarlarına, köşelerine baktım. Tam televizyonumun durduğu yerde duruyordum. Hülya Çakır sorumu bekleyerek yüzüme baktı.</p>

  <p class="calibre3">"İçinde ne olduğunu söyleyecek misiniz bana?" dedim.</p>

  <p class="calibre3">Ellerini yeniden eşofmanının kenarlarına sürttü Hülya Çakır. Cevap vermek için fazla düşünmedi. Sanki hazırdı bu soruya.</p>

  <p class="calibre3">"Kusura bakmayın ama," dedi, "söylemesem daha iyi."</p>

  <p class="calibre3">Zarfı avucumun kenarına vurdum öteki elimle.</p>

  <p class="calibre3">"Açıp bakmayacağımı nereden biliyorsunuz?" dedim gözlerinin içine bakarak. "Bu zarfların yapışkanı zayıftır."</p>

  <p class="calibre3">Hülya Çakır benimkilerden daha sert bakışlar iade etti gözlerime. Ne diyeceğini çok önceden prova etmiş gibi bir sesle konuştu.</p>

  <p class="calibre3">"Açmayın bence," dedi. "Açarsanız hayatınızı karartmak için elimden geleni yaparım. Ciddiyim."</p>

  <p class="calibre3">Zarfı avucuma vurmayı kestim. İçindekilerin ne olduğunu gözlerimdeki X ışınlarıyla görebilecekmiş gibi baktım. Aklım başka yerdeydi ama. Sonra pantolonumun arka cebine yerleştirdim. Kırıştırmamaya dikkat ederek.</p>

  <p class="calibre3">"O kadar önemli," dedim.</p>

  <p class="calibre3">"O kadar önemli," dedi.</p>

  <p class="calibre3">"Anlaştık," dedim yeniden pencereye doğru ilerlerken. Geri döndüm. "Hiç olmazsa yerinden kimseye hissettirmeden nasıl aldığınızı söyleyecek misiniz bana?"</p>

  <p class="calibre3">Hayatımın kararma ihtimalinin ortadan kalktığına sevinmiş gibi gülümsedi Hülya Çakır.</p>

  <p class="calibre3">"Selma SMS çekmediği zamanlarda banyoya gidip ağzıyla burnuyla uğraşır. Ben galerideyken daha çok."</p>

  <p class="calibre3">Aklıma soracak başka bir şey gelmiyordu. Pencereyi kapattım. Kolinin yanında duran telefona doğru bir adım attım.</p>

  <p class="calibre3">"Bugün gidecek misiniz?" dedi Hülya Çakır bir anlaşmayı pekiştirmek isteyen bir ses tonuyla.</p>

  <p class="calibre3">"Evet," dedim. "Ama birini aramam gerek."</p>

  <p class="calibre3">"Ben sizi sonra burada bulamayacağım," dedi Hülya Çakır gözleriyle salonun boşluğunu göstererek.</p>

  <p class="calibre3">"Ben sizi ararım," dedim. "İş bittiğinde."</p>

  <p class="calibre3">"Aramayın."</p>

  <p class="calibre3">Yüzüne baktım.</p>

  <p class="calibre3">"Ne olur ne olmaz," dedi. "Aramayın. Bu eve gelecek misiniz bir daha?"</p>

  <p class="calibre3">"Gerekiyorsa gelebilirim," dedim.</p>

  <p class="calibre3">'Tamam o zaman," dedi. "Zarfı yerine koyunca gelip salonun iki penceresini birden açık bırakın. Ben aşağıdan bakıp anlarım. Ne zaman bakayım?"</p>

  <p class="calibre3">Saatime baktım. Gereksizdi ama baktım. "Bilmem," dedim. "Birkaç saat verin bana." "Tamam," dedi Hülya Çakır. Gitmek için bir hareket yapmadı ama. Yüzüne baktım.</p>

  <p class="calibre3">"Bu gibi şeylerin karşılıksız olmadığını biliyorum," dedi. Elini eşofmanının öteki cebine götürdü. Çıkardığı bir başka zarfı bana uzattı. Bana verdiği ilk zarfın aynısındandı. Yalnızca üstüne kocaman bir çarpı işareti çizilmişti. Kapağı yapıştırılmamıştı.</p>

  <p class="calibre3">Zarfın içindekilerin on Türk liralarından oluşmadığını sezdim.</p>

  <p class="calibre3">"Biraz fazla değil mi?" dedim.</p>

  <p class="calibre3">"Değil," dedi Hülya Çakır kapıya doğru ilerleyerek. "Yapacağınız şey önemli benim için."</p>

  <p class="calibre3">Cevap vermeden peşinden yürüdüm. Kapıyı kendisi açtı. Bana döndü. "Hoşça kalın," dedi. "Kolay gelsin." "Pencereleri açacağım," dedim.</p>

  <p class="calibre3">Kimse kimseye elini uzatmadan çıktı gitti. Yıldız Hanım'a selam melam söylemedi. O da beklemiyordu, eminim.</p>

  <p class="calibre3">Kapının arkasında dikildim. Mutfak mutfaklıktan çıkmış olmasaydı şimdi kendime bir kahve yapmanın tam sırasıydı. Koyu bir kahve. Üstüne bir sigara. Sigarayı erteledim.</p>

  <p class="calibre3">Elimdeki çarpılı beyaz zarfın kapağını kenarından kaldırdım. Yanılmamıştım. İçindeki bir dizi Atatürk portresi san zeminin üzerinde bana bakıyordu.</p>

  <p class="calibre3">Söylediği hiçbir şeye inanmasam da bu çarpılı zarfa inanmak gerekir dedim içimden. Zarfın söylediği her şeye.</p>

  <p class="calibre3">Kolinin yanında hayal kırıklığı içinde duran telefona doğru eğildim. Kendime bir uke bulmalıydım, cip mip satılan galeriye gitmeden önce.</p>

  <h1 id="sigil_toc_id_1" class="calibre5"><a id="bookmark2" class="calibre9"></a><span class="calibre6">Bölüm 2</span></h1>

  <p class="calibre3">Reklamcı arkadaşım önceki yıl aldığı cip azmanı tuhaf aracı değiştirmek için benimle gelmeye kolaylıkla razı oldu. Çalışma sürelerini her dolduruşta sektirmeden girdiği aikido sınavlarında bir daha uke'si olamayacağım yolundaki tehdidim etkili olmuştur belki bunda.</p>

  <p class="calibre3">Evden duygusal seremonilerle hiç vakit kaybetmeden ayrıldım.</p>

  <p class="calibre3">Levent'teki iki katlı evlerden birindeki ajansın iki sokak ilerisinde ancak yer buldum otomobilimi park etmek için. Torpido gözünde içinde para bulunan bir zarfı bırakmakla iyi edip etmediğimi düşündüm on saniye kadar. Sonra hızla yürüyüp iki katlı görünen üç katlı sevimli binanın dışında bekledim. Sözleştiğimizden on beş dakika geç geldi, sözleştiğimiz gibi elinde laptop çantasıyla. Ben iki sigaranın belini kırmış oldum bu arada. Son anda bir arıza çıkmış, müşterilerinin birisiyle ilgili. İşlerinin yolunda olduğunu öğrendikten ve herhangi bir galeri sahibinin neden beni cip müşterisi olarak ciddiye almayacağı üzerine bir iki espri patlattıktan sonra, ajansın Japon malı 4x4'üne bindik ve Esentepe'ye doğru ilerledik. Kendisindeki elbette Amerikan'dı. Daha iyilerinin çıktığını duymuştu. Bir bakabilirdi.</p>

  <p class="calibre3">Hava sıcaktı, trafik yoğundu ve ben kendimi hiç de yeni bir işin kuyruğundan tutmuş biri gibi hissetmiyordum. Emekli olacak bir tapu dairesi memurunun son işinde kendisini nasıl hissettiği üzerine kafa yormaya çalışan reklamcı arkadaşımı susturdum. Ne yapacağımı söyleme gereğini bile duymadım. Bir zarf yerine konacak, o kadar, dedim kendi kendime. Alınmaması gereken bir zarfın çaktırmadan yerine konmasının ne kadar özel detektiflik işi olduğunu bilmiyordum. Muhtemelen değildi. Farkında olmadan hayatımı kurtaran bir kadına, karşılığını yeterince aldığım küçük bir borç ödemesiydi yapacağım.</p>

  <p class="calibre3">Esentepe'ye kadar çok az konuşarak geldik. İkimizin de düşünecek şeyleri vardı sanki. Ben Yıldız Turanlı'nın kapıdan çıkmadan önceki bakışını düşünüyordum.</p>

  <p class="calibre3">Tabelayı uzaktan görünce yavaşla dedim reklamcı arkadaşıma, elimle işaret ederek. Aniden frene bastı. Arkamızdaki görmediğim otomobil frene ve küfre başvurmak zorunda kaldı.</p>

  <p class="calibre3">"Burası mı?" dedi reklamcı arkadaşım sanki vereceğim cevap onu trafikte zor durumda bırakacakmış gibi. Başımı salladım. Yeniden ehliyet sınavına giriyormuş gibi dikkatli hareketlerle yanaştırdı aracı. Kafasını iki yana doğru salladı.</p>

  <p class="calibre3">Çakır Otomotiv'in önündeki kocaman alanda hem satılık otomobilleri sergilemek hem de müşterilerin otomobillerini park etmeleri için yeterince yer vardı. Satılık otomobillerin ön camlarına, kocaman rakamlarla içinde bulunduğumuz yıldan bir sonraki yılı müjdeleyen pankartlar konulmuştu. Çoğunun camı simsiyahtı. Eşekten inip ata binmeye niyetli olan bir müşteri aracına benzer bir şey yoktu ortalıkta.</p>

  <p class="calibre3">Reklamcı arkadaşımın Japon 4x4'ün açtığım kapısından inmeden önce epeydir ertelediğim kararımı bildirdim.</p>

  <p class="calibre3">"Unutmadan," dedim. "Gazetedeki ilanlarımı da kestir."</p>

  <p class="calibre3">İncecik bir kumaştan yapılmış ceketini düzeltti reklamcı arkadaşım ayakları yere basınca. Kravatına dokundu. Otomobili kilitleyen, alarmını ve immobilizerini devreye sokan düğmeye basarken ağzının içinden konuştu.</p>

  <p class="calibre3">"Emrin olur." Sonra ekledi. "Bir müşteri daha kaybettim ayaküstü. Allah sonumuzu hayır eyleye. Bilgisayarı unutma."</p>

  <p class="calibre3">Reklamcı arkadaşım önde, ben elimde laptop çantasıyla bir adım gerisinde, galerinin ön cephesini boydan boya kaplayan camın ortasındaki kapıya doğru ilerledik. Güneş vurduğu için içerde neler olduğu görünmüyordu. Galerinin alınlığında görgüsüz bir büyüklükte, neredeyse gotik harflerle yazılmış olan 'Çakır Otomotiv' yazısına burun kıvırmıştır reklamcı arkadaşım muhakkak, önümde olduğu için görmedim. Çakır Otomotiv'in iki yanındaki iki galerinin de benzer büyüklüklerde tabelaları vardı. Önlerindeki alanlarda benzer otomobiller.</p>

  <p class="calibre3">Reklamcı arkadaşım birden durdu. Ben de durdum.</p>

  <p class="calibre3">Giriş kapışma en yakın biçimde park etmiş olan Freelander'daydı bütün ilgisi şimdi. Benim asla fark edemeyeceğim kimi ayrıntılarına bakıyor gibiydi. Hafifçe öne doğru eğilmiş, gözlerini kısmıştı. Elindeki anahtarlığı evirip çeviriyordu bakarken. İki elim önümde, laptop çantasını tutarak uslu uslu bekledim.</p>

  <p class="calibre3">Camın ortasındaki kapıdan bir adam çıktı. Adamın alnında Kemal Çakır yazıyordu sanki. Alnında değil, göbeğinde Az gelişmiş bir sumo güreşçisi gibi bir vücut bize doğru ilerledi. Yüzünde gergin bir ifade vardı. Verdiği çek karşılıksız çıkmıştı sanki. Tıpkı vücudu gibi toparlaktı yüzü de. İki taraftan aşağıya doğru sarkma eğilimindeki bıyıkları bu toparlaklığa enikonu katkıda bulunuyordu. Bir eli terzisine epey zorluk çıkarttığı belli olan takım elbisesinin pantolonunun cebindeydi. Kravat takmamıştı. Ayaklarında yeni boyanmış ayakkabılar vardı.</p>

  <p class="calibre3">Bana bakmıyordu bile. Avını gözleyen bir leopar gibi kıstığı gözleriyle reklamcı arkadaşıma bakıyordu. Sanki tanıydı gibiydi. Hangi aracı, hangi modeli tercih edeceğini daha o söylemeden biliyor gibi.</p>

  <p class="calibre3">Reklamcı arkadaşım da ona bakmadı. Racon gereği herhalde. Kapısını açtı Freelander'ın. Kafasını içeri uzattı.</p>

  <p class="calibre3">Kemal Çakır oyuna girme zamanının henüz gelmediğini biliyormuş gibi, iki adım ötede sessizce durdu. Sanki Freelander'ı açık artırmada reklamcı arkadaşımın elinden almaya kararlı ikinci bir müşteriydi, öyle bakıyordu arabaya.</p>

  <p class="calibre3">Reklama arkadaşım kafasını çekti Freelander'ın içinden. Kemal Çakır'a döndü. Onun gözlerinde de bir ava kıvraklığı vardı.</p>

  <p class="calibre3">"Bunun konsolunda epey değişiklikler yapmışlar bu yıl..." dedi.</p>

  <p class="calibre3">"Evet," dedi Kemal Çakır. Koca gövdesine uymayan bir nezaket tonu vardı sesinde. Muhtemelen uzun yıllar otomobil satmak sonucu öğrenilmişti.</p>

  <p class="calibre3">"Turbo dizeli daha kıvrakmış diye duymuştum," dedi reklamcı arkadaşım.</p>

  <p class="calibre3">"Doğrudur," dedi Kemal Çakır. İki pası da değerlendirmemişti.</p>

  <p class="calibre3">Reklamcı arkadaşım oralı olmadı. Freelander'ın öteki tarafında mutlaka görmesi gereken bir ayrıntı varmış gibi hızlı ve kararlı adımlarla hareketlendi. Kemal Çakır da peşinden. Onun kadar hızlı adımlarla değil ama. İşin sonunda kendisinde biteceğinden emin bir esnaf ağırlığıyla.</p>

  <p class="calibre3">Reklamcı arkadaşım peşinden gelen adamla ilgilenmedi. Aklına dünyanın en önemli şeyi gelmiş gibi birden durdu, yüzüme bile bakmadan bana seslendi.</p>

  <p class="calibre3">"Sen şu senaryoyu gönder istersen iki dakikada Okan," dedi kesin bir otorite sergileyen ses tonuyla. "Eczacıbaşı'ndan cevap gelmişse de haberim olsun."</p>

  <p class="calibre3">Kemal Çakır bana baktı, ben kararsızca etrafıma. İyi rol kesiyor dedim içimden.</p>

  <p class="calibre3">Reklamcı arkadaşım her şeyi kendisinin düşünmesinden bıkmış bir patron sesiyle Kemal Çakır'a döndü.</p>

  <p class="calibre3">"ADSL bağlantınız var mı?" dedi. "Arkadaşım bir iki dakika girsin internete."</p>

  <p class="calibre3">Kemal Çakır küçük bir yenilgi duygusuyla sarsılmış gibi alçak bir sesle yanıt verdi. "Maalesef."</p>

  <p class="calibre3">Arkasından bir öneri gelir miydi bilmiyordum. Hemen devreye girdim.</p>

  <p class="calibre3">"Bir telefon bağlantısı da işimi görür," dedim. Kemal Çakır rahatladı. Başıyla elbette işareti yaptı, önce bana sonra reklamcı arkadaşıma. Eliyle kapıyı gösterdi. Önden girmeme izin verdi. İçeri girdim. Peşimden geldi.</p>

  <p class="calibre3">Cepheyi boydan boya kaplayan camın iç tarafında, en az dışarıdaki kadar büyük bir alan vardı. Burada sergilenmesi gereken bütün otomobilleri dışarı çıkarmışlardı anlaşılan, ilkokul üç öğrencisi çocuklar, altışardan çift kale maç yapabilirlerdi boşlukta. Kapının girişinden başlayan kirli sarı yolluk, içeri girenlere nereye yönelmeleri gerektiğini gösteriyordu. Dosdoğru karşıya. Laptop çantası elimde, kafam yukarda yürüdüm. Duvarlardaki billboard büyüklüğündeki cip fotoğraflarına bakmadım bile. Bakacağım başka şeyler vardı. Onlar da bana bakıyordu. Beklediğimden azını gördüm.</p>

  <p class="calibre3">Yolluk Selma Çakır'ın söylediği gibi iki masanın ortasında sona eriyordu. Soldaki masa sağ çaprazında duran masadan iki kat daha büyüktü. Yanında birkaç sene ısrarla sulanırsa boyu tavana yetişme ihtimali olan bir bitki vardı. Sağdaki masada cep telefonuyla konuşan bir kız. Bizi görünce konuşmasını kesmedi. Gözleriyle takip etti yalnızca önünden geçerken.</p>

  <p class="calibre3">Masalara iyice yaklaştığımızda durdum. Kemal Çakır kıza döndü.</p>

  <p class="calibre3">"Arkadaş benim masamda biraz çalışacak," dedi benim yüzüme bakmadan. "Yardımcı ol gerekirse."</p>

  <p class="calibre3">Kız cep telefonu hâlâ kulağında, kafasını salladı.</p>

  <p class="calibre3">Sesimi çıkarmadan büyük masanın arkasına geçtim. Patronun kim olduğunu herkese açıkça ilan eden koltuğa oturdum, laptop çantasını masanın üstüne bırakıp.</p>

  <p class="calibre3">Kemal Çakır her şeyin yolunda olduğuna kanaat getirince hiçbir şey söylemeden yolluğun üzerinde geldiğimiz yöne doğru yürüdü. Kapıdan çıkmasını bekledim laptop çantasının fermuarını açmadan önce.</p>

  <p class="calibre3">Sonra kıza baktım. Hâlâ konuşuyordu telefonda. Alçak sesle ama. Gözleri hemen tepemden geçip, sağ tarafımda yükselen bitkinin en üst dallarında bir noktaya kilitliydi.</p>

  <p class="calibre3">Neredeyse lacivert denecek kadar koyu saçları omuzlarına kadar iniyordu. Uçları dikti saçlarının. Kaşlarını örten bir kâkülü vardı, daha kısa ama aynı diklikte. İki kulağından sarkan metal zinciri tartsanız iki yüz elli gram gelirdi herhalde. Aynı metalden küçücük bir parça da sağ kaşının üstüne iliştirilmişti. Dudakları mordu. Gözlerinin altı da. İncecik askılı bluzunun sergilediği omuzları her hafta sonu ya havuzda ya da solaryum makinesinin altında epey zaman geçirdiğini bağırıyordu.</p>

  <p class="calibre3">Çantanın fermuarını abartılı bir hızla açtım. Bilgisayarı çıkardım. Hayli gösterişli bir telefon ve deri bir sumen dışında boş olan masanın üzerine yerleştirdim. Çantayı sol tarafımda yere bırakırken, masanın o tarafındaki çekmeceleri gözden geçirdim. Üç çekmece alt alta sıralanmıştı masanın o yanında. En üstte-kinde bir anahtar sallanıyordu. Bilgisayarın kapağını açtım.</p>

  <p class="calibre3">Gösterişli telefona uzanıp, altındaki hat kablosunu çıkardım. Bilgisayarın yanındaki girişe taktım. Sonra açmak için ekranın altındaki bir dizi düğmeden en büyüğüne dokundum.</p>

  <p class="calibre3">Sol ayağımı hafifçe sola doğru ilerlettim gövdemin duruşunu değiştirmeden. Kız hâlâ telefonla konuşuyordu.</p>

  <p class="calibre3">Windows XP açılmaya karar verdiğini ilan etti reklamcı arkadaşımın bilgisayarının hoparlörlerinden. Kız oralı bile olmadı.</p>

  <p class="calibre3">Ayakkabımın burnunun ucuyla en alttaki çekmecenin tutamağına dokundum. Çıkıntısının altına yerleştirdim ayakkabımın ucunu sonra. Hafifçe çektim dışarı doğru. Çekmece belki bir buçuk santim kadar açıldı.</p>

  <p class="calibre3">Tamam dedim kendi kendime. Kilitli değil. Kilitli olsa ne yapacağımı bilmediğimi düşününce ürperdim hafifçe.</p>

  <p class="calibre3">İki dirseğimi masaya dayayıp bilgisayarın kendisine gelmesini bekliyor gibi yaptım. Alt tarafta çalışıyordum oysa. Sol ayağımın ucunu çekmecenin artık ortaya çıkmış olan tabanına dayayıp kendime doğru çektim. Bu kez üç santim kadar açıldı dışarıya doğru çekmece. Ses falan çıkmamıştı, çıksa bile kızın duyma ihtimalinin sıfır olduğuna karar verdim. Bir kez daha hareketlendirdim sol ayağımın burnunu geriye doğru. Aralık biraz daha büyüdü.</p>

  <p class="calibre3">Sol ayağımdaki kasılmanın geçmesi için biraz beklemeye karar verdim.</p>

  <p class="calibre3">Sol elim kucağımda, sağ işaretparmağımla bilgisayarın imlecini gezdirdim ekranda. Bacağımı oynattım aşağı yukarı. Kasılmanın geçtiğine karar verince sol ayağımla çekmecenin aralığını biraz daha genişlettim. Bu aralık yeterliydi artık.</p>

  <p class="calibre3">Gözlerim ekranda imleci sağa sola gezdirdim. Sonra Spider Solitaire programını çalıştırdım. Gövdemi biraz ileri hareketlendirerek ekranda alt alta dizilen oyun kâğıtlarını inceledim.</p>

  <p class="calibre3">Kıza baktım yeniden. Cep telefonunu kapatmıştı. Göz göze gelince gülümsedim. Oralı olmadı. Yerinden kalkıp, kendi masasının arkasındaki dört katlı dosya dolabına gitti. En üstteki çekmeceyi açtı gürültüyle. İçine baktı.</p>

  <p class="calibre3">Hafifçe geriye doğru kaykılıp, sağ bacağımı sol dizimin üstüne yarım bağdaş kurar gibi attım. Sağ işaretparmağımı yeniden yerleştirdim imleci kontrol ettiğim yüzeyin üzerine. Sol elimi dizimin üstünde duran pantolon paçasından içeri kaydırdım hafifçe. Çorabımla ayağımın arasında dikine duran beyaz zarfa dokundum.</p>

  <p class="calibre3">Kız dosya dolabını açtığı gürültüyle kapadı. İçinden bir şey almamıştı. Yine göz göze geldik. Beyaz askılı bluzunun altına daracık deri bir pantolon giymişti. Bu kez gülümsemedim. Masasına oturmasını bekledim. Oturdu. Broşür sandığım bir kâğıt tomarını masasının sol tarafından sağ tarafına aldı. Sonra yeniden eline aldı cep telefonunu. Kulağına götürmeden tuşlarına basmaya başladı.</p>

  <p class="calibre3">Çorabımın içindeki zarfı sol elimle aldım. Kolumu dikine aşağı doğru uzattım. Küçük bir göz hareketiyle çekmecenin açıklığını ölçtüm. Yeterliydi. Sonra bir F16'dan aşağıya bomba bırakır gibi saldım zarfı. Dikine aşağıya doğru gitti. Aralıktan girdi içeriye. Yalnızca hafif bir tık sesi geldi. Ucu kaydı içeriye doğru, geride kalan kısmı çekmeceye takıldı, verevine kaldı zarf. Hızla sol ayağımı hareketlendirdim. Çekmecenin dışından hafifçe vurdum. Zarf çekmecenin içine düştü.</p>

  <p class="calibre3">Ses çıkarmadığıma emindim ama yine de kafamı çevirip kıza bakmaya korktum. Telefonunun tuşlarına habire basıp duruyordu gözümün ucuyla gördüğüm kadarıyla. Oturduğum masayı toptan alıp götürsem fark etmeyecek gibiydi. Umarım.</p>

  <p class="calibre3">Sağ bacağımı dizimin üstünden indirdim. Bilgisayarın ekranına bakmaya devam ederken sol ayağımla çekmeceyi bu kez dışardan itekledim. Yerine oturdu.</p>

  <p class="calibre3">Outlook Express'i kapadım. Bilgisayara kapanma komutunu verdim sonra. Geriye doğru yaslandım bilgisayar dünyaya küsmeye niyetli olduğunu öndeki küçük hoparlörlerinden ilan ederken. Kız o bildik melodiyi duyunca bana doğru kafasını çevirdi. Bir kez daha gülümsedim. Donuk donuk baktı. Telefonunu masanın üzerine koydu.</p>

  <p class="calibre3">Windows XP kapanınca bilgisayarın ekranımı indirdim. Telefonun hattını çıkarıp yerine taktım. Yana doğru hafifçe eğilip sol elimle yerde yatan çantayı aldım. Bilgisayarı yerleştirip fermuarını çektim gürültüyle. Ayağa kalktım çantanın sapından tutarak.</p>

  <p class="calibre3">Kirli sarı yolluğun üstünde kapıya doğru yürüdüm. Girerken fark ettiğim şeye bir daha baktım. Dışarı çıktığımda reklamcı arkadaşımla Kemal Çakır'ı göremedim. Freelander'ın camındaki pankartın arkasında gölgeler vardı. Araca doğru ilerledim. Kapısı açıldı 4x4'ün. Reklamcı arkadaşım yarı aralık kapıdan bana seslendi. Yüzünde pazarlık yolunda gitmemiş gibi bir ifade vardı.</p>

  <p class="calibre3">"Gelmiş mi?"</p>

  <p class="calibre3">Başımı olumlu anlamda salladım.</p>

  <p class="calibre3">"İyi," dedi. Sonra Freelander'dan indi. Kemal Çakır da öteki kapıdan. Reklamcı arkadaşım kapıyı itti. Kapı taze otomobillerin güven ve heyecan veren kapı kapanma gürültüsüyle kapandı. Avucunun içiyle kapıya iki kere vurdu sanki beni ikna etmek ister gibi.</p>

  <p class="calibre3">"Hadi Kemalciğim," dedi adama. "Görüşürüz. Dediğim gibi... Ben seni arayacağım."</p>

  <p class="calibre3">"Ben hep buradayım. Beklerim." dedi Kemal Çakır. Bana hiç bakmıyordu.</p>

  <p class="calibre3">Reklamcı arkadaşım geldiğimiz otomobile doğru yürümeye başladı. Ben de elimde laptop çantası, arkasından. Küçük bir bip sesinden sonra reklamcı arkadaşımın ajansının Japon 4x4'ünün flaşörleri yandı ve söndü. İki kapıdan aynı anda girdik araca.</p>

  <p class="calibre3">"Gerçekten değmez onca parayı adamın avucuna saymaya," dedi çalıştırmaya koyulurken sanki kıskanmasın diye otomobiliyle konuşuyor gibi.</p>

  <p class="calibre3">"Gerçekten vardı içerde kamera," dedim. "Bir tane gördüm ama vardı."</p>

  <p class="calibre3">"Çaktırmamışsındır," dedi reklamcı arkadaşım aracını hareketlendirirken. "Bir taneyse analog bir şey olmalı. Belki dışarıya bakan da bir tane vardır. Uzaktaydı değil mi içerdeki?" Bir yandan da Büyükdere Caddesi'nden gelen araçları kolluyordu sol dikiz aynasından.</p>

  <p class="calibre3">"Ben kendimi düşünmüyordum," dedim sorusuna cevap için başımı sallarken.</p>

  <p class="calibre3">"Arızalı bir durum olmadıkça kimse bakmaz üstelik," dedi ikinci vitese takarken. "Hırsızlık mırsızlık."</p>

  <p class="calibre3">Ben elimi gömleğimin cebine attım sigaramı çıkarmak için.</p>

  <p class="calibre3">Reklamcı arkadaşım, otobüs durağının on beş metre gerisinde başka bir otobüsün önünde ikinci sıra yapmış duran halk otobüsünü sollamak için gaza bastı. Koltuğuma yapıştım ivmenin etkisiyle.</p>

  <p class="calibre3">"Hop hop!" dedim. "Daha yaşamak istiyorum."</p>

  <p class="calibre3">"Senin yerine bu Kemal Çakır abim düşünsün," dedi. "Allah bilir şimdi gider biri vurur adamı."</p>

  <p class="calibre3">Yüzüne kötü kötü bakmaya çalıştım.</p>

  <p class="calibre3">"Ne var?" dedi geyik damarını yakalamış olmanın bir tür coşkusuyla. "Ne var? Senin bir işi ele alıp da birilerinin dünya değiştirmediği vaka var mı?"</p>

  <p class="calibre3">“Var bir sürü," dedim. "Size her işimi anlatmıyorum." "Ben onu bunu bilmem," dedi. "Yarın duyarsam bu herifi demişler mesela, şaşmam hiç."</p>

  <p class="calibre3">"Ağzından yel alsın," dedim Kemal Çakır'dan çok Yıldız Turanlı'yı düşünerek.</p>

  <p class="calibre3">"Gerçi o kilosuna bakarsan, kimsenin vurmasına gerek yok herifi, tahtalı köyü boylaması için," dedi reklamcı arkadaşım. "Allah adamın karısına kolaylık versin." Ardından kendi kendine kıkırdadı.</p>

  <p class="calibre3">Ya da sevgililerine dedim içimden. Sonra aniden verdim kararımı.</p>

  <p class="calibre3">"Sağa çek," dedim elimde sigara paketim. "Ne oldu?" dedi dikiz aynasından arkasına bakarken.</p>

  <p class="calibre3">"Aklıma bir şey takıldı," dedim. "Biraz sotaya yatacağım."</p>

  <p class="calibre3">"Ne gördün içerde?" Sağ sinyalini yaktı.</p>

  <p class="calibre3">"Hiçbir şey," dedim. "Bir tür mesleki deformasyon benimki. Belki son kez."</p>

  <p class="calibre3">"Sen bilirsin," dedi. Hızını iyice azaltıp beni bırakmak için uygun bir nokta aradı ilerde. İnşaatı epeydir süren yeni bir iş merkezi şantiyesinin önünde durdurdu otomobilini.</p>

  <p class="calibre3">"Çok teşekkür ederim," dedim kapıyı açmadan önce. "Sıkı uke'ydin."</p>

  <p class="calibre3">"Sen de öylesindir," dedi.</p>

  <p class="calibre3">İndim, kapıyı kapadım ardımdan. Sigara paketini tutan elimle selamladım kaldırımdan uzaklaşırken. Karşıya geçmek için gözlerimle uygun bir nokta aradım. Trafik ışıklarına bağlı yaya geçidi elli metre ilerideydi. O yöne doğru yürüdüm, aynı anda sigaramı yakmaya çalışarak. Başardım da.</p>

  <p class="calibre3">Yürürken havanın daha ne kadar ısınacağını merak ettim. Sıcaklık önemli değildi belki, bizi öldüren nemdi. Özellikle akşamları. İnsanı su içmek için salondan mutfağa gitmeye karar verdiğine bile pişman eden nem. Oturduğun koltuktan, giydiğin gömlekten nefret ettiren nem. Gün bittiğinde duş alma imkânımın büyük bir ihtimalle olmayacağını hatırladım sonra. Gerçekten Allah yardımcısı olsun Kemal Çakır'ın dedim içimden.</p>

  <p class="calibre3">Trafik ışığının altında yeşili beklerken, tek düğmesi ilikli gömleği hani niyetlensen kemiklerinin sayılmasına izin veren kirli saçlı delikanlı, elinde dünyanın en kirli cam silme aletiyle yaklaştı.</p>

  <p class="calibre3">"Bir sigara ver abey..." dedi ağzımdaki sigarayı göstererek.</p>

  <p class="calibre3">Elimi gömlek cebime atıp paketimi çıkardım. İçinden bir tane alıp uzattım.</p>

  <p class="calibre3">"Bir de kulak arkasına abey..." dedi uzattığımı alırken.</p>

  <p class="calibre3">Bir tane daha uzattım. Gerçekten kulağının arkasına yerleştirdi. Işık otomobillere kırmızı, yayalara yeşile döndü. Delikanlı duran otomobillere, ben caddenin karşı yakasına saldırdım. Bir daha görüşmeyecektik herhalde.</p>

  <p class="calibre3">Karşıya geçince ağır ağır yürüdüm ters yöne doğru. Gözlerim karşı yakadaydı ama. Çakır Otomotiv'in önünde herhangi bir hareketlenme yoktu.</p>

  <p class="calibre3">Reklamcı arkadaşım haklı çıkmaz umarım diye düşündüm yürürken. Bu kez çıkmaz. İnsanların hayatını değiştirmeye benim kadar uzak duran başka bir özel detektif var mıydı şu dünya üzerinde diye düşündüm. Ne bileyim ben, dedim sonra. Her insanın bir aile laneti vardır. Kader. Utanası kader. Bak, ben kendi hayatımı nasıl değiştiriyorum dedim içimden.</p>

  <p class="calibre3">Reklamcı arkadaşımın 4x4'ünden neden indiğimi tam olarak bilemiyordum. Biraz kurcalarsam bulabilirdim ama. Kurcalamadım. İnsanın gördüğü bir şey olabilirdi. Duyduğu bir şey. İkisi birleşince manalandırması daha da kolaylaşan bir şey. Bir şey tetiklerdi insanı, o anda bilemezdin.</p>

  <p class="calibre3">Simitçinin yanından geçerken sigaramı yere fırlattım. Kınayan bakışlarla baktı bana. Haklı olabilirdi.</p>

  <p class="calibre3">Gözlerim karşı kıyıda ilerledim. Çakır Otomotiv'in önünde kimseler yoktu. Camlarda parlamaya devam ediyordu, güneş biraz aşağı inmiş olsa bile, içerisi görülmüyordu.</p>

  <p class="calibre3">İnmeden gözüme kestirdiğim kafeden içeri girdim sonra.</p>

  <p class="calibre3">Boştu içerisi. Çevredeki gökdelenlerin ahalisinin öğle yemeği zamanı çoktan geçtiği için normaldi bu. Finans yöneticisi genç kadınların, genel müdür yardımcısı genç erkeklerin izi yoktu. Onların beğenilerine seslendiği düşünülerek konmuş masalar vardı sadece. Postmodern altı masa. Garson bile yoktu ortalıkta.</p>

  <p class="calibre3">Pencerenin yanındaki üç masadan en köşedekine oturdum. Tabak gibi karşımdaydı Çakır Otomotiv. Cebimden sigaramı çıkartıp masaya koydum. Arkadaki masaya uzanıp, terk edilmiş Sabah gazetesiyle yanında duran eki Günaydın'ı çektim önüme. Çok oturacaksam gerekebilirdi. Belki falıma bile bakardım. Belki bakmazdım.</p>

  <p class="calibre3">Hava içeride de sıcaktı. Kapıdan girerken gördüğüm buzdolabı büyüklüğündeki ayakta duran klima, müşteriler işlerine dönünce kapatılmıştı belki de. Olsun, dedim içimden.</p>

  <p class="calibre3">Oturduğum yerden Çakır Otomotiv'e baktım. Bir şey olmadı. Otomobiller, belediye otobüsleri, bir beton tankeri, sigara, kola, bisküvi dolu dağıtım kamyonları geçti. İnsanlar geçti tek tük. Taksiler geçti. Boş taksiler, dolu taksiler. Bir şey olmadı.</p>

  <p class="calibre3">Omuz basımdaki hareketlenmeye döndüm.</p>

  <p class="calibre3">İşe başlayalı daha altı ayını doldurmadığına bahse girebileceğim bir delikanlı tepemde duruyordu elinde bir mönü kartıyla. Saçları iyice jölelenmişti.</p>

  <p class="calibre3">Bir şey söylemedi ama.</p>

  <p class="calibre3">"Bir kahve," dedim. "Sütsüz olsun."</p>

  <p class="calibre3">Bir şey söylemeden çekildi. Klimayı çalıştırmadığını fark ettim sessizlikte bir değişiklik olmamasından. Arkamda bir yerlerde kayboldu herhalde. Ben Çakır Otomotiv'e bakmaya devam ettim.</p>

  <p class="calibre3">Hiçbir şey olmadı.</p>

  <p class="calibre3">Kendi kendime kızmaya başladığımı hissediyordum.</p>

  <p class="calibre3">Kahvem geldi. Bir yudum aldım. Berbattı. Musluk suyuyla yapılmış olmalıydı. Yanına sigara yakmaya değer bulmadım. Başka bir yudum almaya da.</p>

  <p class="calibre3">Kendi kendime kızmaya başlıyordum.</p>

  <p class="calibre3">Elim kendiliğinden Sabah'a gitti. Dünya hallerine canımın sıkılmasını istemediğimi fark ettiğimde Günaydın'a uzandım. İkiye katlanmış birinci sayfanın üst yarısına baktım. Alt yarısını çevirmemi gerektirecek bir şey göremedim.</p>

  <p class="calibre3">Çakır Otomotiv'in önünde bir taksi durdu.</p>

  <p class="calibre3">Eh durabilir dedim kendi kendime. Yine de musluk suyuyla yapılmış kahveden bir yudum aldım. Yüzümü buruşturmadım.</p>

  <p class="calibre3">Taksiden dışarı uğrayan genç adam, ayakta cebini karıştırdı, aradığını ön ceplerinde bulamayınca biraz telaşlanır gibi oldu, sonra arka cebinden çıkardıklarını söyle bir taradı, içinden birini seçti, yolcu tarafının penceresinden şoföre uzattı.</p>

  <p class="calibre3">Üstünü beklemeyecek diye bahse girdim içimden. Kazandım. Taksi indirdiği yolcunun sanki fikrini değiştirmesinden korkuyor gibi hızla uzaklaştı.</p>

  <p class="calibre3">Bu arada yüzünü görebildim inen yolcunun. Tanıyordum ben bu genç adamı.</p>

  <p class="calibre3">Saçları bu hafta sonu acemi birliğine teslim olacakmış gibi kısa kesilmişti. Üzerinde siyah, epeyce bol olduğu için kırışık bir eşofman vardı. Eşofmanın sağından solundan bir şeyler sallanıyordu. Parlak kumaşın üstüne iliştirilmiş küçük metaller güneşte parladı.</p>

  <p class="calibre3">Dur bakalım dedim içimden. Ben bu oğlanı tanıyorum ama ner-den?</p>

  <p class="calibre3">Delikanlı kaldırımın kenarında etrafına baktı. Çevrede kimsecikleri görmeyince sanki hayal kırıklığına uğradı gibi bir duygu sezinledim vücut dilinden. Eşofmanının belini yukarıya çekti, Çakır Otomotiv'e doğru yürüdü. Hiç duraksamadan içeri girdi.</p>

  <p class="calibre3">Gözlerimi boydan boya cam cephenin ortasındaki kapıdan ayırmadan elimi sigara paketime götürdüm. Bir sigara çektim içinden, elimde evirdim çevirdim.</p>

  <ul class="calibre10">
    <li class="calibre11"><br class="calibre2"/></li>
  </ul>

  <p class="calibre3"><a id="bookmark1"></a><a href="#footnote1">1</a></p>

  <p class="calibre3">Remzi Ünal'ın "Son Ceset" isimli macerasına bakınız.</p>
</body>
</html>
