<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h1 class="calibre5"><a id="bookmark0" class="calibre9"></a><span class="calibre6">Bölüm 7</span></h1>

  <p class="calibre3">Reklamcı arkadaşımın prodüktörünün neden kaçtığı açıktı. Eski Levent villasının hizmetçi dairesinin banyosundan bozma odada, önünde kolçaksız taburesiyle küçük bir masa ve fayanslara tutturulmuş rafların üzerindeki elektronik ıvır zıvırı da dikkate aldığınızda, içeride yarım kişiden fazlasının insani koşullarda çalışabilmesi olanaksızdı. Keşfettiğim bu nedeni kendisine söylemekte yarar görmedim. Tabureye oturması için arkadaşıma yol verdim. Ben de kapıda durup videoya benzer aletlerden birini seçmesini, bir monitörü açmasını izledim. Kaset elimdeydi.</p>

  <p class="calibre3">"Bakalım..." dedi reklamcı arkadaşım parmaklarını ameliyat öncesi bir cerrah havalarında oynatarak.</p>

  <p class="calibre3">İşine yarayacak cihazı seçtiğini parmaklarının hareketinden anlamama izin verdi. Yeni ve üzerine kan sıçramamış bir bisturi ister gibi şaklattı parmağını.</p>

  <p class="calibre3">Kaseti uzattım. Üstünde içeriğini belirleyen hiçbir yazı, işaret yoktu.</p>

  <p class="calibre3">Reklamcı arkadaşım kaseti seçtiği cihazın üzerindeki deliğe ittirdi. Kaset küçük bir hırlamayla içeri girdi. Sonra tuşların birine bastı reklamcı arkadaşım.</p>

  <p class="calibre3">Kayıt cihazı, hayatın gizemlerini biraz sonra sergileyeceğinin bilincinde gibi hırladı önce. Bant hızını alınca azaldı biraz ses ama devam etti. Monitörde görüntü falan yoktu. Gözlerimi odanın içinde gezdirdim. Kısa sürdü gezinti. Monitöre döndüğümde hâlâ karanlıktı.</p>

  <p class="calibre3">"Göstererek sar geriye," dedim.</p>

  <p class="calibre3">"Emrin olur," dedi reklamcı arkadaşım. Bir iki tuşa dokundu. Cihazdan gelen hırıltı küçük bir ton farkıyla yeniden başladı. Gözümüz neler neler vaat eden monitördeydi şimdi.</p>

  <p class="calibre3">Monitör gözünü bir iki kırpıştırdı. Alttan üstten geçen parazit çizgileri belirdi, kesildi sonra.</p>

  <p class="calibre3">Televizyon haberlerinde sık sık gördüğümüz işyeri güvenlik kameralarından birinin daha görüntüsüne bakıyorduk şimdi. Siyah beyaz, perspektif duygusu zayıf, sessiz. Çakır Otomotiv'in içinde gördüğüm tek kameranın, kapının üstünde sahte duygusu yaratacak kadar büyük, kendini sakınmayan, sabit kameranın aldığı görüntüydü. Mekânın tümünü algılaması için olacak, hafif geniş açılıydı. Gördüğü bütün eşyalar ölü gibiydi. Donuk, heykele benzeyen. Görüntünün en altında dijital rakamlarla tarih ve saat vardı. İki yıl öncesinin, hatırlamak bile istemediğim karlı günlerinden birinin tarihi. Saat sabaha karşıydı.</p>

  <p class="calibre3">Hani hayatım gözlerimin önünden bir film şeridi gibi geçti derler ya, ona benzer bir şey oldu. Tersinden ama. Arada sıçramalarla hareketlendi monitörün içinden gördüklerimiz. Geriye hızlı sardığı için ne olduğunu tam olarak anlayamadık peşinen. Birile-ri geri geri yürüyerek o masadan o masaya dolandı Çakır Otomotiv'in içinde. Sonra bize kararsızlık gibi gelen bir anda hareketsiz duran birisini tanıdım. Sesimi çıkarmadım.</p>

  <p class="calibre3">Arada sıçrıyordu görüntü. Birisi bir kapıdan geri geri giriyor, sonra geri geri çıkıyordu. Hemen arkasından biri daha. Hızlı hızlı. Koşmadan ama hızlı hızlı.</p>

  <p class="calibre3">"Harekete duyarlı kamera, ondan," dedi reklamcı arkadaşım.</p>

  <p class="calibre3">Gördüklerime bir anlam verme çabasını terk ettim. Bekledim. Kendimi görüp dünyanın düzeninin bildiğimiz yöne dönmesini bekledim.</p>

  <p class="calibre3">Çok beklemedim Allah'tan.</p>

  <p class="calibre3">Elimde laptop çantasıyla geri geri girdim Çakır Otomotiv'e önce. Sonra Kemal Çakır'ın masasına doğru gittim. Masaya 90 oturdum. Bir şeyler yaptım masada. Yaptığımı çaktırmadım bana göre. Sonra Kemal Çakır girdi, kızla konuşup geri geri dışarıya çıktı. Hop diye ayağa kalkıp dikildim. Sonra girdiğimiz kapıya doğru yürüdük geri geri.</p>

  <p class="calibre3">Ben bir şey söylemeden durdurdu reklamcı arkadaşım videoyu. "Devam et," dedim.</p>

  <p class="calibre3">' 'Bak, bak, bak," dedi reklamcı arkadaşım. "Bak şu yakışıklı detektife."</p>

  <p class="calibre3">Orada duruyordum. Kendime baktım. Basketbolcu olamayacaksa da yeterince uzun boylu, film oyuncusu olamayacaksa da yeterince eli yüzü düzgün, Kemal Çakır'ınkiyle yarışamayacaksa da hafif göbeklenmeye eğilimli...</p>

  <p class="calibre3">İster istemez Yıldız Turanlı'yı hatırladım. Hemen unutmaya çalıştım sonra. İçime dolan sigara isteğini de. Bir kahve ama, belki...</p>

  <p class="calibre3">Reklamcı arkadaşım yüzüme baktı. Ne gördüğünü bilmiyorum ama kendimle ilgili derin düşüncelerin devam etmesini, görüntüyü yeniden oynatarak engelledi. Bu kez zamansal olarak doğru yönde.</p>

  <p class="calibre3">Dur bakalım ne olacak hisleriyle gözümü yapıştırdım monitörde olup bitene.</p>

  <p class="calibre3">Bildiğim şeylerdi gördüklerim. Önce Kemal Çakır girdi görüntüye. Arkasından ben. Kemal Çakır masasında oturan kıza bir şeyler söyledi. Ben masaya gidip oturdum. Bir şeyler yaptım. Yaptığım bitince ayağa kalktım. Çıkışa doğru yürüdüm.</p>

  <p class="calibre3">Televizyonların, mağazaların güvenlik kameralarından aldıkları görüntülerle yaptıkları müthiş hırsızlık haberlerinde olduğu gibi, kesik hareketlerle yürüyordum. Sağa sola yalpalama hareketlerimin altı çizilmişti sanki. Kararsız, sallapati bir yürüyüşe dönüşmüştü. Bu ben miyim diye düşündüm.</p>

  <p class="calibre3">Dışarı çıkmadan önce göz göze geldik beni seyredenlerle. Kendi kendimle göz göze geldim yani. Dünyayla, polislerle, iyi adamlarla, kötü adamlarla, iyi kadınlarla, kötü kadınlarla, reklamcı arkadaşımla, Remzi Ünal'la göz göze geldim.</p>

  <p class="calibre3">"Dur," dedim.</p>

  <p class="calibre3">Reklamcı arkadaşım görüntüyü durdurdu. Neden durdurmak istediğimi anlamak ister gibi yüzüme baktı. "Deminki yere başa al," dedim.</p>

  <p class="calibre3">Hayat yine tersine döndü. Geri geri yürüdüm yine. Ama gözüm kendimde değildi. Masanın arkasındaki koltuğa kıçın kıçın oturduğumda elimi kaldırdım.</p>

  <p class="calibre3">"Daha değil!"</p>

  <p class="calibre3">Gözüm yandaki çapraz masada oturan kızdaydı. "Tamam."</p>

  <p class="calibre3">Görüntü dondu. Ben masada işimi yapıyorum, mor dudaklı kız telefonunu kurcalıyor. Dudakları kapkara görünüyordu siyah beyaz görüntüde. Saçları gibi. Korkutucu bir hali vardı. Korkmadım elbette. Ama hafifçe endişelenmiştim.</p>

  <p class="calibre3">"Oynat Uğurcuğum," dedim kendime güvenim gelsin diye.</p>

  <p class="calibre3">Reklamcı arkadaşım esprimi anlamadı. Dert etmedim, ben de onun kimi esprilerini anlamıyordum. Oynatması gerektiğini anladı ama.</p>

  <p class="calibre3">Hayat normale döndü yine görüntülerde. Ben işimi yapıyorum, kız telefonunu kurcalıyor. Kendime bakmıyordum. Kıza, kızın telefonu elinde tutuş biçimine.</p>

  <p class="calibre3">"Hassiktir!," dedim sonra.</p>

  <p class="calibre3">"Ne oldu?" dedi reklamcı arkadaşım.</p>

  <p class="calibre3">Bu kadarını bilmeye hakkı olduğunu düşündüm.</p>

  <p class="calibre3">"Kızın elindeki telefona bak," dedim.</p>

  <p class="calibre3">Reklamcı arkadaşım neye bakması gerektiğini anlayana kadar tren kaçmıştı. Bu kez benden komut beklemeden geri sardı.</p>

  <p class="calibre3">Yeniden oynatmaya başladı gözleri monitöre yapışmış. "Telefonu tutuşuna bak," dedim. "Ne var?" dedi.</p>

  <p class="calibre3">"Telefonu böyle mi tutarsın numara tuşlarken?" dedim. Bir saniye düşündü. "Hayır..." dedi.</p>

  <p class="calibre3">“Senin telefonunda da vardır kamera," dedim.</p>

  <p class="calibre3">"Hassiktir gerçekten," dedi reklamcı arkadaşım.</p>

  <p class="calibre3">“Evet," dedim. Bu birçok şeyi değiştiriyordu. Mor dudaklı kızı bulmam gerekiyordu. Bu kesin. Nereden bulacağımı biliyordum. Nereden bulacağımı da kime soracağımı da. "Kendimi çok boktan hissediyorum..." dedi reklamcı arkadaşım "Ama soracağım. Hani romanlarda detektifin arkadaşı sorar ya... "Sor," dedim.</p>

  <p class="calibre3">"Oraya gitmekteki gerçek nedenini başka kim biliyordu? “Müşterinden başka yani?" "Sen bir tek," dedim.</p>

  <p class="calibre3">"O zaman iş iyice çetrefilleşiyor," dedi. "Kızın her gördüğü yakışıklıyı kameraya alma alışkanlığı olmadığını varsayarsak."</p>

  <p class="calibre3">İşin çetrefilleştiği düşüncesi daha makuldü. Ama hoşuma gitmemişti. Hiç hoşuma gitmemişti. "Devam edelim," dedim.</p>

  <p class="calibre3">Reklamcı arkadaşım başını iki yana sallayıp düğmeye bastı. Elimde laptop çantası, bir kameraya alındığımın farkında, başka kameraya alındığımın farkında olmadan çıkıp gittim. Çakır Otomotiv'in ceza sahası kadar kocaman ve içinde hiçbir otomobil olmayan sergi salonundan. Çıkarken yukarıdaki kameraya bir kez daha baktım. Yanlış kameraya yani. Mor dudaklı kız masasında oturuyordu. Sonra telefonunu aldı. Bir iki tuşa bastı. Kulağına götürdü. "Rapor veriyor," dedi reklamcı arkadaşım sesine hafif bir gırgır esintisi katmaya çalışarak. "Seni yakışıklı buldu ya."</p>

  <p class="calibre3">Ses etmedim. Rapor verdiği doğru olabilirdi. Ama konunun yakışıklılığım olduğundan en az reklamcı arkadaşım kadar kuşkuluydum.</p>

  <p class="calibre3">Çok uzun konuşmadı mor dudaklı kız. Sonra zincirli küpelerini sallayarak masadan kalktı. Telefonunu masada bırakmıştı.</p>

  <p class="calibre3">"Tuvalete gidiyor," dedi reklamcı arkadaşım. Sesimi çıkarmadım.</p>

  <p class="calibre3">Boş salon yeniden heykel donukluğuna büründü. Bir saniye kadar.</p>

  <p class="calibre3">Kemal Çakır belirdi görüntünün altında. Alttaki saat üç dakika ilerledi yarım saniyeden daha az bir süre içinde. "Tık!" dedi reklamcı arkadaşım.</p>

  <p class="calibre3">Kemal Çakır yolluğun üzerinde ilerledi. Masasına gitti sağa sola deve gibi sallanarak. Göbeği daha da büyümüştü sanki. Koltuğuna oturmadı. Yüzünü mor dudaklı kızın girdiği kapıya çevirerek bir şeyler söyledi.</p>

  <p class="calibre3">Koltuğuna oturdu sonra.</p>

  <p class="calibre3">Çekmeceye uzanacak mı dedim içimden.</p>

  <p class="calibre3">Uzanmadı.</p>

  <p class="calibre3">Arkasına yaslandı.</p>

  <p class="calibre3">Kız girdi içeriye sonra. Kemal Çakır kıza bir şeyler söyledi. Kız başını salladı.</p>

  <p class="calibre3">Kemal Çakır masadan kalktı. Pantolonunu çekiştirdi göbeğinin üzerine. Sonra yine yaylana yaylana yolluğun üzerinde yürüdü. Görüntüden çıktı.</p>

  <p class="calibre3">"Hızlı mı gitsek?" dedi reklamcı arkadaşım saatine bakıp. "Hayır," dedim gözlerim monitörde. "Bir yere mi yetişeceksin?" "Yoo..." dedi. "Devam o zaman."</p>

  <p class="calibre3">Kız masasında oturdu. Yeniden telefonu aldı eline. Bir iki tuşa bastı. Kulağına götürmedi ama.</p>

  <p class="calibre3">Ben yanındayken yaptığı gibi, kalktı, arkasındaki evrak dolabını açtı. Biraz baktı içine. Sonra kapadı, yerine oturdu. Arkadaki kapıdan çıktı</p>

  <p class="calibre3">Görüntü tıkladı bir kez daha. Alttaki saat on altı dakika attı.</p>

  <p class="calibre3">"Tık, yeniden!" dedi reklamcı arkadaşım.</p>

  <p class="calibre3">Kız çıktığı kapıdan girdi. Elini daha kapıdan tam çekmemişken ana girişe baktı. Suratı hayatta ilgilenebileceği bir şeyi bulmuş gibi değişti. Ellerini arkasına götürdü.</p>

  <p class="calibre3">Kemal Çakır’la siyah eşofmanlı, asker tıraşlı delikanlı girdi içeriye.</p>

  <p class="calibre3">Gençlerin sevgilisi şarkıcı Serdar sahne alıyor dedim içimden.</p>

  <p class="calibre3">İkisi konuşarak Kemal Çakır'ın masasına kadar geldiler, Kemal Çakır masasına eğildi. Doğrulduğunda elinde broler olduğunu sandığım kâğıtlar vardı. Bir iki şey gösterdi Serdar'a.</p>

  <p class="calibre3">Serdar başını salladı. Bir şeyler söyledi. Eşofmanının göğüs cebinden çıkardığı bir kartı Kemal Çakır'a verdi. Adam baktı, masasının üstüne koydu.</p>

  <p class="calibre3">Mor dudaklı kız telefonunu Serdar'a doğru tuttu. Bana doğru tuttuğundan farklı bir açıda.</p>

  <p class="calibre3">"Kız, gelen herkesi çekiyor," dedi reklamcı arkadaşım. "Hıı..." dedim. Bekliyordum.</p>

  <p class="calibre3">Serdar görüntüsünün çekildiğini fark edince kıza döndü rahatça çeksin diye. Gülümsüyordu galiba. Eliyle bir iki hareket yaptı kıza doğru.</p>

  <p class="calibre3">Kemal Çakır paparazzi seansının bitmesi için bekliyordu. Ben de bekliyordum. Beklediğim olmadı.</p>

  <p class="calibre3">Kemal Çakır Serdar'a dışarıyı gösterdi eliyle davet ede-rek.Kemal Çakır yürüdü. Şarkıcı onu takip etti.</p>

  <p class="calibre3">Mor dudaklı kızla baş başa kaldık yine. İçimde yüksek bir gözetleyicilik duygusu kabarıyordu. Yıldız Turanlı olsa ne derdi dedim içimden. Ardından sigara isteği kabardı. Ardından kahve. Hepsini kovaladım.</p>

  <p class="calibre3">Şarkıcı Serdar, Çakır Otomotiv'in kamerasının kendisini en yakından gösterebildiği noktaya geldi. Ben de yakından gördüm ilk kez. Fotoğrafına benzemiyordu pek. Önümde çok daha insani duruyordu. Stüdyo fotoğrafçılarının marifeti dedim içimden.</p>

  <p class="calibre3">Reklamcı arkadaşım video cihazının düğmesine basıp dondurdu kareyi.</p>

  <p class="calibre3">"Bu bizim Serdar lan," dedi sonra. "Hangi sizin Serdar?" dedim. Eliyle işaret etti oğlanı.</p>

  <p class="calibre3">"Serdar Kara. Bununla reklam çekecektik biz," dedi. "Yeni çıkacak bir içecek için. Deneme filmi filan çektik. Yatkındı oğlan. Sonunda yattı iş ama. Müşteri epey mırın kırın ettikten sonra veto etti. Hedef kitlelerinin dünya görüşüne uymayan bir hayat tarzı varmış... "</p>

  <p class="calibre3">Yerine kimi çektiklerini biliyordum. Umreden dönerken fotoğraflarını görmüştüm yeni oyuncularının.</p>

  <p class="calibre3">"Nasıl biri?" dedim.</p>

  <p class="calibre3">"Hıyarın teki aslında," dedi reklamcı arkadaşım. "Bizim stratejist geçinen arkadaşlar pek bastırmıştı gençler arasında yükselen değer diye."</p>

  <p class="calibre3">Bak bu doğru olabilirdi ampirik deneyimime göre.</p>

  <p class="calibre3">"Arasak bulur muyuz?" dedim.</p>

  <p class="calibre3">"Buluruz herhalde," dedi reklamcı arkadaşım. "Neden?" 'İlk dokunuş' ne ayak, onu soracağım," dedim. "Sen devam et."</p>

  <p class="calibre3">Düğmeye bastı. Serdar Kara dışarı çıktı.</p>

  <p class="calibre3">Karşıdaki boktan kafede oturuyorum şu an dedim kendi kendime. Bir şey bildiğimden değil, öylesine oturuyorum. Kocaman otomobillerin önünde konuşuyorlar. Ne konuştuklarını duymuyorum ama seyrediyorum. Biraz sonra Serdar Kara bir taksiye atlayıp gidecek. Ben canım sıkkın otomobilime bineceğim. Epey sonra boktan bir haber gelecek. Ardından bir boktan haber daha.</p>

  <p class="calibre3">Kız masasında oturuyordu. Telefonu elindeydi. Bu mesafeden bile anlaşılıyordu çektiklerini seyrettiği. Beni mi Serdar Kara'yı mı diye düşünmedim.</p>

  <p class="calibre3">Sonra Kemal Çakır içeri girdi. Yürüyüşünden arabayı satıp satmadığı anlaşılmıyordu. Masasının arkasına geçti. Oturdu. Masanın üstündeki kartı eline aldı, baktı. Sonra üstteki çekmecenin içine bıraktı. Döndü, arkaya açılan kapıdan kayboldu. Kız duruşunu değiştirmemişti Kemal Çakır geldiğinde. Sonra cep telefonunu bıraktı, masadaki telefonu götürdü kulağına Biraz konuştu. Ahizeyi masaya bıraktı. İçeri açılan kapıya gitti. Biraz araladı. Bekledi, gövdesinin yarısı kapının dışında, sonra yerine döndü. Ahizeyi alıp konuştu. Ahizeyi yeniden masaya bıraktı.</p>

  <p class="calibre3">Kemal Çakır hızlı adımlarla içeri girdi. Görüntünün kesik kesikliğine adamın hızı eklenince iyice tuhaf görünüyordu yürüyüşü.</p>

  <p class="calibre3">Eli pantolonunun düğmelerindeydi. Yerine oturdu. Başıyla bir işaret verdi mor dudaklı kıza. Kız masadaki telefonun bir düğmesine bastı. Kemal Çakır kendi masasındaki telefonun ahizesini kaldırdı. Yüzünün ifadesini buradan göremiy ordum. Başını salladığı algılanıyordu yalnızca.</p>

  <p class="calibre3">Epeyce salladı kafasını. Sonra ahizeyi yerine koydu. Koltuğunda geriye doğru yaslandı. Ayağa kalktı. Pantolonunun kemerini çekti. Ellerini dışardan ceplerinin üzerinde gezdirdi.</p>

  <p class="calibre3">"Biri çağırdı, gidecek," dedi reklamcı arkadaşım. Sesi pürüzlüydü, öksürdü sonra gırtlağını temizlemek için.</p>

  <p class="calibre3">Ses çıkarmadım. Hak verdim yani. Bir açıdan bakarsanız yeterince heyecanlıydı seyrettiklerimiz.</p>

  <p class="calibre3">Hayatımda biraz soma öldürülecek birini ilk kez görüyordum. Öldürülmüş birilerini görmüştüm ama bu yeni bir deneyimdi. Başkalarından farkı yoktu işte. Çıkarken cüzdanını, anahtarlarını kontrol eden şişman bir adam. Ne kendisi, ne ona bakmak zahmetine bile girmeyen sekreteri biliyor biraz soma olacakları. Ben dışarılarda bir yerlerdeyim, ben de bilmiyorum.</p>

  <p class="calibre3">Sonra tuvaletten çıktığından çok daha hızlı görünen adımlarla dış kapıya yürüdü. İki yana doğru efe sallanışı, kare atlayan kamera yüzünden çok daha belirginleşmişti. Mor dudaklı kızla yalnız kaldık.</p>

  <p class="calibre3">Ama o kendisini seyredenlerle yalnız kalmaya niyetli değildi. Eğilip kalktı masasının arkasında. Son doğrulduğunda elinde çantası vardı. İnce askılı, koyu renk bir çanta. Çantasıyla arka tarafa açılan kapıdan çıktı. Yeniden girdiğinde görüntünün altındaki dijital saatten on iki dakika geçtiğini anladık.</p>

  <p class="calibre3">Tam o sırada telefon çaldı. Görüntüde değil yani. Küçük odanın içinde çınladı zilin sesi. Al sana bir neden daha adamın kaçması için dedim içimden.</p>

  <p class="calibre3">Reklamcı arkadaşım görüntüyü durdurdu. Küçük masanın üzerindeki telefonun ahizesini kulağına götürdü. Dinledi. "Tamam," dedi sonra. "İyi akşamlar." Ahizeyi yerine yerleştirdi. Sonra bana döndü. "Hep aynı bu sekreterler," dedi. Cevap vermedim.</p>

  <p class="calibre3">Yeniden bastı video cihazının düğmesine.</p>

  <p class="calibre3">Bundan sonra işlerin pek yoğun olmadığı bir otomobil galerisindeki hayatı izledik uzun uzun. Kız masasında oturdu. Saatine baktı sık sık. Cep telefonuyla oynadı. Korkunç bir dikizci gibi hissettim kendimi. Burnunu karıştırsaydı görecektik. Sessizce seyrettik.</p>

  <p class="calibre3">Bu görüntüleri neden seyrediyoruz dedirtecek kadar bir süre sonra çıkacağını haber verecek bir patronu olmayan kızın kafasındaki mesai saati bitti. Bir tuvalet ziyareti. Çakır Otomotiv'in sekreteri, önünde altından girilip üstünden çıkılacak kocaman bir İstanbul akşamı varmış yürüyüşüyle yolluğun üstünden yürüdü, görüntüde kalanlarla bizi yalnız bıraktı.</p>

  <p class="calibre3">Reklamcı arkadaşım bana baktı. "Şimdi ne olacak?" dedi. Saatime bakmadım.</p>

  <p class="calibre3">"Devam," dedim. "Bakmaya devam edeceğiz. Filmin buraya kadar olan kısmını biliyoruz zaten." "OK!"</p>

  <p class="calibre3">Çakır Otomotiv'in patronu ve sekreteri tarafından terk edilmiş salonu yeniden heykel oldu. Sonra karardı ekran. Reklamcı arkadaşım başını salladı. Ses çıkarmadı bu kez. Bekledik.</p>

  <p class="calibre3">İçimden yükselen sigara isteğini bir kez daha bastırdım.</p>

  <p class="calibre3">Monitör hareketlendi. Önce alttaki saatin yarım saatten fazla ilerlediğini fark ettim.</p>

  <p class="calibre3">Yukarda içtiğimiz kahveleri hazırlayan kadın da çıkmış mıdır acaba diye düşündüm.</p>

  <p class="calibre3">Sonra kadını gördüm monitörde, içeri girip birkaç adım attıktan sonra geriye dönüp kapıya baktığı için gördüm yüzünü.</p>

  <p class="calibre3">Bugün yaşadıklarımı reklamcı arkadaşım bilseydi hayret ağlığı bu küçücük odada nasıl patlardı kestiremiyorum ama ben gıkımı çıkarmadım. Çıkaramadım. Profesyonel deformasyon derdi Yıldız Turanlı, anlatsaydım.</p>

  <p class="calibre3">Hülya Yaman babasının evinde gibi ilerledi sarı yolluğun üzerinde. Ya da kocasının. Daha doğrusu evli olmadan birlikte yaşadığı adamın. Başka birisiyle evli adamın. Aynı anda muhtemelen başka birisi tarafından öldürülmekle meşgul olan adamın. Demek ki Hülya Yaman tarafından öldürülmemiş olan adamın.</p>

  <p class="calibre3">Tüh dedim içimden. Aptal herif.</p>

  <p class="calibre3">Müşterime bir yararım dokunacaksa polisin görmesi gerekiyordu bu kasedi. Ben söküp almıştım yerinden.</p>

  <p class="calibre3">Hakikaten ihtiyarlıyorsun Remzi Ünal dedim kendi kendime. Bari dikkatli seyret.</p>

  <h1 id="sigil_toc_id_4" class="calibre5"><a id="bookmark1" class="calibre9"></a><span class="calibre6">Bölüm 8</span></h1>

  <p class="calibre3">Bir üç santim daha yaklaştım monitöre...</p>

  <p class="calibre3">Hülya Yaman bu sıcakta giyenlere acıdığım cinsten bir pardösü giymişti. Altında eşofmanı olup olmadığını anlayamadım elbette. Başında kocaman baklava desenleri olan bir başörtüsü vardı. Elinde sekreter kızınkine benzer bir çanta taşıyordu. Kemal Ça-kır'ın masasına doğru kararlı adımlarla yürüdü. Masaya gelince ne var ne yok hızla gözden geçirdi. Elini beline dayamıştı. Sonra koltuğa oturdu. Önce en üst çekmeceye attı elini. Karıştırdı. Çekmeceyi itti. Sonra ikincisini çekti.</p>

  <p class="calibre3">Allah Allah dedim içimden.</p>

  <p class="calibre3">"Kim bu?" dedi reklamcı arkadaşım.</p>

  <p class="calibre3">Sesimi çıkarmadım.</p>

  <p class="calibre3">Hülya Yaman üçüncü çekmecede aradığını buldu. Çakır Otomo-tiv'in güvenlik kamerasının da şahitlik ettiği gibi, sekreter kıza çaktırmadan çekmeceye yerleştirmek için kendime göre seksen numara çektiğim zarfla doğruldu. Masanın üzerine iki kere vurdu zarfı. Gülümsediğini olduğum yerden gördüm. Sonra zarfı çantasının içine attı.</p>

  <p class="calibre3">Vay anasını sayın seyirciler dedim içimden.</p>

  <p class="calibre3">Koltuktan kalktı. Saatine baktı. Girişindekinden daha kararlı adımlarla çıkışa doğru yürüdü. Monitör karardı.</p>

  <p class="calibre3">"Bir sigaram olsa içerdim," dedim dişlerimin arasından.</p>

  <p class="calibre3">"Ne oldu ki?" dedi reklamcı arkadaşım.</p>

  <p class="calibre3">"Keleğe geldim," dedim. "Hem de nedenini, niçinini bilmediğim ve galiba kocaman bir keleğe..."</p>

  <p class="calibre3">Reklamcı arkadaşım yüzüme baktı.</p>

  <p class="calibre3">'Şimdi keleğe gelmekle ilgili bir özlü söz attırabilirdim ama hiç ihtiyacın yok gibi gözüküyor," dedi."Sağol," dedim.</p>

  <p class="calibre3">Düşünüyordum. Düşünmem gerekiyordu. Müşterilerimin benden istedikleri şeylerin benden gerçekten yapmamı istedikleri şeyler olmamasına alışkındım ama böylesi ilk kez başıma geliyordu. İşin kötüsü gerekçesini sorma imkânım yoktu. Belki de vardı.</p>

  <p class="calibre3">Gözüm küçük masanın üzerindeki telefona gitti. "Sen bir kahve ayarlasana," dedim reklamcı arkadaşıma. Yüzüme baktı. Elini telefona götürdü. "Yok," dedim. "Sen benimkine iki kaşık fazla koy. Deminki zayıf kaçtı."</p>

  <p class="calibre3">Tekrar yüzüme baktı. Yüzümde ne gördüyse, dudaklarının arasından sıyrılan küfre yansıdı bu. Duymadım ama. Duysam da duymazdım. Sesini çıkarmadan kalktı tabureden.</p>

  <p class="calibre3">Yarım odada yalnız kalınca telefonu kaldırdım. Artık kendi evimin numarası gibi bildiğim numarayı hışladım.</p>

  <p class="calibre3">İkinci kez çalmasına fırsat verilmeden açıldı, "Alo?" dedi Nazan Akdoğan'ın sesi.</p>

  <p class="calibre3">"Remzi Ünal," dedim. "Bir haber var mı annenizden?"</p>

  <p class="calibre3">Cevap verip vermeme konusunda kararsız kalmış gibi cevap gelmedi önce karşıdan. Bekledim.</p>

  <p class="calibre3">"Kimsiniz?" dedi kararsız ses. Son heceyi vurgulamıştı söylerken.</p>

  <p class="calibre3">"Remzi Ünal," dedim. "Komşunuz olan detektif. Bugün iki kere görüştük. Hatırlarsınız. Bir haber var mı diye aradım." "Haber... Hayır, haber falan yok. Bekliyorum..."</p>

  <p class="calibre3">"Yalnız mısınız?" dedim. “Evet," dedi kız önce. "Hayır.” “Teyzeniz orada mı?" dedim.</p>

  <p class="calibre3">"Teyzem..." Hayatta bir teyzesinin olup olmadığına karar vermek istiyormuş gibi durakladı bu kez. “İyi misin?" demek zorunda hissettim kendimi. İkinci tekil e geçmek zorunluluğunu da.</p>

  <p class="calibre3">"Bilmem," dedi Nazan Akdoğan. En kararlı olduğu konu buymuş gibi konuşmuştu.</p>

  <p class="calibre3">"İstiyorsan gelebilirim," dedim. "Korkuyorsan falan. Hem laflardık biraz. Yakınlardayım."</p>

  <p class="calibre3">"Yok, yok," dedi telaşla. "Eve alamam kimseyi."</p>

  <p class="calibre3">"Tamam, o zaman," dedim. "Daha sonra yine ararım."</p>

  <p class="calibre3">Karşıdan yalnızca telefon yüzünüze kapandığında gelen o ses geldi.</p>

  <p class="calibre3">"Lanet herife bir de hizmet ediyorum," dedi reklamcı arkadaşım kapıdan kafasını uzatıp. Elindeki kırmızı tepside iki kahve kupası vardı.</p>

  <p class="calibre3">"Eyvallah," dedim bana yakın kupayı alırken. Bir yandan da odanın izin verdiği kadarıyla ayağa kalkmaya çalışıyordum.</p>

  <p class="calibre3">"Yaptın mı gizli konuşmanı?" dedi boş tepsiyi yanımdan uzanarak masanın üzerine koyarken. "Yaptım," dedim. "Eeee?" dedi.</p>

  <p class="calibre3">"Eeee'si olsaydı kahve yapmaya gitmezdin," dedim ilk yudumu alırken.</p>

  <p class="calibre3">"Anladık, şimdi ne olacak?" dedi.</p>

  <p class="calibre3">Kahvemden bir yudum daha çektim.</p>

  <p class="calibre3">"Şu senin şarkıcıyı nerede bulabilirim, onu söyleyeceksin bana," dedim.</p>

  <p class="calibre3">Sekreter kızdan umudum kesikti hâlâ. Elimde yalnızca yükselen değer Serdar Kara vardı. Benim için değeri ne kadar yüksekti bilemiyordum ama en azından sorabileceğim bir soru vardı aklımda. Belki iki. Hiçbir şey yapmamaktan iyidir dedim kendi kendime.</p>

  <p class="calibre3">"Yukarda bir yerlerde cep numarası vardı galiba," dedi reklamcı arkadaşım. "Buluruz."</p>

  <p class="calibre3">"Hadi o zaman," dedim.</p>

  <p class="calibre3">"Bant ne olacak?" dedi. "Devamı?"</p>

  <p class="calibre3">Doğru bir soruydu. Doğru olduğuna inandığım bir cevap verdim.</p>

  <p class="calibre3">"Bahse girerim başka bir şey olmayacak," dedim. "Olan oldu." "Bakalım mı?" dedi. "Bakalım," dedim.</p>

  <p class="calibre3">Reklamcı arkadaşım oynatma tuşuna yeniden bastı. Monitör karanlığını korudu. Biraz bekledik. Bir şey olmadı. Biraz daha bekledik.</p>

  <p class="calibre3">Monitör kapkaranlık bakıyordu bize. "Gelen giden olmadı," dedi reklamcı arkadaşım. "İstersen ileri sar biraz," dedim. "Gelen giden hâlâ olmayacak. Görürsün."</p>

  <p class="calibre3">"Ustayla tartışmayacaksın," dedi umutsuz vurgusu eklediği bir sesle. Cihazdaki bir tuşa basıp kasedi çıkardı. Bana verdi. Pantolon cebime koydum kasedi. Odadan çıkabilmem için geriye çekildi. Kahve kupalarını masaya bırakmıştık.</p>

  <p class="calibre3">Daracık merdivenlerden yukarıya çıktık. Resepsiyonistin masası doğallıkla boştu. Etrafta başka birilerinin olduğuna ilişkin bir iz de yoktu. Reklamcı arkadaşım masanın en önemli parçası gibi duran deri kaplı kalın fihriste elini attı.</p>

  <p class="calibre3">"Ajansın son üç yıllık tarihini bu defterden görebilirsin," dedi sayfaları hızlı hızlı çevirirken.</p>

  <p class="calibre3">Reklamcılık mesleğinin girinti ve çıkıntıları üzerine bilgilenmeye ihtiyacım yoktu, o yüzden sesimi çıkarmadım. Bıraktım arasın.</p>

  <p class="calibre3">Çok sürmedi.</p>

  <p class="calibre3">Parmağını defterin ortalarında bir sayfanın en tepesine yazılmış bir şeylerin üzerine bastırdı.</p>

  <p class="calibre3">"Aha!" dedi. Numarayı okudu. Bir cep telefonu numarası.</p>

  <p class="calibre3">"Eyvallah," dedim. Kendi kendime tekrarladım numarayı. Masanın üzerindeki fiyakalı telefonu gösterdi reklamcı arkadaşım.</p>

  <p class="calibre3">Aramayacak mısın?" Arabamdan ararım," dedim. "İstersen benim adımı verebilirsin," dedi. "Hani neden aradığını bulanıklaştırmak ihtiyacı duyarsan." Yüzüme baktı.</p>

  <p class="calibre3">"Eğer zorlanacaksan yeni bir film işi falan diye ben de arayabilirim," dedi.</p>

  <p class="calibre3">"Sağol," dedim. "Yeterince bulaştın."</p>

  <p class="calibre3">"Canım, bulaştık bir kere," dedi. "Hayatta arkadaşımıza bir yararımız dokunsun."</p>

  <p class="calibre3">Cevap vermedim. Alıştığımdan çok yardımı dokunmaya başlamıştı bana, daha çoğuna yer olmadığını biliyordum. Uke'lik gibi bir şey olurdu işin derinliğine bakarsan yardım almak. Sen onu mindere fırlattığında, önünde sonunda sıra onun seni mindere fırlatmasına gelirdi, sesini çıkaramazdın. Bu tür bir ilişkinin dojo dışında öyle çok istenilen bir şey olduğundan emin değildim. Bütün bunları ona söylemedim ama.</p>

  <p class="calibre3">"Yeniden ihtiyacım olursa ararım," dedim.</p>

  <p class="calibre3">Kapıya doğru yöneldim.</p>

  <p class="calibre3">"Polisler bir daha ararsa, ben de seni ararım," dedi. İşte ortaokul edebiyat derslerinde okutulmaya değer bir altmetin örneği dedim kendi kendime.</p>

  <p class="calibre3">Dışarı çıktığımda güneş ortalarda yoktu ama insanı bunaltma görevini neme devretmişti anlaşılan. Sınırları belirsiz bir hamamın içinde adımlar atarak otomobilime yürüdüm. Bıraktığım yerde duruyordu. Camları yerindeydi.</p>

  <p class="calibre3">İçeri girip pencereleri indirdim.</p>

  <p class="calibre3">Araç telefonunun ahizesini elime aldım. Demin içimden tekrarladığım numarayı tuşladım. Sonra bekledim. Çok beklemedim.</p>

  <p class="calibre3">Arka plandaki müzik geldi önce. Buna müzik denir miydi bilmiyordum ama. Daha Serdar Kara'nın yaşıtları doğmadan duyduğumu hatırladığım bir türkünün melodisi, Serdar Kara'dan çok daha küçükleri oynatmayı başaran bir tempoda, ziller ve davullar arasında iki kere tekrarlandı. Sonra yeniden</p>

  <p class="calibre3">İnsan sesi gelmedi karşıdan.</p>

  <p class="calibre3">Aynı melodiyi bir kez daha dinledim. Sanki bir bandın aynı yeri tekrarlanıyordu.</p>

  <p class="calibre3">Bekledim.</p>

  <p class="calibre3">"Nassı?" diye bir ses duydum sonra gürültünün arasında, "Nassı tavır?"</p>

  <p class="calibre3">"Şahane," dedim.</p>

  <p class="calibre3">"Şahane taabi olum," dedi ses. "Kıyağın Allah'ı." "Serdar Bey?" dedim.</p>

  <p class="calibre3">Ses kesildi karşıdan. Arkadaki iğdiş edilmiş türkü melodisini bir kez daha duydum.</p>

  <p class="calibre3">"Serdar Bey..." dedim yeniden. "Serdar Bey'le mi konuşuyorum?"</p>

  <p class="calibre3">"İsmail sen değil misin?" dedi. "Yok" dedim. "Adım İsmail değil."</p>

  <p class="calibre3">"Yapma yahu," dedi karşımdaki ses. "O zaman sen kimsin peki?"</p>

  <p class="calibre3">"Adım Remzi Ünal," dedim.</p>

  <p class="calibre3">"Memnun oldum," dedi. "Memnun oldum da bu numarayı ner-den buldun, onu pek merak ettim."</p>

  <p class="calibre3">Nereden aldım numarasını diye düşündüm.</p>

  <p class="calibre3">"Nazan'dan selam getirdim," dedim.</p>

  <p class="calibre3">"Hangi Nazan'dan? Bak kardeşim, işimiz gücümüz var burada, hayran geyiği çekecek halim yok inan."</p>

  <p class="calibre3">"İşiniz olduğunu duyuyorum," dedim. "Ben de zaten iş sayılabilecek bir şey için aramıştım."</p>

  <p class="calibre3">Sesi ciddileşti.</p>

  <p class="calibre3">"Ne işi?" dedi. "Ekstralarıma Serra Hanım bakıyor. Numarasını vereyim, onunla konuşun."</p>

  <p class="calibre3">İnsan elindeki işe yarayıp yaramayacağı belirsiz tek bağlantıyı konuşmaya ikna etmek için ne der diye düşündüm içimden. Elimde doğrudan başka bir şey yoktu. Doğruyu söylemeye karar verdim.</p>

  <p class="calibre3">"Nazan bugünkü araba satıcısının kızı," dedim. "İmzaladığınız fotoğrafı parça parça etti." "Ne?" dedi.</p>

  <p class="calibre3">"Nazan," dedim. "Adama verdiğiniz fotoğrafı ben götürdüm bugün mecburen. O da parçaladı."</p>

  <p class="calibre3">"Ne demek mecburen?" dedi karşımdaki ses.</p>

  <p class="calibre3">"Adam ölünce başka çare kalmadı," dedim.</p>

  <p class="calibre3">"Ne?" dedi yeniden. Bu kez çok daha ciddiydi sesi. Başka bir kelime düşünemeyecek kadar ciddi.</p>

  <p class="calibre3">"Başınız sağ olsun," dedim. "Kemal Çakır sizlere ömür." Verdiğim haberi yeni algılamış gibi bağırdı.</p>

  <p class="calibre3">"Ne demek sizlere ömür, ne diyorsun abi sen? Allah'ım ya Rab-bim. Ne zaman? Ne zaman?"</p>

  <p class="calibre3">"Valla siz galeriye uğradıktan biraz sonra. Kıyamet koptu tabii. Polisler falan..."</p>

  <p class="calibre3">"Ne polisi yahu, ne polisi saçmalıyorsun sen? Polis niye gelsin?"</p>

  <p class="calibre3">"Doğrusu bir adam arabasının içinde öldürülürse polis karışır," dedim. "İşleri bu."</p>

  <p class="calibre3">"Kemal Abi öldürüldü mü?" "Maalesef."</p>

  <p class="calibre3">"Allah'ım ya Rabbim. Allah'ım ya Rabbim." Başkalarına doğru konuştuğunu sesinin biraz uzaklaşmasından anladım. "Oğlum kesin şu zımbırtıyı bir dakika."</p>

  <p class="calibre3">Baştaki sessizliğe benzer bir sessizlik oldu.</p>

  <p class="calibre3">"Lan başlatmayın taksimetrenizden," diye bağırdı yeniden telefonun mikrofonundan uzağa. "Burada ciddi bir şey konuşuyoruz." Bana döndü yeniden. "Aloo..."</p>

  <p class="calibre3">"Buradayım," dedim.</p>

  <p class="calibre3">"Adınız neydi dediydiniz demin?" dedi.</p>

  <p class="calibre3">"Remzi Ünal," dedim.</p>

  <p class="calibre3">"Yani?" dedi.</p>

  <p class="calibre3">"Yanisi oturup konuşsak bir, iyi olacak," dedim. "Yani sizin açınızdan."</p>

  <p class="calibre3">"Galiba öyle," dedi. "Neredesiniz?" dedim.</p>

  <p class="calibre3">"Arnavutköy'de," dedi. "Bir stüdyodayım. Kayıt mayıt yapıyoruz."</p>

  <p class="calibre3">"Ne zaman biter işiniz?" dedim.</p>

  <p class="calibre3">"Bitti bile," dedi karşımdaki ses. "Moral yerlerde. Bu saatten sonra ne söyleyeceğim."</p>

  <p class="calibre3">“Tamam o zaman," dedim. "Nereye geleyim Arnavutköy’de?" Bir an düşündü.</p>

  <p class="calibre3">"Bizim burası kalabalık, rahat konuşamayız," dedi. "Ortada pek dolaşmak istemiyorum." Bekledim karar versin diye.</p>

  <p class="calibre3">"Arabada konuşalım," dedi aklına aniden parlak bir fikir gelmiş insanların vurgusuyla.</p>

  <p class="calibre3">"Tamam," dedim. Devam etsin diye sustum. "İçerlerde bir otopark var," dedi. "Ulus'a çıkan yolun üstünde. Benim alet orada. Hani eskiden pazar kurulurdu..." Biliyorum," dedim. "Oraya gelin," dedi. "Ne zaman gelirsiniz?" "Yakındayım," dedim. "On, on beş dakika..." "Tamam. Sizi nasıl tanıyacağım?" "Ben sizi tanıyorum," dedim.</p>

  <p class="calibre3">"Okey!" dedi. "Ben Kia'nın içinde oturuyor olacağım. Kia Sportage."</p>

  <p class="calibre3">"Pekala," dedim. "Arabasını park ettikten sonra etrafa bakman başka biri olmayacak benden başka herhalde." "Tamam," dedi telefondaki ses. Sonra kapattı.</p>

  <p class="calibre3">Ahizeyi yerine koyarken tam sigara yakılacak bir an diye düşündüm. Canım sigara istedi diye değil. Elimi otomobilimin aynasına götürdüm. Kendimi görecek şekilde ayarladım. Lanet bir herif gördüm bana bakan. Yalnız bir herif. Akşam karanlığında gidecek yeri olmadığı için kendisine gidecek yer yaratan bir herif.</p>

  <p class="calibre3">Allah belanı versin Remzi Ünal dedim içimden.</p>

  <p class="calibre3">'Remzi Ünal... Şu Hava Kuvvetleri'nden müstafi, THY'den kovulma...' diye başladım. Devamını getirmedim. Getiremedim. Dilim varmadı. Pabucumun özel detektifi Remzi Ünal dedim kendi kendime. Aynadaki yüzüme.</p>

  <p class="calibre3">Aynayı yeniden arkamı görecek şekilde ayarladım. Otomobilimi çalıştırdım.</p>

  <p class="calibre3">Arnavutköy yakındı. Yalnızca sekiz trafik küfrünün ardından dar sokaklarında ağır ağır ilerliyordum. Aşağıdan deniz kokusu geliyordu. Ortalıktaki nem kokusuna karışıyordu Pencerelerde ışıklar yanmıştı. Üçüncü Köprüye Hayır toplantılarının afişlerinin bir ikisi duruyordu yerlerinde hâlâ. Benim canım sıkkındı.</p>

  <p class="calibre3">Otoparka girerken otomobilimin gidişini daha da ağırlaştırdım. Önünden geçen caddenin lambalarından başka ışık kaynağı olmadığı için ortalık alacakaranlıktı. Alanın kenarlarında yan yana dizilmiş otomobillerin yanında yöresinde yaprak kıpırdamıyordu. Duvarın dibindeki kulübenin camından tavanda çıplak asılı lambanın ışığını görebiliyordunuz, içerde kimse yok gibiydi. Hemen yanındaki üstü kapalı araba yıkama bölgesinin zemini hâlâ ıslakmış gibi duruyordu.</p>

  <p class="calibre3">Otomobilimin motorunu kapattım, ışıkları söndürdüm, indim. Kapıları kilitlemedim.</p>

  <p class="calibre3">Şehrin gürültüsü yoktu burada. Burada benzin, yanmış yağ, kirli üstüpü, deterjan ve rakı kokusunun karışımı bir koku vardı.</p>

  <p class="calibre3">Otomobilimin bir adım önünde gövdemi oynatmadan etrafıma baktım. Bana bakan beni görsün diye.</p>

  <p class="calibre3">Araba yıkama yerinin hemen yanından üstüme yöneltilen bir ışık gözlerimi aldı. O tarafa doğru döndüm. Modelini çıkaramadığım büyükçe bir aracın farları bir kez daha yandı söndü. Güçlü farlardı bunlar, gözümü aldı iyice. Yalandan köre döndüm. O tarafa doğru hareketlendim.</p>

  <p class="calibre3">Aramızda otuz metreden fazla bir mesafe vardı. Sessizliğin içinde yürüdüm.</p>

  <p class="calibre3">Aracın ışıkları bir kez daha yandı söndü. Tamam, anladık dedim içimden.</p>

  <p class="calibre3">Benden başka anlayanlar da varmış.</p>

  <p class="calibre3">Otoparkın yönetim kulübesinin kapısı açıldı. Karanlığın içinde kocaman bir dörtgen aydınlık oluştu. Sonra içerden gelen ışığın gölgesinde siluetler belirdi.</p>

  <p class="calibre3">Yürümeye devam ettim.</p>

  <p class="calibre3">Aracın farları bir kez daha parladı. Kulübeden çıkanlar bana doğru ilerlediler.</p>

  <p class="calibre3">Bunun bir sakıncası olmayabilirdi. En öndekinin elindeki demir çubuk olmasa. Bak, bu kötüydü.</p>

  <p class="calibre3">Durdum. Yönümü kulübeden çıkanlara çevirdim. Göz kırpıp duran aracın içindekiyle sonra ilgilenirdim.</p>

  <p class="calibre3">İlgilenecek durumda olabilirsem elbette. Olabildiğince hızla taradım bana doğru gelen gölgeleri.</p>

  <p class="calibre3">Dört kişiydiler. Demir çubuk en öndeki, tıknaz adamın elindeydi. Üstünde beyaz bir atlet vardı. Altındaki şorta benzer giysi dizkapaklarının epey altında sona eriyordu. Ayağında yanları çizgili yeni spor ayakkabılar vardı.</p>

  <p class="calibre3">Diğerlerini kesmeye çok fazla zamanım olmadı. İki adım geriden geliyorlardı. Yalnızca hafif yana dönerek karşılama pozisyonuna geçmeye zaman buldum. Bir de en arkalarında duran, beyaz hasır fötr şapkalı adamın elindeki tabancayı gördüm.</p>

  <p class="calibre3">Demir çubuklu hiç hızını kesmedi. Hatta hızlandı biraz.</p>

  <p class="calibre3">"Allah!" diye bağırdı sağ elindeki çubuğu havaya kaldırarak. Aradaki mesafeyi bir an önce almak için hızlandı. Gevşek durmaya çalıştım. Sağ ayağımı biraz geriye aldım. Ellerimi hafif kaldırdım.</p>

  <p class="calibre3">Çubuk inmeye niyetlendi sonra. Gördüğüm kadarıyla kafama değil, boynumla omzumun arasında bir noktaya nişanlanmıştı.</p>

  <p class="calibre3">Antrenmanlarda hiçbir "uke" hamlesi karşısında "omote" mi "ura" mı diye düşünmezsiniz. İkisini de yaparsınız. Sırayla.</p>

  <p class="calibre3">Karşımdaki eli demirli adam "uke"m değildi. "İrimi" de çuvallarsam "tenkan"a izin vermeyecekti. O yüzden, tıpkı antrenmanlardaki gibi, düşünmedim. Hiç düşünmedim.</p>

  <p class="calibre3">Demir çubuğu taşıyan kolunun, en yüksek noktadan aşağı inmesine izin vermeden sol kolum önde girdim çubuğun altına. Her şeyi bekliyor olabilirdi ama bunu beklemiyordu, eminim. Çubuk kolumun elime yakın bir yerine değdi. Hızını tam almadığı için kırmadı. Kolumu açarak ikimizden de uzaklaştırdım. Elimi aşağı indirip bileğini tuttum.</p>

  <p class="calibre3">Sonra sağ bacağımın ileri hamlesine gövdemin kütlesini eklemeye çalışarak, sağ elimin avuç içiyle çenesinin altına olanca gücümle vurdum.</p>

  <p class="calibre3">Sihir sol elimle adamın sağ bileğini tutmamdaydı. Darbeyle birlikte aşağı doğru çekince, öbür taraftan ayakları havalandı, hiç beklemediği bir şiddetle yere çakıldı sırtüstü.</p>

  <p class="calibre3">Çubuk elinden düşmüştü ama yine de sol ayağımla koluna bastım.</p>

  <p class="calibre3">Ağzından ses çıkmadı. Gözleri bağırıyordu yalnızca. Çok bağırıyordu.</p>

  <p class="calibre3">Ayağım adamın kolunun üstünde, gerisindekilere baktım. Donmuşlardı. Hayretle korku karışımı. Benden çok yerdeki adama bakıyorlardı. Hareketlenmeye niyetlenmediler. Hasır şapkalı adam tabancayı tutan elini arkasına götürdü. Kia Sportage yıkamasından alman bahşişler, ne kadar özel prim eklerseniz ekleyin, bundan ötesine yetmiyordu. Yetmezdi. Az çok biliyordum piyasayı. Ortalıktan kaybolan tabancayı da görmemiş olmaya karar verdim.</p>

  <p class="calibre3">Çalışan motorun gürültüsüyle araba yıkama bölgesindeki araca döndüm. Farları açık değildi ama hareketlendi. Lastikleri gıcırdadı. Otoparkın girişine doğru ilerledi. İkinci vitese takıldığındaki motor sesi değişimini duydum.</p>

  <p class="calibre3">Artık görebiliyordum aracı. Camları da kendisi de siyah, heybetli bir Kia Sportage idi gerçekten. Otoparkın çıkışma yakın sokak lambasının sınırlı katkısında görebildiğim kadarını gördüm. Direksiyonda her kim varsa, eşofmanının kapüşonunu kafasına çekmişti. Caddeye dönebilmek için frenlere asıldı önce, otoparkın beton zeminini ağlattı. Burnuma lastik kokusu gelmedi ama. Sonra bir fren sesi daha geldi. Arnavutköy tarafından gelen aracın şoförünün aklı sıçramış olmalı. Ardından uzun bir korna cayırtısı.</p>

  <p class="calibre3">Gereği yoktu ama yerdeki demir çubuğu alıp on onbeş metre öteye fırlattım. Asırlardır orada duruyormuş gibi tozla kaplı iki kapılı Anadol'un ön tekerleğinin altına girdi. Otopark ve yıkama alanının kabadayılarına seslendim. Brladi koçlar! Gelecek sefere görüşürüz."</p>

  <p class="calibre3">Sapandan yeni fırlamış bir taş gibi otomobilime doğru hareketlendim. Daha kıçımı yerleştirmeden basmıştım marşa, garibi utandırmadı. Motor ilk turlarını yaparken kaldırdım ayağımı debriyajdan. Kia Sportage kadar değilse de gıcırdadı lastikler. Farlarımı ancak otoparkın girişine erişince yakabildim</p>

  <p class="calibre3">Kazadan kıl payı kurtulan otomobil hâlâ girişin bir metre ilerisinde duruyordu. Direksiyondaki kadın elleriyle yüzünü örtmüş, kalakalmıştı.</p>

  <p class="calibre3">Kornama küçük bir dokunuşla yola çıkmakta olduğumu bildirdim. Gerek yoktu belki de. Arkadan başka bir otomobil gelip onu zorlayana kadar kalabilirdi yolun ortasında.</p>

  <p class="calibre3">Yukarı, sonuç olarak Akmerkez'e ulaşan dar yolda gazladım. Küçük bir umut, Kia'dakinin yukarıdaki kavşağa kadar bir tarafa sapmayacağıydı. Yakalayabilirsem soracağım bir iki soru vardı. Daha önceden sorarım diye aklımda gezdirdiklerime bir iki yenisi eklenmişti. Ama o sonraki iş dedim kendi kendime.</p>

  <p class="calibre3">Üçüncü vitese geçtiğimde Kia Sportage'ın stop lambalarını gördüm. Bu dar yolda ne kadar hızlı gidebileceğini merak ediyordum içten içe. İstanbul San Francisco değildi. Sokakları daha dardı. Daha dönemeçliydi. Kurallara uymama lüksünü tek başınıza yaşayamazdınız.</p>

  <p class="calibre3">O gidiyorsa ben de giderim dedim içimden ama. Bir deneyelim. Yolun hafif yükselmesine karşın üçüncü vitese geçtim. Tam sevdiğim gibi hırıldadı motor. Kedinin biri son anda kaçtı önümden. Kısa bir ıslık çaldım.</p>

  <p class="calibre3">Otoparkın önünden devam eden yol, az yukarıda geniş bir alana bağlanıyordu. Tam yolun alanla birleşme noktasındaki mazgalların üzerinden geçerken havalandım. Yerle temasımın kesildiği kısa süreyi otomobilimin altına yerleştirilmiş bir seradan gördüm sanki. Zemin uzaklaştı, sonra yakınlaştı.</p>

  <p class="calibre3">"Hassiktir!" dedim içimden. Kendi kendime gülümsedim. Yerle otomobilim birleştiğinde alt taraftan alışmadığım bir ses duydum ama oralı olmadım. Gözlerim ilerideki hareketli stop lambasında, gaza biraz daha yüklendim. Allah'tan ortalıkta ne önüm sıra giden başka bir otomobil ne bebek arabasında çocuğunu gezdiren bir anne vardı.</p>

  <p class="calibre3">Ama İstanbul'un eski semtlerinin bazılarında, bazı sokakların tam ortasında, kim bilir kaç yıldır orada duran ağaçlar vardır. Bazen yolu genişletmek için kesmeye elleri varmaz belediyecilerin bu ağaçları. Gövdesinin çevresine betondan bir koruma bloğu kondururlar, araçlar biraz sağından geçerler ağacın karşılıklı. Tam ortasındadır ağaç yolun.</p>

  <p class="calibre3">Telaşlıysanız, belki biraz da acemi, gidip o ağacın altındaki beton bloğa çakarsınız aracınızı.</p>

  <p class="calibre3">Benim başıma bir kez geldi çok ama çok önce, oradan biliyorum. Ama Kia Sportage'ın içindeki kapüşonunu kafasına çekmiş her kimse, yeni öğreniyordu. İster istemez yavaşladım.</p>
</body>
</html>
