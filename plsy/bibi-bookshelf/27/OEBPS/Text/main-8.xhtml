<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h1 class="calibre5"><a id="bookmark0" class="calibre9"></a><span class="calibre6">Bölüm 20</span></h1>

  <p class="calibre3"> Eğer otomobilinizde onları bir yere götürmenizi bekleyen üç kadın varsa ve siz elinizi kontak anahtarına attığınızda motor çalışmazsa ne hissedilmesi gerektiğini benden iyi bilirsiniz sanıyorum. Şişli Camii'nde bir cenazeye götürüyor olsanız bile onları. Kim olduğunuz ya da olmadığınıza ilişkin önemli bir bilgiyi saçıverir gibi olursunuz ortaya. Toplayamazsınız da.</p>

  <p class="calibre3"> Neyse ki kimse gülmedi. Yapmam gerekeni yaptım. Bir kez daha asıldım kontağa. Sonuç değişmedi. Marş motorunun hım hım sesi biraz daha uzun, biraz daha zavallı çıktı sadece. Bıraktım. Yeniden denedim. Hayır.</p>

  <p class="calibre3"> Yine gülen falan olmadı. Yanımda oturan Hülya Yaman saatine baktı yalnızca. Acilen pes ettim.</p>

  <p class="calibre3">"Özür dilerim hanımlar," dedim. "Bundan sonrasını taksiyle gideceğiz anlaşılan."</p>

  <p class="calibre3"> Hiçbirinin sesi çıkmadı. Benimle aynı fikirde olduklarını buradan anladım.</p>

  <p class="calibre3"> Taksinin içinde de konuşan olmadı. Her birimiz kendi penceremizden dışarı baktık. Önde oturuyordum, bakıp düşünecek en geniş pencere alanı bendeydi. Şişli'ye kadar olan yolu bu genişliği değerlendirerek kullandım. Arkadakiler de öyle yapmış olabilir, sigara içmedikleri ve konuşmadıkları dışında bir şey fark etmedim</p>

  <p class="calibre3">Şişli Camii'nin hizasında, Abidei Hürriyet Caddesi tarafında indik. Boyası silinmiş yaya geçidini kullanarak sağ salim geçirdim yanımdaki kadınları karşıya. Caminin duvarına paralel park edilmiş duruyordu belediyenin yemyeşil cenaze arabası. Tekerleklerinden birini kaldırıma çıkarmıştı. Arkasın, da, birbirleri arasında bir karış bile mesafe bırakmadan park etmiş iki tane Fiat Doblo vardı.</p>

  <p class="calibre3">Hülya Yaman cenaze arabasını görünce tökezledi sanki Tam yanımdaydı, dizi büküldü bir an, düşecek gibi oldu. Koluna girdim. Cenaze arabasının arkasında geçecek yer olmadığı için ön tarafına doğru yöneldik. Kocaman bir daire çizdik avluya açılan kapıya erişebilmek için. Şoförü direksiyonda oturmuş sigara içiyordu.</p>

  <p class="calibre3">Hülya Yaman'la ben önde, Asuman Yaman ve Nazan Akdoğan arkada, girdik Şişli Camii'nin avlusundan içeriye. İstanbul'un gürültüsünün arkamızda kaldığını hissettim biz içeri girer girmez.</p>

  <p class="calibre3">Şişli Camii'nin avlusu tahmin ettiğimden daha az kalabalıktı.</p>

  <p class="calibre3">Ağır, temkinli adımlarla, sanki korkarak ilerledik. Nereden çıkardığını fark edemediğim bir mendil vardı Hülya Yaman'ın elinde şimdi. Ağzının çevresinde tutuyordu. Yere doğru bakıyordu. Onun yerine ben göz gezdirdim etrafa.</p>

  <p class="calibre3">Girdiğimiz kapıya göre soldaki yapının sütunlu sundurmasının altındaki banklar çeşitli yaşlardaki kadınlar tarafından işgal edilmişti. Camide bu öğle namazından sonra yolcu edilecek kaç cenaze olduğunu bulunduğumuz yerden göremesek bile o tarafa doğru gitmememiz gerektiğini düşünebilmek fazladan bir feraset gerektirmiyordu. Yine de baktım. Genç kadınların hemen hepsi ortadaki bankın tam ortasında oturan, kendilerinden çok daha kilolu görünen kadına odaklanmış gibiydiler. Ortadaki kadının başı da ötekiler gibi tek bir saç telini bile göstermeyecek biçimde örtülüydü. Günlerdir içinde yaşadığımız sıcağa yardımcı olmayacak cinsten bir manto vardı üstünde. Başını yanında oturan kadının omuzuna yaslamıştı. Gözleri kapalıydı. Ağzı kıpırdıyordu ama ne dediği duymak mümkün değildi. Yanı başındakilerin de duyduğunu sanmıyordum. Bize bakan bir kadının yanındaki-ni dirseğiyle uyarmasını tespit ettim sundurmanın altını gözden geçirdiğim kısa süre içinde.</p>

  <p class="calibre3">Kapıdan girince ortalıkta dikilmek zorunda kalmamak için içgüdüsel olarak ileriye doğru yürüdük sanki. Buna musalladaki yeşil örtülü tabutu bulunduğumuz yerlerden tam olarak görmenin mümkün olmadığı da eklenebilirdi belki. Yıldız Turanlı olsa, ölü bir kimseyle aramızdaki tabu doğuran ilişki üzerine kısık bir sesle aydınlatırdı beni diye düşündüm. Sonra kovdum benzeri düşünceleri aklımdan.</p>

  <p class="calibre3">Tam karşımızdaki duvarın önünde sıralanmış olanları görünce rahatladım sanki. Adımlarım hızlanmış olabilir belli belirsiz. Reklamcı arkadaşım, yanında Serdar Kara ve Serra Çolak'la duruyordu duvara yaslanmış metalik yardım çelenklerinin yanında. Selma Karaca bu üçlünün iki metre kadar açığındaydı. Ötekilerle doğrudan ilişkisi yokmuş hissi verecek uzakta, hemen birlikte hareket edebilecek kadar yakında. Süleyman ortalarda yoktu. Reklamcı arkadaşımın yüzünde şimdiye kadar taktığını görmediğim bir güneş gözlüğü vardı. Sanki bu cenaze için ama tanımlanamaz bir özenle yapılmıştı. Bir denizci olmayı seçmişti bugün. Tiril tiril bir koyu mavi kumaştan kruvaze bir elbise vardı sırtında. Ceketinin altında bir ton daha açık mavi yakasız tişört vardı. Ayaklarında: ayakkabılar. Bu mesafeden neye benzediklerini daha iyi izledim.</p>

  <p class="calibre3">Serdar Kara'nın güneş gözlükleri daha büyüktü. Kafasına geçirdiği kırmızı beyzbol şapkasıyla birlikte düşünüldüğünde koca caminin avlusunda benden ve Nazan Akdoğan'dan başka kimse kolay kolay tanıyamaz diye düşündüm. Üstünde evde playstation oynarken giyebileceği türden bir eşofman Ellerini arkasında birleştirmişti. Tam karşısındaki tek bir noktaya bakıyor gibi duruyordu.</p>

  <p class="calibre3">Serra Çolak'ın güneş gözlüğü eksik değildi tahmin edileceği gibi. Süleyman'ın varlığının getirdiği güven eksikti bir tek yanında. Etekleri ayak bileklerine kadar inen siyah bir elbise giymişti. Boynunun etrafında alacalı renklere ipek eşarp vardı, gerektiğinde kafasına geçirmek için.</p>

  <p class="calibre3">Selma Karaca patronunun cenazesine Belgrad Ormanına bir açık hava etkinliğine gidecekmiş gibi gelmişti. Saçlarının yarısını gösterişli bir bandana örtüyordu. Rüzgârda özgürce dalgalanacak cinsten. Fermuarlı, yandan cepli, füme sweatshirt giymişti. Fermuarının caminin avlusuna girene kadar dört parmak aşağıda durduğundan yüzde yüz emindim. Altına, önünde ve arkasında kocaman cepleri olan bol bir pantolon çekmişti.</p>

  <p class="calibre3">Hülya Yaman'ın dizlerinin bir kez daha çökmeye yakınlaştığını sezdim sonra kolumun titreşimlerinde. Musalla taşının üzerindeki tabutu görmüştü. Yeşil örtünün alandaki tabut, taşın üzerinde yalnız basına duruyordu, içindeki cansız gövde kadar da kıpırtısız. Tabutun başında ellerini önünde birleştirmiş iki delikanlı vardı. Birisi sarışındı. Kafaları yere eğikti. Hülya Yaman sanki musalla taşına doğru ilerlemek ister gibi bir hamle yaptı. Ona uydum. O tarafa doğru iki üç adım attık. Sonra durdu Hülya Yaman. Ben de durdum. Hülya Yaman ellerini kaldırdı sonra açık olarak. Dudakları kıpırdadı. Yanı başında sessizce durdum. Yüzüne sürdü elini duası bitince, indirdi ellerini. Yeniden girdim koluna. Bir daha titrerse ayakları, düşecek gibiydi.</p>

  <p class="calibre3">Karşı duvarın dibinde, ayakta yan yana dikilen üçlü bizi görmüştü sanıyorum. Gözlerinden değil ama aynı anda yerlerinde kıpırdamalarından anladım. Birbirlerine bir şey söylemediler ama. Onlara doğru ilerledik. Selma Karaca bir adım daha açıldı ötekilerden sanki.</p>

  <p class="calibre3">Gözlerimle arkalarındaki teneke çelenklerin üstünü taradım. İki tanesinin üzerinde galeri isimleri vardı. Reklamcı arkadaşım birine ajansının adını yazdırmıştı. İki tane de kimden olduğunu bilemediğim isim vardı çelenklerde. Yürümeye devam ettik.</p>

  <p class="calibre3">Avlunun tam ortasındaydık çığlığı duyduğumuzda. Bir kadın avazı çıktığı kadar bağırıyordu. Sahte olduğu belli bir yürek yanmışlığıyla bağırıyordu. Televizyonların gündüz programlarındaki kadınların ses tonuyla. Mümkün olduğunca çok kişiye duyurmak için çıkarabildiği en yüksek tonuyla. Çoktandır şahit olmadığım bir kadın hırçınlığıyla bağırıyordu.</p>

  <p class="calibre3">"Orospuuu! Yüzsüz orospuuu! Kalkmış da gelmiş salına salınaaa! Orospuuu! Sen kanına gir gül gibi kocamın, sonra kalk gel cenazesine. Yüzsüz orospuu!"</p>

  <p class="calibre3">Ara vermeden bağırıyordu. Sesine en etkili olabileceğini düşündüğü yerlerde belirgin iniş çıkışlar vermeye çalışıyordu. Neredeyse prova edilmiş bir performanstı. "Kemal'im, Kemal'im, Kemal'im. Büyü mü yaptılar sana Kemal'im? Afsun mu yaptılar sana? Evini barkını koydun gittin de şimdi kara topraklara mı giriyorsun Kemal'im. Hanım hanımlar gibi başını örtmüş de gelmiş bak! Bak orospuya bak! Bak yüzsüz orospuya bak!"</p>

  <p class="calibre3">Hülya Yaman resmen titredi dirseğimin altında. Gerçekten çökmese caminin avlusunun ortasında dedim kendi kendime. Kolumu biraz yukarı kaldırdım desteğimi hissetmesi için. Hızlanmaya çalıştım bir yandan da. Abartılı bağırtı devam ediyordu. Giderek yakınlaşarak devam ediyordu. Kaynağı arkamdaydı, dönüp bakmayı aklımdan bile geçirmedim ama doğru yaklaştığını kulağıma yüklenen desibel artışından inliyordum. Tehlikeli bu dedim içimden. Orospuu! Orospuu! Katil orospu! Orospu! Katil orospu! Neye geldin buralara? Kıydın canına Kemal'imin de nasıl yaktın bizi, görmeye mi geldin katil orospu?"</p>

  <p class="calibre3">Hülya Yaman kasıldı koltuğumun altında. Geriye dönmek istedi sanki. Asuman Yaman'ın sesini duydum. Ürkek ama sert tonda.</p>

  <p class="calibre3">“Ne biçim konuşuyorsun sen? Ağzından çıkanı kulağın duyuyor mu? Olur mu böyle bağırmak şimdi caminin ortacında?"</p>

  <p class="calibre3">Başka başka sesler karıştı birbirine bağıran. Nazan Akdoğan karışmasa bari dedim içimden. Zaman kaybetmemek için dönmedim. Hülya Yaman'ı sürükledim duvarın dibinde dikilen bizim üçlüye doğru. Reklamcı arkadaşıma başımla işaret ettim. Hülya Yaman'ı ona doğru iteledim. "Arkana al," dedim.</p>

  <p class="calibre3">Kafasını salladı reklamcı arkadaşım cevap yerine. Sonra yardım ister gibi Serra Çolak'a baktı. Onun ellerini koruyucu bir jestle ileri uzattığını gördüm. Selma Karaca ondan geri kalmadı bu kez. Eliyle Hülya Yaman'ın sırtını sıvazladığını gördüm. Belli belirsiz.</p>

  <p class="calibre3">Sonra döndüm arkamdaki kargaşaya.</p>

  <p class="calibre3">Kadınlar birbirine bağırıyordu. Kimin kime ne dediği anlaşılmıyordu. İyi bir manzara değildi caminin ortasında. Asuman Ya-man'la Nazan Akdoğan omuz omuzaydı. Karşılarında dört tane kadın vardı. Deminden beri arkamızdan bağıranın sesi en çok çıkıyordu hâlâ. Ne dediğini tam olarak anlayamadım elbette ama.</p>

  <p class="calibre3">Bizim kızları geri çekmek için bağrışan kadınlara doğru yürüdüm. Bir yandan da doğru yapıp yapmadığımı düşünüyordum.</p>

  <p class="calibre3">Yapmadığım anında belli oldu.</p>

  <p class="calibre3">Tabutun başında ellerini önlerinde birleştirmiş bekleyen delikanlılar geri döndüler. Durumu bir an gözlediler. Benim olayla ilgimi değerlendirdiler üç saniye kadar. Sonra bize doğru yürüdüler hızla. Gözleri bir bana bir caminin çeşitli noktalarına çevriliyordu yürürken. Birilerini arıyorlardı besbelli. Destek kuvvetlerini.</p>

  <p class="calibre3">Destek kuvvetleri bir yerlerden belirdi. Öfkeli ve kararlı görünüyorlardı. Bana doğru ilerlediler birleşince. Ellerini kollarını oynatıyorlardı. Sayıları baş edemeyeceğim kadar çoktu. Baş edebilsem bile caminin ortasında yarım yamalak bir Yokomen Ushi irimi Nage'nin ardından bir de Kote Gaeshi uygulayarak tarihe geçmek istemiyordum. Mustafa Hoca'ya izah edemezdim durumu.</p>

  <p class="calibre3">O yüzden iki elimi evrensel yenilgiyi kabul ettim işaretiyle öne doğru kaldırdım. Yüzlerine baktım, gözlerime verebildiğim en yumuşak ifadeyi yerleştirerek. Biraz işe yaradı. Adımları yavaşladı. Ama durmadılar. Bana doğru ilerlemeyi sürdürdüler. Geldiklerini gören bağrışçı kadınların sesi kesilmişti Onlar da bana doğru bakıyorlardı olacakları merak ederek.</p>

  <p class="calibre3">Pek bir şey olmamasını sağlamaya kararlıydım. "Tamam beyler tamam," dedim önce. İkinci cümlemi söylemeden reklamcı arkadaşıma emanet ettiğim Hülya Yaman ne durumda baktım. Duvara vermişti yüzünü. Ucunda mendil olan eli ağzındaydı. Ona baktığım kısa an içinde omuzlarının titrediğini gördüm.</p>

  <p class="calibre3">"Anlaşılan gelmemiz hata olmuş," dedim sonra karşımdaki grubun en önündeki delikanlılara bakarak. Sonra kafamı çevirdim. Gözümün ucuyla Asuman Yaman'la Nazan Akdoğanın ne durumda olduklarını kesmeye çalıştım hızla. Karşılıklı bağrıştıkları kadınlardan ayrılmış, çelenklerin önünde duran bizimkilere doğru yürüyorlardı.</p>

  <p class="calibre3">"Ha şunu bileydin," dedi delikanlıların yaşça da akılca da en büyükleri gibi duran sarışını. İki elini diğerlerinin bana doğru hamle yapmasını engellemek ister gibi iki yana açmıştı. Arkadakiler gözleri çakmak çakmak bakıyorlardı bana. Elleri kolları durulmuştu ama. “Kusura bakmayın," dedim baştaki sarışına. "Son görevini yapmak istedi. Kötü bir niyetimiz yoktu." Sarışın delikanlı başını salladı. “Evet ama ortam hassas," dedi. "Görüyorsunuz."</p>

  <p class="calibre3">"Görüyorum kardeşim," dedim. "Görüyorum. Hataymış kadıncağızı getirmek. Gideceğiz zaten şimdi. Orasını anladık, istenmediğimizi yani."</p>

  <p class="calibre3">“İyi olur," dedi sarışın delikanlı. "Bir an önce..." "Yalnız," dedim sözcükleri dikkatli seçtiğimi karşımdakine sezdirmek için tane tane konuşarak. "Yengeyi sakinleştirseniz de bir Fatiha okusa başında. Bir bunu esirgemeyin kadıncağızın. Ne de olsa... Bir Fatiha, sonra çekip gideceğiz. Yeminlen." Sarışın delikanlı kararsız kaldı iki saniye için. Bunu değerledirdim.</p>

  <p class="calibre3">"Bir Fatiha” dedim. "Namazdan sonra yolcu edemeyeceğine göre. Gitmeden önce... "</p>

  <p class="calibre3">İşe yaradı. Sarışın delikanlı başını dikleştirdi. Sesinin tonunu bir miktar yükselterek omzumun üstünden arkamdakilere doğru seslendi.</p>

  <p class="calibre3">"Sümeyye," dedi otoriter bir sesle. "Sen Müzeyyen Ablayı al da oturt biraz. İsmail'e söyle, bir şişe soğuk su bulsun bir yerden. Şu gölgede oturun hep beraber."</p>

  <p class="calibre3">Sonra bana döndü. Konuşmadı ama. Başını salladı kısaca</p>

  <p class="calibre3">"Eyvallah koç," dedim geri dönmeden önce.</p>

  <p class="calibre3">Hızlı adımlarla duvarın dibinde bekleşen benim takıma doğru yürüdüm. Zor durumdaki insanlar gibi birbirlerine sokulmuşlardı. Hülya Yaman'dan başkasının yüzüne bakmadan kadının kolunu tuttum.</p>

  <p class="calibre3">"Gelin," dedim.</p>

  <p class="calibre3">Mendili tutan eli ağzında hareketlendi Hülya Yaman. Omuzları çökmüştü sanki olan bitenden. Birlikte musalla taşının üzerinde duran yeşil örtülü tabuta doğru ilerledik. Sümeyye'nin sarışın kocasının arkadaşları anlayışlı bir tavırla iki yana doğru açıldılar. Hülya Yaman'ı tabutun tam karşısında yalnız bıraktım. Bir iki adım geriye çekildim. Mecburen ellerimi önümde birleştirdim.</p>

  <p class="calibre3">Tam o sırada başladı ezan.</p>

  <p class="calibre3">Müezzinin kulaklarımıza gelmek için kim bilir kaç elektronik işlemden geçen sesi, bütün gerilimleri ortadan kaldıran bir örtü gibi kapladı ortalığı. Cami avlusundakiler ittifakla sessizleştiler. Her iki kapıdan da caminin esas girişine doğru yürüdü birileri aceleci küçük adımlarla. Hülya Yaman nikâhsız eşinin tabutunun önünde tek başınaydı.</p>

  <p class="calibre3">Ağzının kıpırtısı bitince ellerini yüzüne götürdü. Sonra sağ eliyle tabutu sıvazladı. Geri geri bir iki adım attı. Başı öne eğik geri döndü sonra.</p>

  <p class="calibre3">İki adımda yanına ulaştım. Koluna girmedim bu kez, yanımda yürüdü çelenklere doğru. Çelenklerin yanında, duvarın dibinde dikilen bizim ekibe doğru. Yürüttüğüm pazarlıktan haberdar ve kaderine razı gibi adımlar atıyordu. Adımlarımı onunkine uydurdum. Konuştuğum sarışın delikanlı, anlaşmanın kendisine düşen kısmını yerine getirmiş bir tüccarın güveniyle bakıyordu bana doğru. Bir elini yanındakileri durdurmak ister gibi yana çıkarmıştı. Sonra kafasıyla dışarıyı işaret etti bana.</p>

  <p class="calibre3">Duvarın dibindekilere doğru yönlendirdim Hülya Yaman'ı. Elimle hafifçe arkasından iterek. Reklamcı arkadaşım bir iki adım atarak karşıladı beni. Yüzünde hayatın anlamını benden öğrenmesine yalnızca iki soru kalmış gibi bir ifade vardı.</p>

  <p class="calibre3">"Gitmemiz lazım," dedim.</p>

  <p class="calibre3">"Olur," dedi hemen caminin Halaskârgazi Caddesi'ne açılan kapısına doğru dönerek. Eliyle Serdar Kara ve Serra Çolak'a işaret etti. İkisi de hareketlendiler. Hülya Yaman'a doğru eğildi hafifçe sonra.</p>

  <p class="calibre3">"Başınız sağolsun hanımefendi," dedi.</p>

  <p class="calibre3">Hülya Yaman başını salladı cevap olarak. Kızıyla kardeşine dışarı çıkıyoruz, bizi izleyin işareti yaptım konuşmadan. Reklamcı arkadaşım önde, peşinden caminin caddeye açılan kapısından teker teker çıktık. En arkadaydım. Selma Karaca'ya başımla selam verir gibi yaptım, bizi takip etmesini elimle işaret ederken.</p>

  <p class="calibre3">Dışarı çıktığımız an bastı İstanbul'un gürültüsü üstümüze bütün şiddetiyle. Ezan devam ediyordu hâlâ ama dışarının uğultusu daha baskındı sanki. Yalnızca çılgın bir trafiğin gürültüsü değildi duyduğumuz bence, şehrin olanca kötülüğü, hırçınlığı, vefasızlığı, başına buyrukluğu, acımasızlığı karışıp, birleşip derinlikli bir özel ses haline gelmişti. Dinlesek caminin avlusunda da duyardık belki o sesi. Belki de duymazdık. Kulağa bağlıydı. Dışarda çok belirgindi ama.</p>

  <p class="calibre3">Reklamcı arkadaşım, grubun en arkasındaki şaşkın turistleri toplamadan şuradan şuraya adım atmamaya yeminli bir rehber gibi, durdurdu herkesi beni beklemesi için. Duvarın dibinde bir küme oluşturduk. Hepsi bana bakıyordu. Omuzları hafifçe titreyerek ayakkabılarının ucuna odaklanan Hülya Yaman hariç. Kendi kendine konuşuyor gibi dudakları titriyordu. &gt;</p>

  <p class="calibre3">"Araban nerede?" dedi reklamcı arkadaşım.</p>

  <p class="calibre3">"Yok," dedim. "Çalışmadı. Taksiyle geldik."</p>

  <p class="calibre3">Gülecek gibi oldu ama gülmedi. Kafasını iki yanına çevirdi hızlı hızlı, içindeki espri yapma arzusunu bastırmak için, diğerlerinin duymayacağı kadar alçak bir sesle konuştu.</p>

  <p class="calibre3">"Surdan bir taksi bulalım da bindir gönder o zaman," dedi "Seninle bir işimiz var."</p>

  <p class="calibre3">Şişli'ye doğru taksiyle gelirken geliştirdiğim bir düşüncenin peşine takılmaya karar verdim oracıkta. Sonradan başımı belaya sokma ihtimalinin büyüklüğüne karşın. Hatta bu ihtimalin gerçekleşmesini için için isteyerek.</p>

  <p class="calibre3">"Hanımları eve göndermek istemiyorum," dedim. "Sabah polisler geldi. Hülya Hanım'ı zor kaçırdık. Bir daha eve girmeyi içi kaldırmaz sanıyorum. Bunu ondan istemek doğru değil."</p>

  <p class="calibre3">"Eee?" dedi reklamcı arkadaşım. "Önerin?"</p>

  <p class="calibre3">"Milleti senin ajansın minibüsüne doldurup biraz dolaştıralım," dedim. "Hem onlar kendilerine gelsin, hem biraz konuşalım."</p>

  <p class="calibre3">Reklamcı arkadaşım, hayatta insanın karşısına hep hemen kabulleneceği şeyler çıkmaz bakışıyla baktı bana. Sonra Serdar Kara ile Serra Çolak'ı işaret etti başıyla.</p>

  <p class="calibre3">"Onları da sen çağır," dedim. "Sığarız senin deveye."</p>

  <p class="calibre3">Birden yüzü aydınlandı reklamcı arkadaşımın aklına gelen düşünceden çok hoşlanmış gibi.</p>

  <p class="calibre3">"Katili açıklayacağın toplantıyı benim minibüste mi yapacağız?" dedi. "Helal olsun sana benim özel detektif arkadaşım Remzi Ünal." Cep telefonunu çıkardı.</p>

  <p class="calibre3">Ona cevap vermedim. Ben, benimkileri ayarlamaya bakmalıydım küçük gezimize.</p>

  <h1 id="sigil_toc_id_12" class="calibre5"><a id="bookmark1" class="calibre9"></a><span class="calibre6">Bölüm 21</span></h1>

  <p class="calibre3">Çok beklemedik Şişli Camii'nin Yeni Karamürsel mağazasına bakan duvarının biraz ilerisindeki kaldırımda. Sessizdik hepimiz. İllegal bir cenaze törenine katılıyor gibi. Caminin avlusundan fazla ses gelmiyordu ama ne olup bittiğinin farkındaydık. Reklamcı arkadaşım minibüsü getiren şoföre yerimizi belli etmek için kolunu sallamaya başladığında bayağı sevindim.</p>

  <p class="calibre3">Reklamcı arkadaşımın başka reklamcı arkadaşlarının bulduğu Grande sıfatını şahane bir biçimde taşıyan sekiz artı bir kişilik ajans minibüsü herhangi bir deveden çok daha büyük, konforlu, kullanışlı ve doğrusu zarifti. İçine çekime giden küçük bir film ekibi gibi sığıştık. Şoför direksiyonu patronuna devretmişti, kendi nereye kayboldu bilemem. Minibüsün yana doğru kayan kapısını açtım. Hülya Yaman'ı buyur ettim ilk önce. Şoförün hemen arkasında, içeriye doğru bakan iki koltuğun cam kenarın-dakine oturdu. Ardından Serra Çolak'a işaret ettim girmesi için. O Serdar Kara'ya öncelik verdi kafasının bir hareketiyle. Şarkıcı bir başka pencere yanının teklif edildiğini hemen anlayıp içeri girdi. En arkadaki üç kişilik koltuğun sol pencere yanındakine geçti. Kendisini bir limuzinin en prestijli yerinde farz ettiğini öğrenirsem şaşırmazdım doğrusu. İşin içinde bir minibüsle şehri dolaşmaktan fazlasının olduğunu sezmiştir muhtemelen, ama neyse. Sonra Serra Çolak girdi. En arkadaki orta koltuğa oturdu. Yüz yüze bakacaklarına göre Hülya Yaman'la aralarında bir sıra koltuk bıraktığı için müşterisine içinden teşekkür etmiş olmalı. Ona hak verdim peşinden minibüsün içine saldığım Selma Karaca sağdaki camın önüne oturdu. Sıra Nazan Akdoğan'a geldiğinde hiç tereddüt etmeden annesinin karşısındaki iki koltuğun pencere yanındakini seçti. Yanına Asuman Yaman yerleşti.</p>

  <p class="calibre3">Bendeniz Remzi Ünal, herkesin yerini sağ salim bulduğundan emin olduktan sonra kendimi sanki ittifakla benim için boş bırakılan Hülya Yaman'ın yanındaki koltuğa attım, sürgülü kapıyı içerden çekerek kapadım. Bu oturma düzeninin reklamcı arkadaşımı düpedüz şoförümüz durumuna indirgediğini elbette fark ettim ama bu hiç üzmedi beni.</p>

  <p class="calibre3">Kapıyı kapayınca algıladım içerisinin serinliğini. Eğer cennet varsa böyle bir yer olmalı diye düşündüm. Sıcaktan ve nemden uzak. İstanbul'dan uzak yani. Sonra insanların birkaç bin yıldır cehenneme haksızlık ettiklerini düşündüm.</p>

  <p class="calibre3">Hareket ettik.</p>

  <p class="calibre3">Otomobilin içinde bir uçak yolculuğu başlangıcı sessizliği vardı. Her birimiz kendi yolculuğumuzun sonunu düşünüyorduk herhalde. Checkin'i yaptırmıştık, bavulları vermiştik, yer numaramız belliydi. Güvenlik kontrollerinden defaatle geçmiştik, free shop'u tavaf etmiş, pahalı kahvelerimizi içmiştik. Saatimize yeterince bakmış, bekleme salonunda gözümüzü bizim numaramızı taşıyan "gate"e dikmiş, beklemiştik.</p>

  <p class="calibre3">Almışlardı içeri.</p>

  <p class="calibre3">Biri yanımda, diğerleri karşımda oturuyordu. Sıradan endişeleri olan sıradan insanlardı işte. Hepsinin de gözlerini benden kaçırmaları için nedenleri var gibi görünüyordu. Hülya Yaman yanımda, ayakkabılarının ucuna bakıyordu. Siyah, temiz, özel günler için ayrılan ayakkabılar.</p>

  <p class="calibre3">Reklamcı arkadaşım Şişli Camii'ni Taksim yönüne doğru geride bırakırken minibüsünün içindeki kimi güvenlik konularını açıklamaya gerek duymadı. Ben de. Nasıl olsa biraz sonra bol bol konuşacağımı hissediyordum. Dur bakalım dedim kendi kendime.</p>

  <p class="calibre3">Birinci kırmızı ışığa kadar hiç kimse sesini çıkarmadı. Elli metre yani. İyi ki aksi yöne doğru gitmiyoruz diye düşündüm içimden. Yanlış düşünmüşüm ama. Belki de eksik. Koca aracın içini bir anda Hülya Yaman'ın hıçkırıklarının sesi doldurdu. Apansız geldi hıçkırıkları, haber vermeden.</p>

  <p class="calibre3">İlk anda hiç kimseden herhangi bir cinsten bir tepki algılamadım. Onlara değil, Hülya Yaman'a baktım. Yüzünü cama dayamış, omuzları sarsıla sarsıla ağlıyordu. Sol elini de siper etmiş yüzünün minibüsün içine doğru bakan yarısına. Kendisini tutmaya gayret göstermiyordu, içinden geldiği gibi ağlıyordu.</p>

  <p class="calibre3">"Anne..." dedi Nazan Akdoğan aramızda ilk ses çıkarma hakkının onda olduğu konusunda ortak bir anlaşma varmış gibi. Minibüs yolcularının kız konuştuğu için rahatladığım hissettim sanki. Oysa titriyordu sesi Nazan Akdoğan'ın da. Ağlayan kadını bırakıp önüme döndüm, reklamcı arkadaşım aracını yeşilde hareket ettirdiğinde. Çoğunluk boş gözlerle bakıyordu yanımdaki kadına. Ne sempati ne küçümseme.</p>

  <p class="calibre3">Hülya Yaman'ın hıçkırıklarında bir değişme olmadı sonraki saniyelerde. Azalmadı yoğunluğu, çoğalmadı da. Titreyen omuzları kendi ritminde devam etti. İşe yarayacak bir şey yapamayacağımızı biliyorduk sanki, bıraktık ağlayacağı kadar ağlasın. Minibüs, içindeki biri ağlayan yedisi dinleyen sekiz kişiyle ağır ağır ilerledi Şişli'nin göbeğinde. “Anne, anne," dedi sonra yeniden Nazan Akdoğan. Annesi kafasını camdan çekip baksa ne diyeceğini bilmiyormuş gibi konuşmuştu. Asuman Yaman fırsatı değerlendirdi. “Abla, hadi ama," dedi o da boşa konuştuğunu az çok bilerek. Ablasına uzattığı elini geri çekti sustuğunda. İki elini önünde birleştirdi görevini yapmış gibi. Selma Karaca en arkada dimdik önüne bakıyordu bütün bunlar çevresinde olmuyormuş gibi. Geri kalan hepimiz bekledik sanki Hülya Yaman ne cevap verecek diye. Hülya Yaman beklentimizi boşa çıkarmadı. Hıçkırıklarıyla kesik kesik konuştu. Camdan dışarı bakmaktan vazgeçmişti, gözleri yeniden ayakkabılarının uçundaydı şimdi. Hepimizin onu dinlediğinin bilincindeydi ama. Burnunu çekiyordu dört sözcüğün arasında. Hafif yana dönmüş onu dinliyorduk.</p>

  <p class="calibre3">"Dünya mı kötü... İnsanlarına.. Şaşırdım," dedi. "Ne istediler adamımdan... Şaşırdım. Benim Kemal'e... Kemal'ime Bir kötülük edebileceğimi düşünenlere şaşırdım... Onlara inananlara şaşırdım... Bunca yıl aynı yastığa... Baş koyduğumum adamın tabutunun önünde... Önünde kaçamak... "</p>

  <p class="calibre3">Devam edemedi. Deminkinden daha yoğun bir ağlama kriziyle patladı. Başını ellerinin arasına gömdü, iki büklüm eğildi koltuğunda öne doğru. Hafifçe ileri geri sallanarak ağlamaya devam etti. Mendilin ucu, sıktığı avcunun içinden taşıyordu</p>

  <p class="calibre3">Kızı yeniden, "Anne! Anne!" dedi çaresiz olduğunu bize hissettiren bir ses tonuyla.</p>

  <p class="calibre3">Reklamcı arkadaşım, minibüsünde birlikte göreceğini aklından bile geçirmediğine elli kere yemin edebileceğim yedi yolcusunu Şişli-Taksim arası güvenle taşımak şu anlardaki tek sorunuymuş gibi dikkatle ilerliyordu İstanbul'un civcivli trafiğinde. Dönüp bakmadım ama aklı gözlerinin arkasında gibiydi sessizliğinin içinde.</p>

  <p class="calibre3">En arkadaki üç koltukta yan yana oturan üç yolcudan hiç ses gelmiyordu.</p>

  <p class="calibre3">Asuman Yaman bu kez bütünüyle dışarı bakmayı tercih etti nedense. Gözlerinde insani bir şey göremedim sanki. Ruhu minibüsü terk etmiş gibi bakıyordu Şişli kaldırımında kadınlı erkekli, şen şakrak yürüyenlere.</p>

  <p class="calibre3">Tam Kent Sinemaları'nın önündeydik. Ya da onlardan ne kaldıysa. Hülya Yaman bir kez daha patladı.</p>

  <p class="calibre3">"Allah hepsinin belasını versin," dedi kararlı ve kesintisiz sözcüklerle. "Hepsinin belasını versin. Benim Kemal'i öldürdüğümü düşünebilen herkesin Allah belasını versin."</p>

  <p class="calibre3">Kafasını dikleştirmişti şimdi. Kime konuştuğu belli olmadan konuşuyordu.</p>

  <p class="calibre3">Minibüsteki yedi kişi sindirmeye çalıştı Hülya Yaman'ın söylediklerini sessizce. Ben içimden "selamün kavlen," demedim. Kendini ilk toplayan kızı oldu.</p>

  <p class="calibre3">"Haydi anne ama," dedi karşıya. "Öyle düşünen falan yok, biliyorsun."</p>

  <p class="calibre3">“Amma da yok," dedi Hülya Yaman. Kızının gözlerinin tam içine bakıyordu şimdi. "Senin bile aklından neler geçiyor biliyorum. Söyletme beni Allah aşkına..." “Ne geçiyormuş aklımdan anne?" dedi Nazan Akdoğan, bu konudaki tartışma biraz uzarsa gerçekten kırılacağını belli etmeye çalışan bir ses tonuyla. O da annesinin yüzüne bakıyordu.</p>

  <p class="calibre3">"Alenen düşündün Kemal'i benim öldürdüğümü sen de. Yalan mı?" dedi Hülya Yaman.</p>

  <p class="calibre3">“Anne ne diyorsun sen?" dedi Nazan Akdoğan bunu da duyacağıma bari ölseydim ses tonuyla. Minibüsün içinde ses çıkarmamak için parmağımızı bile kıpırdatamaz halde bekledik. Ya devamı gelecekti kızdan, ya cevabı annesinden.</p>

  <p class="calibre3">Annesi konuştu. Öfke katsayısı inmemişti. Kızma değildi öfkesinin tümü ama ona doğru konuştu. Diğerlerinin can kulağıyla dinlediğini bilerek.</p>

  <p class="calibre3">“Tabancayı ben alıp saklamadım herhalde komodinden," dedi. "Polislerin geleceğini biliyordun. Beni korumaya çalışıyor olsan bile ne düşündüğün açık. Yalan mı?" “Anne!" dedi Nazan Akdoğan sanki aile meselelerinin böyle ortalığa dökülmesinden incinmiş bir sesle. “Yalan mı?" dedi yeniden annesi. Sonra ses tonunu değiştirdi. "Bu arada nereye tıkıştırdın, ben baktım biraz, göremedim?"</p>

  <p class="calibre3">Nazan Akdoğan buna hemen cevap vermedi. Yüzünden peş peşe birkaç ifadenin geçtiğini gördüm. Korku, utanç, rahatlama, merak, tekrar utanç. Başımız belada, son olarak. Kafamı hiç oynatmadan Asuman Yaman'a baktım. Bir şey göremedim, yüzünü eğmiş, minibüsün döşemesini inceliyordu.</p>

  <p class="calibre3">"Bulamadın mı?" dedi Nazan Akdoğan. Sesini iyice düşürmüştü.</p>

  <p class="calibre3">"Hayır," dedi annesi. Konuşmanın nereye gideceğinden endişeli gibi çıkmıştı sesi.</p>

  <p class="calibre3">"O zaman bir derdin daha var, açık söylemek gerekirse " dedi Nazan Akdoğan kafasını yana doğru eğerek. "Polisin eline geçerse eğer... "</p>

  <p class="calibre3">Bu kez Nazan Akdoğan'ın gözlerini yakalamaya çalışarak konuştum.</p>

  <p class="calibre3">"Kimsenin eline geçmeyecek," dedim minibüsün içinde herkesin duyacağını garantileyecek kadar yüksek bir sesle.</p>

  <p class="calibre3">"Sizde mi?" dedi Hülya Yaman. Başını bana çevirmeden konuşmuştu.</p>

  <p class="calibre3">"Bir yerde..." dedim. "Emin bir yerde."</p>

  <p class="calibre3">"Sen mi verdin Remzi Bey'e tabancayı?" diye sordu kızına.</p>

  <p class="calibre3">Asuman Yaman kızın cevap vermesine izin vermeden konuştu.</p>

  <p class="calibre3">"Ben verdim," dedi. "Nazan'ın yastığının altında gördüm. Bir delilik yapmasın diye aldım. Ama belki de..."</p>

  <p class="calibre3">Sözünün devamında ne geleceğini anlayacağımızı belli belirsiz umarak sustu.</p>

  <p class="calibre3">Reklamcı arkadaşım önümüzdeki bir aracı sollamak ister gibi gaza yüklendi. Motor gürledi. Hafifçe sallandık yerimizde. Bir belediye otobüsü yanımızdan arkaya doğru geriledi. Pencereler kapalıydı, korkunç siyah dumanlar çıkaran egzozunun kokusu gelmiyordu içeriye. Kulağı konuşulanlarda dedim içimden.</p>

  <p class="calibre3">"Etti iki," dedi Hülya Yaman.</p>

  <p class="calibre3">Bana doğru gönderilmiş bir cümleydi bu, sağ omzuma vuruş şiddetinden anladım. Ona doğru çevirmedim başımı ama. Nasıl olsa devam edecekti. Öyle yaptı.</p>

  <p class="calibre3">"Kemal'imi öldürdüğümü düşünenlerin sayısı ikiye çıktı,' dedi. "Belki de üç. Aslında kim bilir kaçtır da, sesleri çıkmıyor, bilemiyoruz."</p>

  <p class="calibre3">Aynı yüksek sesle konuştum. Duyan duyacaktı. En arkadakiler bile.</p>

  <p class="calibre3">"Sizin öldürmediğinizi biliyorum," dedim. "Ama öğrenmek istediğim başka şeyler yok değil doğrusu."</p>

  <p class="calibre3">Kendinden emin bir ses tonuyla konuşmuştum, bunu epeydir yapamadığımı düşündüm. Cümlemi bitirince döndüm sol yana, Hülya Yaman'ın yüzüne baktım.</p>

  <p class="calibre3">Reklamcı arkadaşım ani bir fren yaptı aynı anda. Küfretti sonra. Ağır küfretti arkamdan. Kimse konuşmadı. Küfrü duymaya maruz kaldıklarından çok, konuşmayı kestiğine kızmış gibilerdi. Reklamcı arkadaşım yeniden otomobilini hareketlendirdiğinde sağ elini havada salladı faul yapmadığını iddia eden savunmacılar gibi.</p>

  <p class="calibre3">"Özür dilerim hanımlar," dedi sonra. "Az daha..." Ardından da bir küfür gelecek gibi başlamıştı lafa, bunu kendisi de fark edince sustu.</p>

  <p class="calibre3">“Nereden biliyorsunuz?" diye bir ses geldi minibüsün en arka sırasından. Serra Çolak'tı konuşan. Sesi tarazlıydı. Boğazını temizlemek için öksürdü ikinci cümlesinden önce. Ben ona bakıyordum, başka kimse kafasını çevirmedi.</p>

  <p class="calibre3">"İstemeden bulaştığımız bu cinayet hakkında konuşmaya başladıysak, neyin ne olduğunu tam olarak bilmek isterim," dedi. “Bu minibüsün emniyet müdürlüğünün önüne park edip etmeyeceği konusunda da aydınlatılırsam sevinirim annadım mı?”</p>

  <p class="calibre3">Hülya Yaman, cevabı benim vermem gerektiğini hissettirmek ister gibi baktı bana kafasını yana çevirip. Manalı bir cevap toparlamaya çalıştım kendi kendime.</p>

  <p class="calibre3">"Yoksa bırakın inelim," dedi Serra Çolak. "Bildiğim kadarıyla bizi bu minibüsün içinde tutmak için hiçbir yetkiniz yok. Temel insan haklarına, ondan sonra, aykırı bu."</p>

  <p class="calibre3">Sesini hafifçe yükseltmişti. Nasıl konuştum der gibi Serdar Kara'ya baktı. Serdar Kara başını salladı.</p>

  <p class="calibre3">"Evet, yok," dedim. Gözlerimi otomobilin içinde gezdirdim. Bilerek gereğinden çok zaman harcadım bunu yaparken, en son Serra Çolak'ın üzerine kitledim bakışlarımı.</p>

  <p class="calibre3">"Dileyen istediği yerde inebilir," dedim sonra. "Ciddiyim, ama inenler, onlar indikten sonra neler konuşulduğunu duyamazlar. Doğal olarak."</p>

  <p class="calibre3">Serra Çolak Serdar Kara'ya baktı, Serdar Kara Serra Çolak'a Sonra ikisi birden gözlerini kendi sollarındaki pencereye çevirdi. Ben devam ettim. Onlarla işimin bittiğini belirtircesine yüzümü Hülya Yaman'a döndürdüm bu kez.</p>

  <p class="calibre3">"Önce neden öldürmediğinizi düşündüğümü anlatayım genel istek üzerine," dedim minibüsün arkasına doğru bakarak. İçimden Serra Çolak'a teşekkür ediyordum oysa. "Cinayeti bana verdiğiniz görevin tetiklediği açık. Sonucun nedenin önüne geçemeyeceğini iyi öğrendim bunca yıldan sonra."</p>

  <p class="calibre3">"Görev de neymiş, annadın mı?," dedi Serra Çolak.</p>

  <p class="calibre3">Bu kez onu duymamış gibi yaptım. Hülya Yaman'a döndüm.</p>

  <p class="calibre3">"Soruma gelelim," dedim. "Kemal Bey'in çekmecesine koymam için bana bir alay para ödedikten hemen sonra..." Küçük bir es verdim iki cümlemin arasına. "Ne demeye gidip tekrar aldınız zarfı oradan? Temizlediğim camı hortumla tekrar ıslatmak gibi bir şey bu. Üstelik dışardan."</p>

  <p class="calibre3">Reklamcı arkadaşımın otomobilinin motoru yeni nesildi, arada sırada gazına yüklenilmezse esas olarak sessizdi. Camlar da dışarının gürültüsünü almıyordu içeri. Hep birlikte sessizliğin bozulması için bekledik. Beni dinleyen herkesin yüzüne bakmaya çalıştım. En çok Serra Çolak meraklı gibiydi.</p>

  <p class="calibre3">Hülya Yaman sustu önce. Hâlâ elinde tuttuğu mendili ağzına götürdü sonra. Dudağının kıyısını temizledi. Bir şey yoktu oysa orada. Sanki beni duymamış gibiydi. Neden sonra yüzünde hayrete benzer bir duygu belirdi.</p>

  <p class="calibre3">"Ben dün sizle konuştuktan sonra bir daha gitmedim galeriye," dedi. "Ne zarfı almak için ne de başka bir şey. Neden söz ediyorsunuz anlamadım. Niye gideyim ki?"</p>

  <p class="calibre3">Reklamcı arkadaşım bir ıslık çaldı. Geri dönüp ona doğru kötü kötü baktım. Kaşlarını kaldırıp boynunu kıstı.</p>

  <p class="calibre3">"Tek başıma olsam yanlış gördüm diyebilirdim," dedim "Yalnız değildim ama. Güvenlik kaydında apaçık gördük sizi."</p>

  <p class="calibre3">Hülya Yaman biraz daha güvenli bir sesle konuştu.</p>

  <p class="calibre3">“Neyi gördünüz bilmiyorum," dedi. "Kiminle gördünüz onu da bilmiyorum. Bilemem. Ben gitmedim. Gidemezdim hem. Haberi aldıktan sonra..."</p>

  <p class="calibre3">Reklamcı arkadaşım demin yaptığı gibi sağ elini direksiyondan çekip havada salladı. Otomobilin içindeki herkes görene kadar. Sonra indirdi. Onu da gördük sessizlikte. "Kim gitti o zaman?" dedim.</p>

  <p class="calibre3">"Ne bileyim ben," dedi Hülya Yaman. "Siz bulun." "Belki kendisi söyler," dedim. "Aramızdaysa. Büyük ihtimalle öyledir."</p>

  <p class="calibre3">Otomobilin içine güzel koku vermek için sprey sıkılsaydı sesi duyulurdu. Kimseden ses çıkmadı.</p>

  <p class="calibre3">0 zaman ben konuşurum dedim kendi kendime. Cesaretimi toplamak için derin bir nefes aldım. Hercule Poirot'tan Sam Spade'e, Philip Marlowe'dan Murat Davman'a benden akıllı bütün meslektaşlarımın ruhlarını yardıma çağırdım. İhtiyacım vardı. Otomobilin içinde gözü bendeki herkese birden konuştum, özel olarak kimseyi hedeflemeden. "Birkaç saat önce Hülya Ha-nım'la küçük bir deney yaşadık sanki," dedim. "Polislerin önünden, hatırlatıyorum, burası önemli, kendisini arayan polislerin önünden geçebilmek için örtüsünü çıkarmasını teklif ettiğimde çıkardı. Azıcık tereddüt etti ama çıkardı..." “Allah affeder," dedi Hülya Yaman.</p>

  <p class="calibre3">“Eminim" diye devam ettim. "Yeniden gözaltına alınmamak için geçici olarak çıkarılabiliyorsa..." Reklamcı arkadaşım sözümü kesti</p>

  <p class="calibre3">“Kapatabilir de..." dedi. "Onu mu demek istiyorsun?" “Sen önüne bak," dedim. “Pardon," dedi.</p>

  <p class="calibre3">Uke'ydi, biliyordum. O seni fırlattıktan sonra, senin de fırlatmana izin vermeyi bilirdi.</p>

  <p class="calibre3">“Evet," dedim. "Birisi başının belaya girmemesi için başını aça-biliyorsa, bir başkası da benzeri bir sebepten kapatabilir.</p>

  <p class="calibre3">Üstelik bu yaptığı bize kim olduğunu bulmak için başka bir ipucu da veriyor."</p>

  <p class="calibre3">Selma Karaca otomobile bindikten sonra ilk kez konuştu "Dükkânda kayıt yapan bir kamera olduğunu bilen biri" dedi.</p>

  <p class="calibre3">"Evet," dedim sadece ona cevap vermediğim belli olsun diye gözümü minibüsün içinde gezdirerek. "Adayı olan var mı?"</p>

  <p class="calibre3">Kimseden ses çıkmadı. Birileri birilerinin yüzüne baktı sadece.</p>

  <p class="calibre3">"Benim bildiğim bir şeyi bilseydiniz, yalnızca tek bir aday olabileceğini fark ederdiniz," dedim.</p>

  <p class="calibre3">Serdar Kara Selma Karaca'dan cesaret almış gibi konuştu arkadan.</p>

  <p class="calibre3">"Neymiş o bildiğiniz?"</p>

  <p class="calibre3">Biraz eğlenmeye karar verdim.</p>

  <p class="calibre3">"Ben o görüntüleri makineden alabildiysem, nasıl girdim Çakır Otomotiv'e?"</p>

  <p class="calibre3">"Anahtarla," dedi Hülya Yaman. "Ben verdim."</p>

  <p class="calibre3">"Kameraya yakalanacağını bildiği için tedbir alan biri nasıl girdi peki içeriye?"</p>

  <p class="calibre3">"Anahtarı olmalı," dedi Serdar Kara arkadan.</p>

  <p class="calibre3">"Kimlerde vardı anahtar?" dedim. "Hülya Hanım'dan başka?"</p>

  <p class="calibre3">Selma Karaca elini kaldırdı. Konuşmadı ama.</p>

  <p class="calibre3">"Gözünü yoldan bir anlığına ayırabilirsen bak," dedim reklamcı arkadaşıma başımı çevirmeden. "Cevap ver hemen. Gördüğümüz kadın bu elini kaldıran arkadaş olabilir mi? En arkada pencerenin yanında oturan?"</p>

  <p class="calibre3">Reklamcı arkadaşım arkadan para alan minibüs şoförü gibiydi sanki. Başını şimşek gibi arkaya çevirdi bir anlığına.</p>

  <p class="calibre3">"Hayır," dedi önüne doğru dönerken. "Selma Hanım çok ince. Gördüğümüz kadın bayağı yapılıydı."</p>

  <p class="calibre3">Selma Karaca elini indirdi. Yüzünde hafif bir gülümseme vardı. Ona baktım.</p>

  <p class="calibre3">"Sen birisine verdin mi sendeki anahtarı?" dedim. "Hayır," dedi hemen. Çantasını kaldırdı. "Burada." “Çoğaltması için?" dedim. “Hayır," dedi yeniden.</p>

  <p class="calibre3">“Siz verdiniz mi?" dedim Hülya Yaman'a dönüp. “Hayır," dedi Hülya Yaman. "Kimseye vermedim, çoğalttırmadım da."</p>

  <p class="calibre3">"O zaman kimden aldı içeri giren kadın anahtarı?" dedim. “Bir tek kimse kalıyor." "Kemal!" dedi Hülya Yaman. “Kemal Bey vermiş olmalı," dedim. "Ama neden versin?" dedi Hülya Yaman. "Neden versin?" dedim. Minibüsün içine yeniden bir sessizlik çöktü. Yalnızca hafif motor gürültüsü duyuyorduk. Bir de bir iki korna dışardan. Belli belirsiz.</p>

  <p class="calibre3">“Neden versin?" dedi Hülya Yaman yeniden. Biraz daha derin düşünebilse aradığı cevabı bulabilecekmiş gibi çatılmış kaşları. Gözlerimi otomobilin içindekilerin yüzünde gezdirdim. Döşemeye bakanlar vardı. Serra Çolak arkadan seslendi.</p>

  <p class="calibre3">"Bunu bilmeyecek ne var ayol," dedi. "Dükkânda kiminle gizli gizli buluşmak istiyorsa ona vermiştir. Rahatça girsin çıksın diye."</p>

  <p class="calibre3">Serdar Kara tutamadığı kesik bir kahkaha attı. Başka kimse gülmedi. Ben de gülmedim. Gülemedim. Birisi daha hüngür hüngür ağlamaya başlamıştı minibüsün ortasında çünkü.</p>

  <p class="calibre3">Ne kadar içten görünürse görünsün, bir kadının gözyaşları beni durdurmasına izin vermeye hiç niyetim yoktu bu saatten sonra.</p>

  <p class="calibre3">"Eşarbı biraz daha uzaktaki bir çöp kutusuna atsan daha akıllıca olurdu Asuman," dedim. "Ya da boynuna dolaşayım. Belediye o kadar sık toplamıyor ardımızda bıraktıklarımızı."</p>

  <p class="calibre3">Asuman Yaman beni duymamış gibi ağlamaya devam etti. Giderek daha çoğalacak gibiydi gözyaşlarının debisi. Her kadın ağlayışında bir şeyler daha çıkıyor ortaya dedim içimden</p>

  <p class="calibre3">"Asuman!" diye bağırdı Hülya Yaman. Yalnızca tek bir sözcük çıktı ağzından ama yüreğinin derinliklerinden gelen bir haykırış gibiydi. Daha öncekilerden çok farklıydı. Kendisi için bağırıyordu bu kez sanki.</p>

  <p class="calibre3">Asuman Yaman öne doğru eğildi koltuğunda bir an. Sonra kafasını kaldırdı havaya. Boynunu dikleştirdi. Minibüsün tavanına bakıyordu şimdi. Hıçkırıklarının sesi kesilmemişti ama. Bütün gövdesi titriyordu. Ablasının ona seslenişini duymamıştı sanıyorum.</p>

  <p class="calibre3">"Hadi bakalım kolay gelsin..." dediğini duydum Serdar Kara'nın Sezen Aksu şarkısının melodisiyle. Kıvrak bir sesi vardı. Doğru tondan söylüyordu galiba. Kimse alkışlamadı performansını.</p>

  <p class="calibre3">"Asuman!" dedi yeniden Hülya Yaman. Bu seferki seslenişi daha alt perdedendi. Daha kontrollü, tepki vermekten çok ne olduğunu anlamaya yönelen.</p>

  <p class="calibre3">"Özür dilerim abla," dedi Asuman Yaman gözlerini indirmeden. Gergin gırtlağında damarlar inip çıkıyordu. "Çok özür dilerim."</p>

  <p class="calibre3">"Neden?" dedi Hülya Yaman. "Neden özür diliyorsun? Ne oluyor?" "Özür dilerim abla," dedi yeniden Asuman Yaman. Ağlaması biraz yavaşlamıştı sanki. Ama hâlâ ablasına bakmıyordu. Kimseye bakmıyordu.</p>

  <p class="calibre3">"Ne oluyor Allah aşkına?" dedi Hülya Yaman yardım ister gibi başını bana doğru çevirerek. Gözleri karmakarışıktı.</p>

  <p class="calibre3">"Hâlâ anlamadı," dedi Serra Çolak minibüsün arka tarafından..</p>

  <p class="calibre3">"Neyi anlamadım?" diye kafasını sesin geldiği yöne çevirdi Hülya Yaman. Kadının yüzündeki ifadeyi gördü sonra. Ben de gördüm o yöne baktığım için. Çirkindi. Neyi anlaması gerektiğini iyi anlatıyordu ama.</p>

  <p class="calibre3">«Öyle mi?" dedi Hülya Yaman kardeşine doğru eğilip. Bakmadı, fısıldamadı, sadece sordu.</p>

  <p class="calibre3">Asuman Yaman kafasını minibüsün zeminine paralel hale setirdi. Ablasına baktı. Hıçkırıkları dinmişti ama gözleri hâlâ yaşlıydı. Biraz da kırmızı.</p>

  <p class="calibre3">“Özür dilerim," dedi yeniden. Başını hafifçe salladı aşağı yukarı. Sessizce hıçkırdı.</p>

  <p class="calibre3">Tahmin etmeliydim. Edemedim. Kımıldayamadım bile yerimden. Hülya Yaman uzandı, sağ eliyle dehşet bir tokat indirdi kardeşinin yarım metre uzağında apaçık duran suratına.</p>

  <p class="calibre3">"Alçak!" diye bağırdı ardından. Sonra sol eliyle bir tokat daha. Bu birinciden daha sıkıydı. Reklamcı arkadaşım birden frene bastı, içgüdüsel gibiydi sanki. Hepimiz öne doğru eğildik ister istemez.</p>

  <p class="calibre3">"Anne!" dedi yeniden Nazan Akdoğan. Annesini engellemek için öne doğru atıldı koltuğundan. Gövdesine ellerini ekleyerek ikisinin arasına perde çekmeye çalıştı. Başardı da. Üçüncü tokatın yarısını kendi yedi ama teyzesine ulaşmasını engelledi.</p>

  <p class="calibre3">Hülya Yaman kendisini kontrol etmek ister gibi kollarını gövdesine yapıştırdı, yumruklarını sıktı. Havaya baktı.</p>

  <p class="calibre3">Asuman Yaman tokatları o yememiş gibi dimdik duruyordu koltuğunda.</p>

  <p class="calibre3">"Şenliğe bak," dedi Serdar Kara.</p>

  <p class="calibre3">Arkamızdan öfkeli bir korna sesi yükseldi. Sonra bir daha. Reklamcı arkadaşım minibüsü hafifçe hareket ettirdi. Bir kere daha sallandık. Bu hareket bizi biraz kendimize getirdi. Hafifçe doğrularak kendimi üçünün ortasına doğru itekledim. Bir başka şiddet eylemine izin vermeye niyetim olmadığı okunuyordu suratımda umarım. İşe yaradı. Üçü de biraz geri çekildi, kendi kovuklarına sığınır gibi büzüldüler koltuklarında.</p>

  <p class="calibre3">Asuman Yaman elini tokadı yiyen yanağına götürdü. Ovuşturdu. Gözleri şimdi daha önce görmediğim türden ışıklar saçıyordu. Ablasına bir karşı hamle yapmasının iyi olmayacağını belli eden bir ifadeyle baktım yüzüne. O da bana taktı ve gülümsedi. Resmen gülümsedi. Kızarmış bir yanak ve henüz tam olarak kurumamış gözyaşları arasından sızıveren bir gülümseme görülecek şeydi doğrusu. Vurmayacak, eliyle vurmayacak ama acıtacak dedim içimden. Haklı çıktım.</p>

  <p class="calibre3">Asuman Yaman koltuğunda geriye yaslandı. Elini yanağından çekti. Gözlerini benim kafamın kendisine göre sağından arkama, reklamcı arkadaşımın Grande bilmem kaç model' sekiz artı bir kişilik minibüsünün ön camındaki bir noktaya sabitledi. Dikiz aynasının tam altında bir noktaya.</p>

  <p class="calibre3">Kimseye konuşmuyor gibi konuştu.</p>

  <p class="calibre3">"Beni seviyordu," dedi. "Zorla söylettin beni abla."</p>

  <p class="calibre3">Otomobilin klimasının sıkıştırdığı nemin su damlasına dönüşmüş parçası döşemeye düşse sesi duyulurdu. Direksiyonun ardındaki ve konuşan dışında kimse hiçbir yerini kımıldatmadı.</p>

  <p class="calibre3">"Esas beni seviyordu," diye vurguladı bir kez daha sonra. "Boşanacaktı. Evlenecektik. İmam nikâhına hemen niyetliydi ama ben razı gelmedim. Belediye istedim."</p>

  <p class="calibre3">"Ne diyorsun sen Asuman!" dedi ablası umutsuzdan çok şaşırmış bir sesle.</p>

  <p class="calibre3">"Bıkmıştı senden," dedi Asuman Yaman. Hâlâ dimdik karşıya bakıyordu. "Bıkmıştı senden ve tutturmalarından. En son hacca gidelim diye tutturdun. Yaşım ne başım ne diyordu. Hani umre olsa neyse... Yatağınızı ayırmalar falan... Söyletme beni..."</p>

  <p class="calibre3">"Ne kadar çirkin şeyler bunlar," dedi Hülya Yaman. "Neler diyorsun sen Asuman?" Bana döndü sonra. "Bir şeyler yapın Remzi Bey!"</p>

  <p class="calibre3">Ne yapabileceğimi bilmiyordum. Asuman Yaman'ın susmaya niyeti yoktu. Tokat göründüğünden daha çok acıtmıştı anlaşılan. Ablasının söylediklerini duymamış gibi yaptı. Belki de duymamıştı gerçekten, kim bilir. Gözleri hâlâ otomobilin ön camına takılı gibiydi, dudaklarının kenarı gerilmişti ek olarak. Ablasının söylediklerini duymamış gibi yapmak benim de işime geldi. Dinledim. Minibüsün içindeki diğerleri gibi.</p>

  <p class="calibre3">"Nazan'a acıdığı için çıkarmıyordu seni evden," dedi. "Benim kira köşelerinde sürünmeme razı değildi. Ölmeseydi... "</p>

  <p class="calibre3">Bir an durdu. Araya girmem gerektiğini düşündüm. Bir daha denk gelmeyebilirdi bu an.</p>

  <p class="calibre3">"O yüzden mi aldın çekmeceye geri koyduğum zarfı?" dedim. "Öldürüldüğü için?"</p>

  <p class="calibre3">"Benim hakkımdı o," dedi Asuman Yaman. "Hakkımdı benim.”</p>

  <p class="calibre3">Bir kez daha sessizlik hâkim oldu minibüsün içinde. Şişli trafiğini hafiften geride bırakmış, Kenterler Tiyatrosu'nun hizasına gelmiştik, ikinci sıra park etmiş araçlar caddeyi iyice daraltmış-lardı. Ağır ağır ilerliyorduk. Boşlukları doldurarak. Reklamcı arkadaşım şoförü olan birisine göre iyi bir sürücüydü. Düne göre çok daha iyi sürücüydü. Bu kadar iyi olduğunu bilemediğimi düşündüm.</p>

  <p class="calibre3">Arkadan Serra Çolak'ın sesi yükseldi. "Beyefendi!" dedi bütün olup bitenlerle dalga geçtiğini açıkça belli eden bir ses tonuyla. "Bu minibüsün bokyedibaşısı sizsiniz anladığıma göre. Rica etsem deminden beri bir yerlerden alınıp bir yerlere konulan şu zarfın içinde ne olduğunu açıklar mısınız? Konuşmaları takip etmemiz imkansızlaşıyor bilmeden annadın mı."</p>

  <p class="calibre3">Gülümsedim arkaya doğru. "İçinde bir çek vardı," dedim. Kimseden ses çıkmadı.</p>

  <p class="calibre3">"Bak bu kıyak işte, annadın mı?" dedi Serra Çolak. "İçinde çek geçen hikâyelerden hoşlanırım. Hamiline yazılmıştır herhalde.” “Kaç paraymış?" Selma Karaca soluna dönüp kadını ilk kez görüyormuş gibi baktı yüzüne. Sonra bana baktı. Kadının konuşmasına neden izin verdiğimi sorguluyor gibi. Bana göre hava hoştu. Konuşmak iyiydi. Her zaman da doğruyu söylemek gerekmiyordu. “Ben çeki görmedim," dedim. "Gören birinden duydum ne olduğunu."</p>

  <p class="calibre3">Selma Karaca bu kez gözlerini kıstı bana bakarken. Ağzını açacak gibi oldu, sonra sustu. Gözlerinde çok büyük bir merak, biraz da anlayış vardı. Ona doğru hafifçe, çok hafifçe salladım başımı. Anladı. Ne anladıysa. Gözlerini yere indirdi</p>

  <p class="calibre3">Reklamcı arkadaşım caddenin kenarından fırlamaya niyetlenen taksiye dehşet bir korna bastı. Yola doğru döndüm ne oluyor diye. Taksici dinlemedi. Çıkmaya devam etti. Bir kez daha ileri geri sallandık bizimki frene asılınca. Sonra motora hafif bir gaz verme sesi eşliğinde ilerledik.</p>

  <p class="calibre3">"Hayvan herif," dedi sonra. Daha da konuşacak gibiydi Serra Çolak sözünü kesti reklamcı arkadaşımın.</p>

  <p class="calibre3">"Muhtemelen araba parasıdır," dedi. "Adam galerici."</p>

  <p class="calibre3">Yalanlara arada bir iki doğru eklemek gerekir diye düşündüm.</p>

  <p class="calibre3">"Sattığı en pahalı otomobilin fiyatından epeyi fazlaymış çeki gözleriyle görenin söylediğine göre," dedim.</p>

  <p class="calibre3">"O zaman?" dedi Serra Çolak. "Bak hikâye neşeleniyor gitgide annadın mı?"</p>

  <p class="calibre3">"Tahminim şantaj," dedim. Evet, öyle dedim.</p>
</body>
</html>
