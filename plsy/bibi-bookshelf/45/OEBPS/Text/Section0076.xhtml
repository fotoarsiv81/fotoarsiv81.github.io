<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>70</h2>

  <p>Bir ip parçası.</p>

  <p>Sert plastikten bir şamandıra kalıntısı.</p>

  <p>Üç plastik madde artığı, iki kola kutusu.</p>

  <p>Bir ayna parçası.</p>

  <p>Dondurulmuş ürün paketi.</p>

  <p>Birkaç santimetrekare genişliğinde dört balık ağı parçası.</p>

  <p>Dört tahta parçası...</p>

  <p>— Bunlarla ne halt edeceksin anlamadım, dedi Crosnier, saldırgan bir ses tonuyla.</p>

  <p>Anais cevap vermedi. Bunlar İkaros suç mahallinden toplanan cisimler ve döküntülerdi. Cesedin çevresindeki yirmi metrelik bir yarıçap içinde dalgalarla Sormiou kıyısına vurmuş kalıntılar. Aynı sabah, Anais tüm bunların tasnif edilmesini ve delil torbalarına konmasını istemişti. Ganimet az önce ona teslim edilmişti.</p>

  <p>— Bizim kriminal laboratuvar ayrıntılı bir liste de ekledi, diye devam etti Crosnier. Biyolojik bozulma işlemine tabi tutmadılar.</p>

  <p>Aslında bu çöpler üzerinde hiç de fena çalışılmadı. Tüm bunları neden istiyorsun?</p>

  <p>— Onları Toulouse Kriminal Polis Laboratuvarı'na vereceğim. Daha ayrıntılı bir analiz yapılması için.</p>

  <p>— İşimizi iyi yapmadığımızı mı söylüyorsun?</p>

  <p>Anais saçlarını arkaya attı ve gülümsedi:</p>

  <p>— Orada tanıdığım biri var. Belki bunlardan bir şeyler çıkarabilir, bir ayrıntı, bir ipucu...</p>

  <p>— "Uzmanları" çok önemsiyorsun.</p>

  <p>Anais cevap vermeden başını kaldırdı ve önünde yan yana duran ekranlara baktı. Saat 18.00'di. Nice'in kamera merkezindeydiler –polisin altı yüz kamerayla birkaç haftadan beri şehri izlediği yeni nesil bir tesis. Görüntülerde Janusz, Arbour Evi'nin balkonundan atlıyor, oluk borusundan aşağı iniyor, asfalta yuvarlanıyor, bir tramvaydan kurtuluyor, sonra Republique Caddesi'nde gözden kayboluyordu. Sahne sürekli olarak yineleniyordu.</p>

  <p>— Kahrolası pislik! diye mırıldandı Crosnier. Herif bir profesyonel.</p>

  <p>— Hayır. Sadece bir umutsuz. Aynı şey değil.</p>

  <p>16:9'luk geniş ekranlarla kaplı duvarın karşısındaki geniş koltuklara oturmuş iki polis, TV için şov programı hazırlayan yönetmenlere benziyorlardı. Anais çok daha fazlasının olduğunu düşünüyordu. Bu sıradan görüntüler dışında. Öğleden sonrayı bu stüdyoda geçirmişler ve en ufak bir sonuç elde edememişlerdi.</p>

  <p>Telsiz çağrılarına, hareket halindeki seksen devriyenin GPS sistemlerine, 360 derecelik açıyla çevreyi tarayan, zum sistemiyle donatılmış altı yüz kameraya ve plaka analizcilerine rağmen Janusz'la ilgili hiçbir bilgiye ulaşamamışlardı. Normalin üstünde bir zekâsı, aşırı bir iradesi olan, atlatma konusunda içgüdüsel bir altıncı hisse sahip bir adamdı.</p>

  <p>Sürek avına başlamadan önce polis ve jandarmanın kendilerine güvenleri tamdı. Nice, Fransa'nın gözetim altında tutulan en iyi kentiydi. Takviye olarak Cannes'dan, Toulon'dan ve yakın kentlerden özel harekât timleri gelmişti... Yaya polisler, atlı polisler, arabalı polisler... Şimdi bütün moraller sıfıra inmişti. Sekiz saatlik bir arama sonucunda ellerinde hiçbir şey yoktu.</p>

  <p>Durumu kabullenen bu kez Anais'ti. En ufak bir öfke krizine kapılmamıştı. Sadece büyük bir bıkkınlık hissediyordu. Janusz bir kez daha onları atlatmıştı. Son anda.</p>

  <p>— Şimdi ne yapacak sence? diye sordu Crosnier.</p>

  <p>— Teneke'yle konuşmalıyım.</p>

  <p>— Saçmalama.</p>

  <p>Anais ayağa kalkmadan kahvesini içti. Sabahki olaydan sonra Teneke komaya girmişti; şimdi Nice Üniversitesi Tıp Fakültesi'nde yoğun bakım servisindeydi. Arbour Tövbekârları, hastalarına kötü muamele etmekle suçladıkları polisten şikâyetçi olmuşlardı.</p>

  <p>Kahvenin acı tadı, bedeninin bu acıyla uyum içindeki kısmını ele geçirdi. Buruk, çuvallamış, kibirli kısmıyla. Yanmış bir toprak gibiydi. Ekilmemiş bir toprak. Artık eski durumuna gelmesi söz konusu değildi. Şu an, başarısız olmalarına sebep olan bir dizi olayı düşünüyordu. Önce A 8 karayolundaki bir kaza, Nice'e varmalarını geciktirmişti. Saat 09.00 sularında şehre ulaşmışlardı. Republique Caddesi'ne ulaşmaları ve diğer ekiplere katılmaları, ellerinde silahları ve tepe lambalarıyla Starsky ve Hutch'çılık<a href="../Text/Section0156.xhtml#Footnote0073" id="Feedback0073"><sup>[73]</sup></a>oynayan gruplarla birleşmeleri epey zamanlarını almıştı.</p>

  <p>Tüm bunlar yapılmaması gereken şeylerdi.</p>

  <p>Daha sonra bu sorunların sebebi o olmuştu. Marsilya'daki sorgu yargıcı Pascale Andreu onu telefonla aramıştı. Bordeaux sorgu yargıcı Philippe Le Gali onu aramıştı. Deversat telefon etmişti. Telefonlar yağmur gibi yağıyordu ve o, telefonun diğer ucunda her şeyi sineye çekiyordu. Bir de Bordeaux'da onu bekleyen emniyet müfettişleri vardı. Disiplin Kurulu'nu ve onların yaptırımlarını beklerken kıskaç daralıyordu.</p>

  <p>Bununla birlikte Anais her zamanki gibi Janusz'u düşünüyordu. Janusz'u soluyordu. Janusz'u yaşıyordu.</p>

  <p>— Ne yapmayı düşünüyorsun?</p>

  <p>Anais torbaların içindeki delilleri topladı –Küçük bir kızın kumsaldaki ganimetlerini toplaması gibi. Kabul etmek istemese de şu doğruydu: Kaçağın zekâsı onun zekâsından çok daha güçlüydü. Onu bir çırpıda yiyip yutuyor, yok ediyor, takatini kesiyordu.</p>

  <p>Plastik bardağını buruşturdu ve çöpe attı.</p>

  <p>— Bordeaux'ya dönüyorum.</p>
</body>
</html>
