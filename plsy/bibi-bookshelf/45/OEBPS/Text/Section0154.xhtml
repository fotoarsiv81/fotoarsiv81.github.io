<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>146</h2>

  <p>Burgacın içinde, Anais'in kolları ve bacakları dibe vurdu, ancak en ufak bir acı hissetmedi. Yüzüyor, kıpırdanıyor, kıvrılıp bükülüyor, ama hiçbir sonuç alamıyordu. Dalgaların içinde eriyordu. Dalgalara karışıyordu. Akışkanlaşıyor, kayganlaşıyor, sulu bir hal alıyordu...</p>

  <p>Birden dagerreyotipileri gördü. Uyumadan önce Toinin'in gösterdiği dagerreyotipileri. Hem aydınlık hem de karanlıklardı. Bu kontrastın arasından kurbanlar ona bakıyordu. Minotauros. İkaros. Uranos... Taşlaşmış yüzleri, ışıldayan algler gibi, suyun içinde parlıyordu. Tanrılar ve efsaneler dünyasının kahramanları.</p>

  <p>"Öldüm" diye düşündü veya düşündüğünü sandı. Ama hemen ardından da rüya gördüğünü. Dalgalar hayalleri alıp götürdü. Anais havalandığını, döndüğünü, yere fırlatıldığını hissetti. Sonra da köpüren suların gürültüsü içinde betonun köşesi boyunca sürüklendiğini. Anlamaya çalıştı. Deniz onu yutmuş, koruganın dışına çekmiş, sonra da birkaç metre yükseğe, düz ve sert bir zeminin üstüne fırlatmıştı. Üssün çatısı. Dalgaların yardımıyla kapandan kurtulmuştu.</p>

  <p>İlk düşüncesi Freire oldu. Neredeydi? Şiddetli dalgalar arasında, galeride onu takip etmişti. İyi kötü peşinden gitmişti. Freire dönüp arkasına bakmamıştı. Sözünü tutmuştu. Bunun için ona teşekkür ediyordu. Toinin peşindeydi, mitin beklenen sonunu yerine getirmeye hazır, kana susamış, kötü tanrı olarak Orpheus'u dikkatle gözlüyordu. Son anda, Freire hata yapmıştı. Dönüp ona bakmıştı. Hata yaptığını anladığı anda gözlerindeki şaşkınlığı, yıkımı hâlâ görüyordu.</p>

  <p>Dalga sonunda, beton duvara çarparak koşusunu sonlandırdı. Su kabarcıkları kafasının içinde binlerce yıldıza dönüştü. Nasıl olduğunu anlamadan ayağa kalktı. Bedenine, gücüne, kol ve bacaklarına yeniden kavuşmuştu. Bir an, taştan daha yoğunmuş gibi gelen su, ayaklarının altında, köpük hışırtılarıyla azalarak geri çekilen küçük bir su birikintisine dönüşmüştü.</p>

  <p>Nerede olduğunu anlamaya çalıştı. Denizaltı üssünün, yüksek beton duvarlarla çevrili, bölmelere ayrılmış bir terası andıran tepesindeydi. Bu bölmeler kuşkusuz Müttefik saldırıları sırasında bombaların etkilerini azaltmak içindi. Tuhaf bir şekilde bu beton bloklar arasında ağaçlar yetişmişti; burası cangılın ortasına terk edilmiş bir hapishaneyi andırıyordu.</p>

  <p>Dalları kenara çekerek, yüzüne çarpan ağaç kabuğu parçalarına aldırmayarak duvar boyunca yürüdü. Katil neredeydi? Bu labirentin herhangi bir yerinde olabilirdi. Elleri hâlâ plastik kelepçelerle bağlıydı. Sendeliyor, dengesini bulmaya çalışıyordu. Ayak bileklerini saran suyun soğukluğu, bileklerindeki kelepçe kadar keskindi. Hızlı hareket etmeliydi. Çıkışa ulaşmalıydı. Bir merdiven bulmalıydı. Rıhtıma inmeliydi. Uzakta, deniz daha güçlü çullanmak için yeniden hız kazanmaya başlamıştı bile.</p>

  <p>Bulunduğu köşeden bir çıkış gördü. Burası çatının diğer bir bölümüydü ve iç avlu gibi bir düzlük, deprem nedeniyle oluşmuş çatlak gibi bir yarık vardı. Bakışlarını sol tarafa çevirdi ve havuzları, suda çalkalanan yük gemilerini, ışıkları kırpışan römorkörleri gördü. Hiç düşünmeden, ters yöne gitti. Sudan uzaklaşması lazımdı. Ve depolar ile park alanlarını bulması. Bir su birikintisinin içine düştü. Ayağa kalktı. Çatının kenarına otuz metre kalmıştı ki dalgalar üzerine çullandı ve onu ileri doğru itti. Kenardaki duvarın üstünden aşağı uçacağını sandı, ama birkaç metrelik sürüklenmenin ardından aynı kuvvet onu geri çekti ve bulunduğu noktaya getirdi.</p>

  <p>Anais soluksuz kaldı. Su, onunla oynayan sert, tehlikeli ve gerçek bir öfkeydi. Başını sudan çıkaracak kadar büzülerek, zeminde sürüklenmesini yavaşlatmayı başardı. Hava. Yapıştırılmış dudakları ağzından nefes almasına engel oluyordu. Var gücüyle burnundan soluk aldı. Tuzlu sular sinüslerini yakıyordu. Kulaklara su nedeniyle, deniz kabukları gibi hışırdıyordu. Kenara ulaşması ve yeni bir dalga gelip onu havalandırmadan önce bir merdiven bulması gerekiyordu. Çatının uç kısmı onun hem kurtuluşu olabilirdi hem de mutlak ölümü.</p>

  <p>Adımlarını hızlandırmaya çalıştı, başaramadı. Arkasında uğultu artıyor, bir tiyatro perdesi gibi yükseliyordu. Gözleriyle çevresini tarıyor, bir merdiven, aşağı inecek bir düzenek arıyordu.</p>

  <p>On metre. Uğultu peşindeydi. Kudurmuş deniz geliyordu, hızlanıyordu, onu yakalayacaktı... Aşağı düşmekten kurtulmak için çok geçti.</p>

  <p>Birden başka bir saldırıyla burun buruna geldi. Katil sağ tarafında belirdi. Suratındaki sırıtma kumaştaki bir yırtığı andırıyordu. Çakmaktaşından baltasını sallıyordu. Ölüm ona iki seçenek sunuyordu. Bir tarafta dalga ve boşluk. Diğer tarafta katil ve silahı. Kafası önde Toinin'in üstüne atladı. Karnına aldığı darbeyle adam iki büklüm oldu. Yere yuvarlandılar. Anais hızla ayağa kalktı. İki tehlikeyi de göz ardı etmiyordu. Yaklaşan dalga ve ayağa kalkan Olympos Katili...</p>

  <p>Bu sanki bir işaretti. Bilinçaltının bir çağrısı. Bir şeyler ona başını sola çevirmesini fısıldadı. Çelik bir merdivenin, platforma perçinlenmiş demir atma noktaları oradaydı. Merdivenin iki küpeştesi kollarını ona doğru uzatıyordu. Koştu. Katil baltasını sallayarak üzerine atladı.</p>

  <p>Bu onun gördüğü son şeydi. Dalgalar ikisini de yuttu. Anais gözlerini kapattı. Köpüklerden oluşan binlerce parmak onu yakaladı. Belini, gövdesini, başını. Suyun insanı sağırlaştıran dünyası.</p>

  <p>Taşın sürtünmesi. Katilin darbeleri altında ölmemek bile bir zaferdi. Ancak ikinci zaferi –gerçekten hayatta kalabilmek– kazanmak için yeterince güçlü değildi.</p>

  <p>Son düşündüğü şey, bir hastanın hayati fonksiyonlarını gösteren bir monitörün üzerindeki çizgiler oldu. Çizgi yeşildi, parlaktı ve umutsuzca dümdüz uzanıyordu. Şakaklarının derinliklerinde, makinenin ikaz sesi çınlıyordu. Ama okyanusun karanlık gürültüsü, sesi uzaklaştırmaya başlamıştı bile...</p>

  <p>Sırtına inen bir darbe onu kendine getirdi. Bir anda merdivenin bittiğini anladı. Nasıl olduğunu anlamadan bedenini kıvırdı, kollarını kıpırdattı, görmeden küpeştelerden birini yakaladı. Sonrasında havada asılı kalmıştı, bacakları boşlukta sallanıyor, üzerinden sular akıyordu. Deniz onu kabul etmiyordu. Ayaklarını merdivene koydu. Sersemlemiş bir haldeydi, ama tuhaf bir şekilde de kendini canlanmış, yıkanmış ve yenilenmiş hissediyordu.</p>

  <p>Soğuktan uyuşmuş parmaklarına, titreyen bacaklarına rağmen, deniz tuzuyla yanan burnundan derin nefesler alarak inmeye başladı. İndi, indi, sürekli indi. Bu inişin sonu gelmiyordu.</p>

  <p>Tam kendini bırakacaktı ki, basamakların yerini toprak aldı. İnanamadı. Toprağın üstündeydi. Demiryollarını görüyordu. Sarnıçları. Karanlık binaları. Gözleri karardı. Dengesini kaybetti. Dizleri betona değdiğinde onu fark etti: Canavar onun kadar şanslı değildi. Parçalanmış bedeni, emdiği kanı tükürerek dışarı atan bir sülük gibi asfaltta yatıyordu. Kapüşonunun altındaki kafası patlamıştı. Bez parçası, içi beyinle dolu iğrenç bir torbayı andırıyordu.</p>

  <p>— Matmazel iyi misiniz?</p>

  <p>Yağmurluklu adamlar. Fenerler. Kapüşonların şaklamasının bastırdığı sesler. Adamlardan biri, Anais'in bileklerindeki plastik kelepçeyi fark etti. Arkadaşına gösterdi. Anais bir şeyler söylemek istedi, ama dudakları umutsuzca kapalıydı.</p>

  <p>Kahramanını düşündü. Neredeydi? Korugandan kurtulmuş muydu? Ölmüş müydü? Adamlar ayağa kalkmasına yardım etti. Onları uyarması gerekiyordu. Mathias Freire'i bulmaları lazımdı. Victor Janusz'u. Narcisse'i. Amaud Chaplain'i. François Kubiela'yı...</p>

  <p>Aslında onu başka bir adla düşünüyordu. Ona seslenmek istiyordu. Geri dönmek. Onu kurtarmak.</p>

  <p>Sürekli tekrarlıyordu:</p>

  <p>— Orpheus... Orpheus... Orpheus...</p>

  <p>Ama mühürlü dudaklarından tek bir ses bile çıkmıyordu.</p>
</body>
</html>
