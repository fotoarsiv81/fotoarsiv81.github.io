<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>82</h2>

  <p>Saat 21 sularında GPS koordinatları sabitlenmişti. 4x4 gece saat ikiye kadar Carros köyünün yukarısında, dağda bir yerlerde kalmıştı. Anais, Nice yakınlarına geldiğinde sinyal yeniden hareketlenmişti: Katiller gidiyordu. Otoyola çıkıp peşlerine düşmeyi düşünmüştü, ama katillerin gecenin bir bölümünü geçirdikleri bu yeri görmeyi istiyordu. En kötü varsayımların arasında Janusz'u bulmuş olmaları vardı. Ona işkence etmişlerdi. Onu yaralamışlardı. Onu öldürmüşlerdi.</p>

  <p>Gece saat üç sularında GPS'in gösterdiği yere vardı. Burası Villa Corto adında özel bir klinikti, ihtiyatlı bir şekilde toprak yolu takip etti. Çok geçmeden farlarının ışığı altında gördüğü şey bir bad trip<a href="../Text/Section0156.xhtml#Footnote0078" id="Feedback0078"><sup>[78]</sup></a> yaşadığını düşünmesine sebep oldu. Suratı beyaza boyanmış bir palyaço patikanın kenarında ağlıyordu. Biraz uzakta, fıstık çamlarının üstünde, bir adam havada yürüyordu. Yerden iki metre yukarıdaydı. Kliniğin ilk binasının kapısında, tamamen siyaha –Saçlarının ucundan ayakkabılarının topuğuna kadar– boyanmış, dev gibi bir adam duruyordu.</p>

  <p>Bir eli silahında, arabadan indi ve halüsinasyon görmediğini anladı. Hepsi gerçekti.</p>

  <p>Palyaço gözlerini silerek ona doğru yaklaştı. Gözyaşları makyajını bozmuş ve ona yüzü parçalanmış bir Augustus havası vermişti. Havada yürüyen adam da oradaydı. Mucizenin açıklaması oldukça basitti: Uzun tahta sopaların üstünde yürüyordu. Kesinlikle bu dünyayı terk etmiş ve kuşların sırrını anlamış gibi ağaçların tepeleriyle konuşuyordu.</p>

  <p>Anais, tüm pencerelerinde ışık olan ana binaya doğru yürüdü.</p>

  <p>Az kalsın, yerde oturan, aşırı makyajlı yaşlı bir kadına çarpıyordu. Bir ateş yakmış, üzerindeki tencerede makama pişiriyordu. Uzun bir spatula yardımıyla makarnanın tadına bakarken inliyordu.</p>

  <p>Anais başıyla onu selamladı, sonra neler olduğunu sordu. Aldığı tek cevap şuydu:</p>

  <p>— Sorun, resimlerim, şu gümrükler...</p>

  <p>Anais ısrar etmedi ve yemekhaneye girdi. Karnaval burada da devam ediyordu. Gözlerinin etrafını siyaha boyamış bir Pierrot homurtular çıkararak bir masanın üzerinde sıçrıyordu. Bir diğeri uzun saçlarının üzerine bir peri şapkası takmıştı. Kazağının altına soktuğu yumruğunu, salyalarını akıtarak ısırıyordu. Başına hasır şapka geçirmiş bir başkası bir masanın üstünde bağdaş kurmuş flüt çalıyordu –Ağır ve melankolik bir hali vardı. Anais adamın üzerine işemiş olduğunu fark etti.</p>

  <p>Burada neler olmuştu? Yetkililer neredeydi?</p>

  <p>Birinci kata çıktı. Duvarları beton bir koridor. Ahşap kapılar, içerisi cenaze törenlerinin yapıldığı salonları andırıyordu. Aynı soğukluk, aynı çıplaklık. Bu duygu önce önseziye, sonra gerçeğe dönüştü. Sağdaki odada üç ceset vardı. Oldukça iriyarı iki adam göğsünden büyük kalibreli silahlarla vurulmuştu. Üçüncüsü ise çıplaktı, bir çalışma masasının arkasına bağlanmıştı ve diğer ikisine nazaran durumu daha korkunçtu.</p>

  <p>Anais lateks eldivenlerini taktı, kapıyı kapattı. Deliler peşinden gelmişti. Olayı kafasında canlandırdı. Katiller saat 21.00'de buraya gelmişti. Yakın mesafeden hastabakıcıları vurmuşlardı bir 44'lük veya 45'likle. Sonra kliniğin yöneticisi olduğu anlaşılan adamla ilgilenmişlerdi. Tam olarak yaşını söylemek imkânsızdı, ama altmışlarında olmalıydı. Yüzü parçalanmıştı. Gözleri oyulmuştu. Burnu bir kan çukuruna dönmüştü. Parçalanmış yanaklarının arasından örselenmiş dişetleri, sökülmüş dişlerin yara yerleri görünüyordu. Başı yana düşmüştü –Bir şey ensesini yan tarafından kesmişti.</p>

  <p>Konuşmuş muydu? Her şeyden önce, kim olursa olsun, böyle bir eziyete, acıya maruz kalan biri konuşurdu. Ve yaşlı olduğu aşikâr, sıska bir psikiyatrın bir kahraman gibi davrandığını düşündürecek hiçbir sebep yoktu. Ama belki de bir kez olsun cesaretini ispatlamıştı... Bütün savaşlar böyle örneklerle doluydu. Ayrıca oda aranmış, altüst edilmiş, yağmalanmıştı. Bu da, pisliklerin sorularına cevap alamadıklarını akla getiriyordu.</p>

  <p>Sakinliği, soğukkanlılığı Anais'i şaşırtmıştı. Bu barbarlık izleri yüreğini değil, gözlerini yakıyordu. Bunlar sanki eskiden beri aşina olduğu şeylerdi. Geceler boyunca, babasının Şilili siyasi tutuklulara neler yapmış olabileceğini düşünmüştü. Gerçeği, şimdi bütün çıplaklığı ve kanıyla görüyordu.</p>

  <p>Gözleriyle yere düşmüş eşyaları, kitapları taradı. Arama yapmasının gereği yoktu. Ziyaretçiler ona bir şey bırakmamıştı. Çalışma masasının üstündeki bilgisayarın içi boşaltılmıştı. Sabit disk götürülmüştü. Dosyalar çalınmıştı.</p>

  <p>Anais bir sonuca vardı. Janusz, bir başka yaşamında bu klinikte –bir akıl hastanesinde– kalmıştı. Belki de Nice'ten kaçtıktan sonra gizlenmek için buraya gelmişti. Her halükârda, katiller onun aklından geçeni okumuştu. Belki de biri onlara haber vermişti. Bir hastabakıcı mı? Bir hasta mı? Eğer Janusz buraya uğradıysa bile, katiller kliniğe gelmekte geç kalmıştı. Yöneticiyi sorgulanmışlardı. Bu da zaman kaybetmelerine sebep olmuştu. Anais onların dört saat boyunca klinikte kaldığını biliyordu. İşkenceyle geçen dört saat...</p>

  <p>iPhone'unu çıkardı ve yer konumlandırma yazılımına bağlandı. Pislikler Lyon şehrini geride bırakmış, Paris'e doğru gidiyorlardı. Janusz'un yeni güzergâhı hakkında bir şeyler mi öğrenmişlerdi? Glock'unu kılıfına soktu ve adamların peşinden yola çıkmadan önce klinikte hızlı bir tur atmaya karar verdi.</p>

  <p>İkinci binada dikkatini çeken bir şey yoktu. Aslında burası sanat terapisi binasıydı. Bir katında çeşitli eserlerle dolu atölyeler vardı. Deliler hâlâ onu takip ediyordu. Onları tedavi etmesini, onlara yol göstermesini, yardımcı olmasını umuyormuş gibi bir havaları vardı. Kendini kötü hissetti –daha ziyade onlardan biri gibiydi.</p>

  <p>Yeniden yemekhaneden geçerken, duvardaki grup fotoğrafları dikkatini çekti. Geçen yıl çekilmiş bir fotoğrafta, Janusz'u kolayca tanıdı. Üzerinde ressam önlüğü vardı. İlk kez onu böyle içten gülümserken görüyordu. Onu hiç bu kadar hoş bulmamıştı ve...</p>

  <p>Kirli bir parmak Janusz'un suratına bastırdı. Anais irkildi. Bu, gözlerinin çevresi siyaha boyalı Pierrot'ydu.</p>

  <p>— Narcisse, diye fısıldadı, işaretparmağıyla fotoğrafa vururken.</p>

  <p>Narcisse! NARCİSSE! O gitti!</p>

  <p>— Ne zaman?</p>

  <p>Pierrot düşünüyormuş gibi yaptı. Patlak gözleri vardı ve The Cure'ün solisti Robert Smith'e benziyordu.</p>

  <p>— Dün, dedi zorlukla.</p>

  <p>Anais, koruduğu adam ile bu yeni katliam arasında ilişki kurulmaması için resmi aldı ve cebine koydu. O an aklına bir ayrıntı geldi. Crosnier'ye göre "Narcisse", Janusz'un Marsilya'daki barınağa verdiği addı. Bu yeni adı mıydı? Klinikte yattığı dönemde, önceki kimliğinde kullandığı isim miydi?</p>

  <p>Peşinden koşan delilere aldırmadan arabasına doğru hızlı adımlarla yürüdü. Arabayı hareket ettirdiğinde az kalsın birini eziyordu. Yolda giderken aklına takılan bir şey vardı. Her şeye rağmen bu katliam, Janusz'un hayatta olduğunu gösteriyordu. Bu düşünceye sevindiği için kendine kızdı ve yaşlı müdür ile hastabakıcıları düşünerek, gayriihtiyari haç çıkardı.</p>

  <p>Dikiz aynasından, patikanın tozları arasında arabanın peşinden koşan delileri görüyordu. Bu zavallı çatlakları bu sefaletin içinde bırakamazdı.</p>

  <p>Cep telefonunu açtı ve hafızadaki bir numarayı tuşladı.</p>

  <p>— Crosnier?</p>
</body>
</html>
