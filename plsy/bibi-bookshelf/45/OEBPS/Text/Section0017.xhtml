<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>13</h2>

  <p>Asayiş şube polisi acil servisin holünde mekik dokuyordu.</p>

  <p>Ufak tefekti, kısa saçları vardı, deri bir mont, kot pantolon ve motorcu çizmeleri giymişti, tıpkı şarkıdaki gibi. Tam bir oğlan çocuğu görünümündeydi. Ama yüzünün çarpıcı bir güzelliği vardı ve siyah saç tutamları, yanaklarının üstünde ıslak suyosunları gibi duruyordu. Aklına demode bir sözcük geldi: "Zülüfler".</p>

  <p>Freire kendini tanıttı. Kadın neşeli bir ses tonuyla cevap verdi:</p>

  <p>— Merhaba. Ben Başkomiser Anais Chatelet.</p>

  <p>Mathias şaşkınlığını gizlemekte zorlandı. Bu kızın dayanılmaz bir büyüsü vardı. Çok özel bir varlıktı. Dünyaya damgasını vuran oydu, aksi söz konusu olamazdı. Freire birkaç saniye boyunca onu inceledi.</p>

  <p>Yüzü, başka bir yüzyıla ait bir oyuncak bebeğinki gibiydi. Geniş, yuvarlak, hiç tereddüt etmeden, tek bir harekette belirlenmiş hatlarıyla bir kâğıt kadar beyazdı. Küçük kırmızı dudağı, kâsedeki bir meyveyi andırıyordu. Birbiriyle hiç alakası olmayan iki sözcük daha aklına geldi: "Çığlık" ve "süt".</p>

  <p>— Ofisime gidelim, dedi, baştan çıkarıcı bir ses tonuyla. Yandaki binada. Daha rahat konuşuruz.</p>

  <p>Kadın cevap vermeden psikiyatrın önüne geçti. Deri montu gıcırdadı. Freire onun silahının damalı kabzasını fark etti. Yanlış davrandığını anladı. Genç kadına bitirim numaraları çekmişti.</p>

  <p>Oysa karşısındaki bir başkomiserdi.</p>

  <p>Henri-Ey servisine doğru ilerlediler. Asayiş başkomiseri petank oynayanlara yan gözle baktı. Psikiyatr onda sinirli bir hal, gizli bir huzursuzluk fark etti. Bununla birlikte akıl hastalarına yakın olmaktan ürken tiplerden değildi. Belki de burası onda bazı kötü anıları canlandırmıştı...</p>

  <p>Binanın kapısından geçtiler, konsültasyon bölümündeki danışma masasını geçerek ofise girdiler. Freire kapıyı kapattı ve sordu:</p>

  <p>— Bir kahve alır mısınız? Ya da çay?</p>

  <p>— Hayır. Böyle iyi.</p>

  <p>— Size su ısıtabilirim.</p>

  <p>— Böyle iyi, dedim ya.</p>

  <p>— Oturun.</p>

  <p>— Siz oturun. Ben ayakta dururum.</p>

  <p>Mathias yeniden gülümsedi. Başkomiserin elleri cebindeydi, abartılı erkek tavırları sergileyen duygusal bir kız çocuğunu andırıyordu. Mathias masasının çevresini dolanarak oturdu. Kadın hâlâ yerinden kıpırdamamıştı. Şaşırtıcı bir başka ayrıntı da gençliğiydi: En fazla yirmi yaşında görünüyordu. Kuşkusuz daha yaşlıydı, ama görünüm olarak fakülteden yeni mezun olmuş bir üniversite öğrencisine benziyordu. Çığlık. Süt. Bu sözcükler sürekli aklına takılıyordu.</p>

  <p>— Sizin için ne yapabilirim?</p>

  <p>— Önceki gün, 12 Şubat'ı 13 Şubat'a bağlayan gece, servisinize amnezik bir hasta yatırdınız. Saint-Jean Garı'nda, rayların üzerinde bulunmuş biri.</p>

  <p>— Doğru.</p>

  <p>— Sizinle konuştu mu? Hafızası yerine geldi mi?</p>

  <p>— Tam olarak değil.</p>

  <p>Kadın birkaç adım attı:</p>

  <p>— Dün, cep telefonundan Komiser Pailhas'la konuşmuşsunuz. Ona bir hipnoz seansından söz etmişsiniz... Yaptınız mı?</p>

  <p>— Evet, bu sabah.</p>

  <p>— Bir sonuç aldınız mı?</p>

  <p>— Adam bazı şeyler hatırladı ama kontrol ettim, hepsi uydurma, gerçekdışı. Ben...</p>

  <p>Sustu ve kararlı bir tavırla ellerini masasının üstünde birleştirdi:</p>

  <p>— Anlamıyorum başkomiser. Bu soruların sebebi ne? Komiser</p>

  <p>Pailhas bana, bugün soruşturmayı yeniden ele alacağını söyledi.</p>

  <p>Siz birlikte mi çalışıyorsunuz? Yeni bir şeyler mi var?</p>

  <p>Başkomiser soruyu duymazdan geldi.</p>

  <p>— Sizce rol yapmıyor, değil mi? Gerçekten amnezik mi?</p>

  <p>— Asla bu konuda yüzde yüz emin olamayız. Ancak ben samimi olduğunu düşünüyorum.</p>

  <p>— Herhangi bir yarası var mı? Ya da hastalığı?</p>

  <p>— Röntgen ya da MR çektirmeyi reddediyor ama tüm bunlar, sendromunun daha ziyade güçlü bir heyecandan kaynaklandığını gösteriyor.</p>

  <p>— Ne tür bir heyecan?</p>

  <p>— Hiçbir fikrim yok.</p>

  <p>— Size anlattıkları neyle ilgiliydi?</p>

  <p>— Bir kez daha söylüyorum: Hepsi uydurma, gerçekdışı.</p>

  <p>— Bizim bu bilgileri teyit etmemiz için başka yollarımız var.</p>

  <p>— Adının Pascal Mischell olduğunu söyledi. M.I.S.C.H.E.L.L.</p>

  <p>Başkomiser keçe uçlu bir kalem ile bir not defteri çıkardı. Deri taklidi bez kaplı bu defter, Hemingvvay ile van Gogh'un meşhur defterlerinin yeni baskılarındandı. Belki de nişanlısının bir hediyesiydi... Ağzının kenarından dilini çıkararak, dikkatle yazıyordu. Parmağında alyans yoktu.</p>

  <p>— Başka?</p>

  <p>— Duvarcı ustası olduğunu söyledi. Audenge kökenli olduğunu.</p>

  <p>Ve şu anda Cap-Ferret'deki bir şantiyede çalıştığını. Bir kez daha kontrol ettim ve...</p>

  <p>— Devam edin.</p>

  <p>— Bana ayrıca anne babasının Arcachon Havzası'ndaki bir köyde yaşamış olduğunu anlattı, ancak böyle bir köy yok.</p>

  <p>— Köyün adı?</p>

  <p>Freire bıkkınlıkla derin bir nefes aldı:</p>

  <p>— Marsac.</p>

  <p>— Peki ya travması?</p>

  <p>— Hiçbir şey söylemedi. Hiçbir şey hatırlamıyor.</p>

  <p>— Gardaki o gece?</p>

  <p>— Hiçbir şey. Ne olduğunu hatırlayacak durumda değil.</p>

  <p>Başkomiserin gözleri not defterindeydi, ama Freire, inik gözkapaklarının arasından gizlice kendisine baktığını hissediyordu.</p>

  <p>— Bu konuyla ilgili olarak, yakın zamanda aklına bir şeyler gelme ihtimali var mı?</p>

  <p>— Kuşkusuz daha sonra gelecektir. Yaşadığı şok her neyse, kısa vadede öncelikle belleğini örtmüş. Ne olursa olsun, geri kalan her şeyi uydurduğunu düşünüyorum. Adını. Kökenim. Mesleğini. Tam olarak neyin peşindesiniz?</p>

  <p>— Üzgünüm. Size bir şey söyleyemem.</p>

  <p>Mathias Freire öfkeyle kollarını göğsünde kavuşturdu:</p>

  <p>— Siz polisler, işbirliği yapmayı fazla sevmiyorsunuz. Ancak yeni bilgilere ulaşırsanız, araştırmalarımı yönlendirmek için onlardan yararlanabilirim ve...</p>

  <p>Sustu. Pencerenin önünde ayakta duran Anais bir kahkaha patlatmıştı. Sonra Freire'e döndü, hâlâ gülüyordu. Bu yüz ifadesinin altında başka gizem vardı. Ürkek bir hayvanın küçük dişlerinin bembeyaz minesi.</p>

  <p>— Sizi güldüren ne?</p>

  <p>— Petank oynayan aşağıdaki adamlar. Adamlardan birine sıra geldiğinde, diğerleri ağaçların ardına gizleniyor.</p>

  <p>— Stan. Bir şizofren. Petank ile bowling'i karıştırıyor.</p>

  <p>Anais Chatelet başını salladı ve ona doğru döndü:</p>

  <p>— Nasıl beceriyorsunuz bilmiyorum.</p>

  <p>— Neyi?</p>

  <p>— Tüm bu... kaçıklara tahammül etmeyi.</p>

  <p>— Kuşkusuz tıpkı sizin gibi. Alıştım.</p>

  <p>Başkomiser, defterinin kapağına keçeli kalemiyle vurarak odanın içinde yeniden dolaşmaya başladı. Tüm gayretiyle kendine sert bir erkek havası vermeye çalışıyor, ancak bu çaba tam tersi bir etki yaratıyor, onu çok daha dişi kılıyordu.</p>

  <p>— Ya bana ne olduğunu söylersiniz ya da sorularınıza artık cevap vermem.</p>

  <p>Başkomiser birden durdu. Gözlerini Freire'in gözlerine dikti.</p>

  <p>Altınımsı pırıltılar yayan koyu renkli iri gözleri vardı.</p>

  <p>— Dün gece bir ceset bulundu, dedi duygusuz bir ses tonuyla.</p>

  <p>Saint-Jean Garı'nda. Yağlama atölyesinin iki yüz metre uzağında da demiryolu işçileri sizin amnezik adamı buldular. Bu da onu baş şüpheli yapıyor.</p>

  <p>Freire ayağa kalktı. Şimdi eşit silahlarla dövüşmek durumundaydı.</p>

  <p>— Dün gece, servisimde sakin bir şekilde uyuyordu. Bu konuda tanıklık edebilirim.</p>

  <p>— Kurban önceki gece öldürülmüş. Sis nedeniyle gün içinde kimse cesedi fark etmemiş. O esnada adamınız hâlâ dışarıdaydı. Belki de olay mahallinde.</p>

  <p>— Ceset tam olarak nerede bulundu? Rayların üstünde mi?</p>

  <p>Başkomiser gülümsedi, tatlı ve muzip bir gülümsemeydi.</p>

  <p>— Bir bakım çukurunda. Eski onarım atölyelerinin hizasında.</p>

  <p>Sessizlik oldu. Freire, kendi ruh halinden dolayı şaşkındı. Cinayet karşısında ne bir şok yaşamış ne de merak hissetmişti. Daha ziyade asayiş şube başkomiserinin yüzüne hayranlıkla bakıyordu. Arkasında gizemli bir ışığın, belki de elinde bir fener tutan, beyaz çoraplı bir Japon kadının küçük ve sık adımlarla gezindiği, pirinç kâğıdından bir bölme hayal ediyordu.</p>

  <p>Kendini toplamak için silkindi. Freire'in masasının önünde ayakta duran Anais Chatelet, doktorun kendisini seyretmesine izin verdi. Tıpkı güneşin hafif temasından yararlanan bir kadın gibi. Birden, o da içinde bulunduğu ruh halinden sıyrıldı:</p>

  <p>— Kurban aşırı doz eroinden ölmüş.</p>

  <p>— Cinayet değil mi?</p>

  <p>— Eroinle işlenmiş bir cinayet. Sizin burada eroin var mı?</p>

  <p>— Hayır. Sadece afyon ve türevleri. Morfin. Çok miktarda kimyasal ilaç. Ama eroin, hayır. Hiçbir tedavi edici özelliği olmayan bir madde. Zaten yasadışı, öyle değil mi?</p>

  <p>Anais, cevap olarak kabul edilebilecek belli belirsiz bir hareket yaptı.</p>

  <p>— Kurbanın kimliğini saptadınız mı? diye sordu Freire.</p>

  <p>— Hayır.</p>

  <p>— Kadın mı?</p>

  <p>— Erkek. Daha doğrusu genç bir erkek.</p>

  <p>— Olay mahallinde... yani çukurda dikkatinizi çeken özel bir şey var mıydı?</p>

  <p>— Kurban çıplaktı. Katil kafasına bir boğa kellesi geçirmiş.</p>

  <p>Mathias bu kez etkilendi. Bir anda, her şey gözünde canlandı.</p>

  <p>Raylar. Sis. Çukurun dibindeki çıplak ceset. Ve boğanın kapkara kellesi. Minotauros. Bu sefer de Anais göz ucuyla onu inceliyordu, şüphesiz tepkilerinin derecesini anlamaya çalışıyordu.</p>

  <p>Freire tedirginliğini gizlemek için sesini yükseltti:</p>

  <p>— Benden tam olarak ne istiyorsunuz?</p>

  <p>— Hastanız hakkındaki... düşüncenizi öğrenmek.</p>

  <p>Gözünün önüne hafızasını yitirmiş iriyarı adam geldi. Kovboy şapkası. Santiag çizmeleri. Çizgi romanlardaki devleri anımsatan görüntüsü.</p>

  <p>— Son derece savunmasız biri. Size bunun gerçek olduğunu söyleyebilirim.</p>

  <p>— Onu bulduklarında, elinde kanlı cisimler varmış.</p>

  <p>— Kurbanınız İngiliz anahtarı ve rehber darbeleriyle yaralanmamış, değil mi?</p>

  <p>— Bu cisimlerin üstündeki kan, kurbanın kanıyla aynı.</p>

  <p>— 0 Rh pozitif. Bu çok yaygın bir kan grubu ve...</p>

  <p>Freire sustu; genç kadının oyununu anlamıştı.</p>

  <p>— Beni işletiyorsunuz, diye devam etti. Onun katil olmadığını biliyorsunuz. Onunla neden ilgileniyorsunuz?</p>

  <p>— Tam olarak bilmiyorum. Ama başka bir olasılık daha var. Katil cesedi çukura bıraktığı sırada hastanız oradaydı. Bir şeyler görmüş olabilir. (Bir an sustu, sonra devam etti.) Amneziye sebep olan şok, o gece gördüğü şeyle ilgili olabilir.</p>

  <p>Mathias, ortalamanın çok üstünde, parlak bir polisle konuştuğunu anladı –Aslında bunu ilk andan itibaren anlamıştı.</p>

  <p>— Onu görebilir miyim? diye devam etti Anais.</p>

  <p>— Henüz erken. Hâlâ çok yorgun.</p>

  <p>Anais omzunun üstünden Mathias'a göz kırptı. Böyle bir kızla ne yapılacağı asla önceden kestirilemezdi. Bazen hoyrat, bazen şakacı bir kız.</p>

  <p>— Peki siz de bana gerçeği söyleseniz, ha?</p>

  <p>Freire kaşlarını çattı:</p>

  <p>— Nasıl yani?</p>

  <p>— Bu adamla ilgili belli bir teşhisiniz var.</p>

  <p>— Bunu nereden biliyorsunuz?</p>

  <p>— Avcı içgüdüsü.</p>

  <p>Freire bir kahkaha patlattı:</p>

  <p>— Çok güzel. Benimle gelin.</p>
</body>
</html>
