<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>133</h2>

  <p>Amiens, saat 11.00.</p>

  <p>Philippe-Pinel Sağlık Merkezi, tamamen akıl hastalarına tahsis edilmiş, tuğladan örülü bir kaleydi. Bu kale, tımarhanelerin kendi içlerinde birer şehir olduğu, hastaların kendi sebzelerini yetiştirdiği, hayvanlarını beslediği, kendi aralarında aile kurduğu bir dönemde, XIX. yüzyılda inşa edilmişti. Akıl hastalığının tedavi edilemediği, hastaların sadece sürgüne gönderilecek, uzaklaştırılacak, gizlenecek vakalar olarak görüldüğü bir dönemde.</p>

  <p>Philippe-Pinel Hastanesi otuz hektardan fazla bir alanı kaplıyordu.</p>

  <p>İlk kapıyı geçen Kubiela, kırmızı ile kahverenginin hâkim olduğu, tahkim edilmiş bir kenti andıran iki yanı ağaçlı uzun bir yolda, ikinci surlara doğru yürümeye başladı.</p>

  <p>Gece kâğıtların ve ekografilerin arasında uyuyakalmıştı. Kendinde ışığı söndürecek gücü bile bulamamıştı. Rüyasında, bir kez daha, kan damarlarından oluşan bir ormanın içinde dövüşen fetüsleri görmüştü. Uyandığında ter içinde kalmıştı ve hâlâ geceydi. Ampulden yayılan ışık mide bulandırıcı, kekre bir tereyağı gibi onu sarıyordu. Tüm vücudu tutulmuştu, zihni yapış yapıştı, ancak aklında tek bir şey vardı: Kaynağına –annesi– inmeden araştırmasında ilerlemesi imkânsızdı. Kuzey Garı'ndan, Amiens'e gitmek için trene binmişti, ardından da Picardie ilinin banliyösü Dury'deki üniversite hastanesine ulaşmak için taksiye.</p>

  <p>İkinci sur. Psikiyatr tımarhanelere alışkındı, ancak duvarın kalınlığından çok etkilendi. Taşlar o denli kalındı ki, içlerine tünel açılabilirdi. Bir şapelin çevresine dikdörtgen plana göre inşa edümişti, çeşitli boyutlardaki yapılarıyla –gar, belediye binası, mağazalar– kompleks, gerçek bir şehri andırıyordu. Kubiela hasta kabul servisinin yerini bilmiyordu, levhalara bakarak bulmaya çalıştı. Ama boşuna. Bloklarda sadece numaralar vardı, branşları veya hangi hastaların kaldığını gösteren bir levha yoktu.</p>

  <p>Rasgele yürüdü. Ağaçlı yollarda, açık galerilerin altında hiç kimse yoktu. Bir yüzyıldan daha eski olan bu binalarda belli bir düzenleme yapılmıştı, ancak ruhu aynı kalmıştı. Süssüz cepheler, üzerine Roma harfleri kazınmış alınlıklar, destek kemerlerle berkitilmiş tonozlar. Sainte-Anne'daki gibi son derece sağlam duvarlar.</p>

  <p>Güneş yeniden bulutların arasından kendini gösterdi. Donuk ve ılık bir kış güneşi. Bu cılız sıcaklık Kubiela'nın ruh haline uyuyordu. Yürürken titriyordu. Annesini görmeye gittiğine hâlâ inanamıyordu. Bu düşünce onu kaygılandırsa da, kendini zırhlanmış gibi hissediyordu. Hafızası, onu çevreleyen bu tuğla surlar gibi kapalıydı.</p>

  <p>Sonunda iki hemşireyle karşılaştı. Onlara, yıllardan beri burada yatan annesini görmeye geldiğini söyledi. Kadınlar bir an bakıştılar: Buruşuk giysileri, iki günlük sakalıyla Kubiela, daha ziyade kendiliğinden hastaneye gelmiş bir hastayı andırıyordu. Ayrıca sorduğu soru da tuhaftı: Bir oğul, yıllardan beri burada yatan annesinin yerini nasıl bilmezdi? Kadınlar ismi hatırlayamadı; hastanede beş yüzden fazla hasta vardı. Ona müzmin hastaların, doğuda, üç blok ötedeki 7 numaralı binada kaldığını söylediler.</p>

  <p>Kubiela, kadınların bakışlarını sırtında hissederek yola koyuldu. Daha kötüsü de olabilirdi. Özellikle tanınmaktan korkuyordu. Resmi olarak hayattayken, annesini görmeye geliyor ve servis personeli de onun öldüğünü biliyor olmalıydı. Ya da bir hastabakıcı onun yüzünü televizyonda görmüş olabilir miydi?</p>

  <p>7. bina. Demir parmaklıklar ve tehlikeli hastaların tutulduğu çift kilitli kapılar ona yabancı değildi. Zili çaldı ve bir vücutçu gibi geniş omuzları olan, huysuz görünümlü bir kadının geldiğini gördü. Bakışlarında en ufak bir pırıltı yoktu: Onu tanımamıştı. Annesinin adını söyledi. Evet, Francyzska Kubiela bu serviste kalıyordu. Hemşire yeniydi.</p>

  <p>Aksi görünüşlü kadının kimlik sormasından çekine çekine, parmaklığın ardından, yurtdışmda tıbbi görevde olduğunu söyleyip yokluğuna başka bahaneler de uydurarak açıklamalarda bulundu. Bir pus perdesi oluşturmak için de, hedefi on ikiden vuran psikiyatri terimleri kullandı. Hemşire kapıyı açtı.</p>

  <p>— Size eşlik edeyim, dedi kadın, itiraz kabul etmez bir tavırla.</p>

  <p>İki yanında çimenler ve yüzyıllık ağaçlar bulunan bir yolda yürüdüler. Çıplak dallar kopmuş elektrik kablolarını andırıyordu.</p>

  <p>Yol boyunca bir sürü hastayla karşılaştılar. Salyaları akan ve dudak kenarları kurumuş ağızlar. Boş bakışlar. Sallanan kollar. Her zamanki şeyler.</p>

  <p>— Orada, dedi hemşire, yavaşlarken.</p>

  <p>Kubiela, parlak mavi bir anorağa sarınmış, bir bankın üstünde oturan bir siluet gördü. Kaskatı olmuş gri saçlarının altına gizlenen yüzünü seçemiyordu. Ayağında, tabanları yaylı gibi duran, rap'çilerin giydiği koca basket ayakkabılarından vardı.</p>

  <p>Garip yaratığa doğru yürüdü. Hemşire de peşinden.</p>

  <p>— Tamam. Artık beni yalnız bırakabilirsiniz.</p>

  <p>— Hayır. Size eşlik etmem gerekiyor. Talimatlar böyle. (İfadesini yumuşatmak için gülümsedi.) Tehlikeli bir hasta."</p>

  <p>— Kendimi koruyacak güçteyim.</p>

  <p>— Kendisi için tehlikeli. Ne zaman ve nasıl tepki vereceği belli olmaz.</p>

  <p>— Öyleyse burada kalın. Herhangi bir sorun çıkarsa müdahale edersiniz.</p>

  <p>Hemşire bir nöbetçi gibi kollarını göğsünde kavuşturdu. Kubiela yoluna devam etti. Yüz hatları çökmüş, derisi kemiklerine yapışmış, soluk benizli bir hayaletle karşılaşmayı bekliyordu. Annesi şişmandı. Yanakları, gerdanı, gözkapakları hep şişmişti. İlaçların ve iğnelerin yan etkisi. Ayrıca nöroleptik kullanımına bağlı olarak ekstrapiramidal belirtiler de fark etti: kurşun borular gibi kaskatı olmuş kollar, titreyen parmaklar...</p>

  <p>Francyzska sigara içiyordu, eli ağzının yalanındaydı, bir tür istemsiz bir öfkeyle büzülmüş yüz hatları vardı. Cildi koyu renkli lekelerle kaplıydı. Kalıp gibi sert saçları domuzu andıran suratını örtüyordu. Boştaki elinde sigara paketi ile çakmağını tutuyordu.</p>

  <p>— Anne?</p>

  <p>Kadın tepki vermedi. Kubiela bir adım daha yaklaştı. Yeniden seslendi. Bu sözcük sanki dudaklarını yakıyordu. Sonunda Francyzska, başını hareket ettirmeden gözlerini ona doğru çevirdi. İçine şeytan girmiş birini andırıyordu.</p>

  <p>Kubiela banka, onun yanına oturdu:</p>

  <p>— Anne, benim. François.</p>

  <p>Kadın onu inceledi. Suratı biraz daha büzüldü, sonra ağır ağır başını salladı. Yüzünde bir şey daha vardı: Büyük bir korku. Zorlukla kollarını kavuşturdu ve sıkıca karnına bastırdı. Dudakları titredi. Kubiela tüylerinin diken diken olduğunu hissetti. Sırlarını açmasını umut ediyordu. Elektroşoka hazır olmalıydı.</p>

  <p>— Co chcesz?</p>

  <p>— Lütfen, Fransızca konuş.</p>

  <p>— Ne istiyorsun?</p>

  <p>Kadının sesi düşmancaydı. Uzun zamandan beri çalışmamış bir motorun boğuk sesini andırıyordu. İnce dudakları, şiş etlerinin arasında bir makas gibi açılıp kapanıyordu.</p>

  <p>— Sana kardeşimden bahsetmek istiyorum.</p>

  <p>Kadın ellerini karnının üstüne biraz daha bastırdı. Kubiela, onu ve reddedilmiş kardeşini taşımış olan rahmi gözünde canlandırdı. Öfkenin ve korkunun hâkim olduğu bir yer. Bugün artık ilaçlarla perişan olmuş bir karın.</p>

  <p>— Hangi kardeş? diye sordu Francyzska, önceki izmaritiyle yeni bir sigara yakarken.</p>

  <p>— Benimle birlikte doğmuş olan.</p>

  <p>— Senin kardeşin yok. Onu zamanında öldürdüm.</p>

  <p>Kubiela eğildi –rüzgâra ve açık havaya rağmen, kadının pis kokusunu duyabiliyordu. Kurumuş ter, sidik ve merhem kokusu.</p>

  <p>— Tıbbi belgelerini, raporlarını okudum.</p>

  <p>— Seni öldürecekti. Öldürmek istiyordu. Hayatını kurtardım.</p>

  <p>— Hayır anne, dedi Kubiela sakin bir sesle. Operasyon hiçbir zaman olmadı. Embriyo azaltma gerekli görülmedi, ama nedenini bilmiyorum. Bu konuyla ilgili hiç belge bulamadım.</p>

  <p>Cevap yoktu.</p>

  <p>— Evine gittim, diye ısrarını sürdürdü. Pantin'de, Jean-Jaures Çıkmazı, hatırlıyor musun? Ekografiler, tahliller, raporlar buldum. Ama doğumla ilgili hiçbir şey yoktu. Doğum belgesi bile. Tam olarak ne oldu?</p>

  <p>Kadın tek kelime etmedi. Hiç kımıldamadı.</p>

  <p>— Bana cevap ver! dedi Kubiela sesini yükselterek. Kardeşim neden hayatta kaldı?</p>

  <p>Francyzska Kubiela hâlâ kıpırdamıyordu, bir lastik gibi şişmiş anorağının içinde taş kesmişti. Ara sıra parmaklarını dudaklarına götürüyor, sigarasından hızlı ve kaçamak nefesler çekiyordu.</p>

  <p>— Anlat bana anne. Yalvarıyorum...</p>

  <p>PolonyalI kadın bir mermer gibi duruyor, sabit gözlerle önüne bakıyordu. François Kubiela geç de olsa, vazifesini yapmadığını fark etti. Onunla mantıklı bir psikiyatr olarak değil, gücenik bir oğul gibi konuşuyordu. Kapıyı çalmadan, haber vermeden, zorla beynine girmeye çalışıyordu. Bir yıldır ortalarda görünmemesi hakkında tek kelime etmemişti. Birdenbire geçmişi eşelemesine yol açan sebepler hakkında da.</p>

  <p>— Anlat bana anne, diye yineledi, bu kez daha sakin bir ses tonuyla. 18 Kasım 1971'de, Pantin'deki bir klinikte doğdum. Yalnız değildim. Ama sen kardeşimi büyütmeyi reddettin. Şüphesiz bu terk edilişin, bu yalnızlığın acısını çekerek, bizden uzak, tek başına büyüdü... O bugün nerede? Onunla konuşmam lazım.</p>

  <p>Aniden çıkan bir rüzgârla, kadının pis kokusu bir tokat gibi Kubiela'nın yüzünde patladı. Soğuk ve güneş bu iğrenç kokuyu artırmak için el ele veriyordu. Francyzska güneşte pişiyordu.</p>

  <p>— Kardeşim geri döndü, diye fısıldadı Kubiela, kadının yağlı saçlarının birkaç santimetre ötesinden. Benden intikam alıyor. Bizden intikam alıyor. Evsizleri öldürüyor ve suçu üstüme yıkmaya çalışıyor. O...</p>

  <p>Kubiela sustu. Şizofren onu dinlemiyordu. Onu anlamıyordu. Gözlerinde hep aynı sabit bakışlar vardı. Sigarasından kaçamak nefesler çekmeyi sürdürüyordu. Burada ondan istediği cevapları alamayacaktı.</p>

  <p>Ayağa kalktı, ama birden durdu. Bir el, kolunu tutmuştu. Gözlerini aşağı çevirdi. Francyzska çakmağını yere atmıştı. Parmakları buzdan bir kıskaca dönüşmüş, ceketinin koluna yapışmıştı.</p>

  <p>Kubiela çengeli andıran eli yakaladı. Bir ölünün taşlaşmış kolunu tutar gibi eli kumaştan çekmeyi başardı.</p>

  <p>Kadın şimdi gülüyordu. Tatlı ve ince, ancak dayanılmaz bir deli gülüşü, pörsük yanakların arasından çıkan bir ıslık sesi.</p>

  <p>— Bu kadar komik olan ne?</p>

  <p>Kadın yeniden güldü, sonra bir oksijen maskesiymiş gibi sigarasından kısa nefesler çekmek için aniden sustu.</p>

  <p>— Tanrı aşkına, konuşsana!</p>

  <p>— İkiz kardeşin doğdu, dedi kadın sonunda. Seninle aynı zamanda. Ama o ölüydü! Üç ay önce onu öldürmüştük. Uzun, uzun, çok uzun bir şişle... <i>Psia krew!</i><a href="../Text/Section0156.xhtml#Footnote0120" id="Feedback0120"><sup>[120]</sup></a> (Abartılı bir tavırla yeniden karnını tuttu.) O ölü iblisi karnımda sakladım... Sularımı kirletiyor, zehirliyordu... Seni... seni de zehirliyordu...</p>

  <p>Kubiela bankın üstüne çöktü.</p>

  <p>— Sen... sen ne anlatıyorsun?</p>

  <p>Oturduğu yerde titriyordu. Şakaklarındaki damarlar patlayacak gibiydi.</p>

  <p>— Gerçeği, diye mırıldandı Francyzska, iki nefes arasında.</p>

  <p>Sonra acele etmeden gözlerini kuruladı. Kahkaha gözyaşlarını.</p>

  <p>— Onu öldürdük kötek.<a href="../Text/Section0156.xhtml#Footnote0121" id="Feedback0121"><sup>[121]</sup></a> Ancak doğumdan önce karnımdan çıkaramadık. Senin için çok riskliydi. Ama ruhu orada kaldı. (Karnını sıktı.) Seni kirletti <i>moj syn...</i><a href="../Text/Section0156.xhtml#Footnote0122" id="Feedback0122"><sup>[122]</sup></a></p>

  <p>Bir öncekiyle yeni bir sigara yaktı, sonra haç çıkardı.</p>

  <p>— Seni kirletti, diye yineledi. Beni de kirletti...</p>

  <p>Sigarasının ucundaki kora dikkatle bakıyordu. Sonra, dinamit fitilini canlandırmaya çalışan biri gibi üzerine üfledi.</p>

  <p>— Bugün hâlâ karnımda... Ondan kurtulmam gerekiyor...</p>

  <p>Anorağının önünü açtı, içinde pis bir gecelik vardı. Hızla kumaşı kaldırdı. Teni, haç şeklinde yanıklarla ve kabarıklarla doluydu.</p>

  <p>Kubiela ne olduğunu anlayana kadar hemşire yetişmişti. Ama çok geçti. Kadın Lehçe bir dua mırıldanarak sigarayı gri teninde ezmişti.</p>
</body>
</html>
