<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>25</h2>

  <p>— Bu saçmalık da neyin nesi?</p>

  <p>Anais telefonda avaz avaz bağırıyordu. Freire onu yumuşatmaya çalıştı:</p>

  <p>— Doktor olarak, nakil işini ben üstlendim...</p>

  <p>— Birinci dereceden bir tanığın nakil işini mi?</p>

  <p>— Amnezisi olan bir hastanın.</p>

  <p>— Onun tutumu ve hareketleriyle ilgili her şeyi bize bildirmeliydiniz.</p>

  <p>— Sahi mi!</p>

  <p>Freire N 10 karayolunda ilerliyordu. Anais Chatelet, bizzat onun tarafından organize edilmiş olan Bonfils'in nakil işinden haberdar olmuştu. Ayrıca kriminal polis koordinatörüyle de konuşmuş, Freire'in yalanlar söyleyerek Bonfils'in ellerindeki ve bakım çukurundaki planktondan haberdar olduğunu da öğrenmişti. Tüm bunlar sigortalanın attırmaya yetmişti.</p>

  <p>— Ukala tavırlarınız canımı sıkmaya başladı, dedi Anais hattın diğer ucundan, ıslığı andıran bir sesle.</p>

  <p>— Ukala tavırlarını mı?</p>

  <p>— Şaşırtıcı teşhisleri olan bir psikiyatr. Herkesin hayatını kurtaran bir ruh araştırıcısı. Ancak şu an bir cinayet söz konusu ve bu da polisin işi, lanet olsun!</p>

  <p>— Size bir kez daha yineliyorum, benim hastam...</p>

  <p>— Sizin hastanız bizim bir numaralı şüphelimiz.</p>

  <p>— Bunu bana söylememiştiniz.</p>

  <p>— Hastanızın çukurda bazı izler bırakmış olduğunu dünden beri biliyorsunuz. Size bunu çizerek mi açıklamak gerekiyor?</p>

  <p>— Bu demek değil ki...</p>

  <p>— Kaçmaya yataklık etmek, adli bir soruşturma çerçevesinde yasadışı yollara başvurarak bilgi toplamak... Bunların size neye mal olacağını biliyor musunuz?</p>

  <p>Freire'in önünde Landes ormanları resmi geçide devam ediyordu. Denize yakın çam ağaçları gökyüzüne çizilmiş karalamaları andırıyordu. Yağmur yeniden başlamıştı.</p>

  <p>— Dinleyin, dedi Freire sakin bir ses tonuyla –Öfkeden deliye dönmüş insanlara karşı kullandığı ses tonuyla. Yeni bir şey var. Hastanın kimliğini belirledik.</p>

  <p>— Ne?</p>

  <p>Mathias durumu özetledi. Anais ses çıkarmadan dinliyordu.</p>

  <p>Psikiyatr hassas bir noktaya temas ettiğini düşünüyordu, ama başkomiser sert bir sesle karşılık verdi:</p>

  <p>— Bana adamın hafızasına yeniden kavuştuğunu ve onu hiçbir şey olmamış gibi evine uğurladığınızı mı söylüyorsunuz?</p>

  <p>— Tüm belleğini değil. Saint-Jean Garı'nda ne olduğunu hatırlamıyor. Ben...</p>

  <p>— Yarın sabah erkenden onu buraya getirteceğim. Kovboyu gözaltına alacağım!</p>

  <p>— Olmaz! Onu birkaç gün rahat bırakmak gerekiyor. Sakinleşmesi için. Kendini yeniden bulması için.</p>

  <p>— Siz ne yaptığınızı sanıyorsunuz? Deniz tedavisi mi?</p>

  <p>Freire sükûnetini koruyordu:</p>

  <p>— Patrick Bonfils'in eski kişiliğinin stabil hale gelmesi hepimizin yararına. Zihinsel kaçışından önceki son saatleri hatırlayabilmesinin tek koşulu bu ve...</p>

  <p>— Sizi mi gözaltına almamı tercih edersiniz?</p>

  <p>Anais sertçe telefonu kapattı.</p>

  <p>Freire kulağında telefon öylece kalakaldı. Ağaçlar resmi geçide devam ediyordu. Liposthey'i geride bırakmıştı ve birazdan A 63 karayoluna girecekti. O esnada dikiz aynasında bir çift far fark etti. Siyah bir arazi taşıtı. Bu arabayı otuz dakika önce de gördüğüne yemin edebilirdi.</p>

  <p>Bunun hiçbir anlamı olmadığını düşündü. Araba kullanmak artık robotlaşmış bir etkinlikti. Hız sınırlayıcısıyla baskılanmış motor, radarların ve diğer yol devriyelerinin korkusuyla frenlenmiş beyin, tek sıra halinde akan trafik... Beyaz farlar hâlâ onu izliyordu...</p>

  <p>Evinin etrafında dolanan siyah giymiş iki adamı gördüğünde ya da gördüğünü sandığında da yeniden içini rahatlatmaya çalıştı. Ne var ki, o sırada arabanın markasını tanıdı. Bir 4x4 Audi Q7.</p>

  <p>Mathias arabanın hızım birden 30 kilometreye düşürdü. Yağmur perdesinin ardındaki araba da hızını azalttı. Gözünün arkasındaki ağrı nüksetti, başının içindeki bir alarm işareti gibi acı veren, şiddetli bir seğirtiydi. Aniden hızlandı. 4x4 de peşinden hızlandı, aralarında bir metre mesafe vardı. Gözyuvarında gitgide artan ağrı beynini patlatacak gibiydi. Terden yapış yapış olmuş parmakları direksiyon simidinin üstünde kayıyordu. Bardaktan boşanırcasına yağan, görüşü zorlaştıran şiddetli yağmur, korkunç bir sel gibi önüne geleni sürükleyecek gibiydi.</p>

  <p>Bir bağlantı yolu gördü. Hiç düşünmeden direksiyonu sağa kırdı. Tabelada yazılı isimleri bile görmemişti. Landes'ın ortalarında bir yerlerde olmalıydı. Devlet yoluna ulaşınca yine sağa döndü ve devam etti. Bir kilometre. İki kilometre. Çevresinde uzun çam ağaçları hışırdıyordu. Görünürde köy yoktu. Ev yoktu. Benzin istasyonu yoktu. Hiçbir şey yoktu. Saldırıya uğramak için ideal bir yerdi. Dikiz aynasına göz attı: Farları açık Q7 hâlâ peşindeydi.</p>

  <p>Freire elini cebine soktu ve cep telefonunu çıkardı. Hızını 70 Kilometreye sabitledi. Telefonunu "fotoğraf çekme" konumuna getirdi ve objektifi arabaya çevirdi. Zum yaptı ve ekranı, yağmurun oluk oluk aktığı radyatör ızgarasına doğru ayarladı. Plakayı kadraja alıp almadığını anlaması imkânsızdı. Çeşitli açılardan peş peşe bir sürü fotoğraf çekti ve yeniden hızlandı. Sicim gibi yağan sağanak, çubuk gibi göğe yükselen ağaçlar parmaklıktan farksızdı. Bu parmaklıkları parçalayıp yoluna devam ediyormuş gibi bir izlenime kapıldı. O sırada sağ tarafında toprak bir yol belirdi. Yeşilliklerin arasında bir yara gibiydi.</p>

  <p>Freire direksiyonu kırınca araba çamurda kaydı. Direksiyonu düzelterek arabanın burnunu doğrulttu, vites küçülttü, gaz verdi. Motordan bir uğultu yükseldi, araba patinaj yaptı. Yerden havalanan kırmızı toprak ön camına yapıştı. Dört çeker bir araba olsaydı... Bu düşünceyle dikiz aynasına baktı. 4x4 görünürde yoktu.</p>

  <p>Gaz pedalına yüklendi. Motor homurdandı, tekler gibi oldu, sonra araba çamurdan kurtuldu. Çam ağaçları. Eğreltiotları. Katırtırnakları... Hepsi yeşil dalların, kırmızı toprağın fonunda hışırdayıp çıtırdayarak resmi geçit yapıyordu... Araba bir oğlak gibi sıçrıyor, tümseklere çarpıyor, balçık haline gelmiş patikada zıplıyordu. Freire gözlerini dört açmış, dümdüz yol alıyordu. Ormanın sona ermesini bekliyordu. Bir su birikintisi. Bir çukur. Bir engel... Farların ışığında, patikayı dikey olarak kapatmış bir ağaç gövdesi belirdi. Freire frene bastı ve ani bir hareketle direksiyonu kırdı. Kısacık birkaç saniye, kendi ölümüyle yüz yüze geldi. Arabası havalandı, sonra ağır bir çuval gibi çamur dolu bir çukura düştü. Motor stop etti. Tekerlekler çamura saplandı.</p>

  <p>Freire nefes alamıyordu. Direksiyon kaburgalarına çarpmıştı. Başını ön cama vurmuştu. Canı yanıyordu. Alnı kanıyordu. Ama yarasının ciddi olmadığını biliyordu. Bu şekilde, direksiyonunun üstüne kapanmış bir halde birkaç saniye bekledi. Biraz zaman geçmesini, kanının yeniden damarlarında dolaşmasını bekledi.</p>

  <p>Yağmur arabanın çatısına vurmaya, camları dövmeye, ormanı tokatlamaya devam ediyordu. Zorlukla emniyet kemerini açtı, iki parmağıyla kapının kolunu tuttu ve açmak için omzuyla yüklendi. Hızla açılan kapıdan su birikintisine yuvarlandı. Tek dizinin üstünde doğruldu. Orman binlerce damlanın altında hışırdamasını sürdürüyordu. Görünürde 4x4 yoktu. Onları ekmişti.</p>

  <p>Güçlükle ayağa kalktı. Sırtını arabasına dayadı, ellerine baktı. Heyecandan titriyordu. Kalbi de aynı şekilde, yerinden fırlayacakmış gibi çarpıyordu. Dakikalar geçti. Yağmurun gürültüsüne, rüzgârın etkisiyle hışırdayan ağaçların sesi ekleniyordu. Gözlerini kapattı. Kendini balçığın içine gömülüyormuş gibi hissediyordu. Yağmur sel olmuş, üzerinden akıyordu ama aslında onu sırılsıklam eden şey, duyduğu korkuydu. Reçine, yosun, yaprak kokuları burun deliklerini dolduruyordu. Soğuk kendini hissettirmeye başlamıştı.</p>

  <p>İyice üşüdüğünde ve kalbi normal ritmine kavuşunca arabaya bindi. Kapıyı kapattı. Kaloriferi sonuna kadar açtı. Aklına peş peşe sorular geliyordu. Bu adamlar kimdi? Neden onu izliyorlardı? Başka bir yerde onu bekliyorlar mıydı? Hiçbirine cevap bulamadı.</p>

  <p>Kontak anahtarını çevirdi ve geri vitese taktı. Batağa saplanıp saplanmadığını kontrol etmemişti. Tekerlekler patinaj yaptı, toprağı kavradı, kırmızımsı çamurlar fırlattı. Sonunda araba, karaya çekilen bir gemi gibi balçıktan kurtuldu. Yolu görmek için kafasını camdan çıkararak geri viteste yol almaya devam etti. Yüz metre sonra bir yarım tur yapabildi. Yeniden Bordeaux'ya doğru yola çıktı, daha sakin düşünüyordu. Acı –bir veya iki kaburgası çatlamış olabilirdi– onu uyanık tutuyordu. Q7'deki herifleri ilk ne zaman gördüğünü hatırlamaya çalıştı.</p>

  <p>Cumayı cumartesiye bağlayan gece, ilk akşam nöbetinde. Patrick Bonfils'in ortaya çıktığı gece...</p>

  <p>Freire tüm bu öğeleri değerlendirdi. Bonfils, hafızasını yitiren adam. Gece ziyaretçileri. Saint-Jean Garı cinayeti. Bu üç unsur arasında bir ilişki olabilir miydi? Belki de Patrick Bonfils, katili çukurun içine Minotauros'u koyarken görmüştü ya da gördüğü başka bir şeydi. Bu uğursuz heriflerin ilgilendiği bir şeyler olmalıydı. Veya korktukları bir şeyler. Belki de Bonfils'in konuştuğunu düşünüp korkuyorlardı. Kime? "Spikiyatr"ına.</p>
</body>
</html>
