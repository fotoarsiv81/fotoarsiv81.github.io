<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>92</h2>

  <p>Kolundaki serumu dikkatle çıkardı ve yere indi. Muşamba zemin, ayak seslerini emiyordu. Gözbebekleri büyüdü: Daha iyi görüyordu. Metal dolaplara doğru yürüdü, gürültü çıkarmamaya dikkat ederek açtı. Ceketi, gömleği ve ayakkabıları oradaydı. Parasının yanı sıra Glock'u, Eickhom'u ve bir zamanlar renklerle ilgili notlar aldığı defteri yerinde değildi. Bunları fazla düşünmesinin gereği yoktu.</p>

  <p>En ufak bir çıtırtı çıkarmadan giyindi.</p>

  <p>Kulağını kapıya yapıştırdı. Doktor polislerle konuşuyordu.</p>

  <p>— Ona verdiğim şeyle yarın sabaha kadar uyur.</p>

  <p>Kendini kaybetmeden önce elini çabuk tutmalıydı. Odayı boydan boya kat etti ve camı açmaya çalıştı. Bir sorun çıkmadı. Soğuk, bir tokat gibi çarptı ama her şey kaçmak için müsaitti. Kendini polislerin eline bırakamazdı. Silahlarını teslim edemezdi. Soruların cevaplarını bulmayı başkalarına bırakamazdı...</p>

  <p>Odaya bir göz attı ve sedyenin metal çubuğuna asılı tıbbi değerlendirme grafiğini fark etti. Geri döndü ve plastik bir kılıf içindeki kâğıdı aldı. Zaten bir fikri vardı.</p>

  <p>Kolunun altında kılıfla, pencere pervazından dışarı çıktı, bir saçak silmesinin üstüne indi, iç avluyu geniş plan görüyordu. Paris fırtına varmış gibi uğulduyordu. Bir dağdan daha geniş görünen Notre-Dame Katedrali, binaları ve sivri kuleleriyle karanlık gökyüzüne doğru bir karaltı halinde yükseliyordu. Devasa kütlesi, ayaklarının altındaki boşluk gibi başını döndürüyordu. Son anda pervaza tutundu ve dikkatini yakın çevresine yöneltti.</p>

  <p>İkinci kattaydı, ilk katta kapalı bir galeri vardı. Eğer oraya inmeyi başarabilirse, tonozlardan birinin altına girebilir, bir merdiven bulabilir, ortadan kaybolabilirdi. Yirmi metre sağında, bir yağmur borusu, zemin kata kadar iniyordu. Ayaklarının çinko kaplamaya gömüldüğünü hissederek o tarafa doğru yöneldi. Soğuk, kaslarını gerginleştirip, uyumasını engelleyerek ona destek oluyordu.</p>

  <p>Birkaç saniye sonra boruya ulaştı. Elleriyle ilk metal bileziği yakalayarak ayaklarıyla ikinci bileziği buldu. Yavaşça kaydı, ayak desteğine bu kez elleriyle tutundu, ayakları bir sonraki metal bileziği ulaştı. Ve bu şekilde devam etti, ilk katın beton balkonuna vardı ve galerinin içine atladı.</p>

  <p>Kimse yoktu. Bir merdiven sahanlığı bulmak için duvar boyunca ilerledi. Aşağıda, avluda, polis devriyesi olabilirdi. Aslanlarla dolu bu çukuru geçmek için acilen kılık değiştirmesi gerekiyordu.</p>

  <p>Aşağı inmekten vazgeçti, sağa döndü, karşısına bir koridor çıktı. Etraf hâlâ ıssızdı. Bej duvarlar. Muşamba kaplı zemin. Yan yana odalar. Bir revir, bir vestiyer, bir teknik oda bulmak için yürümeye başladı. Üzeri numaralı birçok odanın önünden geçti –113, 114, 115...– sonra üstünde bir uyarı yazısı bulunan bir odayla karşılaştı: PERSONELE AİTTiR-GiRİLMEZ.</p>

  <p>Kapı kolunu çevirdi ve içeri süzüldü. El yordamıyla elektrik düğmesini buldu ve küfrü bastı. İçeride sadece çarşafların, yatak örtülerinin yanı sıra raflarda temizlik malzemeleri vardı. Arkasında kapı açıldığında gözleriyle rafları tarıyordu. Korku dolu bir çığlık duyuldu. Narcisse arkasına döndü. Bu, Afrika kökenli, arabası ve süpürgeleriyle bir temizlikçi kadındı.</p>

  <p>— Burada ne arıyorsunuz? diye sordu Narcisse, otoriter bir ses tonuyla.</p>

  <p>— Beni... beni korkuttunuz.</p>

  <p>Davetsiz misafir kapıyı açtığı sırada o da bir önlük bulmuştu.</p>

  <p>Kendine olan güvenini koruyarak, önlüğü sırtına geçirdi. Tanıtıcı yaka kartı yoktu, ama kızgın tavrı onun yetkili biri olduğunu gösteriyordu.</p>

  <p>— Sorumu yineliyorum: Burada ne arıyorsunuz?</p>

  <p>Kadın şaşkınlığını atlattı ve kaşlarını çattı:</p>

  <p>— Ya siz?</p>

  <p>— Ben mi? Sizin işinizi yapıyorum. 113'ten geliyorum. Hasta her yere kustu. Önlüğümü berbat etti. On dakikadır zile basıyorum. Kimse gelmedi. Bu kabul edilemez bir dunım!</p>

  <p>Temizlikçi kadın tereddüt etti:</p>

  <p>— Ben, koridorlardan sorumluyum. Ben...</p>

  <p>Narcisse raftan bir temizlik bezi aldı ve ona fırlattı:</p>

  <p>— Temizlik sizin göreviniz. 113'e gidin!</p>

  <p>Bunu söyler söylemez kadından uzaklaştı ve suratına bakmadan odadan çıktı. Önlüğünün düğmelerini ilikleyerek dümdüz yürürken, kadının arkasından ona baktığını hissedebiliyordu. Birkaç adım sonra, blöfünün işe yarayıp yaramadığı belli olacaktı.</p>

  <p>— Doktor!</p>

  <p>Arkasına döndü, kalbi yerinden fırlayacakmış gibi çarpıyordu.</p>

  <p>— Bunu unuttunuz.</p>

  <p>Kadın, ona çarşafların üstüne bırakmış olduğu tıbbi değerlendirme grafiğini uzatıyordu. Narcisse kadına doğru yürüdü ve gülümsedi.</p>

  <p>— Teşekkür ederim, kolay gelsin.</p>

  <p>Kendinden emin adımlarla uzaklaştı. Odaya doğru yönelen kova, süpürge ve araba gürültüsünü duyunca başardığını anladı.</p>

  <p>Sola döndü ve merdiven sahanlığına yöneldi.</p>
</body>
</html>
