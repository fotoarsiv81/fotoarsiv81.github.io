<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>68</h2>

  <p>— Sizi uyarmak isterim. Aklı gelip gidiyor.</p>

  <p>Jean-Michel onu Arbour Evi'nin önünde bekliyordu. Bina Republique Caddesi'ndeki diğer binalardan oldukça farklıydı. Canlı renklere sahip modern bir binaydı. Koyu sarı. Açık sarı.</p>

  <p>Parlak sarı. İnsanların son günlerini geçirdikleri yer için bu kadarını beklemiyordu. Özellikle Tövbekâr Jean-Michel tuhaf bir şekilde ona asabi gelmişti. Bir şeylerden mi şüphe ediyordu? Sabah gazetelerini mi –birinci sayfada resminin bulunduğu– okumuştu?</p>

  <p>Geri adım atmak için çok geçti.</p>

  <p>Janusz, duvarların birinde, üzerinde kırmızı bir haç bulunan beyaz, büyükçe bir panonun yer aldığı bir holü adamın peşi sıra geçti; panoda DUA ET, ÇALIŞ, SEV yazıyordu. Hiç konuşmadan merdivene yöneldiler. Janusz evrak çantası ile dosyayı beraberinde getirmişti. Otele geri dönmeyi düşünmüyordu. Tövbekâr'ın ardından basamakları çıkarken onu inceledi. Beyaz entarili, kapüşonlu, belinde ip kemer olan yaşlı birini bekliyordu. Ancak JeanMichel, kazak ve kot pantolon giymiş, ellili yaşlarda, atletik yapılı biriydi. Alabros kesilmiş saçları vardı ve kemik çerçeveli gözlük takıyordu.</p>

  <p>Çatı penceresinden sızan zayıf ışığın aydınlattığı bir koridora girdiler. Ayaklarının altındaki gri linolyum, bir nehrin yüzeyi gibi parlıyordu. Etrafa boğucu bir sessizlik hâkimdi. Mekânın doğasını ele verecek ne bir pano ne de bir koku vardı, insan kendini rahatlıkla bir sosyal yardım kuruluşunun ofisinde veya bir vergi dairesinde sanabilirdi.</p>

  <p>Jean-Michel bir kapının önünde durdu ve ışığı arkasına alarak ona doğru döndü, elleri belindeydi. Buyurgan bir görüntüsü vardı. Sanki Janusz için Kıyamet'te yargı günü gelmişti.</p>

  <p>— Durumunu göz önüne alarak size on dakika veriyorum.</p>

  <p>Janusz sessizce boyun eğdi. Her şeye rağmen saygılı davranmak durumundaydı. Jean-Michel kapıyı vurdu. Cevap yoktu. Anahtar demetini çıkardı.</p>

  <p>— Balkonda olmalı, dedi, kapının kilidini açarken. Balkonda oturmayı seviyor.</p>

  <p>Daireye girdiler. Aslında sabah güneşinin doldurduğu bir stüdyoydu. Dalgalı parke. Açık renk duvar kâğıdıyla kaplı boş duvarlar. Sol tarafta kusursuz bir açık mutfak.</p>

  <p>Her yer tertemizdi.</p>

  <p>Her şey pırıl pırıldı.</p>

  <p>Her taraf bir laboratuvar gibi soğuktu.</p>

  <p>Jean-Michel işaretparmağını açık balkon kapısına doğru uzattı.</p>

  <p>Balkonda, şezlongda oturan bir adam vardı, arkadan görünüyordu. Tövbekâr iki elinin parmaklarını açarak uzattı: On dakika, bir dakika fazla değil. Geri dönüp ayaklarının ucuna basarak odadan çıktı ve Janusz'u, iki günden beri aradığı, şimdi birkaç metre ilerisinde oturan adamla yalnız bıraktı.</p>

  <p>Janusz elinde çantasıyla ilerledi. Christian Buisson güneşe doğru dönmüş, çenesine kadar çektiği bir örtünün altına girmişti. Balkon caddeye bakıyordu. Görüş alanı karşıdaki apartmanla sınırlıydı. Trafik gürültüsüne, düzenli aralıklarla geçen tramvayın titreşimleri eşlik ediyordu.</p>

  <p>— Selam Teneke.</p>

  <p>Yaşlı adam kımıldamadı. Janusz kapı eşiğini geçip balkona çıktı ve korkuluğa dayanarak onun tam karşısında durdu. Buisson başını kaldırıp bakma lütfunda bulundu ve hiçbir şaşkınlık belirtisi göstermedi, içi saman doldurulmuş bir mumyayı andırıyordu.</p>

  <p>Nihayet sordu:</p>

  <p>— Beni öldürmeye mi geldin?</p>

  <p>Janusz balkonda duran katlanır bir koltuğu aldı, açtı, sonra sırtı yine parmaklığa dönük olarak onun yanına oturdu.</p>

  <p>— Neden seni öldürmek isteyeyim?</p>

  <p>Teneke'nin yüzünde bir kıpırdanma oldu. Yüzünü mü buruşturuyordu, yoksa gülümsüyor muydu, anlamak imkânsızdı. Adamın pörsük, gri, solgun bir teni vardı. Derisinin altından adaleleri, tükenmiş kirişleri, çökmüş hatları görünüyordu. Donuk gözleri göz çukurlarına sanki vidalanmış gibiydi. Tüm suratı, cıvaya batırılmış bir kirpi gibi kıllarla kaplıydı.</p>

  <p>— Seninle Sormiou Koyu hakkında konuşmak için geldim.</p>

  <p>— Elbette.</p>

  <p>Bunu bilgiççe bir ifadeyle söylemişti. Neredeyse kurnazca bir tavırla O anda Janusz, ölmek üzere olan bu adamdan aklı başında tek bir kelime bile öğrenemeyeceğini düşündü. Bunun için kat edilmiş onca yol... Aklını yitirmiş ve yaşlılığında hâlâ aptalı oynamak isteyen, çağdışı kalmış bir moruk. Janusz bu pinti herife merhamet duymak istiyordu ama bu binadan yeni bilgiler öğrenemeden ayrılırsa, kendi hayatının ne olacağını düşünemiyordu bile.</p>

  <p>— Beni öldürmeye mi geldin?</p>

  <p>Janusz yineledi –Sanki bir kısırdöngünün içindeydi:</p>

  <p>— Bunu neden yapayım ki?</p>

  <p>— Haklısın, diye sırıttı Teneke. Bana kalan tek şey ölüm çünkü...</p>

  <p>Ardından dilini şaklattı ve fısıldadı:</p>

  <p>— Oraya gitmeyi severim.</p>

  <p>Janusz eğildi ve kulak kabarttı. Hiç kımıldamaması gerekiyordu. Hiç soluk almaması.</p>

  <p>— Güneşin doğüşuyla birlikte, şafakta oraya giderim. Kışın, sabah saat 08.00 sularında.</p>

  <p>Teneke sustu. Janusz onu cesaretlendirdi:</p>

  <p>— O gün de öyle mi yaptın?</p>

  <p>Adam tek kaşını kaldırdı. Janusz, Teneke'nin bakışlarındaki açgözlü parıltıyı hemen tanıdı.</p>

  <p>— Yanında içecek bir şey var mı?</p>

  <p>Janusz bunu hesap etmeliydi. Serseri takımının evrensel dili.</p>

  <p>— Anlat bana. Gidip sana içki alacağım, diye yalan söyledi.</p>

  <p>— Tabii ya.</p>

  <p>— Anlat.</p>

  <p>Dudakları, ezilen bir puro sesi çıkararak kımıldadı. Sanki bir şeyler çiğniyordu. Belki de birazdan sarf edeceği sözcükleri...</p>

  <p>— Benim bir süper gücüm var, dedi sonunda. İnsanların öleceklerini hissediyorum. Buna havadaki manyetik dengesizlik neden oluyor. Bunu kafamdaki metal sayesinde algılıyorum. (işaretparmağıyla kafasını gösterdi.) Tıpkı büyücüler ve tahta çubukları gibi, anlıyor musun?</p>

  <p>— Anlıyorum. O sabah, koyda bir adam öldü.</p>

  <p>— Patikada yürüyordum. Kumsala kadar gelmiştim. Her yerde yosunlar ve denizin taşıdığı pislikler vardı...</p>

  <p>Teneke sustu. Yeniden çiğnemeye başladı. Güneşin altında, üstündeki örtüye rağmen titriyordu. Trafiğin uğultusu gitgide artıyordu. Bu kez bir acıma duygusu Janusz'u sardı. Unutulmuş bir evsizin son anları... Aslında, bu stüdyo o kadar soğuk değildi.</p>

  <p>Tövbekârlar'ın çabası boşa gitmemişti. Nice güneşinin altında ölme hakkına sahip olanlar sadece yaşlı zenginler değildi.</p>

  <p>— Kumsalda ne gördün?</p>

  <p>— Kumsalda değil, kayaların üstünde...</p>

  <p>Önünde oturan evsiz sabit gözlerle bakıyordu. Yeniden manzarayı seyre dalmıştı. Gri, bulanık ve telaşlı gözleri, açık olarak bırakılmış midyeler gibi kuruyordu.</p>

  <p>— Melek vardı... Melek ve açık kanatları. Güzeldi. Kocamandı. Ama melek yanmıştı. Uçarken güneşe çok yaklaşmıştı...</p>

  <p>Teneke belki "kafayı kırmış" olabilirdi ama suç mahallini herkesten önce o bulmuştu. Güneş sırtını kavurmasına rağmen Janusz da, Teneke gibi titremeye başladı. Öne doğru eğildi ve yaşlı adamı silkelememek için insanüstü bir çaba gösterdi. Aramaya geldiği adam orada, elinin ulaşabileceği bir mesafedeydi:</p>

  <p>— Meleğin yanında başka biri var mıydı? Bir adam gördün mü?</p>

  <p>Zombi vıcık vıcık gözlerini devirdi ve Janusz'a baktı.</p>

  <p>— Bir adam vardı.</p>

  <p>— Ne yapıyordu?</p>

  <p>— Dua ediyordu.</p>

  <p>Janusz bu cevabı beklemiyordu.</p>

  <p>— Nasıl yani?</p>

  <p>— Dizlerinin üstündeydi, meleğin yanında. Ve hep aynı kelimeyi yineliyordu.</p>

  <p>— Hangi kelime Teneke? Onu duydun mu?</p>

  <p>— Hiçbir şey duymadım. Çok uzaktaydım. Ama dudaklarını okudum. Bu da benim başka bir yeteneğim, sağır dilsizlerle çalıştığım merkezde...</p>

  <p>— Ne diyordu, Tanrı aşkına?</p>

  <p>Kanserli adam sırıttı ve çenesinin altına sıkıştırdığı örtünün içinde büzüldü. Janusz kendini olta iğnesinin ucuna takılı bir balık gibi hissetti. O sırada, aşağıdan gelen ve caddeyi dolduran bir müziğin –daha ziyade çekiç sesini andıran düzenli bir sesin– farkına vardı. Tuhaf, grotesk, tok bir müzik. Bir kâbus müziği. Şehrin diğer ucunda karnaval başlamıştı.</p>

  <p>Sakin olmaya çalıştı ve ölümün eşiğindeki adamın kulağına fısıldadı:</p>

  <p>— Teneke, bu bilgiyi almak için uzaktan geldim. Meleğin yanında dua eden adam ne diyordu? Hangi kelimeyi tekrarlıyordu?</p>

  <p>— Rusçaydı.</p>

  <p>— Rusça mı?</p>

  <p>Kanserli adam, bir c engeli andıran parmağını örtünün altından çıkardı ve tempo tutmaya başladı.</p>

  <p>— Duyuyor musun? Bu karnaval.</p>

  <p>— Hangi kelimeyi tekrarlıyordu?</p>

  <p>Teneke hâlâ kemikli işaretparmağını sallamaya devam ediyordu.</p>

  <p>— HANGİ KELİME TENEKE?</p>

  <p>— Hiç durmadan "matruşka" diyordu.</p>

  <p>— Bu ne demek?</p>

  <p>Kanserli adam ona göz kırptı:</p>

  <p>— Beni öldürmeye mi geldin?</p>

  <p>Janusz örtünün arasından onu yakaladı:</p>

  <p>— Tanrım, neden seni öldüreyim ki?</p>

  <p>— Çünkü dua eden adam sendin, pislik herif.</p>

  <p>Janusz adamı bıraktı ve balkon korkuluğuna doğru geriledi.</p>

  <p>Arkasında müzik yükseliyor ve gitgide artıyordu. Trafiğin gürültüsünü bastıracak ve balkon zeminini titretecek hale gelmişti.</p>

  <p>Teneke işaretparmağını Janusz'a yöneltti:</p>

  <p>— Meleğin katili sensin. Onu öldürdün ve onu yaktın, çünkü sen bir iblissin! Sen Şeytan'ın hizmetkârısın!</p>

  <p>Janusz az kalsın arkaya düşüyordu, korkuluğa tutundu, işte o anda yolunda gitmeyen bir şeyler olduğunu fark etti. Karnavalın müziğine nüfuz eden bir uğultu. Geçit töreninin ritminden daha güçlü... Trafiğin uğultusundan daha güçlü...</p>

  <p>Sokağa doğru döndü. Aynı anda her yönden polis arabaları geliyordu. Tepe lambaları güneşin altında dev elmaslar gibi parlıyordu. Araba kapıları açılıyordu. Üniformalılar çevreye dağılıyordu.</p>

  <p>Janusz iki eliyle korkuluğa yapışmış, taş kesmiş bir halde aşağıdaki sahneyi izliyordu. Her ayrıntı gözüne çarpıyordu, iki renkli tepe lambaları. Kırmızı kolluklar. Silahlar...</p>

  <p>Kalabalık kenara çekiliyordu.</p>

  <p>Tramvaylar yavaşlıyordu.</p>

  <p>Tövbekarlar polisleri karşılamak için acele ediyordu...</p>

  <p>Hepsi tek bir insan gibi başını yukarı kaldırdı. Janusz son anda geri çekildi. Yeniden caddeye baktığında, silahının namlusuna mermi süren Anais Chatelet'yi gördü.</p>

  <p>Hiç düşünmeden balkonun sol ucuna yöneldi, çantasını fırlattı, korkuluğu aştı ve aşağı doğru inen oluk borusunu yakaladı. Teneke'nin alaylı gülüşleri ve karnavalın gürültüsü arasında, elleriyle boruyu sımsıkı tutarak, ayaklarıyla destek alarak bir maymun gibi aşağı indi. Sonra boşlukta dönerek atladı, asfaltı tam karşısına almıştı. Çarpmanın etkisiyle nefesi kesildi ve kemiklerinin etine saplandığını sandı. Yerde yuvarlandı ve tüm çıkışları tutmuş üniformalıları tersten gördü. Hapı yutmuştu.</p>

  <p>Büyük bir şaşkınlıkla acı da, panik de hissetmediğini düşündü. Adamlar dönmüş ve silahlarını ona çevirmişti. İşığın ve sirenlerin gürültüsü içinde, kasketlerinin altında titreyen ve en az onun kadar, hatta ondan daha fazla korkan adamların titrediğini görebiliyordu.</p>

  <p>O esnada sağ tarafta bir tramvay belirdi ve görüş alanını kapattı, silahlı polislerin yerini güneşten parlayan camların ardındaki yolcuların şaşkın suratları aldı. Hiç düşünmeden ayağa kalktı. Çantasını yerden aldı ve karnaval müziğine doğru koşmadan önce mınldandı: "Matruşka".</p>

  <p>Hayatı büyük bir yalandan başka bir şey değildi.</p>
</body>
</html>
