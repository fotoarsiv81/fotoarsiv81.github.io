<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>32</h2>

  <p>— Başkomiser Chatelet burada değil.</p>

  <p>Karşısında jöleli saçlı, şık giyimli genç bir adam duruyordu.</p>

  <p>— Onu bekleyebilir miyim?</p>

  <p>— Ne içindi?</p>

  <p>Freire tereddüt etti; anlatacağı çok şey vardı. Mesleğinin avantajlarından yararlanmaya karar verdi:</p>

  <p>— Ben Saint-Jean Garı'nda bulunan amnezik adamı tedavi eden psikiyatrım. Başkomisere vereceğim bazı bilgiler var. Gizli bilgiler.</p>

  <p>Polis, Freire'i tepeden tırnağa süzdü: sırılsıklam olmuş bir pardösü, ot parçaları, çamurlu ayakkabılar. Kuşkulanmış gibiydi.</p>

  <p>— Fazla gecikmez, dedi sonunda. Burada oturup bekleyebilirsiniz.</p>

  <p>Freire koridordaki koltuklardan birine oturdu. François-de-Sourdis Sokağı'ndaki, Bordeaux Emniyet Müdürlüğü'nün birinci katındaydı. Şehrin göbeğinde bir buzdağını andıran, yepyeni, beyaz, devasa bir binaydı. Anladığı kadarıyla bu katta rütbeli polislerin odaları bulunuyordu.</p>

  <p>Etraf tenha olmasına rağmen, bu katta sessiz bir faaliyet göze çarpıyordu. Diğer polis merkezlerindeki gibi bir öğle sonrası ortamıydı. Mathias, Anais'in bürosunun tam karşısında oturuyordu. Açık storlarıyla camlı bir bölmesi olan, boş bir başkomiser bürosu.</p>

  <p>Çevresinde bakındı. Kimse yoktu. Aklına çılgınca bir fikir geldi –Odaya girmek. Minotauros'un soruşturma dosyasını bulmak.</p>

  <p>Polisin Victor Janusz hakkında topladığı verileri okumak. Bu oldukça akıl almaz bir fikirdi ama vazgeçmek için artık çok geçti.</p>

  <p>Yeniden sağına soluna bakındı. Koridor hâlâ ıssızdı. Ayağa kalktı, bacaklarınm uyuşukluğunu gideriyormuş gibi yaptı, sonra kapı kolunu yokladı. Açıktı.</p>

  <p>Odaya girdi ve gürültü yapmamaya dikkat ederek kapıyı arkasından kapattı. Hemen storları indirdi. Saatine baktı. 15.10. Büroyu aramak için kendine beş dakika verdi. Bir dakika fazla değil. Yağmura ve erkenden kararmaya başlayan havaya rağmen, ışık yakmadan araştırmasını yapabilecek kadar çevresini görebiliyordu.</p>

  <p>Bir bakışta odanın tüm ayrıntılarını kafasına kaydetti. Standart bir memur odasıydı. Ne duvarlarda ne de mobilyaların üstünde kişisel bir ayrıntı vardı. Freire hastanedeki soğuk ve sıradan odasını düşündü. Dosyaların konduğu birçok yer vardı. Sağda, metal bir evrak dolabı. Tam karşısında stor kapağıyla bir başka dolap. Çekmeceleri ve üzerindeki dosya yığınıyla çalışma masası.</p>

  <p>Fazla aramasına gerek kalmadı. Onu ilgilendiren belgeler dosya yığınının en üstündeydi.</p>

  <p>Sorgu transkripsiyonlarını okuyacak vakti yoktu, ama fotoğrafları buldu. Çukurdaki ceset. Beyaz, çok zayıf, dövmelerle kaplı bir beden. Kapkara boğa kellesi. Kurban fantastik yaratıklarla dolu, korkutucu efsanelerin hüküm sürdüğü ilkel bir çağdan fırlamış gibiydi. Ama resimlerde genel olarak bir çiğlik vardı ve arşiv belgesi olduğu anlaşılıyordu. Farklı bir konuydu ama bu, dünyanın her yerinde böyleydi.</p>

  <p>Biraz daha karıştırdı. Cesedin morgdaki fotoğrafları. Philippe Duruy'ün suratı, o korkunç maskesini çıkarmışlardı. Ezilmiş, asimetrik bir yüz. Bir başka zarf. Antropometrik portreler. Üzerinde tebeşirle yazılmış numaraların bulunduğu bir levha tutan, gözleri sürmeli bir çocuk. Demek daha önce de polisle başı derde girmişti.</p>

  <p>Başka dosyalar. Tutanaklar. Okumaya zamanı yoktu. Nihayet son dosya, olay yeri inceleme teknisyenleri tarafından suç mahallinin bilançosu. Kâğıtların arasında, suç mahallinde bulunan parmak izlerinin yer aldığı fiş de vardı. Victor Janusz'un parmak izleri.</p>

  <p>Koridordan ayak sesleri geldi. Freire hareketsiz kaldı. Sesler uzaklaştı. Saatine baktı ve vakti anlayabilmek için dikkatini toplamak zorunda kaldı. 15.16. Altı dakikadan beri bu odadaydı, Anais Chatelet her an gelebilirdi. Parmak izlerini yeniden inceledi. Aklına başka bir fikir geldi. Çekmeceleri karıştırdı. Kartuşlu bir dolmakalem buldu. Kartuşu çıkardı. Yazıcıdan beyaz bir kâğıt aldı ve mürekkebi üzerine yaydı. Beş parmağını mürekkebe batırdı, sonra kâğıdın yukarısındaki boş edana bastırdı.</p>

  <p>İzleri Victor Janusz'un parmak izleriyle karşılaştırdı. Benzerlikleri anlamak için uzman olmaya gerek yoktu.</p>

  <p>İlk parmak izi örtüşüyordu.</p>

  <p>İkinci parmak izi örtüşüyordu.</p>

  <p>Üçüncü parmak izi örtüşüyordu.</p>

  <p>O, Victor Janusz'du.</p>

  <p>Beyaz kâğıt üzerindeki siyah lekeleri –bu kesin kanıtı– görmek, aklına tek bir şey getiriyordu. Planlarını gözden geçirdi. Bir suçlunun tek bir kurtuluşu vardı: Kaçmak.</p>

  <p>Kâğıdı katlayarak cebine tıktı. Mürekkep kartuşunu yerine koydu. Dolmakalemi çekmeceye yerleştirdi. Dosyayı diğerlerinin üstüne bıraktı ve küçük bir mizansen için hazırlandı.</p>

  <p>Kapıyı araladı. Koridora bir göz attı. Hâlâ kimse yoktu. Görünmeden odadan çıktı ve merdivene doğru ilerledi.</p>

  <p>— Hey, siz!</p>

  <p>Mathias yürümeye devam etti.</p>

  <p>— Hey!</p>

  <p>Freire durdu, rahat bir ifade takınmaya çalıştı ve sese doğru döndü. Vücudunun terden sırılsıklam olduğunu hissediyordu. Biraz önceki şık giyimli polis ona doğru yürüyordu.</p>

  <p>— Başkomiser Chatelet'yi beklemiyor musunuz?</p>

  <p>Freire yutkunmaya çalıştı, başaramadı, sonra boğuk bir sesle cevap verdi:</p>

  <p>— Ben... Benim hiç vaktim yok.</p>

  <p>— Ne kötü. Az önce aradı, geliyormuş.</p>

  <p>— Onu bekleyemem. Zaten fazla önemli değildi.</p>

  <p>Adam kaşlarını çattı. Polise özgü altıncı his. Tüm gayretine rağmen Freire korkudan terliyordu.</p>

  <p>— Bekleyin. (Ses tonu değişmişti.) Geliyor.</p>

  <p>Freire başını öne eğdi. Gördüğü şeyle donup kaldı. Polisin koltukaltında bir dosya vardı. Kapağında VİCTOR JANUSZ, MARSİLYA yazıyordu.</p>

  <p>Çevresindeki her şey karardı. Düşünemiyor, konuşamıyordu.</p>

  <p>Polis duvara sabitlenmiş koltukları işaret etti.</p>

  <p>— Oturun dostum. Rahatsız gibisiniz.</p>

  <p>— Le Coz, gel bak!</p>

  <p>Ses büroların birinden geliyordu.</p>

  <p>— Buradan bir yere kımıldamayın, dedi şık giyimli polis.</p>

  <p>Sonra arkasını dönüp uzaklaştı.</p>

  <p>Birkaç metre ötede duran bir meslektaşının yanına gitti. Gözden kayboldular, kapanan bir kapı sesi duyuldu. Freire hâlâ ayakta duruyordu. Kan gözyuvarlarının arkasına hücum ediyordu. Bacakları korkudan titriyordu. Yapacak tek bir şey vardı: Oturmak ve tutuklanmayı beklemek.</p>

  <p>Ama bunu yapmak yerine, sessizce ve hızlı adımlarla koridora çıktı. Girişteki hole inen merdiven sahanlığına ulaştı. İnmeye başladı. Basamaklar ayaklarının altında eriyordu.</p>

  <p>Hole ulaştı. Çevresindeki gürültü patırtıyı kanındaki bir uğultu gibi algılayarak salonda ilerledi. Önünde, çıkış kapısı sanki titriyordu.</p>

  <p>Kapıyla arasında sadece birkaç metre kalmıştı.</p>

  <p>Hep arkasından yetişip onu yakalamalarını bekliyordu.</p>

  <p>Genç kadın bir anda karşısında belirdi.</p>

  <p>Çift camlı kapının ardında, Anais Chatelet bir arabadan iniyordu. Freire kendini holün sağ tarafındaki tuvalete attı. Kabinlerden birine girdi ve kapıyı kilitledi, vücudunun her tarafı titriyordu.</p>

  <p>Bir dakika sonra dışarıdaydı, yağmurdan parlayan anayolda.</p>

  <p>Yalnız.</p>

  <p>Kaybolmuş.</p>

  <p>Ama özgür.</p>
</body>
</html>
