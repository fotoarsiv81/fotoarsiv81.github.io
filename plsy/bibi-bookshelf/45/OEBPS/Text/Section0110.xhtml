<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>103</h2>

  <p>— Bana anlatmak ister misiniz?</p>

  <p>— Hayır.</p>

  <p>— Neden?</p>

  <p>— Tüm nefesimi bu konuyu anlatırken tükettim.</p>

  <p>Gezici Muayene ve Tedavi Birimi GMTB'nin psikiyatrı, Anais'in kollarındaki kabuk bağlamaya başlamış yaraları sessizce inceliyordu. Genç yaşına rağmen, doktor bunları kuşkusuz başkalarında da görmüştü. Hapishanede, bedenin kendini ifade etmek için son yer olduğunu anlamak için Sigmund Freud olmaya gerek yoktu.</p>

  <p>— Eğer bu şekilde devam ederseniz, tüm kanınızı tüketeceksiniz.</p>

  <p>— Teşekkürler doktor. Buraya biraz güç toplamaya gelmiştim.</p>

  <p>Kadın doktor gülümsemedi:</p>

  <p>— Oturun.</p>

  <p>Anais söyleneni yaptı, oturdu ve kadına baktı. Anais'ten biraz daha yaşlıydı. Sârışındı, güleç yüzlüydü. Her kadının, zor geçmişini yüzünde taşıdığı bu kapalı dünyada, beklenmedik dinginlikte yüz hatları vardı. Parlak gözler, çıkık elmacıkkemikleri, zarif bir burun, ince bir beden. Enerjinin ve şefkatin el ele verdiği kalın kaşlar. Tüm erkeklerin yüreğini hoplatacak kadar küçük bir ağız.</p>

  <p>Anais aptalca bir fikre –maço bir fikre– kapıldı. Bu kadar güzel bir kadının böyle boktan bir cezaevinde ne işi vardı? Bir manken ya da artist olabilirdi. Biraz gecikmeyle de olsa, bu düşüncesinin saçmalığını fark etti.</p>

  <p>— Benimle görüşmeyi siz talep ettiniz. Benimle ne konuşmak istiyordunuz?</p>

  <p>Anais cevap vermedi. İki kadın küçük bir ofisteydiler; ofisin soldaki cam duvarı GMTB'nin bekleme salonuna bakıyordu. Diğer taraf oldukça kalabalıktı. Karınlarını, başlarını veya kollarını tutarak zırıldayan, inleyen, şikâyet eden eşofmanlı, taytlı, üzerlerine kalın kazaklar giymiş kadın mahkûmlar. Gerçek bir pazaryeri.</p>

  <p>— Sizi dinliyorum, diye üsteledi psikiyatr. Ne istiyorsunuz?</p>

  <p>Öğle yemeğinden sonra Anais kütüphaneye dönmek istemiş ama izin alamamıştı. İzin koparabildiği tek şey, bir telefon görüşmesi olmuştu. Solinas'yı aramış, ama karşısına telesekreter çıkmıştı. Hücresinin yolunu tutmuş, kütüphaneden aldığı Albertine Sarrazin'in kitaplarının kapağını açacak gücü bile bulamamıştı. Bunun üzerine aklına umutsuz bir fikir gelmişti: psikiyatrı görmek. Hemen ikna etmişti. Kollarını göstermiş ve anında bir randevu koparmıştı.</p>

  <p>— Ben polisim, diye söze başladı. Bunu size söylemiş olmaları gerekir.</p>

  <p>— Dosyanızı okudum.</p>

  <p>— Biraz karmaşık bir soruşturmanın içinde buldum kendimi...</p>

  <p>Mevkimi aşan bir durum. Bir asayiş şube polisi için buradaki ortamın korkunç olması dışında bazı...</p>

  <p>— Kaygılarınız mı var?</p>

  <p>— Korkuyorum.</p>

  <p>— Neden?</p>

  <p>— Bilmiyorum. Tehlike altında olduğumu hissediyorum... anlaşılmaz, içinden çıkılmaz bir tehlike.</p>

  <p>— Bu duvarlar arasında bu çok normal.</p>

  <p>Anais başını sallayarak onunla aynı fikirde olmadığını belirtti ama cevap veremedi. Şimdi nefes almakta zorluk çekiyordu. Korkularını yüksek sesle dile getirmek, gerçekliklerini artırıyordu...</p>

  <p>— Uykunuz nasıl? diye devam etti psikiyatr.</p>

  <p>— Sanırım henüz uyumadım.</p>

  <p>— Size bir sakinleştirici vereceğim.</p>

  <p>Kadın ayağa kalktı ve ona arkasını döndü. Anais zincirleri olmadığını ve çevrede bir gardiyan bulunmadığını fark etti –Anlaşılan psikiyatr istememişti. Bir an, bir şeyler deneyebileceğini düşündü. Ne? Saçmalıyordu.</p>

  <p>Psikiyatr döndü, elinde bir hap ile su dolu metal bir bardak vardı. Güzelliği ve kırılganlığı, Anais'in kendini güvende hissetmesini sağlıyordu. Bir müttefik. O halde ondan bir talepte bulunabilir miydi? İçeri bir şey sokmasını isteyebilir miydi? Bir cep telefonu? Bir sim kart? Bir silah? SAÇMALIYORDU!</p>

  <p>— Teşekkür ederim.</p>

  <p>Hileye başvurmadan hapı yuttu. Artık mücadele edecek gücü yoktu. Sol tarafa yeniden bir göz attı. Topallayan mahkûmlar hâlâ oradaydı, şekilsiz siluetler, insam yüzüne sahip kirli çamaşır torbaları. Ters işleyen, içten kokmaya başlayan, o hastalıklı iç organları, çürümüş organizmaları düşününce midesi bulandı. Bu insanların var olmadığı bir gelecek düşündü. Yavaş yavaş hiç yaşanmamış bir geçmişe dönüşen bir gelecek. Hapishane işte buydu: asla bildirme kipine dönüşmeyen bir şart kipi. Onun yerine, kötü meyve suyu, hınç, acı, kronik ishal...</p>

  <p>Masasının ardında, psikiyatr bir form dolduruyordu.</p>

  <p>— O nedir?</p>

  <p>— Nakil talebiniz.</p>

  <p>— Ben... ben tımarhaneye mi gidiyorum?</p>

  <p>Psikiyatr hafifçe gülümsedi:</p>

  <p>— Henüz o durumda değilsiniz.</p>

  <p>— Öyleyse ne?</p>

  <p>— Müdürden sizin "YKM" statüsüne alınmanızı talep ettim. Yüksek Korumalı Mahkûm.</p>

  <p>— Bunu lütuf olarak mı görüyorsunuz?</p>

  <p>— Şimdilik, sizi korumanın tek yolu bu.</p>

  <p>Bu kısaltmanın ne anlama geldiğini biliyordu. Hücre değişiklikleri, sürekli arama ve yoklama, her an gözetim altında tutulma... Diğerlerinden korunmuş olacaktı, ama bu durum çalışmasına en ufak bir kolaylık sağlamayacaktı.</p>

  <p>Dört duvarına doğru yürümeye başladı.</p>

  <p>Bu işten elde ettiği tek şey, tutukluluğunun daha da sıkı bir hale gelmiş olmasıydı.</p>
</body>
</html>
