<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>118</h2>

  <p>Bir numara, Philippe Despres, namı diğer Rodngo, artık yoktu, iki numara, Sylvain Durieu, rumuz Sandokan, dördüncü çalıştan sonra cevap verdi.</p>

  <p>— Mösyö Durieu?</p>

  <p>— Benim.</p>

  <p>— Sizi Anne Marie Straub'la ilgili olarak arıyorum.</p>

  <p>— Kim?</p>

  <p>— Feliz.</p>

  <p>Kısa bir sessizlik oldu, sonra Durieu cevap verdi:</p>

  <p>— Siz kimsiniz?</p>

  <p>Hazırlıksız yakalanmıştı, aklına ilk gelen şeyi söyledi:</p>

  <p>— Asayiş şube polisi.</p>

  <p>Adam derin bir nefes aldı ve sert bir sesle konuştu:</p>

  <p>— Sıkıntı istemiyorum. Onun ne yaptığını bilmek istemiyorum.</p>

  <p>Ayrıca ondan bahsedilmesini de istemiyorum.</p>

  <p>— Onu kaybolduğunu biliyor muydunuz?</p>

  <p>— Onu bir buçuk yıldan beri görmedim! Üç randevudan sonra hiçbir açıklama yapmadan beni terk etti. Ondan beri de hiç haber almadım.</p>

  <p>— Onu ilk olarak ne zaman gördünüz?</p>

  <p>— Eğer beni sorgulamak istiyorsanız karakola çağırın.</p>

  <p>Durieu telefonu kapattı. Chaplain kahvesinden bir yudum aldı.</p>

  <p>Saint-Germain Bulvarı'ndaki bir kafedeydi. Suni deri kanepeler. Tavandan sarkan sarımsı abajurlar. Uzaktan gelen uğultular. Kafe hemen hemen boştu.</p>

  <p>Sonraki numara.</p>

  <p>İki çalıştan sonra, bir kadın sesi cevap verdi.</p>

  <p>— Alo?</p>

  <p>Chaplain bu olasılığa hazırlıklı değildi. Gözlerini not defterine indirdi ve üç numaralı adayın ismini okudu.</p>

  <p>— Christian Miossens orada mı acaba?</p>

  <p>— Bu bir şaka mı?</p>

  <p>Bir hata yapmıştı, ancak ne olduğunu bilmiyordu. Zaman kazanmalıydı. Tuşladığı numarayı yüksek sesle tekrar etti.</p>

  <p>— Evet, bu Christian'ın numarası, dedi kadın, bu kez daha yumuşak bir ses tonuyla.</p>

  <p>Chaplain de sesine canlılık kattı:</p>

  <p>— Özür dilerim, yanlış ifade ettim. Sizi Mösyö Miossens'la ilgili olarak arıyorum ve...</p>

  <p>— Siz kimsiniz?</p>

  <p>Bir kez daha, adını vermeden, kendini asayiş şube polisi olarak tanıttı.</p>

  <p>— Bir haber mi var?</p>

  <p>Ses tonu değişmişti. Öfkeden sonra umut.</p>

  <p>— Belki, dedi Chaplain öylesine.</p>

  <p>— Nedir?</p>

  <p>Chaplain derin bir soluk aldı. Körlemesine ilerliyordu, ancak bunu alışkanlık haline getirmeye başlamıştı.</p>

  <p>— Özür dilerim, ama önce bana kim olduğunuzu söyleyebilir misiniz?</p>

  <p>— Ben Nathalie Forestier, ablası.</p>

  <p>Çok hızlı düşündü. Eğer cep telefonuna Miossens'ın ablası cevap veriyorsa, adam ya ölmüştü ya hastaydı ya da kaybolmuştu. Bir polise yönelttiği "Bir haber mi var?" sorusu, hastalık olasılığını bir kenara bıraktırıyordu.</p>

  <p>Boğazını temizledi ve soruşturmacılara has ses tonunu takındı:</p>

  <p>— Sizinle bazı gerçekler hakkında bir kez daha konuşmayı istiyorum.</p>

  <p>— Beyefendi... (Sesi artık bıkkın çıkıyordu.) Size her şeyi birçok kez anlattım...</p>

  <p>— Madam, dedi daha otoriter bir ses tonuyla, bazı noktaları derinleştirmem için bu davayı bana verdiler. Her önemli tanığı sorgulamam gerekiyor.</p>

  <p>Bu pek mantığa uygun değildi: Bir ölünün ya da kayıp bir insanın numarasını tuşlamıştı, ancak kadın bunu dikkate almıyordu.</p>

  <p>— Elinizde yeni kanıtlar var mı, yok mu? diye sordu kadın.</p>

  <p>— Siz önce benim sorularıma cevap verin.</p>

  <p>— Beni... yine karakola mı çağıracaksınız?</p>

  <p>— Maalesef, evet. Ama şimdi, sizinle telefonda bazı şeyleri konuşmak istiyorum.</p>

  <p>— Sizi dinliyorum, dedi kadın bitkin bir sesle.</p>

  <p>Chaplain tereddüt ediyordu. Mümkün olduğunca genel bir soru sordu.</p>

  <p>— Kardeşinizden nasıl haberiniz oldu?</p>

  <p>— İlkinde mi, yoksa İkincisinde mi?</p>

  <p>İnsan iki kez ölemezdi. Demek ki Christian kaybolmuştu. Hem de iki kez.</p>

  <p>— İlkinden söz edelim.</p>

  <p>— Beni polis aradı. Christian'ın mesai arkadaşları ona ulaşamamış. İki haftadan beri ondan haber alamıyorlarmış. Kardeşim onlara hiçbir şey söylememiş. Doktor raporu da yollamamış. Bu onun tarzı değildi.</p>

  <p>— Sizi tam olarak ne zaman aradılar?</p>

  <p>— 10 Temmuz 2008'de. Çok iyi hatırlıyorum.</p>

  <p>Chaplain, önceki notlarıyla karşılaştırarak yeni notlar alıyordu. Miossens ilk olarak Anne Marie Straub'la 23 Mayıs 2008'de buluşmuştu, iki aydan kısa bir süre sonra da ortadan yok olmuştu. Bu buluşmayla bir alakası olabilir miydi?</p>

  <p>— Kaybolduğundan haberiniz yok muydu?</p>

  <p>— İfade tutanağımı okumadınız mı?</p>

  <p>— Hayır. Tanıkları sorgulamadan önce tüm önyargılardan uzak kalmayı tercih ederim.</p>

  <p>— Tuhaf bir yöntem.</p>

  <p>— Benim tarzım. Kardeşinizin ortadan kaybolduğundan neden haberiniz yoktu?</p>

  <p>— Çünkü on iki yıldan beri görüşmüyorduk.</p>

  <p>— Sebep?</p>

  <p>— Aptalca bir miras davası. Paris'te bir stüdyo. Tam bir saçmalık...</p>

  <p>— Yakın olduğu kişilerin de kaybolduğundan haberi yok muydu?</p>

  <p>— Christian'ın yakın olduğu kimse yoktu.</p>

  <p>Sesi çatladı:</p>

  <p>— Hep yalnızdı, anlıyor musunuz? Hayatı internet ve tanışma siteleriydi. Bunu daha sonra öğrendik. Kadınlarla, profesyonellerle... kim olursa olsun ilişki kuruyormuş...</p>

  <p>Chaplain her bilgiyi kaydetmek ve yapbozu bir an önce tamamlamak zorundaydı. Nathalie Forestier, Christian'ın iki kez kaybolduğundan söz etmişti.</p>

  <p>— Ne zaman bulundu?</p>

  <p>— Eylülde. Aslında polis onu ağustos ayının sonunda bulmuş, ama bana eylülün ortasında haber verdiler.</p>

  <p>— Neden sizinle bu kadar geç temas kurmuşlar?</p>

  <p>Nathalie cevap vermek için bir süre bekledi. Sanki muhatabının bilgisizliğinden dolayı şaşkınlığı gitgide artıyordu.</p>

  <p>— Çünkü Christian, adının David Longuet olduğunu iddia ediyordu. Kendi kimliğini kesinlikle hatırlamıyordu.</p>

  <p>Bu Chaplain'in beklemediği bir darbeydi. Christian Miossens, yani Feliz'in seçtiği aday, psişik kaçıştan mustaripti. O da bavulsuz bir yolcuydu.</p>

  <p>— Onu nerede bulmuşlar?</p>

  <p>— Diğer evsizlerle birlikte, ağustos ayının sonunda, ParisPlage'dan toplanmış. Hafızasını yitirmiş bir haldeymiş, önce, sizin I3P olarak adlandırdığınız, Paris Psikiyatri Kliniği'ne gönderilmiş.</p>

  <p>— Prosedürler gereği.</p>

  <p>— Sonra Sainte-Anne'a naklettiler.</p>

  <p>— Onu tedavi eden psikiyatrın adını hatırlıyor musunuz?</p>

  <p>— Şaka mı yapıyorsunuz? Christian orada yaklaşık bir ay kaldı. Her gün onu görmeye gittim. Doktorunun adı François Kubiela'ydı.</p>

  <p>İsmi not etti. Öncelikle bu adı araştıracaktı.</p>

  <p>— Hangi serviste çalışıyor?</p>

  <p>— Akıl ve Beyin Hastalıkları Bölümü. Anlayışlı ve sevimli bir adamdı. Bu tür rahatsızlıkları iyi biliyor gibiydi.</p>

  <p>— Kubiela size Christian'ın hastalığı hakkında bir açıklamada bulundu mu?</p>

  <p>— Bana psişik kaçışlardan söz etti, amnezi sebebiyle hakikatten uzaklaşma, bu tür şeyler. Ayrıca bana başka bir vaka üzerinde de çalıştığını söyledi, Paris'e, kendi servisine getirttiği Lorient'lı bir hasta.</p>

  <p>Chaplain, Kubiela isminin altını üç kez çizdi. Bir uzman. Onunla kesinlikle konuşması lazımdı. Adam bazı tıbbi sırlara vâkıf olmalıydı, ama...</p>

  <p>— Kubiela... metanetini yitirmiş gibiydi. Ona göre bu, çok nadir görülen bir sendromdu. Aslında, bugüne dek Fransa'da böyle bir vakaya hiç rastlanmamıştı. Şakayla karışık "Bu Amerikalılara özgü bir şey" diyordu.</p>

  <p>— Kardeşinizi nasıl tedavi etti?</p>

  <p>— Tam olarak bilmiyorum. Ancak hafızasını geri getirmek için her şeyi yaptığından eminim. Sonuç alamadı.</p>

  <p>Chaplain yön değiştirdi:</p>

  <p>— Christian'ın kimliğini nasıl saptamışlar? Size nasıl ulaşmışlar?</p>

  <p>— Demek siz hiçbir şey bilmiyorsunuz...</p>

  <p>Chaplain, telefonu suratına kapatmadığı için kadına içinden teşekkür ediyordu. Cehaleti hakaret gibiydi.</p>

  <p>— Christian'ın kimliği parmak izleri sayesinde belirlenmiş, diye devam etti kadın. Önceki yıl alkollü araba kullanmaktan gözaltına alınmıştı. Polis, bildiğiniz gibi parmak izlerini saklar. Neden bilmiyorum, ama parmak izlerini karşılaştırmak on beş gün sürdü.</p>

  <p>— Sonra ne oldu?</p>

  <p>— Christian'ı benim vekâletime verdiler. Profesör Kubiela onun iyileşmesi konusunda oldukça karamsardı.</p>

  <p>— Sonra?</p>

  <p>— Christian bizim eve yerleşti. Kocam ve çocuklarımla birlikte Sevres'de küçük bir evde yaşıyorduk. Bu pek kolay olmadı.</p>

  <p>— O dönemde de David Longuet olduğunu mu iddia ediyordu?</p>

  <p>— Her zaman, evet. Bu çok... korkunçtu.</p>

  <p>— Sizleri hiç hatırlamıyor muydu?</p>

  <p>Nathalie Forestier cevap vermedi. Chaplain bu sessizliğin nedenini biliyordu. Kadın ağlıyordu.</p>

  <p>— Bu şekilde, ailenizle birlikte yaşamaya devam etti mi?</p>

  <p>— Bir ay sonunda yeniden kaçtı. Ondan sonra...</p>

  <p>Yeniden sessizlik oldu. Yeniden hıçkırıklar duyuldu.</p>

  <p>— İvry-Sur-Seine'de, Marcel-Boyer Rıhtımı'nda, inşaat malzemeleri üreten bir fabrika alanında cesedi bulundu. Vahşice işkence edilerek öldürülmüş bir halde.</p>

  <p>Chaplain not almaya devam ediyordu. Eh titrese de son derece kararlı yazıyordu. Nihayet iyi tanıdığı bir alana giriyordu.</p>

  <p>— Size bu soruyu sorduğum için beni affedin ama ne tür işkence yaraları vardı?</p>

  <p>— Otopsi raporuna bakabilirsiniz, öyle değil mi?</p>

  <p>Israr etti, ancak çok ama çok yumuşak bir ses tonuyla:</p>

  <p>— Lütfen, soruma cevap verin.</p>

  <p>— Tam olarak hatırlamıyorum. Bilmek istemedim. O... Sanıyorum yüzü ikiye ayrılmıştı.</p>

  <p>Christian Miossens, rumuzu Kibar Erkek, namı diğer David Longuet, onda da implant vardı. Tıpkı Patrick Bonfils gibi. Tıpkı kendisi gibi. Anais Chatelet haklıydı. İmplant "bavulsuz yolcu" molekülünü damla damla akıtıyordu. Katillerin her seferinde mutlaka geri almak zorunda kaldığı çok özel bir cihaz.</p>

  <p>— Dinleyin, dedi birden kadın, sorularınızdan sıkıldım. Eğer beni sorgulamak istiyorsanız, büronuza çağırın. Ama özellikle, yeni bir şey varsa söyleyin!</p>

  <p>Chaplain, soruşturmanın yeniden başlatılmasını gerektirecek bazı yeni unsurlara ulaşıldığını zorlukla duyulacak şekilde ağzında geveledi. Bu kadına yalan yanlış umut vermek istemiyordu. Bu durum içinden çıkılmaz bir magmadan farksızdı.</p>

  <p>— Adresiniz bizde var, dedi zabıt tutan bir polisin ses tonuyla. Size yarın bir celp yollayacağız. Karakola gelince size daha kapsamlı bilgi veririm.</p>

  <p>Parayı ödedi ve kafeden çıktı, gece olmuştu. Bir taksi bulmaya çalışarak Sen Nehri'ne yöneldi ve Toumelle Rıhtımı'na çıktı. Kaldırımlar boştu. Yollarda, sadece evlerine gitmek için acele eden sürücülerin kullandığı arabalar vardı. Soğuktu. Hava kararmıştı.</p>

  <p>Notre-Dame'ın silueti, bu uçsuz bucaksız buz gibi gecede yükseliyordu. O da evine dönmek istiyordu. Ancak yeni bilgilere ulaştığı bu geceyi değerlendirmeliydi.</p>

  <p>Christian Miossens, namı diğer David Longuet.</p>

  <p>Patrick Bonfils, namı diğer Pascal Mischell.</p>

  <p>Mathias Freire, namı diğer...</p>

  <p>Üç bavulsuz yolcu.</p>

  <p>Öldürülecek üç adam.</p>

  <p>Anne Marie Straub'un veya Medina'nın bu işteki rolü neydi?</p>

  <p>Avları avcıya doğru çeken kızlar mı? Yalnız yaşayan erkekleri avlayan avcılar mı?</p>

  <p>Bu varsayım, Christian Miossens'a uyuyordu, ama Bask kıyısında yaşayan meteliksiz bir balıkçı olan Patrick Bonfils'le örtüşmüyordu. Peki ya ona? Arnaud Chaplain olmadan önce de Sasha'nın kulübüne sık sık gidiyor muydu? Feliz tarafından tuzağa mı düşürülmüştü? Amazonun "kurbanları" arasında kendi yüzünü bulamamıştı...</p>

  <p>Bir taksi durdu ve yirmi metre ileride, Grands-Augustins Sokağı'nın köşesinde yolcusunu indirdi. Chaplain koştu ve arabaya atladı, buz kesmişti.</p>

  <p>— Ne tarafa?</p>

  <p>Saatine baktı. Gece yarısını geçmişti. Kızları avlamak için ideal bir saatti.</p>

  <p>— Johnny's, Clement-Marot Sokağı.</p>
</body>
</html>
