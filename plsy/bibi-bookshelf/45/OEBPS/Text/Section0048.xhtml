<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>43</h2>

  <p>— Adın?</p>

  <p>— Narcisse, dedi hiç düşünmeden.</p>

  <p>— Narcisse, ne?</p>

  <p>— Sadece Narcisse. Adım bu.</p>

  <p>— Kimlik belgen var mı?</p>

  <p>— Hayır.</p>

  <p>Bu söz dudaklarından, tuhaf bir şekilde gerçeği ifade edercesine döküldü.</p>

  <p>— Doğum tarihi ve yeri?</p>

  <p>Mathias Freire'in sahte evrakında okuduğu tarihi verdi. Yer olarak da meydan okurcasına Bordeaux'yu seçti.</p>

  <p>Bankodaki görevli başını kaldırdı ve dikkatle ona baktı:</p>

  <p>— Sen yeni misin?</p>

  <p>— Yeni geldim, evet.</p>

  <p>Sosyal hizmet görevlisi camın altından, üzerinde numara bulunan bir kâğıt uzattı:</p>

  <p>— Önce çıkışta, sol tarafta bulunan emanete uğra, eşyalarını teslim et. Sonra duşların karşındaki sağdaki binaya git. Zemin kat. Elindeki numaraya karşılık gelen odayı bul.</p>

  <p>Arkasındaki bir evsiz ona cesaret vermek ister gibi sırtına vurdu.</p>

  <p>— En iflah olmazların odası adamım! En iyileri!</p>

  <p>Janusz emanet salonuna gitti. Burada da başka bir itiş kakış yaşanıyordu. İnsanlar yüklü market arabalarını, çerçöp dolu çantalarını, hurda demir yüklü bebek arabalarını teslim ediyordu.</p>

  <p>Emanete bırakacak eşyası olmadığını söyledi. Görevli ona ters ters baktı.</p>

  <p>— Silah yok mu? Ya da para?</p>

  <p>— Yok.</p>

  <p>— Duş yapmak ister misin?</p>

  <p>— İyi olur, evet.</p>

  <p>Adam iyice kuşkulu bakışlarla onu inceledi:</p>

  <p>— Sonraki blok.</p>

  <p>Banyolar ve en iflah olmazların binası, duşların tavan pencerelerinden çıkan buhar sebebiyle oldukça sıcak olan bir aralıktaydı. Janusz yeni bir bankonun önünde durdu. Ona bir havlu ile bir temizlik seti –sabun, diş fırçası, tıraş bıçağı– verdiler.</p>

  <p>— Duştan önce, vestiyere uğra.</p>

  <p>Kuru ve temiz giysilerin yığınlar halinde gruplandırıldığı bir depoyla karşılaştı. Aklına bu giysilerin sahiplerinin çoğunun ölmüş olduğu geldi. Onun gibi bir zombi için mükemmeldi. Bir görevli bedenine uygun giysiler seçmesinde ona yardımcı oldu. Bir oduncu gömleği. Amerikanbezinden bir bahçıvan pantolonu. Bir büyükbaba yeleği. Siyah bir palto. Bir çift basket ayakkabısı –kemik gibi sertleşmiş Converse'ler– gözüne çarptı, hemen üzerlerine atladı. Gün boyunca giydiği ayakkabılar ayaklarını vurmuştu.</p>

  <p>İkinci binaya geçti, ancak hemen soyunmadı, içerisi ona buhar dolu büyük bir hamamı hatırlattı. Kapılar kırmızıydı. Diğer her yer ise beyaz fayans. Sol tarafta duş ve tuvalet kabinleri vardı. Sağda ise bir dizi lavabo.</p>

  <p>Manzara burada da içler acısıydı. Sidik birikintileri içinde tuvalet kâğıdı ruloları. Yerlerde, duvarlarda kusmuk kalıntıları. Müstehcen bir alfabenin harfleri gibi yerlerde şekiller çizen bok izleri. Bilinen bir olguydu: Suyla temas, anüs kaslarını gevşetiyordu.</p>

  <p>Buharın içinde evsizler soyunuyor, bağrışıyor, inler gibi sesler çıkarıyor, homurdanıyordu. Burada bir şeylere hazırlanıyorlardı. Su işkencesine... Kauçuk çizmeler giymiş görevliler her hareketi gözlemliyordu.</p>

  <p>Janusz havlusunu, sabununu, yeni giysilerini göğsüne bastırmış halde bir kabin aradı. Endüstriyel temizlik maddelerinden yayılan kokular sayesinde nihayet iğrenç kokular duyulmuyordu. Ancak korkunç görüntüler hâlâ oradaydı. Üzerlerindeki paçavralar olmayınca, evsizler yarı yarıya küçülmüş görünüyordu. Gri, kırmızı, mavimtırak iskeletler gibiydiler. Yaralar, kabuklar, enfeksiyonlar benekli tenlerinde iç karartıcı motifler oluşturuyordu.</p>

  <p>Boş kabin yoktu. Lavaboların bitiminde duran bir görevli ona burada soyunmasını söyledi. Janusz reddetti. Burada giysilerini çıkaramazdı, çünkü üzerinde hâlâ pire tasmaları vardı, ayrıca onu bir bakışta ele verecek sağlıklı, yapılı bedenini –1,80 m boy ve 78 kilo– sergilemek istemiyordu. Yanındaki para ve bıçak da cabasıydı...</p>

  <p>Bazıları, kendilerini özenle soyan görevlilerden yardım alıyordu. Çünkü genellikle giysiyle beraber deriler de kalkıyordu. Haftalar, aylar, hatta bazen yıllarca üzerlerinden çıkmayan bu paçavralar deride korkunç mutasyonlara yol açıyordu. Bir ihtiyar yarı bez, yarı et çoraplarını ağır ağır çıkarıyordu. Baldırlarında, çorabın ilmek izleriyle iyice belirginleşmiş yaralar vardı.</p>

  <p>— Hey sen! Burası boş!</p>

  <p>Janusz kabine doğru yürürken buhar bulutlan arasından çığlıklar duyuldu. Bir hastabakıcı bir dizinin üzerine çökmüş, lavaboların altında hareketsiz yatan bir adamı tutuyordu. Bir diğeri, su birikintileri içinde çizmelerini şaklatarak yardımına koştu.</p>

  <p>— Hemen hastaneye gönderilmesi gerekiyor.</p>

  <p>— Nesi var?</p>

  <p>Görevli cevap olarak, evsizin kangrenden simsiyah olmuş kolunu gösterdi.</p>

  <p>— Ne kadar gecikirsek o kadar yukarıdan kesilmesi gerekecek.</p>

  <p>Janusz yardım teklifinde bulunacaktı ama görevli ona yeniden seslendi:</p>

  <p>— Sen kabine giriyor musun, benim mi sokmam gerekiyor? 6 numara boş.</p>

  <p>Janusz yürüdü. Akan duşun altında koltuk değneklerine yaslanmış bir engelli daha gördü. Kendinden geçmiş bir diğerini bir hastabakıcı fırçayla yıkıyordu.</p>

  <p>— Hadi! Hadi! diye bağırdı bir görevli, kapılara vurarak. Bütün gece burada kalamayız!</p>

  <p>Janusz kabine girdi, kapıyı kilitledi. Soyundu. Parasını emin bir yere koydu. Pire tasmalarını çıkardı. Bedeni suyla temas edince nihayet kendini güvende hissetti. Duş başlığından fışkıran sıcak su... Büyük bir heyecanla yıkandı, vücudunu keseledi, kurulandı ve giyindi. Bıçağını ve parasını yeni giysilerinin kıvrımlarına yerleştirdi. Kendini temiz hissediyordu. Canlanmış. Yenilenmiş.</p>

  <p>Bir sonraki aşama, yemekhaneydi. Avlunun dip tarafında yer alan, içinde yirmi kadar masa bulunan, duvarları muşamba kaplı bir barakaydı. İçeriye sessizlik hâkimdi. Şarap galonları ellerinden alınmış alkolikler için tek bir seçim vardı: Yoksunluk çekmemek için hızla yemek yemek ve uyumak.</p>

  <p>Sağ tarafta, self-servis yemek dağıtımının yapıldığı bir banko vardı. Janusz da kuyruğa girdi. Yemekhane tıka basa doluydu. Ve çok sıcaktı. Adamların pis kokusuna yemeklerin pis kokusu karışıyordu. Yanmış yağ kokusu, salona sis gibi çökmüştü. Boş bir masada yer buldu ve ne yediğine aldırmadan tabağmdakileri bitirdi. Şimdi artık diğerleri gibiydi: Alkolden ve soğuktan harap olmuş, yaptığı duşla gevşemiş, uyku bastırmış. Ancak hâlâ aklını kurcalayan bir şey vardı. Kimse onu tanımıyordu. Bir kez olsun, bu evsizler karargâhında kimsenin dikkatini çekmemişti. Yanlış yolda mıydı? Bunu yarın görecekti. Şu an aklında tek bir şey vardı: Bir yatağa gömülmek.</p>

  <p>Diğerlerini takip etti ve en iflah olmazların blokuna ulaştı. Odalar temizdi. Dört ranzada sekiz yatak vardı. Zemin, düşmelerin şiddetini azaltmak için –evsizler yataklarından yuvarlanıyor ya da odalarda dövüşüyordu– linolyum kaplıydı. Alttaki yataklardan birini seçti. Gerektiğinde hızla kaçabilmek için yere yakın bir yatağı tercih etmişti.</p>

  <p>Şilte pudralı, tek kullanımlık bir çarşafla kaplıydı. Yatağa yattı ve pelüş oyuncağını tutan bir çocuk gibi Eickhom'unun sapını sımsıkı kavrayarak örtünün altına girdi. İşık açık kalıyordu. Koridorda bağrışmalar ve uğultular devam ediyordu. Herkes odalarına yerleşiyordu.</p>

  <p>Janusz bu gürültü patırtı içinde tek gözü açık uyuyabileceğini düşündü.</p>

  <p>Ancak çok kısa bir süre sonra derin bir uykuya dalmıştı bile.</p>
</body>
</html>
