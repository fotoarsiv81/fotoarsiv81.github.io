<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>94</h2>

  <p>Anais hiç bu kadar korkunç bir surat görmemişti.</p>

  <p>Sağ göz yuvarlaktı, yuvasından pörtlemiş, bir çiçek gibi açılmıştı. Sol göz iyice kısıktı, sinsice etlerin arasına büzülmüştü.</p>

  <p>Tüm figür sola meyletmişti. Dudaklarında iğrenç bir sırıtma vardı, ama ağzı aynı zamanda açık bir yarayı da çağrıştırıyordu. Kötülüğün ifadesi olan bir yüz. Yaptığı kötülüğün, maruz kaldığı kötülüğün...</p>

  <p>Çini mürekkebiyle yapılmış bu desenler XX. yüzyıl başındaki tefrika romanların illüstrasyonlarını andırıyordu. Fantömas'nın maceraları... Harry Dickson'ın soruşturmaları... Onlara, gerçeği görecek şekilde bakmak gerekiyordu. Bu ayrıntı, sahnedeki uğursuz şiddeti daha da artırıyordu. Katil, acımasızlığın ışıyan, hayaletimsi bir boyutuna ait gibiydi. Orantısız ve çıplak bir bedenin karşısında dizlerinin üstüne çökmüş, fırın gibi açılmış bir yaradan kanlı organları kesip çıkarıyordu. Ne oldukları hakkında şüpheye yer yoktu: bir erkeklik organı ve yumurtalıkları.</p>

  <p>İki radyografi de, birbirine yakın zamanları tasvir eden resimlerdi. Tam arkada bir Paris köprüsü –Iena, Alma, Invalides, III. Alexandre...– ve bütün hızıyla akan Sen Nehri'nin karanlık suları görülüyordu.</p>

  <p>— Ne düşünüyorsunuz?</p>

  <p>Anais elinde tuttuğu görüntüleri indirdi ve soruyu soran polis amirine baktı. Organize Suçlarla Mücadele Şubesi'nin ofisindeydi. Poliste bile salaklığın sınırı yoktu. Bu sabah, saat dokuzda onu Paris Ağır Ceza Mahkemesi'ne götürmüşlerdi. Yargıcın anlayışlı davrandığı söylenemezdi ama dün akşamki silahlı çatışma hakkında önemli bilgilere sahip olduğuna karar vermişti. Böylece onu, soruşturmadan sorumlu grup amiri Başkomiser Philippe Solinas tarafından sorgulanmak üzere Nanterre'e, Trois-Fontanot Sokağı'na getirmişlerdi.</p>

  <p>Anais kelepçelerini salladı:</p>

  <p>— Önce şunları çıkarabilir miyiz?</p>

  <p>Adam esnek bir hareketle ayağa kalktı.</p>

  <p>— Elbette.</p>

  <p>Solinas ellili yaşlarda, indirimden aldığı siyah takımıyla, polis olması imkânsız, yapılı bir adamdı. Tüm bedeni yavaş bir dönüşüme sahne olmuş gibiydi: Gençlik yıllarının kasları olgunluk çağında bile iyi durumdaydı. Keldi, ondaki değişimi gösteren unsurlar, alnının üstüne kaldırdığı gözlüğü ve kırçıllı üç günlük sakalıydı.</p>

  <p>Kelepçelerinden kurtulan Anais röntgenleri işaret etti:</p>

  <p>— Paris'te, evsizler dünyasına ait bir cinayeti tasvir ediyor.</p>

  <p>— Bana bilmediğim bir şey söyleyin.</p>

  <p>— Bu cinayet 2009 ilkbaharından önce işlendi.</p>

  <p>— Neden?</p>

  <p>— Bu resimler, aynı yılın mayıs veya haziran aylarında yapıldı.</p>

  <p>Başkomiser yeniden masasına oturmuştu. Geniş omuzları, sıkılı yumruklarıyla her an kavgaya girmeye hazır gibiydi. Anais alyansını fark etti: geniş, altın. Onu bir yadigâr gibi kasıla kasıla taşıyordu. Ya da bir yük. Sürekli yüzükparmağındaki alyansıyla oynuyordu.</p>

  <p>— Bu dava hakkında tam olarak ne biliyorsunuz?</p>

  <p>— Bana nasıl bir anlaşma öneriyorsunuz?</p>

  <p>Solinas gülümsedi. Alyansı parmağında gidip geliyordu.</p>

  <p>— Pazarlık yapacak durumda değilsiniz başkomiser. Yargıçla konuştum. Sizin için söyleyebileceğim en hafif şey, üstünüzün çizilmiş olduğu.</p>

  <p>— Hayatımı suçlularla uzlaşmaya çalışarak geçiriyorum. Sizin de bir polisle bunu yapmak için bir gayret göstereceğinizi düşünüyorum. Bu dosyayla ilgili çok önemli bilgilere sahibim.</p>

  <p>Adam başını salladı. Küçük yumruklarıyla Anais'in kavgaya girme şekli hoşuna gitmiş gibiydi.</p>

  <p>— Anlaşma şartları ne olacak?</p>

  <p>— Hemen serbest bırakılmam koşuluyla davayla ilgili tüm bildiklerimi anlatacağım.</p>

  <p>— Sadece bu kadar mı?</p>

  <p>— Şartlı tahliyeyi de kabul edebilirim.</p>

  <p>Solinas içinde tanık tutanaklarının bulunduğu bir dosyayı açtı.</p>

  <p>Anais'in dosyası. Fazla kalın değildi. Henüz. Adam belgelere göz atarken Anais odayı inceliyordu. Bir yelkenli kamarası gibi açık renkli ahşap lambri kaplıydı. İnce ampuller içeriye yumuşak bir aydınlık veriyordu.</p>

  <p>— Herkes istediğini elde edecek. Siz bilgilerinizi alacaksınız, ben de özgürlüğüme kavuşacağım. Zaten bu da, çok tutarsız bir şey değil. Soruşturmanın devamında size yardımcı olabilirim.</p>

  <p>Polis ona ataçla tutturulmuş bir tomar kâğıt uzattı:</p>

  <p>— Bu nedir biliyor musunuz?</p>

  <p>Anais cevap vermedi.</p>

  <p>— Yeni bir emre kadar askıya alındığınızı bildiren bir yazı.</p>

  <p>— Dışarıdan danışmanlık yapabilirim.</p>

  <p>Solinas ellerini ensesinde kavuşturdu ve gerindi.</p>

  <p>— Tüm yapabileceğim, dosyanızı ceza dairesine ve İçişleri Bakanlığı'na yollamadan önce size üç gün vermek olacaktır. Bir polis olarak, benim vesayetim altında, geçici tahliyeden yararlanma hakkınız var. "Gerçeğin ortaya çıkanlması için" diyelim.</p>

  <p>İşaretparmağıyla masanın üstüne vurdu:</p>

  <p>— Ama dikkat güzelim. Bilgileri, şimdi, burada eksiksiz olarak vereceksiniz. En ufak bir şeyi kendinize sakladığınızı anlarsam, sizi gırtlağınıza kadar pisliğe gömerim ve pislik kulaklarınızdan fışkırır.</p>

  <p>— Ben her şeyi anlattıktan sonra sizin sözünüzü tutacağınızın garantisini kim veriyor?</p>

  <p>— Benim bir polis olarak verdiğim söz.</p>

  <p>— Bu sözün hükmü ne?</p>

  <p>— Dürüst ve fedakârca hizmetle geçen yirmi beş yıl. Meslek yaşamımda daima bir kaldıraç görevi görmüş güvenilirlik. Hepsini teraziye koy ve ibreye bak.</p>

  <p>Bunların hepsi palavraydı. Bu söylevdeki tek gerçek, Anais'in başka seçim şansının olmamasıydı. Solinas'nın tutsağıydı.</p>

  <p>— Başlıyorum, dedi. Ama cep telefonunuzu ve bilgisayarınızı kapatın. Başınızın üstündeki kamerayı da. Hiç not almayacaksınız. Size anlatacaklarımdan geriye herhangi bir somut delil kalmayacak. Şimdilik, hiçbir şey resmi değil.</p>

  <p>Solinas yorgun bir yırtıcı hayvan gibi ayağa kalktı. Kolunu uzattı ve güvenlik kamerasını kapattı. Cep telefonunu çıkarıp kapattı, göz önünde durması için masanın üstüne koydu. Sonra yerine oturdu, PC'sini uykuya aldı ve sabit hattına rahatsız edilmemesi mesajı bıraktı.</p>

  <p>İyice koltuğuna gömüldü ve sordu:</p>

  <p>— Kahve?</p>

  <p>— Hayır.</p>

  <p>— Öyleyse, seni dinliyorum.</p>

  <p>Anais her şeyi anlattı. Evsiz cinayetlerini. Bordeaux'da Minotauros. Marsilya'da İkaros. Namı diğer Victor Janusz, namı diğer Narcisse, Mathias Freire'in kaçışı. Şüphelinin, psişik kaçışlarını artıran patolojik profili. Fransa'dan kaçmak yerine cinayetleri bizzat araştırma arzusu. Bunun masumiyetinin ya da amnezinin veya her ikisinin de bir kanıtı olarak kabul edilebileceğini.</p>

  <p>Anais yarım saat kadar konuştu ve sözlerini noktaladı, ağzı kurumuştu:</p>

  <p>— Biraz su alabilir miyim?</p>

  <p>Solinas çekmecelerinden birini açtı ve küçük bir Evian şişesini masanın üstüne koydu.</p>

  <p>— Montaiembert Sokağı neden?</p>

  <p>Anais hemen cevap vermedi. Büyük yudumlarla suyunu içiyordu.</p>

  <p>— Hayatlarının birinde, Freire ressamdı. Narcisse. Psişik rahatsızlıkları olan bir sanatçı. Nice'in hinterlandındaki özel bir klinikte, Villa Corto'da tedavi gördü.</p>

  <p>Villa Corto adını vermesi bir denemeydi. Solinas tepki vermedi. Demek ki oradaki katliamdan haberi yoktu. Anais de bundan bahsetmemişti. Crosnier dışında, orada olanlardan kimsenin bilgisi olduğu söylenemezdi.</p>

  <p>— Narcisse sadece otoportreler yapıyordu. Freire, bizzat kendisi tarafından resmin altına başka bir resim gizlenmiş olduğunu anladı. Resimleri Paris'teki bir galeri aracılığıyla satılmıştı.</p>

  <p>Paris'e geldi ve alıcıların isimlerini buldu. Röntgenlerini çektirmek için eserlerinin peşine düştü. Bu, resimlerinin sırrını keşfetmesi için yapabileceği tek şeydi.</p>

  <p>— Şu alıcılar, Ribois'ya verdiğiniz isimler mi?</p>

  <p>— Ribois?</p>

  <p>— Bay Kas Yığını.</p>

  <p>— Evet. Bir otoportreyi 16. Bölge'deki koleksiyoncudan aldı, bir diğerini ise Montaiembert Sokağı'ndan. Sonra, tablolarındaki sırrı keşfetmek için karşısına çıkan ilk görüntüleme merkezine girdi. Sizin az önce bana gösterdiğiniz radyografiler.</p>

  <p>Solinas röntgenlerden birini aldı ve cama tutarak inceledi. Gözlüğünü takmıştı. Teşhis koymaya çalışan bir doktoru andırıyordu.</p>

  <p>— Bu cinayet, mitolojik seri cinayetlerle ilgili olabilir mi? Diye sordu, röntgeni masaya bırakırken.</p>

  <p>— Hiç şüphesiz.</p>

  <p>Bu sözcükler, Anais için hiç beklenmedik bir ipucu oldu. Katilin şeytansı, eciş bücüş, çarpık suratı bir maskeydi. Bir efsaneye gönderme olabilir miydi? Daha ziyade etnik bir havası vardı. İlkel bir kavmin maskesi. Aklına Bordeaux'daki evsizin, Raoul'un ifadesi geldi: Philippe Duruy ona, adamın peçeli olduğunu söylemişti. Katil çeşitli roller üstleniyordu. Efsanelerdeki kişiliklere bürünüyordu.</p>

  <p>Solinas haklı olarak sordu:</p>

  <p>— Bu kez hangi mitoloji?</p>

  <p>— Bilmiyorum. Öğrenmek lazım. Bana göre, Yunan mitolojisinde, kastrasyon yoluyla işlenmiş cinayetler eksik değil. Ama ivedilikle, Paris'teki bu cinayetin izini bulmak gerekiyor.</p>

  <p>— Öğüdün için teşekkürler. Ama bu çok zor olacak. Evsizler genellikle birbirini öldürür.</p>

  <p>— Hadım ederek mi?</p>

  <p>— Asla dar fikirli değiller. Adli tıpla temasa geçelim.</p>

  <p>Solinas başlangıçtaki oturma pozisyonunu almış, masaya dayanmıştı. Yeniden alyansıyla oynamaya başlamıştı.</p>

  <p>— Senin hikâyende bayağı karanlık nokta var, dedi şüpheci bir ses tonuyla, öncelikle sen Paris'e nasıl geldin?</p>

  <p>Bu soruyu bekliyordu. Cevabı Hugo Boss'lu iki katilden geçiyordu.</p>

  <p>— Bu davanın başka bir yönü daha var, dedi, kısa bir tereddütten sonra.</p>

  <p>— Her şeyi bana anlatman lazım yavrum.</p>

  <p>Coşkulu bir tavır takındı ve ilk amnezik hastaya, Patrick Bonfils'e kadar gitti. Karısıyla birlikte Guethary kumsalında öldürülmesini anlattı. Elindeki tek ipucundan söz etti: cinayet mahallinde görülen, Metis Grubu'na ait ÖDGA Şirketi'ne kayıtlı Q7.</p>

  <p>— Metis de neyin nesi?</p>

  <p>Anais özetlemeye çalıştı. 1980'li yıllarda ilaç sanayiinde faaliyet göstermeye başlamış bir tarım şirketi. Bu araştırma sektörü ile Fransız savunma güçleri arasındaki karanlık ilişkiler. Solinas kuşkulu bir tavırla kaşlarını kaldırıyordu. Anais sonuca geldi. Deneyimli iki katilin kullandığı ve güya çalınmış olan Q7'yi araç takip sistemiyle izleyerek, Narcisse'in peşindeki iki pisliği bulmayı başarmıştı.</p>

  <p>— Senin şu hikâyen, roman gibi.</p>

  <p>— Montaiembert Sokağı'ndaki iki ceset ne oldu?</p>

  <p>— Çatışmada ölen kimse yok.</p>

  <p>— Efendim?</p>

  <p>— Her halükârda ceset meset yok.</p>

  <p>— Onları gözlerimle gördüm. Freire ilk adamı vurdu. İkincisini bıçakladı.</p>

  <p>— Eğer bu herifler senin söylediğin heriflerse, kurşungeçirmez yelek giymişlerdir. Senin Narcisse'in hiçbir deneyimi yok. İlk herife ateş etti. İsabet ettirdiyse mucize. Zaten silahında zayıf etkili normal mermiler vardı. Kovanları topladık. Bir Kevlar'da veya karbon alaşımlı bir yelekte sinek ısırığı etkisi yapar. Bıçak için de aynı şey geçerli. Senin adam tırtıklı bıçağı ikinci herifin karnına sapladığında ikinci elyaf tabakasına bile ulaşamamış olmalı.</p>

  <p>— Ben bu adamları yakından gördüm, diye üsteledi Anais. Vücutlarını iyice saran, bellerine oturan takımlar giyiyorlardı. Onların altına kurşungeçirmez yelek giymeleri imkânsız.</p>

  <p>— Sana yeni modelleri göstereyim. Bir dalgıç kıyafetinden daha kalın değil.</p>

  <p>— Ama etraf polis kaynıyordu! Her taraftan mermi yağıyordu!</p>

  <p>— İşte bir sebep daha. Ortadan kaybolmak için kargaşadan yararlanmış olmalılar. İlk gelenler mahallenin polisleri oldu. Onların çatışma deneyimini tahmin edebilirsin. Bize gelince, biz daha sonra geldik. Ve bize sadece sen ve senin çılgın ressam kalmıştı.</p>

  <p>Anais üstelemedi. Bilgi toplama sırası ona gelmişti.</p>

  <p>— Narcisse'i sorguladınız mı? Size ne söyledi?</p>

  <p>Solinas alaycı bir ifadeyle gülümsedi. Alyansıyla oynama tiki yeniden başlamıştı. Anais, bir kadın dergisinde bu hareketin güçlü bir evden kaçma arzusunu ifade ettiğini okumuştu.</p>

  <p>— Son zamanlarda, dünyadan elini eteğini çektiğin gerçekten doğruymuş.</p>

  <p>— Nasıl?</p>

  <p>— Senin çocuk bu gece elimizden kaçtı.</p>

  <p>— Size inanmıyorum.</p>

  <p>Polis bir çekmeceyi açtı ve ona Emniyet Genel Müdürlüğü'nden gelen bir teleksi uzattı. Bütün karakollara ve polis merkezlerine gönderilen bu uyarı mesajında, Victor Janusz veya Narcisse olarak da bilinen ve cinayet zanlısı olan Mathias Freire'in saat 23.00 sularında Hotel-Dieu'nün adli tıp servisinden kaçmayı başardığı yazıyordu.</p>

  <p>Anais az kalsın sevinç çığlığı atacaktı. Sonra, düşen bir tetik gibi, hemen içini bir sıkıntı kapladı. Bu, kızmabirader oyununda başlangıç noktasına geri dönmek gibiydi. Eğer kiralık katiller ölmediyse, yeniden onun peşine düşeceklerdi. Solinas masanın üstünden eğildi. Sesi, bir oktav azalmıştı.</p>

  <p>— Onu nerede aramalıyız?</p>

  <p>— Hiçbir fikrim yok.</p>

  <p>— Paris'te tanıdığı var mı? Kaçmak için bir bağlantı?</p>

  <p>— Kaçmaya çalışmıyor. Önceki kimliklerine ulaşmaya çalışıyor.</p>

  <p>Onları bilmiyor. Ve biz de bilmiyoruz.</p>

  <p>— Bana söyleyecek başka bir şeyin var mı?</p>

  <p>— Yok.</p>

  <p>— Emin misin?</p>

  <p>— Kesinlikle.</p>

  <p>Polis geri çekildi ve karton dosyayı açtı.</p>

  <p>— Öyleyse, senin için bir şeyim var.</p>

  <p>Anais'in önüne başka bir kâğıt koydu, okuyabilmesi için ona doğru çevirmişti.</p>

  <p>— Bu nedir?</p>

  <p>— Yargıç tarafından imzalanmış nakil emrin. Tutuklandın, Fleury-Merogis Cezaevi'ne gidiyorsun. Hemen şimdi.</p>

  <p>— Na... nasıl? Ya... ya verdiğiniz söz?</p>

  <p>Solinas koridora bakan camlı bölmeye işaret etti. Anais karşı çıkmaya çalışırken bileklerine geçirilen kelepçelerin sesi duyuldu, üniformalı iki polis onu koltuğundan kaldırıyordu.</p>

  <p>— Kimse yasalardan üstün değildir. Özellikle de kendini bir halt sanan zavallı bir hapçı ve...</p>

  <p>Başkomiser cümlesini tamamlayamadı. Anais suratına tükürmüştü.</p>
</body>
</html>
