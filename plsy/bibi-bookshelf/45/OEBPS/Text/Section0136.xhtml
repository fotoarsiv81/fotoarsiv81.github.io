<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>128</h2>

  <p>Son varsayımlarını teyit etmek için defterleri okuması iki saatini almıştı. François Kubiela'run seyir günlüğü, kareli beş defterden oluşuyordu; psikiyatr, bilyeli bir tükenmezkalem kullanmıştı, yana yatık, düzgün bir el yazısı vardı. Eski usul çalışmıştı: ne bilgisayar ne USB ne de internet bağlantısı. Bu harabe eve gizlenmiş okul defterleri dışında hiçbir şey.</p>

  <p>Günlük tutmaya, kırk yaşlarındaki amnezik hastanın SainteAnne Hastanesi'ndeki servisine yatmasıyla, 4 Eylül 2008'de başlamıştı. Kubiela hastanın gelişimindeki her evreyi not etmeye karar vermişti. Tomografi ve radyografi çekilmesini reddeden hasta çok hızlı bir şekilde belleğine kavuşmuştu. Adı David Longuet'ydi. Mühendisti. Başkentin güneyindeki bir banliyöde yaşıyordu.</p>

  <p>Kubiela araştırmış ve hepsinin yalan olduğunu anlamıştı.</p>

  <p>O sırada, polisin Christian Miossens'ın kayboluşuyla ilgili yürüttüğü araştırma Sainte-Anne Hastanesi'nde sonlanmıştı: David Longuet, Miossens'dı. Yavaş yavaş, istemeyerek de olsa, hasta gerçek kimliğini yeniden kabullenmişti. Bir aylık bir tedavinin ardından Longuet ablasının, Nathaiie Forestier'nin yanına dönmüştü. Kubiela teşhisini teyit etmişti: Miossens'da bir psişik kaçış sendromu vardı. Bu Fransa'da hemen hemen hiç rastlanmamış bir sendromdu.</p>

  <p>Psikiyatr hemen Anglosakson belgelerine başvurmuştu. Meslektaşlarıyla da görüşmüştü. Meslektaşları ona başka bir vakadan bahsetmişler, böylece Lorient bölgesi Châtaigniers ihtisas Hastanesi'nde tedavi gören Patrick Serena isimli bir hastanın varlığını öğrenmişti. Adam, Saint-Nazaire yakınlarındaki bir devlet yolunda aylak aylak gezinirken Eylül 2008'de bulunmuştu ve adının Alexandre olduğunu iddia ediyordu. Aslında dijital yayıncılık alanında çalışan biriydi, bekârdı, Puteaux'da 92 Numara'da oturuyordu ve Nisan 2008'de bir iş gezisi sırasında ortadan yok olmuştu. Bretanya'da nasıl ortaya çıkmıştı? Psişik kaçışına sebep olan neydi? Nisan ve eylül ayları arasında ne yapmıştı? Adam kendi arzusuyla hastaneye yatmış ve Châtaigniers'de kalmıştı.</p>

  <p>Kubiela iki vaka arasındaki benzerlikleri, özellikle de bu psişik kaçışların tarihleri arasındaki yakınlıkları not etmişti. Lorient'a kadar gitmişti. Serena'yı sorgulamıştı. Onu kendi arzusuyla Sainte-Anne'a gelmeye ikna etmişti. Hasta psikiyatrın sorularını yanıtlamayı kabul etmiş, ancak o da Miossens gibi her türlü tıbbi görüntülemeyi reddetmişti.</p>

  <p>Doktor iki hastanın belleğini de inceleme altına almıştı, ilaçlar, hipnoz, görüşmeler... Yavaş yavaş, hayali anılar arasındaki başka benzerlikleri de saptamıştı. Öncelikle, bir rumuz kullanımı söz konusuydu. Christian Miossens bazen kendini "Kibar Erkek", Serena ise "Alex-244" olarak adlandırıyordu. Psikiyatr bu lakaplara bir açıklama getiremiyordu. Hastalar, belli belirsiz, birbirine benzeyen yerlerden söz ediyordu. Locaları keten perdelerle kapatılmış bir balıkçı barı. Tekhücreli hayvanlar şeklinde düzenlenmiş kanepeleriyle bir yeraltı kulübü.</p>

  <p>Kubiela, bütün Paris barlarını dolaşmış ve 4. Bölge'de, Pitcaim'i bulmuştu, sonra da, 9. Bölge'deki, retrofütürist Vega'yı. Bir speeddating kulübü olan sasha.com, üyeleri arasında randevular ayarlıyordu. Kubiela bu rumuzları hatırlamış ve Miossens ile Serena'nın, bu iki bekârın, ruh ikizlerini bulmak için bu siteye kaydolduklarını öğrenmişti.</p>

  <p>Aralık 2008. Araştırmacı üçüncü defterini doldururken, SainteAnne'daki bir meslektaşı, Blois'daki bir psikiyatri seminerinde başka bir psişik kaçış vakasından söz edildiğini söylemişti. Kubiela, Tours banliyösündeki Ferte Hastanesi'nde hastanın izini bulmuştu. Diğer iki hastayla benzerlikleri şaşırtıcıydı.</p>

  <p>Bir kez daha, yitirdiği hafızasını bulduğuna inanan bir hastaydı. Bir kez daha her türlü tıbbi görüntülemeyi reddeden ve gerçek kimliğini kabullenen bir adam daha. Adı Marc Kazarakian'dı. Ermeni kökenliydi, her şeyden elini eteğini çekmesine sebep olan bir depresyona girmeden önce sayısız meslekte faaliyet göstermişti. Sartrouville'de oturuyordu, Temmuz 2008'de ortadan yok olmuştu ve hafızasını kaybetmiş olarak Indre-et-Loire'da ortaya çıkmıştı.</p>

  <p>Kubiela onu da servisine almıştı. Adamın da bir rumuzu vardı: Andromak. Pitcairn'i ve Vega'yı biliyordu. Kubiela'nın artık hiç şüphesi kalmamıştı. Bu üç bekâr, güçsüz ve şaşkın adam uzun vadeli, duygusal bir ilişki kurabilmek için sasha.com'un hizmetlerinden yararlanmıştı.</p>

  <p>Bu sitenin yöneticilerini sorgulamak veya polise haber vermek yerine, Kubiela da bu kulübe kaydolmaya karar vermişti, ilk üç hafta hiçbir şey olmamıştı. Anne Marie Straub'la, namı diğer Feliz'le tanıştığında psikiyatrın bazı şüpheleri –adam kaçırma, zihinsel yönlendirme, klinik deneyler– vardı.</p>

  <p>Araştırması bir anda farklı bir dönemece girmişti. Kubiela deneyimsiz bir araştırmacı, ancak büyük bir gönül çelendi. Feliz, bu gizemli ve soğuk esmer güzeli ona vurulmuştu. Kubiela'ya sırlarını açmıştı. Bir eskort kızdı. Sasha.com'un adayları arasında, ailesi ve ilişkisi olmayan, ruhsal açıdan güçsüz, bekâr erkekleri tespit etmek için ona para ödeniyordu. Daha fazla bir şey bilmiyordu; ondan bu işi yapmasını talep edenleri tanımıyor ve niyetlerini bilmiyordu.</p>

  <p>Şaşkına dönen amatör araştırmacı sistemi çözmüştü: bir tanışma sitesine sızmış profesyoneller. Ruhsal olarak güçsüz avları saptayıp tuzağa çekmekle görevli kızlar. Uygun profil bulununca kaçırılıyor ve psişik bir işleme tabi tutuluyordu. Kim tarafından?</p>

  <p>Ne şekilde? Hangi amaçla?</p>

  <p>François Kubiela, beşinci ve son defterin ilk satırında kendine şu soruyu sormuştu: Araştırmayı nasıl sürdüreceğim? Bu işin üstesinden gelemeyeceğini anlayınca, çözümü polise haber vermekte bulmuştu, çünkü Nathalie Forestier'den, Miossens'ın yeniden kaçtığını ve suratı parçalanmış bir halde, ölü olarak bulunduğunu öğrenmişti. Feliz'i tanıklık yapmaya ikna etmişti...</p>

  <p>Psikiyatrın notları burada bitiyordu. Kubiela sonrasını tahmin edebiliyordu. ÖDGA'nın adamları harekete geçmişti. 2009 Ocak ayının sonunda, Feliz'i asarak öldürmüşlerdi, sonra Matruşka işlemi uygulamak için psikiyatrı kaçırmışlardı. Kubiela hikâyenin bu noktasını anlamıyordu. Neden onu da öldürmemişlerdi? Kobayların psikolojik profiline uymayan bir uzman doktoru neden programa dahil etme tehlikesini göze almışlardı? Ama belki de yanılıyordu... Yalnız yaşıyordu, hiç yuva kurmamıştı. Psişik dengesine gelince, elinde bunu değerlendirebileceği hiçbir şey yoktu. Sonuçta, belki de oyuncu kadrosuna mükemmel uygunlukta biriydi...</p>

  <p>François Kubiela, 38 yaşında Metis'in bir kobayına dönüşmüştü. İlk psişik kaçışı Mart 2009'da olmuş ve Ourcq Kanalı Rıhtımı'nda bulunmuştu, adının Amaud Chaplain olduğunu iddia ediyordu. Sonrasını, şu veya bu şekilde biliyordu. Metis'in adamları onu öldürmek için ararken ve mitolojik cinayetler artarken peş peşe kaçışlar yaşamıştı. Her yeni kimliğinde, Kubiela kendini sorgulamış ve aynı izleri takip ederek, Matruşka mekanizmasının örtüsünü yavaş yavaş aralayarak ve Olympos Katili'ne biraz daha yaklaşarak araştırmasına devam etmişti... Nereye kadar ulaşmıştı?</p>

  <p>Katilin kimliğini ortaya çıkarmış mıydı? Sonsuz soru vardı. Ve bu defterlerde hiçbirinin cevabı yoktu.</p>

  <p>İkinci karton kutuya geçti –Ailesiyle ilgili olana. Belgelerden iki önemli şey öğrendi, ilki, annesi Francyzska'yla ilgiliydi. Kubiela'yı annesi büyütmemişti. Doğumundan iki yıl sonra, 1973'te bir akıl hastanesine kapatılmıştı. Bir daha da çıkmamıştı. O, hüzünlü kronikler kulübünün bir üyesiydi. Belgelere göre hâlâ hayattaydı, Amiens'de Philippe-Pinel Hastanesi'ndeydi. Bu bilgi Kubiela'da en ufak bir heyecan uyandırmadı. Hafızasıyla birlikte, duygularını da ondan koparıp almışlardı.</p>

  <p>Teknik verilere baktı. Francyzska'nın tıbbi dosyalarında hem "akut şizofreni"den hem "bipolar bozukluk"tan hem de "kaygı rahatsızlıkları"ndan söz ediliyordu. Teşhisler farklı ve hatta birbiriyle çelişkiliydi. Hızla raporlara, reçetelere, hastaneye yatma talep formlarına baktı. Her seferinde talep formunu babası Andrzej imzalamıştı. 2000 yılına kadar. Bu tarihten sonra belgeleri, bizzat o, François Kubiela imzalamaya başlamıştı.</p>

  <p>Bu son olay, dosyadaki ikinci önemli bilgiye de açıklık getiriyordu: Babası Mart 1999'da, 62 yaşında ölmüştü. Ölüm belgesinde arkadaşlarının evinde, bir kaza neticesinde öldüğü yazıyordu –Baba Kubiela oluk takarken damdan düşmüştü. Satır aralarından, Polonyalmın bir şantiyede kaçak işçi olarak çalışırken öldüğü, ancak işverenlerinin, sigorta şirketini aldatmak ve polisle uğraşmamak için onu arkadaşlarıymış gibi gösterdiği anlaşılıyordu.</p>

  <p><i>Requiescat in pace, papa...</i><a href="../Text/Section0156.xhtml#Footnote0115" id="Feedback0115"><sup>[115]</sup></a></p>

  <p>Kubiela bir fotoğraf buldu. Ailesinin 1967'de Fransa'ya geldiği dönemde, Trocadero Meydanı'nda çekilmişti. Anavatanları Silezya'nın köylülüğünü üzerlerinden atamamış, iyi eğitim almamış, bol paça pantolonları ve uzun saçlarıyla iki hippi. Francyzska, yarı saydam, sarışın ve narin genç bir kadındı. David Hamilton'ın<a href="../Text/Section0156.xhtml#Footnote0116" id="Feedback0116"><sup>[116]</sup></a> kadınlarını andırıyordu. Andrzej ise farklı bir görünüme sahipti: PolonyalI oduncu. Omuzlarına kadar inen saçlar, Rasputin tarzı sakalıyla uyumlu kaşlar, iri cüssesi eski bir kadife ceketin içine sıkışmıştı, iki sürgün, aşkla birbirlerinin omuzlarına sarılmışlardı, Fransa'daki yazgılarına hazırlardı.</p>

  <p>Diğer belgeler, Andrzej'in birkaç işte birden çalışması dışında, günlük hayatlarıyla ilgili pek bir şey söylemiyordu. Fransa'ya siyasi sığınmacı olarak gelmiş, inşaat alanında faaliyet gösteren bir şirkette çalışmaya başlamıştı. 1969'da ilk iş kazasını yaşamış, ömür boyu malullük aylığı almaya hak kazanmıştı. Birkaç yıl sonra da, zihin engelli karısı namına çıkarılmış ödenekten yararlanmaya başlamıştı. Ayrıca birçok devlet yardımından ve başka parasal desteklerden de faydalanmıştı –Andrzej sosyal destekle yaşıyordu, ancak buna rağmen şantiyelerde çalışmayı asla bırakmamıştı.</p>

  <p>Psikiyatr, onu doğrudan ilgilendiren belgelere geçti. Pantin devlet okullarındaki ilk ve ortaöğrenimi. Paris'te tıp fakültesi ve stajyer doktorluk. Öğrenim görürken, ufak tefek de olsa hiçbir işte çalışmamıştı. François babası tarafından şımartılarak büyümüştü. Andrzej oğlu için elinden gelen her şeyi yapmıştı, François da onun yüzünü kara çıkarmamıştı, ilkokuldan doktora tezine kadar hep en iyi notları almıştı. Karton kutunun dibinde, içine bir zamanlar turta veya kurabiye konmuş olması muhtemel, büyük yassı bir kutu buldu. Kutuda son tarihten başa doğru zarflara konmuş fotoğraflar, gazete kupürleri vardı, ilk zarflar 2000'li yıllara aitti. Kimi zaman fotoğraflı olarak çıkmış, bilimsel makaleler ve çalışmaları hakkında yazılar. Kubiela fotoğrafta kendini inceledi: aynı yetkin bilim insanı tavrı, aynı siyah saçlar ve baştan çıkarıcı gülümseme.</p>

  <p>Sonraki zarflarda sadece fotoğraflar vardı. 1999 zarfında, gözle görülür derecede çakırkeyif ve çevresi, onunla aynı durumdaki başka çocuklarla kuşatılmış Kubiela'nın fotoğrafları vardı. Stajyer doktorluğunu başarıyla tamamlaması şerefine düzenlenmiş herhangi bir kutlama olabilirdi. 1992 zarfında, daha genç, gülümseyen, yalnız Kubiela'nın fotoğrafı vardı. Koltuğunun altında çantası, Pitie-Salpetriere Tıp Fakültesi'nin önünde duruyordu. Lacoste bir tişört, 501 kot pantolon giymişti, ayağında mokasenler vardı. Proleter kökenleriyle bağlarını koparmış bir üniversite öğrencisi.</p>

  <p>1988. On yedi yaşmdayken çekilmiş bu fotoğrafta bu kez babasıyla birlikteydi. Babası ondan bir baş uzundu ve artık saçları ve sakalları düzgündü. Mutlu bir şekilde objektife gülümsemişlerdi.</p>

  <p>Kubiela gözyaşlarını kuruladı ve küfretti. Onu ağlatan melankoli değil, öfkeydi. Hayal kırıklığıydı. Bu özel fotoğraflara bakınca bile hiçbir şey hatırlamıyordu, iki hafta önceki kaçışından bu yana yeni kimliklerini keşfetmiş, katillere meydan okumuş, bir caninin izini sürmüştü, ama hep o kişinin kendisi olmadığını düşünmüştü. Tüm bunları tek umuda tutunarak yapmıştı: Gerçek kimliğini bulunca her şeyi hatırlayacaktı.</p>

  <p>Yanılıyordu. Hep yanılmıştı. O ebedi bir yolcuydu. Onun gideceği son bir durak yoktu, ilk kimliğine ulaşmıştı, ama bu hedef de bir aşamadan başka bir şey değildi. Çok yakında yeniden hafızasını yitirecekti. Yeni kişiliğinin üstesinden gelmeye çalışacak, ama olduğunu iddia ettiği kişi olmadığını anlayacaktı. Böylece, hep gerçek "ben"i bulma umuduyla araştırmaya yeniden başlayacaktı.</p>

  <p>Ama o "ben" yoktu.</p>

  <p>Onu ebediyen kaybetmişti.</p>

  <p>Çocukluk fotoğraflarına geçti. 13 yaşındaki François, üzerinde judo kimonosuyla, diğer fotoğraflarda da görülen ve bir türlü kurtulmayı başaramadığı o yalnızlık ve belli belirsiz hüzün duygusuyla kameraya gülümsüyordu. Artık bu hüzün duygusu tüm yüzüne hâkimdi. Tek bir fark vardı: Saçları henüz siyah değil, sarıydı. Demek ergenlikle birlikte küçük Kubiela'nın saç rengi de değişmişti.</p>

  <p>1979. François sekiz yaşında, Trone Panayırı'nda. Vatkalı gömlek, bileklerde iyice daralan bir pantolon, beyaz çoraplar: 80'lerin hiç ödün vermeyen modası. Fonda atlıkarınca ve gösteriler. Küçük oğlan, elleri cebinde, yine gülümsüyordu. Kimseye rahatsızlık vermek istemeyen, ölçülü, biraz hüzünlü, hep aynı gülümseme.</p>

  <p>1973. Bu kez annesinin kucağındaydı –Bu hiç şüphesiz, kadının, hastaneye kapatılmadan önceki son fotoğraflarından biriydi. Başını öne eğdiğinden Francyzska'nın yüzü görünmüyordu, ama iki yaşındaki çocuğun sabit bakışları fotoğrafı aydınlatıyordu.</p>

  <p>Gözbebeklerinde aynı hüzün, aynı şaşkınlık, aynı parlaklık vardı.</p>

  <p>Kubiela kafasını kaldırdı. Yağmur dinmişti. Hâlâ suların süzüldüğü pencerelerden, yavaş yavaş suyu emen uçsuz bucaksız arazi görülüyordu. Lastikler, tavşan kafesleri, döküntüler boyunca akan sularda pırıltılar göze çarpıyordu. Bir yerlerde, gözle görülmeyen güneş yeryüzüne ışınlarını yolluyordu. Bu manzaranın François'nın moralini düzeltmesi gerekirdi, ancak onu daha fazla melankoliye sürüklüyordu. Neden bu fotoğraflar onda dayak yemiş gibi bir etki yapmıştı? Bu denli üzülmesinin sebebi neydi?</p>

  <p>Annesinin deliliğinin gölgesi mi?</p>

  <p>Geriye sadece, üzerinde hastane damgası bulunan büyük bir zarf kalmıştı. Belki bir açıklamaydı. Çocukluğuna ait önemsiz bir patoloji, bir anemi. Zarfı açtı, ancak nemden birbirine yapışmış bütün belgeleri çıkarmayı başaramadı. Tıbbi görüntüler.</p>

  <p>Biraz daha uğraştı. Ekografiler. Annesinin 1971 Mayısı'nda –ilk görüntünün köşesindeki tarihi okuyabiliyordu– alınmış batın ultrasonları. Bu yöntemin gebelikte yeni kullanılmaya başladığı dönemdi.</p>

  <p>Sonunda, tüm görüntüleri zarftan çıkarmayı başardı.</p>

  <p>Gördüğü şey karşısında bayılacak gibi oldu.</p>

  <p>Amniyo sıvısı içinde, bir değil iki fetüs vardı.</p>

  <p>Karşı karşıya duran, yumrukları sıkılı iki embriyo. Doğum sıvısının sessizliği içinde birbirlerine bakan, dizlerini karnına çekerek oturmuş iki fetüs.</p>

  <p>Francyzska ve Andrzej Kubiela'nın doğacak ikizleri.</p>

  <p>Açık bir musluktan boşalır gibi, içini yakıcı bir korku kapladı.</p>

  <p>Diğer ekografileri aldı. Üç aylık. Dört aylık, sonra beş... Görüntülerde bir anomali dikkat çekiyordu. Fetüsler aynı şekilde gelişmemişti. İçlerinden biri diğerine oranla daha büyüktü.</p>

  <p>Kubiela kendisini, güçlü ikizi karşında ürkerek geri çekilen ufak tefek fetüsle hemen özdeşleştirdi.</p>

  <p>Kafasının içinde bir gerçek şekillendi. Dominant olan gizli erkek kardeşiydi. Henüz sebebini tahmin edemediği bir sebepten dolayı Kubiela ailesi tarafından dışlanmış bir çocuk. Bu düşünce her şeyi baskılayacak şekilde kafasının içinde gelişti, büyüdü ve genişledi.</p>

  <p>Bir teori.</p>

  <p>O, annesinin karnında hükmedilen ikizdi. Ama tek çocuğu oynama rolü, ailesi tarafından ona verilmişti. Diğeri reddedilmiş, unutulmuş, inkâr edilmişti. Ve bugün intikamını almak için Araf'tan geri gelmişti.</p>

  <p>İşlediği cinayetlerin sorumluluğunu onun üstüne yıkmak için.</p>

  <p>Mame-la-Vallee Çağdaş Fotoğraf Müzesi, eskiden fabrika olarak kullanılmış, XIX. yüzyıldan kalma, sağlam görünümlü, tuğla bir yapının içindeydi, işçilerin kan ter içinde kalarak inşa ettiği ve günümüzde insanların "sanat yaptığı" branş atölyelerine dönüştürülmüş şu mekânlardan biriydi. Çağdaş sanat müzeleri, konser salonları, bedensel sanat faaliyetlerinin yapıldığı alanlar... Anais bu tarz yerleri sevmiyordu, ancak bu yapının esaslı bir görünümü vardı. Ön cephedeki alınlıklar, süslemeler, açık renkli çerçeveler asil bir zanaat işçiliğini gösteriyordu. Fayans süslemeler yapıya, İstanbul Boğaziçi'ndeki vapur iskelelerinin sevimli havasını veriyordu.</p>

  <p>Anais, Solinas'nın adamlarını ekmekte hiç zorluk çekmemişti.</p>

  <p>Saat 15.00'te, onlara Medina Malaoui cinayetiyle ilgili talimatlar verdikten sonra, kahve alma bahanesiyle çıkmış, sonra asansöre binmişti. Hepsi o kadar. Bir rozeti ve bir arabanın anahtarları vardı. Arabayı park yerinde bulmak için uzaktan kumandaya basması yeterli olmuştu. Adrenalin yorgunluğunu alıyordu.</p>

  <p>Bekçileri tarafından yürütülen iş konusunda boş hayallere kapılmıyordu. Bunun pek de önemi yoktu, inatçı kafasında, her şeyi dagerreyotipiye bağlamıştı.</p>

  <p>İçerisi, ahşap zemini ve vernikli direkleriyle talaş, zamk ve taze boya kokan, üç yüz metrekareden daha geniş tek bir salondu. Bir sergi hazırlığı vardı. Kesinlikle onu ilgilendiren bir sergi: Bir fotoğraf sanatçısının, Dagerreyotipi Vakfı'nın başkanı Marc Simonis'nin sergisi. Açılış yarındı. Eserleri asılırken sanatçıya rastlamayı umut ediyordu.</p>

  <p>Talaşların arasına diz çökmüş veya taburelerin üstüne çıkmış ilgisiz işçilere bağırıp çağıran iriyarı bir adam görünce, hedefini bulduğunu anladı. Tiradını bitirmesi için zaman tanımak amacıyla ağır adımlarla ona doğru yürüdü. Göz ucuyla, şimdiden asılmış çerçevelere göz attı. Daha iyi görmek için durdu. Dagerreyotipi yöntemiyle çekilmiş fotoğrafların, röprodüksiyon kitaplarında algılayamadığı bir özelliği vardı: Bunlar aynaydı. Gümüş veya altın kaplı, her şeyi yansıtan parlak yüzeyler. Bu özgünlük, katili cezbediyor olmalıydı. Eserine –cinayetine– hayranlıkla bakarken, kendini de görüyordu.</p>

  <p>Anais illüstrasyonların özgünlüğünü de fark ediyordu, ancak burada doğal ışıkla güçlendirilmişlerdi. Gölge ve ışık, elekten geçirilmiş açık-koyu bir dağılım halinde birbirine karışıyordu. Görüntü dikdörtgendi; ancak ışıklandırılmış bölüm daha ziyade, grimsi bir pusun altında kalmış gibi ovaldi. Sessiz filmlerin titrek, sarsak görüntülerinin sevimliliği vardı. Belirgin bir çarpıcılıkla patlayan orta bölüm, neredeyse gözleri rahatsız ediyordu. Derin bir bıçak kesiğini andırıyordu.</p>

  <p>Simonis çağdaş portreler çekiyordu. Müzisyenleri, akrobatları, ama aynı zamanda borsacıları, sekreterleri, emlakçıları da –Modern giysileri içinde, XIX. yüzyıldan fışkırmış gibi duran bir ışık altında. Tuhaf bir etkisi vardı: insan bir anda, şimdiki zamanın çok eski, bir asırdan çok daha eski olduğu ve çoktan sona erdiği belirsiz bir geleceğin içindeymiş gibi bir duyguya kapılıyordu.</p>

  <p>— Siz burada ne arıyorsunuz?</p>

  <p>İriyarı fotoğrafçı tam önünde duruyordu, kızgın bir hali vardı.</p>

  <p>Anais yaşadığı bir anlık tereddüt boyunca adamı inceledi. Boyu 1,90'dan uzundu, ağırlığı ise rahat rahat 110 kilonun üstündeydi. Kendini hayatın kollarına bırakmış ve mermer bir sütundan ziyade bir yağ yığınını andıran, ellili yaşlarda bir dev. Balıkçı yaka siyah bir kazak ve patates çuvalını andıran devasa bir kot pantolon giymişti. Anais bu balıkçı yaka kazağın sebebini tahmin ediyordu: Adam kurbağa iriliğindeki guatrını gizlemek istemişti.</p>

  <p>Simonis yumruk yaptığı ellerini beline koydu:</p>

  <p>— Bana cevap vermeyecek misiniz?</p>

  <p>Anais zorlukla gülümsedi:</p>

  <p>— Özür dilerim. Adım Anais Chatelet. Polis başkomiseri.</p>

  <p>Cevap etkisini gösterdi. Adam gerildi ve yutkundu. Anais adamın iki kat olmuş boynunun, bir ceylanı yutan devasa bir boa gibi önce şiştiğini, sonra da indiğini görebiliyordu.</p>

  <p>— Kaygılanmayın. Sadece dagerreyotipi tekniği hakkında bazı şeyler öğrenmek istiyorum.</p>

  <p>Adam gevşedi. Omuzları düştü. Guatrı dinlenmeye geçti. Rende ve çekiç seslerinin gürültüsünü bastırmak için sesini yükselterek, Anais'in dinlemediği teknik bir söylev vermeye başladı.</p>

  <p>Anais asıl ilgilendiği konuya geçmeden önce, adamın beş dakika kadar konuşmasına izin verdi.</p>

  <p>Adam konuşurken, Anais lehte ve aleyhte bir durum değerlendirmesi yapıyordu. Katil o olabilir miydi? Güçlüydü ama kesinlikle hızlı değildi. Onu bir boğanın başını keserken veya bir evsizi hadım ederken gözünde canlandırabiliyordu... Beş dakika dolmuştu.</p>

  <p>— Özür dilerim, diyerek, adamın lafını kesti. Size göre, Fransa'da dagerreyotipi tekniğiyle ilgilenen kaç kişi vardır?</p>

  <p>— Onlarca.</p>

  <p>— Tam olarak kaç kişi?</p>

  <p>— Kırk kadar.</p>

  <p>— Ya ile-de-France'ta?</p>

  <p>— Yaklaşık yirmi kişi.</p>

  <p>— Listeyi bana verebilir misiniz?</p>

  <p>Obez ona doğm eğildi. Anais'ten rahatlıkla yirmi santim daha uzundu:</p>

  <p>— Hangi sebeple?</p>

  <p>— Soruları sadece polislerin sorduğunu bilecek kadar film izlemişsinizdir. Polisler cevap vermez.</p>

  <p>Simonis, tombul elini salladı:</p>

  <p>— Özür dilerim, ama... elinizde savcılık izni gibi bir şey var mı?</p>

  <p>— Savcılık izni çok kolay. Eğer bir savcı tarafından imzalanmış evrak istiyorsanız, yanımda yok. Onunla geri gelebilirim, ancak bu benim çok değerli vaktimi kaybetmeme neden olur ve bana inanın, heder edilmiş her dakikayı size ödetirim.</p>

  <p>Adam yeniden yutkundu. Boa bir kez daha sindirime geçmişti.</p>

  <p>Salonun dip tarafına doğm belli belirsiz bir hareket yaptı.</p>

  <p>— Listeyi basmak için ofisime gitmem gerekiyor.</p>

  <p>— Gidelim.</p>

  <p>Simonis çevresine bir göz attı; işçiler olan bitene kayıtsız bir şekilde çalışıyordu. Süngertaşları parlatıyor, matkaplar deliyordu. Havada akkor haline gelmiş metal kokusu vardı. Simonis şantiye alanından ayrıldığına üzülmüş gibiydi, yine de salonun dip tarafındaki camlı ofise doğru yöneldi. Anais de peşinden.</p>

  <p>— Sizi uyarıyorum: Tüm dagerreyotipi sanatçıları benim vakfıma kayıtlı değil.</p>

  <p>— Tahmin ederim, ancak onları bulmak için başka yöntemlerimiz var. Birlikte, dagerreyotipi tekniğinde kullanılan malzemeleri tedarik edenlerle temasa geçeriz.</p>

  <p>— Birlikte mi?</p>

  <p>Anais adama göz kırptı:</p>

  <p>— Dedektifçilik oynamak hoşunuza gitmez mi?</p>

  <p>Boa bir kez daha kıpırdandı. Anais bunu bir rıza gösterme olarak kabul etti.</p>

  <p>Bir saat sonra, iki ortak Paris'teki, Paris bölgesindeki ve tüm Fransa'daki dagerreyotipi sanatçılarının eksiksiz bir listesini çıkarmıştı. Malzeme tedarikçileri ile vakıf üyelerini karşılaştırarak ile-de-France'tan on sekiz ve Fransa'nın diğer bölgelerinden ise yirmiden fazla sanatçının ismini not etmişlerdi. Yarın akşamdan önce Anais Paris'tekileri ziyaret edebilmeyi umuyordu. Diğerlerine gelince, onları daha sonra düşünürdü.</p>

  <p>— Bu listedekilerin hepsini tanıyor musunuz?</p>

  <p>— Hemen hemen, evet, dedi fotoğrafçı istemeye istemeye.</p>

  <p>— Bu isimler arasında, size şüpheli gelen biri var mı?</p>

  <p>— Ne konuda?</p>

  <p>— Cinayet.</p>

  <p>Adamın kaşları yukarı kalktı, sonra yanakları oynadı:</p>

  <p>— Hayır! Asla!</p>

  <p>— Bu herifler içinde, şiddet içeren fotoğraflar basan biri var mı?</p>

  <p>— Hayır.</p>

  <p>— Alışılmışın dışında fotoğraflar, mitolojik fotoğraflar?</p>

  <p>— Hayır. Sorularınız çok saçma. Dagerreyotipiden söz ediyorsunuz, öyle değil mi?</p>

  <p>— Kesinlikle.</p>

  <p>— Bu teknikte, süjenin birkaç saniye boyunca, kesinlikle hareketsiz durması gerekir. Hareketli bir sahneyi tespit etmek imkânsızdır.</p>

  <p>— Ben natürmortlardan söz ediyorum. Cesetlerden.</p>

  <p>Simonis alnını sıvazladı. Anais adama doğru bir adım attı ve onu cama doğru geri gitmeye zorladı:</p>

  <p>— Üyelerinizden birinin başı adaletle derde girdi mi?</p>

  <p>— Hayır! Yani, bilmiyorum.</p>

  <p>— Tuhaf fikirleri olanlar?</p>

  <p>— Hayır.</p>

  <p>— Psişik rahatsızlık çekenler?</p>

  <p>İriyarı herif karşılık vermeden, Anais'e dik dik baktı. Kendini camlı ofisinde, akvaryumuna hapsedilmiş bir balina gibi hissediyor olmalıydı.</p>

  <p>Anais esas konuya geçti:</p>

  <p>— Anladığım kadarıyla, kimya sizin teknikte önemli rol oynuyor.</p>

  <p>— Elbette, önce iyot buharı, ardından da cıva buharı aşamaları var. Sonra...</p>

  <p>— Bu evrelerde, kan da kullanılabilir mi? insan kanı?</p>

  <p>— Soruyu anlamadım.</p>

  <p>— Kan, diğer maddelerin yanı sıra demir oksit de içeriyor. Böyle bir bileşik, kimyasal dönüşümlerin birinde kullanılabilir mi? Mesela son aşamada, görüntünün üstüne altın klorür bağlarken.</p>

  <p>Marc Simonis afallamıştı. Anais'in, belli ettiğinden çok daha fazla şey bildiğini anlıyordu.</p>

  <p>— Belki... Bilmiyorum.</p>

  <p>— Bu isimler arasında, daha önce bu tarz araştırmalar yapmış biri var mı? diye sordu Anais, listeyi uzatırken.</p>

  <p>— Elbette yok.</p>

  <p>— Diğerlerinden daha bilgili kimyacılar? Organik maddeleri tercih edebilecek dagerreyotipi sanatçıları?</p>

  <p>— Ben hiç duymadım.</p>

  <p>— Teşekkürler Mösyö Simonis.</p>

  <p>Odadan çıkmak üzere arkasını döndü. Adam onu kolundan tuttu:</p>

  <p>— İçimizden birinin cinayet işlediğinden mi şüphe ediyorsunuz?</p>

  <p>Anais bir an tereddüt etti, sonra birden otoriter ses tonundan vazgeçti:</p>

  <p>— Açıkçası, bilmiyorum. Bu, sadece tahminlere dayalı bir şey...</p>

  <p>(Çevresine, raflarda duran cıva şişelerine, iyot ve brom kutularına baktı.) Sizin şu buharlarınızdan bile daha belirsiz.</p>

  <p>Beş dakika sonra, müzenin park alanında Paris banliyö haritasını inceliyordu, isim ve adres listesine göre güzergâhını saptamaya çalışıyordu.</p>

  <p>Cep telefonu çaldı. Solinas. Cep telefonunu avucunda tarttı ve izlenip izlenmediğini düşündü. Onu Fleury çıkışında bir kenara atmalıydı.</p>

  <p>Beşinci çalışta, bir patlama beklermiş gibi gözlerim kapatarak telefonu açtı:</p>

  <p>— Gerçekten de, sen bugüne kadar gördüğüm en rezil kaltaksın.</p>

  <p>— Mecburdum. Başka bir ipucunun peşinden gitmem gerekiyordu.</p>

  <p>— Hangi ipucu?</p>

  <p>— Sana söyleyemem.</p>

  <p>— Sen bilirsin!</p>

  <p>— Tehditler artık beni korkutamaz.</p>

  <p>— Ya soğumaya başlamış iki ceset?</p>

  <p>— Kim?</p>

  <p>— Henüz kimlikleri saptanmadı. Pahalı siyah takımlar giymiş iki herif. Biri bir 45'likten çıkan iki mermiyle öldürülmüş, diğeri suratına saplanmış bir cam parçasıyla. Roquette Sokağı 188 Numara'daki bir atölye-evde bulundular. Kiracısı Arnaud Chaplain adında biri. Sana bir şey ifade ediyor mu?</p>

  <p>— Hayır, diye yalan söyledi Anais.</p>

  <p>Beynindeki bütün kanın çekildiğini hissediyordu.</p>

  <p>— Arabaları iki blok ötede, Breguet Sokağı'nda bulundu. Siyah bir Q7. Plakası 360 643 AP 33. Hâlâ bir şey ifade etmiyor mu?</p>

  <p>Anais nöronlarının yeniden bağlantı kurmasını beklerken, sessizliğini koruyordu. Demek Freire bir kez daha kurtulmuştu.</p>

  <p>Onun açısından tek iyi haber, bu cesetlerdi.</p>

  <p>— İlk gözlemlere göre, atölye-evin kiracısının eşkâli Janusz'unkine uyuyor.</p>

  <p>— Senin nasıl haberin oldu? diye sordu kontak anahtarını çevirirken.</p>

  <p>— Koridorlarda yapılan boşboğazlıklardan. Emniyetin duvarları sünger gibidir, her şeyi emer.</p>

  <p>— Dava kime verildi?</p>

  <p>— Cinayet büroya. Ama savcıyı arayacağım. Bu olay Montalembert Sokağı'ndaki çatışmayla bağlantılı. Bana vereceklerdir.</p>

  <p>— Bunu kanıtlayabilecek misin?</p>

  <p>— Dava bana verilirse kanıtlarım.</p>

  <p>— Cesetler nerede?</p>

  <p>— Sence? Tabii ki adli tıpta.</p>

  <p>Adli tıbbın nerede olduğunu bilmiyordu, ama bulacaktı.</p>

  <p>— Orada buluşalım mı?</p>

  <p>— Bana ne yaptığını bilmiyorum, diye güldü Solinas. Beni rezil ettin, ama senden vazgeçemiyorum. Belki de bir sadomazoşist bir ilişki içindeyiz.</p>

  <p>— Yarım saat içinde?</p>

  <p>— Ben yoldayım. Seni orada bekliyorum.</p>
</body>
</html>
