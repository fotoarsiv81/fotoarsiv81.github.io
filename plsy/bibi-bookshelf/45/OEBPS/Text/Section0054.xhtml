<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>49</h2>

  <p>Auffes Vadisi Marsilya'nın en önemli turistik yerlerinden biriydi, ancak bu 18 Şubat günü burası özellikle bir hayalet kenti andırıyordu. Restoranlar kapalıydı. Tekneler terk edilmişti. Barakalar boştu. Koyu çevreleyen rıhtım, çamaşır suyuyla yıkanmış gibi tertemiz ve parlaktı. Bu ıssızlık Janusz'un hoşuna gidiyordu. Yüzüne vuran rüzgâr. Havada asılı gibi duran deniz serpintisi. İşığın her zerresinde kendini hissettiren, uzak, ama aynı zamanda çok da yakın olan deniz. Burada insan maviyi içiyor, tuzu soluyordu.</p>

  <p>Gökyüzünü ve denizi parçalara bölen bir sukemerinin tam karşısında, ayakları hemen hemen suyun içinde olan eğimli küçük bir iskelede oturmuşlardı. Sorularını sormaya başlamanın tam sırasıydı.</p>

  <p>— Doktor olduğumu nereden biliyorsun?</p>

  <p>— Ben bir şey bilmiyorum. Doktor musun?</p>

  <p>— Az önce başkalarına doktor olduğumu söyledin.</p>

  <p>Şampuan omuzlarını silkti. Kahvaltı için çıkınını çıkardı. Yamru yumru olmuş iki sefertası. İyi yürekli fırıncıdan alınmış önceki günden kalma kruvasanlar. Parasını Janusz'un ödediği gıcır gıcır bir galon şarap, iki sefertasını da doldurdu, sonra kruvasanı şaraba batırdı.</p>

  <p>— Sen yemiyor musun?</p>

  <p>— O dönemde, sana doktor olduğumu mu söyledim?</p>

  <p>— Hiçbir şey demedin. Konuşkan biri değildin dostum. Ama bu işten anlıyormuş gibi bir halin vardı, özellikle de kafamızın içinde olup bitenler hakkında.</p>

  <p>— Bir psikiyatr gibi mi?</p>

  <p>Şampuan cevap vermeden kruvasanını ısırdı. Çatlayan dalgalar, köpük hışırtısıyla gelip ayakkabılarının tabanlarını yalıyordu.</p>

  <p>— Ne zaman tanıştığımızı hatırlıyor musun?</p>

  <p>— Kasım ayıydı sanırım. Zehir gibi bir soğuk vardı.</p>

  <p>Janusz defterini çıkardı. Not tutmaya başladı.</p>

  <p>— Bayağı entel olmuşsun, diye sırıttı Şampuan, içmiyor musun?</p>

  <p>— Emmaus merkezinde mi tanıştık?</p>

  <p>— He.</p>

  <p>— Neredeki?</p>

  <p>Şampuan ona ters ters baktı. Sakalsız ve kirpiksiz, çok beyaz bir teni vardı. Kurumuş bir iskeletinkiler gibi sivri kemikler. Yara izleriyle kaplı bir yüz. Girdiği kavgaların izleri... Ancak kafasında çok daha belirgin başka bir iz daha vardı: Bir ameliyat izi.</p>

  <p>Janusz'un hiç kuşkusu yoktu: Adam bir trepanasyon<a href="../Text/Section0156.xhtml#Footnote0059" id="Feedback0059"><sup>[59]</sup></a> geçirmişti.</p>

  <p>— Neredeki Emmaus? diye soruyu yineledi.</p>

  <p>— Sen de gerçekten pek budalasın... Cartonnerie Bulvarı, 11. Bölge.</p>

  <p>Şarabından bir yudum daha aldı ve ikinci kruvasanını sefertasına batırdı. Janusz not almaya devam ediyordu.</p>

  <p>— 22 Aralık'ta, bir kavga nedeniyle gözaltına alınmışım, dedi Janusz.</p>

  <p>— Bunu hatırlıyor musun?</p>

  <p>— Şöyle böyle. Ne olduğunu sen biliyor musun?</p>

  <p>— Ben orada değildim ama olaydan sonra seni bir kez gördüm.</p>

  <p>Bougainville'in herifleri seni kıstırmış.</p>

  <p>— Bougainville?</p>

  <p>— Marsilya'nın bir mahallesi. Madrague'dan pek uzak değil.</p>

  <p>Orada yaşayan evsizlerin oluşturduğu bir çete. Tehlikeli adamlar. Uyuşturucu müptelaları. Şiddet yanlısı bir sürü herif.</p>

  <p>Janusz, bu kadar bela heriflerin karşısına çıkmaya nasıl cesaret edebildiğini düşünüyordu.</p>

  <p>— Neden bana saldırmışlar? Soymak için mi?</p>

  <p>— Senin neyini soyacaklar? Seni öldürmek istiyorlarmış.</p>

  <p>— Sana ne anlattım?</p>

  <p>— Korkudan donuna yapıyordun oğlum.</p>

  <p>— Beni neden öldürmek istediklerini sana söyledim mi?</p>

  <p>— Hayır. Sadece buradan gideceğini söyledin. İşığın yeniden göründüğünü. Tanrıların hikâyelerini yazdığını. Hep tuhaftın ama bu kez kafayı tam sıyırmıştm.</p>

  <p>Işık. Rüyasıyla –ve Patrick Bonfıls'in rüyasıyla– bir ilgisi olabilir miydi? Bir psişik kaçış semptomu muydu? Tanrılar ve hikâyeleri. Mitolojik katile bir gönderme miydi? Sol gözünün dibindeki ağrı nüksediyordu.</p>

  <p>— Nereye gittiğimi biliyor musun?</p>

  <p>— Hiçbir fikrim yok. Lanet olsun! Sana ne oldu böyle?</p>

  <p>— Sana hiçbir şey hatırlamadığımı söylüyorum!</p>

  <p>Şampuan ısrar etmedi. Janusz'un gözündeki ağrı, alnına doğru yayılarak artıyordu. Sukemerlerinin altındaki denize bakarak rahatlamaya çalıştı. Umduğu neticeyi alamadı. Tam tersine hava bulutlanıyor, deniz mavi-siyah bir renk alıyordu. Gümüşi dalgalar kırılmış bir cam gibi sert görünüyordu. Manzarayı kirleten, bozan migreniydi, başka bir şey değil.</p>

  <p>— Az önce bana polisler nedeniyle buraya dönmemem gerektiğini söyledin, dedi Janusz şakaklarını ovalarken.</p>

  <p>— He.</p>

  <p>— Şu kavga nedeniyle mi? Yani şu eski hikâye yüzünden...</p>

  <p>— Enayi. Polisler seni arıyor. Burada. Şimdi. Dün, bütün semtlerin altını üstüne getirdiler. Onlarla iki kez karşılaştım. Valentine'de ve Marceau Meydanı'ndaki gündüz barınma evinde. Bize sorular sordular. Seni arıyorlar Jeannot. Haberin olsun, ciddi ciddi seni arıyorlar.</p>

  <p>Janusz gerçeği anladı. Evsiz kılığında güvende olduğunu sanıyordu ama aslında Marsilya'ya geldiğinden beri mucize eseri polise yakalanmamıştı. Anais Chatelet, burada da, Bordeaux'daki gibi bir insan avı başlatmıştı. Stratejisini yeniden gözden geçirmeliydi.</p>

  <p>— Beni neden aradıklarını biliyor musun?</p>

  <p>— Bir cinayet yüzünden sanınm. Bir evsiz. Bordeaux'da. Çocuklar, sosyal hizmet çalışanlarıyla konuşan aynasızları duymuş. Ama ben, ben bunun bir yanlışlık olduğunu biliyorum Jeannot'cuğum! (Galonu aldı ve kafaya dikti.) Hep toplumun kurbanları olacağız, hep...</p>

  <p>— Barınma merkezindeyken, "diğerleri nedeniyle" de buraya dönmemem gerektiğini söyledin. Diğerleri kim?</p>

  <p>— Bougainville'deki herifler. Unutacak türde adamlar değiller. Geri döndüğünü öğrenirlerse, yarım kalan işlerini bitirmek isteyeceklerdir.</p>

  <p>Tejıdit listesi gitgide uzuyordu. Polisler. Siyahlı adamlar. Ve şimdi de ilkel evsizler çetesi... Bağırıp çağırması, sövüp sayması gerekiyordu. Hiç tepki göstermedi. Uyuşturulmuş gibiydi.</p>

  <p>— Hepsi bu değil, diye devam etti Şampuan.</p>

  <p>Janusz, son darbeyi bekler gibi boynunu uzattı.</p>

  <p>— Marsilya polisi... başka bir cinayetle de bağlantısı olduğunu düşünüyor.</p>

  <p>— Başka bir cinayet mi?</p>

  <p>— Geçen aralıkta. Bir evsiz öldürüldü. Yarısı yanmış olarak küçük bir koyda bulundu. O dönemde, evsizleri öldüren bir katilden söz edilmişti, ama başka cinayet olmadı... Ya da herif Bordeaux'ya gitti.</p>

  <p>Janusz titriyordu. Migreni bulanık görmesine neden oluyordu.</p>

  <p>— Neden iki cinayet arasında bir bağ kuruyorlar?</p>

  <p>— Ben polis değilim.</p>

  <p>Derin bir nefes aldı ve her şeye en baştan başlamaya karar verdi:</p>

  <p>— Cesedin ne zaman bulunduğunu tam olarak hatırlıyor musun?</p>

  <p>— Aralık ortası sanırım.</p>

  <p>— Kurbanın kimliği belli mi?</p>

  <p>— He. Bir Çek... Bir evsiz. Herifi tanımıyorum.</p>

  <p>— Bougainville çetesinden mi?</p>

  <p>— Sanmıyorum, hayır.</p>

  <p>— Cinayet mahallinde parmak izi buldular mı, biliyor musun?</p>

  <p>— Sorularınla can sıkıyorsun. Ben bir şey bilmiyorum.</p>

  <p>— Bu cinayet hakkında ne biliyorsun? Düşün.</p>

  <p>Şampuan düşünmeye gayret ederek yüzünü buruşturdu. Janusz ise bir durum değerlendirmesi yapmaya başladı. Ardında iki cinayet vardı. Biri Marsilya'da, diğeri Bordeaux'da. Çember daralıyordu. Gri rüzgârda başını salladı. Ben bir katil değilim.</p>

  <p>— Peki, şu cinayet?</p>

  <p>— Herifi Sormiou Koyu'nda buldular. Buradan kuş uçuşu on iki kilometre uzakta. Ceset çıplakmış ve yanmış. Akıntıyla oraya sürüklenmiş olacağını söylediler, ama ben bu düşüncenin aptallık olduğunu düşünüyorum. Cesedi oraya bıraktılar, hepsi bu.</p>

  <p>— Bunun bir cinayet olduğunu nereden biliyorlar?</p>

  <p>— Bir mizansen vardı.</p>

  <p>— Ne gibi?</p>

  <p>Şampuan bir kahkaha patlattı:</p>

  <p>— Herifin kanatları vardı.</p>

  <p>— Ne?</p>

  <p>— Yemin ederim. Sırtında yanmış kanatlar vardı. Gazeteciler, delta kanat<a href="../Text/Section0156.xhtml#Footnote0060" id="Feedback0060"><sup>[60]</sup></a> sporu yaparken denize çakılan bir adam olduğundan söz ettiler. Ama bir bok bilmiyorlar. Herif neden yanmıştı?</p>

  <p>Neden çırılçıplaktı?</p>

  <p>Janusz artık dinlemiyordu. Olympos Katili. Bu isim kapkara gökyüzünde çakan bir şimşek gibi birden aklına gelmişti. Bordeaux'daki Minotauros'tan önce, Marsilya'da Ikaros'u öldürmüştü.</p>

  <p>— Çek bir fırt, dedi Şampuan, bembeyaz oldun.</p>

  <p>— Böyle iyi, sağ ol.</p>

  <p>— İçkiyi bırakmaya mı çalışıyorsun yoksa?</p>

  <p>Janusz yamağına döndü:</p>

  <p>— Sen bunları nereden biliyorsun?</p>

  <p>Şampuan gülümsedi ve şarabından bir yudum daha aldı:</p>

  <p>— Bağlantılarım var.</p>

  <p>Janusz onu yakasından yakaladı ve hızla çekti. Şarap galonu iskelenin eğimli rampası üzerinde yuvarlandı.</p>

  <p>— Hangi bağlantılar?</p>

  <p>— Hey, sakin ol! Tanıdığım bir herif var, hepsi bu. Claudie. Eskiden sokaklarda yaşıyordu. Şimdi bir işi var.</p>

  <p>— Polis mi?</p>

  <p>Şampuan, Janusz'un elinden kurtuldu ve emekleyerek şarap galonuna kadar gitti. Karanlık sulara gömülmeden hemen önce galonu yakaladı.</p>

  <p>— Az kalsın gidiyordu, dedi geri dönerken. La Tlmone Morgu'nda çalışıyor. Cesetleri sedyelerle taşıyor. Bunların hepsini bana o anlattı. Polisler konuşurken duymuş... Sen ne yapıyorsun?</p>

  <p>Janusz ayağa kalkmıştı.</p>

  <p>— Gidiyoruz.</p>
</body>
</html>
