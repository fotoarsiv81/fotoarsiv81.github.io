<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>75</h2>

  <p>Bir pazar günü buraya gelmek, Anais için daha da çekilmezdi.</p>

  <p>Pazar gününün bu ıssızlığı içinde, ilk karşılaşmayı yumuşatacak ne bir şey ne de bir insan vardı. Hiç araba yoktu. Şatonun avlusunda işçiler yoktu. Şarap mahzenlerinde teknisyenler yoktu.</p>

  <p>İçerideki zattan, yani kahvaltısını yapan babasından başka kimse yoktu.</p>

  <p>Bahçe kapısının zilini çalmamıştı. Parmaklıklı kapı her zamanki gibi açıktı. Kamera yoktu. Alarm sistemi de. Sanki "Korkmayın, canavarı görmeye gelin" diyen Jean-Claude Chatelet'nin provokasyonlarından biriydi. Aslmda bu davet, cellat ve onun işkence yöntemleri dikkate alındığında bir aldatmacadan başka bir şey değildi. Ana binanın yakınında bir yerlerde bekleyen bir köpek sürüsü vardı.</p>

  <p>Arabasını avluya park etti. Evi bıraktığı gibi bulmuştu. Belki biraz daha yıpranmış, biraz daha grileşmişti ama hâlâ aynı güç timsaliydi. Bir Rönesans şatosundan daha müstahkem bir şato.</p>

  <p>XII. veya XIII. yüzyılda yapılmıştı, tam olarak bilinmiyordu, iki köşesinde sivri çatılı iki kulenin bulunduğu, moloz taşından inşa edilmiş büyük bir yapıydı. Taşlar yer yer asmalarla örtülüydü. Ayrıca yeşilimsi yosunla veya gümüş rengi likenlerle parlıyordu.</p>

  <p>Montaigne'in buradan 1585 yılında veba salgını sebebiyle kaçtığı söyleniyordu. Bu doğru değildi ama babası bu efsaneyi sürdürmeyi seviyordu. Şüphesiz böylece başka salgınlardan korunduğunu düşünüyordu: söylentilerden, yargılardan, medyanın ve siyasetçilerin meraklı gözlerinden...</p>

  <p>Smart'ından indi ve kendisine hem uzak hem de tanıdık gelen sesleri dinledi. Billursu havayı yırtan kuş bağırtıları. Çatımn üstünde gıcırdayarak dönen paslı rüzgârgülü. Çalışan bir traktörün uzaktan gelen sesi. Her an ortaya çıkacak köpekleri bekliyordu, sürü çakılların üstünde belirdi. Köpeklerin çoğu onu tanıdı. Yeni köpekler ise diş göstermekten ziyade diğerleri gibi kuyruk sallamaya başladı.</p>

  <p>Onları okşadı ve cephe boyunca uzanan camlı kapılara doğru yürüdü. Sağ tarafta mahzenler, atölyeler, depolar vardı. Solda ise üzüm bağları. Yakanr gibi göğe açılmış ellere benzeyen binlerce asma kütüğü. Anais babasının kim olduğunu öğrendiğinde, kurbanlarını buraya gömdüğünü ve onların da tıpkı bir korku filmindeki gibi topraktan çıkmaya çalıştıklarını düşünürdü.</p>

  <p>Zili çaldı. Saat 10.15'ti. Kapıyı çalmak için tam bu saati beklemişti. Daha önce, Sormiou Koyu'ndan toplanmış kalıntıları Toulouse'a dönen Kriminal Polis Koordinatörü Abdellatif Dimoun'a yollamış ve François de Sourdis Sokağı'ndaki Emniyet Müdürlüğü'nün önünden geçmekten özellikle kaçınmıştı.</p>

  <p>Babasının pazar günleri vaktini nasıl geçirdiğini çok iyi biliyordu: Erken kalkmıştı. Dua etmişti. Jimnastik yapmış, sonra bodrum katındaki havuzda uzun uzun yüzmüştü. Ardından asma kütüklerinin arasında yürümüştü. Mülk sahibinin sabah turu.</p>

  <p>Şimdi kabul salonunda kahvaltısını ederken, birinci kattaki odasında bir sürü asimetrik topuklu ayakkabı onu bekliyordu. Binicilik çizmeleri, golf ayakkabıları, pataugas'lar,<a href="../Text/Section0156.xhtml#Footnote0074" id="Feedback0074"><sup>[74]</sup></a> eskrim ayakkabıları... Babası dünyanın en aktif Topal'ıydı.</p>

  <p>Ortadaki çift kanatlı kapı açıldı. Nicolas belirdi. O da hiç değişmemişti. Anais hep babasının eski bir asker olduğundan kuşkulanmış olmalıydı. Başka kim bu suratla ev işlerine yardımcı olacak bir kadın bulabilirdi? Nicolas altmışlı yaşlarda, ufak tefek, bodur bir adamdı. Fıçı gibi bir gövdesi vardı, keldi ve bir buldoğa benziyordu ve Francis Cabrel'in şarkısındaki gibi bütün savaşlara katılmış birini andırıyordu. Derisi zırh gibiydi. Bir gün, yeniyetmelik çağındayken Anais odasında bir film seyretmişti. Billy Wilder'ın Sunset Bulvarı adlı filmi. Erich von Stroheim üzerinde uşak frakıyla Gloria Swanson'ın yıkık dökük büyük evinin kapısında belirince Anais yerinden sıçramıştı. "Lanet olsun" diye söylenmişti, "bu Nicolas!"</p>

  <p>— Matmazel Anais, dedi babasının yaveri, altüst olmuş bir ses tonuyla.</p>

  <p>Sevgi gösterisinde bulunmadan adama öpücük verdi. Nicolas'nın gözleri dolmuştu. Anais de aynı heyecanı duyuyor, ona sarılmak istiyordu ama bu düşünceyi kafasından uzaklaştırdı:</p>

  <p>— Ona geldiğimi haber ver.</p>

  <p>Nicolas arkasını dönüp uzaklaştı. Anais birkaç saniye daha kapıda bekledi. Güçlükle ayakta duruyordu. Babasıyla karşılaşacağı için buraya gelmeden önce bölünebilir iki Lexomil yutmuştu.</p>

  <p>Daha etkili olması için iki Lexomil daha mideye indirmişti –bu da toplam sekiz yarım kaygı giderici hap demekti. Direksiyon başında az kalsın birkaç kez uyuyakalacaktı.</p>

  <p>Yaver geri döndü ve başıyla genç kadına işaret etti. Hiçbir şey söylemedi ve ona eşlik etmedi. Söyleyecek bir şey yoktu ve Anais yolu biliyordu, ilk salonu, sonra İkinciyi geçti. Ayak sesleri bir kilisedeymiş gibi yankılanıyordu, içerisinin madeni, soğuk kokusu ona dayanılmaz geliyordu. Babası şömineler dışında her türlü ısıtma aracını reddediyordu.</p>

  <p>Duvar halılarıyla kaplı salona girdi –Salonun duvarlarında, son –derece eski olduğundan sisler içindeymiş gibi görünen sahneleriyle Aubusson halıları vardı.</p>

  <p>Birkaç adım daha attı ve kendini, kutsal kahvaltı ritüelini yerine getirmekte olan, güneşe karşı oturmuş babasının önünde buldu. Hâlâ oldukça yakışıklıydı. Gür ve ipeksi, parlak beyaz saçlar. Bir nehrin dibindeki, binlerce bahar görmüş, binlerce kez kabarmış soğuk suların etkisiyle yavaş yavaş kayganlaşmış çakıl taşlarını çağrıştıran yüz hatları. Gözleri bir lagün duruluğunda parlıyor ve her zaman bronz olan mat teninde iyice dikkat çekiyordu. Jean-Claude Chatelet, Saint-Tropez'li yaşlı bir playboya benziyordu.</p>

  <p>— Bana eşlik eder misin?</p>

  <p>— Neden olmasın.</p>

  <p>Kaygısız bir şekilde oturdu. Teşekkürler Lexomil.</p>

  <p>— Çay? diye sordu babası tok sesiyle.</p>

  <p>Nicolas çay fincanını getirmişti bile. Yaşlı adam çaydanlığı aldı. Anais akan bakır rengi sıvıya baktı. Babası Çin'in doğusundaki Anhui eyaletinden ithal edilen Keemun'dan başka çay içmiyordu.</p>

  <p>— Seni bekliyordum.</p>

  <p>— Neden?</p>

  <p>— Metis'tekiler. (Çaydanlığı bıraktı.) Beni aradılar.</p>

  <p>Demek doğru yoldaydı. Tabağına bir dilim ekmek koydu, sonra babasının gümüş bıçağını aldı. Kısa bir an, bıçağın keskin yüzeyinde yansımasını gördü. Kızıma miras. Ağır hareketlerle, elleri titremeden tereyağını sürdü, ekmeği altın sarısıydı –Babasından yadigâr bir başka takıntı.</p>

  <p>— Seni dinliyorum, diye mırıldandı Anais.</p>

  <p>— Gerçek bir Hıristiyan yatağında ölmez, diye haşmetli bir tavırla konuşmaya başladı adam. Gerçek Hıristiyan ellerini kirletjnelidir. Başkalarının esenliği için.</p>

  <p>— Senin gibi mi?</p>

  <p>— Benim gibi. Zayıfların çoğu, hiçbir şey yapmayan insanlardır ve kendilerini yargıç yerine koyarlar; bunlar totaliter rejim askerlerinin sadist olduklarını ve onların işkence etmekten, şiddet uygulamaktan, öldürmekten zevk aldıklarını düşünürler.</p>

  <p>Bir süre sustu. Güneş dönmeye başlamıştı. Yaşlı adam artık aydınlıkta değil, gölgedeydi. Açık renk gözleri gölgede pırıl pırıl parlıyordu.</p>

  <p>— Ben sadece merdivenin alt basamağında sadistlerle, sapkınlarla karşılaştım. Ve bu tür durumlar daima cezalandırılır. Kimse zevk için böyle davranmaz. Ne iktidar için ne de para için.</p>

  <p>Yalan söylüyordu. Savaşların ve diktatörlüklerin tarihinde nedensiz ve sapıkça yapılmış zulümler hayli fazlaydı. Her enlemde ve her çağda, insan bir hayvandı, iğrençliğin sınırlarını aşması için dizginlerini serbest bırakmak kâfiydi.</p>

  <p>Ama Anais oyuna katılmayı yeğledi ve babasının beklediği soruyu sordu.</p>

  <p>— Öyleyse neden?</p>

  <p>— Vatan. Her ne yaptıysam Şili için yaptım.</p>

  <p>— Bu durumda orada işkence yapıldığı konusunda mutabık mıyız?</p>

  <p>Chatelet'nin parlak dişleri gölgede iyice belirginleşti. Gülüşü hiç ses çıkarmamıştı. Sadece ışık.</p>

  <p>— Ülkemi en berbat zehirden koruyordum.</p>

  <p>— Mutluluktan mı? Adaletten mi? Eşitlikten mi?</p>

  <p>— Komünizmden.</p>

  <p>Anais derin bir iç çekti ve yağlı reçelli ekmeğini ısırdı.</p>

  <p>— Buraya senin saçmalıklarını dinlemeye gelmedim. Bana Metis'ten bahset.</p>

  <p>— Sana Metis'ten söz ediyorum.</p>

  <p>— Anlamadım.</p>

  <p>— Onlar da inançları, görevleri, vatanseverlik duyguları doğrultusunda hareket ediyorlar.</p>

  <p>— Bunun için mi Irak'a tonlarca nörotoksik gaz sattılar?</p>

  <p>— Kaynaklarını gözden geçirmen gerekiyor. Metis hiçbir zaman kimyasal silah üretmedi. Sadece mühendisleri, ürünlerin nakliyesi sırasında danışmanlık görevi üstlendi. O dönemde Metis ilaç alanında faaliyet göstermeye başlamıştı. Modası çoktan geçmiş silahlara oranla çok daha ilginç bir pazardı. Bütün uluslararası gruplar...</p>

  <p>Anais sözünü kesti:</p>

  <p>— Bugün Metis hangi alanda faaliyet gösteriyor? Hâlâ askerlerle mi çalışıyorlar? Neden Bask Ülkesi'ndeki bir balıkçı ile karısınm öldürülmesine karıştılar?</p>

  <p>— Bir şeyler biliyor olsam da sana hiçbir şey söylemezdim, bunu sen de biliyorsun.</p>

  <p>Anais bir an için onu emniyete götürmeyi düşündü. Gözaltına almayı. Üstünü aramayı. Sorguya almayı. Ama ne somut bir delili ne de meşruiyeti vardı. Cebindeki rozet ile belindeki tabanca bile yasadışıydı.</p>

  <p>— Yine de bana söyleyecek bir şeylerin olduğunu düşünüyorum.</p>

  <p>— Evet var. Metis'i unut.</p>

  <p>— Bu onların mesajı mı?</p>

  <p>— Hayır benim. Onlara bulaşma. Bu adamlar asla ayrım yapmaz.</p>

  <p>— Güzel tablo. Yani ben bir çöp tenekesi miyim?</p>

  <p>— Onlarla aynı sıklette değilsin, hepsi bu.</p>

  <p>Anais'in tehdit etmekten başka çaresi yoktu. Olaylara dönmek istiyordu. İnce olaylara. Metis bünyesindeki bir şirket ile bu şirkete ait bir 4x4 kullanan iki katilin olası bağlantısına. Argümanlarını mümkün olduğunca ikna edici bir şekilde sunmaya çalıştı. Ama babası hayal kırıklığına uğramış gibiydi.</p>

  <p>— Elindekilerin hepsi bu mu? Dostlarıma yaşlandıklarını söyleyeceğim. Yaşlandıkça bir hiç için kaygılanıyorlar. Her şeyini kaybetmeden bu işten vazgeç yavrum. İşini, onurunu, geleceğini kaybetmeden.</p>

  <p>Anais masaya doğru eğildi. Fincanlar ve sofra takımları şıngırdadı.</p>

  <p>— Beni küçümseme. Onlarla başa çıkabilirim.</p>

  <p>— Nasıl?</p>

  <p>— Hırsızlık konusunda yalan beyanda bulunduklarını, bir soruşturmaya engel olduklarını, bir anlaşmayı yerine getirmek için iki katil tuttuklarını ispatlayarak. Ben bir polisim, lanet olsun!</p>

  <p>— Sana söylediklerimi anlamadın. Bir soruşturma söz konusu olamaz.</p>

  <p>— Neden?</p>

  <p>— Polis ve jandarma, düzeni korumak için vardır. Ve düzen, Metis'tir.</p>

  <p>Koskas'ın sözleri. Kurt meyvenin içinde değil. Kurt ile meyve uyum içinde. Anais bakışlarını başka tarafa yöneltti. Büyük duvar halısı eskimişlik izlerini, sisli sahneleri gösteriyordu. Bir av sahnesiydi. Sanki köpekler, sisler ardındaki insan cesetlerini parçalıyordu.</p>

  <p>Anais babasına baktı, göz göze geldiler:</p>

  <p>— Neden senden akıl alıyorlar?</p>

  <p>— Benden akıl almıyorlar. Grubun hissedanyım, hepsi bu. Metis'in Bordeaux bölgesinde başarılı birçok yatırımı var. İlaç sektöründe faaliyete başladıklarında grubun önemli yatırımcılarından biriydim. Uzun zamandan beri kurucularını tanıyorum.</p>

  <p>Küstahça ekledi:</p>

  <p>— Metis, yıllardan beri bizim, senin ve benim karnımızı doyuran bir şirket. Çorbanın içine tükürmek için biraz geç kaldın.</p>

  <p>Anais bu provokasyona aldırış etmedi:</p>

  <p>— Bana bir araştırma projesi sürdürdükleri söylendi. Moleküller üzerinde çalıştıkları. Orduyla birlikte gerçeklik serumu üretme faaliyeti içinde oldukları... Senin işkence konusundaki tecrübelerin onların işine yarayabilir.</p>

  <p>— Bu bilgileri nereden aldığını bilmiyorum ama bunlar çizgi romanların hayal mahsulü konularını çağrıştırıyor.</p>

  <p>— Kimyasal araştırmalar, casusluk faaliyetlerinin geleceği olabilir. Bunu inkâr mı ediyorsun?</p>

  <p>Babası hafifçe gülümsedi. Bilgelik ile hayâsızlık arasında bir tür denge kurar gibiydi:</p>

  <p>— Bu tür ürünlerin hayalini hep kurduk. İşkenceyi, zulmü, şiddeti ortadan kaldıracak bir hap. Ama kimsenin bu tür bir molekül bulduğunu düşünmüyorum.</p>

  <p>— Ama Metis bu konuyla ilgileniyor.</p>

  <p>Babası cevap vermedi. Anais'in içinden çığlık atmak geldi:</p>

  <p>— Bu yaşta hâlâ nasıl böyle dalaverelere bulaşıyorsun?</p>

  <p>Adam şık Ralph Lauren kazağının içinde gerindi, sonra bakışlarını kızına çevirdi.</p>

  <p>— Gerçek Hıristiyan yatağında ölmez.</p>

  <p>— Anlaşıldı. Sen nerede ölmek istiyorsun?</p>

  <p>Jean-Claude Chatelet güldü, sonra zorlukla ayağa kalktı. Bastonunu aldı ve pencereye doğru yürüdü. Topallayarak yürümesi, küçükken Anais'in canını yakardı.</p>

  <p>Yaşlı adam soğuk kış güneşi altında kavruluyormuş gibi duran bağlarına baktı.</p>

  <p>— Bağlarımın içinde, diye mınldandı. Bağlarımın içinde ölmek istiyorum, bir kurşunla.</p>

  <p>— Kurşun nereden gelecek?</p>

  <p>Yavaşça döndü ve Anais'e göz kırptı:</p>

  <p>— Kim bilir? Senin silahından belki.</p>
</body>
</html>
