<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>107</h2>

  <p>Chaplain geri dönmüş, Beaumarchais Bulvarı'ndan geçmişti. Sonra Chemin-Vert Sokağı'na, Voltaire Bulvarı'na, Leon-Blum Meydanı'na ulaşmıştı. Soğuk yüzünden sokaklar bomboştu. Geriye sadece asfalt, sokak lambaları ve samimi, sıcak ışıklarıyla yüreğini titreten birkaç pencere kalmıştı.</p>

  <p>Akşamın beklenmedik açıklamalarını kendi kendine yineleyip duruyordu. Sasha'da kaybolan kadınlar. Potansiyel şüpheli Nono.</p>

  <p>Sorular soran ve kulübün kadın üyeleri nezdinde bir şeyler arayan Nono –Ama ne arıyordu? Aklına başka sorular da takılıyordu. Eğer evsizlerin katili değilse, bekâr kadınları öldüren bir cani miydi? Yoksa her ikisi de aynı katil miydi? Her zaman olduğu gibi bu düşünceleri kafasından kovdu. Bir soruşturmacı tarafsızlığı içinde davranmaya ve bütün kötülere atfedilen şeyi bizzat kendine atfetmeye karar vermişti: Masumiyet karinesi.</p>

  <p>Roquette Sokağı. Atölye mahallesi uyuyordu. Kaldırım taşlarını tabanlarında hissetmek ona güven verdi. Bu atölyeyi iyice benimsemişti. Elini bambuların arasından, sonra kırık camdan içeri uzattı –Hâlâ anahtarları bulamamıştı. İçeriden kilidi döndürdü ve kapıyı açtı. Kafasına şiddetli bir darbe aldığında elektrik düğmesini bulmaya çalışıyordu. Beton zemine yuvarlandı ama acı ve çakan şimşekler arasında, hâlâ bilincinin yerinde olduğunu fark etti. Onu bayıltma teşebbüsü başarısız olmuştu.</p>

  <p>Bu zayıf üstünlükten yararlanarak ayağa kalktı ve merdivene doğru fırladı. Bacakları ona itaat etmedi. Gözleri karardı. Kafasının içi kanla doluyormuş gibiydi. Yüzükoyun düştü, döndü ve belli belirsiz hasmını gördü: Bir adam arkasından eğilmiş, sıkıca bacaklarını tutuyordu. Bir ayağını kurtardı ve adamın suratına bir tekme indirdi. Darbe hasmını coşturmuş gibiydi. Tek bir harekette ayağa kalktı ve Chaplain'in üstüne atladı. Bir parıltı göründü. Herifin elinde bir bıçak vardı. Arnaud yeniden merdivene yöneldi, bir basamağı ıskaladı, diğer basamakları emekleyerek çıkarak ayağa kalktı.</p>

  <p>Adam üzerindeydi. Chaplain dirseğini geriye savurdu ve saldırganı tırabzanın çelik kablolarına doğru itti. Bu kadarını ummuyordu. Kablolar bir harpın telleri gibi titreşti. Gürültü aklına bir fikir getirdi. Geri döndü ve sersemlemiş herifi yakasından yakaladı. Kafasını iki telin arasına soktu ve rakibinin boynunu ring halatlarına sıkıştıran bir pankreas güreşçisi gibi, adamın boynunu tellerin arasına sıkıştırdı. Herif kulakları tırmalayan bir hırıltı çıkardı. Chaplain adamı bırakmadı. Kafasında tek bir şey vardı: Öldürmek veya ölmek. Biraz daha sıktı, sonra birden bırakıverdi.</p>

  <p>Hasmı, karnının altına diz atmıştı. Bu sadece acı vermekle kalmamıştı. İçinin derinliklerinde bir kara delik oluşturmuştu. Soluğu kesilmişti. Kalp atışları durmuştu. Gözleri kararmıştı. Sanki acıyı söküp atmak istercesine elleriyle cinsel organlarını tuttu ve merdivenden aşağı sırtüstü düştü.</p>

  <p>Başını bir yerlere çarptı. Yerde yuvarlandı. Boya tüpleri ve fırçalar üzerine devrildi. Tezgâh. Bir kolunu uzatıp tezgâhı tuttu ve üzerindeki eşyaları sarsarak ayağa kalkmayı başardı. Arkaya döndü. Hasmı yeniden saldırıya geçmişti bile. Sağ böğrüne bir darbe aldı, ancak yere yıkılmadı. İkisi birlikte tuğla duvara çarptılar. Bidonlar, şişeler, kavanozlar devrildi, patlayıp kırıldı, bazıları karanlıkta yuvarlandı.</p>

  <p>Chaplain saldırganını itmeyi başardı. Kargaşa sırasında, bir sıvı birikintisine basıp kaydı. Kokuyu hemen tanıdı. Ketenyağı. Bilinçaltından bir anı. Havayla temas ettiğinde polimerleşen şu madde. Yerde otururken, ağzı açılmış bir şişeyi yakaladı. Bir bez parçası buldu, ıslattı ve umutsuzca iki kez sürttü.</p>

  <p>Gölge, saldırmakta kararlıydı.</p>

  <p>Chaplain parmaklarının arasından ısının yükseldiğini hissederek kumaş parçasını sürtmeye devam ediyordu.</p>

  <p>Adam onu tuttuğu sırada bez parçası alev aldı, oldukça parlak beyaz bir ışık etrafı aydınlattı. Chaplain bez parçasını adamın yüzüne ya da boğazına bastırdı –Sersemlediği için hiçbir şey görmüyordu. Ceketi tutuşan adam geri çekildi, anında alev alan sıvı birikintisinin içine düştü. Dehşet içinde kollarını bacaklarını çırpıyordu. Alevden bir örümceğe dönüşmüştü.</p>

  <p>Chaplain ayağa kalktı, adamın gözlerini oymak için eline uzun bir fırça aldı. Tam üzerine çullanmaya hazırlanıyordu ki, bir el onu saçlarından yakaladı. Ardından, ensesinde bir namlunun buz gibi temasını hissetti.</p>

  <p>Biraz serinlik, hiç de fena olmazdı.</p>

  <p>— Eğlence sona erdi Nono.</p>

  <p>Yanan lamba darmadağın olmuş atölyeyi aydınlattı. Kavganın, ama aynı zamanda hoyratça yapılmış bir aramanın izleri görüldü. Atölye-evin her tarafı altüst edilmişti. Chaplain olduğu yerde hareketsiz kaldı ve yerde yatmakta olan ilk saldırganı gördü. Herif artık yanmıyordu ama adamdan tavana doğru kara bir duman yükseliyordu. Ortam boğucuydu.</p>

  <p>Bir el onu yakasından kavradı ve bir bar taburesine –hâlâ ayakta kalmış tek tük eşyadan biri– doğru savurdu. Chaplain sonunda başını çevirdi ve iki numaralı adamı gördü. Oldukça genç, bir elbise askısı kadar zayıf bir adamdı, kahverengi deriden bir pilot ceketi giymişti. Sağ elinde otomatik bir tabanca vardı. Yağlı saçlarının altında narin, düzgün, neredeyse meleksi bir yüzü vardı ama teni sivilce izlerinden harap bir haldeydi. Dudaklarının birleşme yeri anormal derecede uzundu, bu da ona sürekli gülümsüyormuş gibi bir görünüm veriyordu. Kaşlarının altında, çukurlarına kaçmış gözlerini hızla kırpıyordu. Bir yılanınkiler veya kertenkeleninkiler gibi.</p>

  <p>— Seni yeniden gördüğüme sevindim.</p>

  <p>Slav aksanı vardı. Chaplain, bu heriflerin gün içinde aradığı müşterilerden olduğunu anladı. Cevap veremedi. Güçlükle nefes alıyordu. Bütün vücudu titriyordu.</p>

  <p>Sürüngen gözlü adam hâlâ yerde çırpınmakta olan diğer adama bir şeyler söyledi. Sanki ona artık tütmemesini, yanmamasını emrediyordu. Herif ceketini çıkardı, öfkeyle yere fırlattı, mutfak eviyesine doğru yürüdü. Musluğu açıp kafasını soğuk suyun altına soktu, sonra gidip camlı kapıyı açtı.</p>

  <p>Adamın şef olduğu belliydi.</p>

  <p>— Gerçekten seni yeniden gördüğüme sevindim.</p>

  <p>Cümle alay yüklüydü. Chaplain, herifin hemen orada kendisini öldüreceğini düşündü. Şaka gibi. Herifin elindeki silah onun Glock'una benziyordu. Aynı kısa namlu, aynı kare tetik köprüsü, metal olmayan aynı özel malzeme. Silahın namlusunun altında, şüphesiz bir lamba veya bir lazer monte etmekte kullanılan bir yiv bulunduğunu fark etti. Nasıl bir şeyle karşı karşıyaydı?</p>

  <p>Chaplain, zaman kazanmak için bir denemede bulundu:</p>

  <p>— Beni nasıl buldunuz?</p>

  <p>— Senin küçük bir hatandan. Sen Amar'ı sabit hattından aradın. Gizli numara ama senin adresini bulmak bizim için çok kolay oldu.</p>

  <p>Fransızcası bozuktu ve sesi tiz, inceydi. Heceler ağzından kötü yağlanmış bir mekanizmadan çıkarmış gibi dökülüyordu. Amaud sabit hattından sadece tek bir arama yapmıştı. Yussef adında birinden bahsedilmişti. Karşısındaki herifin o olduğundan en ufak şüphesi yoktu. Diğerine, saldırganına gelince, o telefonda konuştuğu Amar olmalıydı. Müslüman adları. Belki de Boşnaklardı...</p>

  <p>Chaplain oyunu sürdürdü:</p>

  <p>— Adresimi bilmiyor muydunuz?</p>

  <p>— Nono ihtiyatlıdır. Sen bayağı değiştin. (Yumuşak ses tonu bir anda sertleşti.) Neredeydin pislik herif?</p>

  <p>Eğlence başlıyordu. Adamı yeterince kışkırtmıştı:</p>

  <p>— Seyahate çıkmıştım.</p>

  <p>Herif hiç tepki vermedi. Suratı taştan yontulmuş gibiydi. Sivilce yerleri asit yağmurlarının neden olduğu delikleri andırıyordu.</p>

  <p>— Nereye?</p>

  <p>— Bilmiyorum. Hafızamı kaybettim.</p>

  <p>Yussef, güvercin kuğurdamasını andıran bir kahkaha attı. Gözkapaklarını kırpıştırmaya devam ediyordu. Klik-Klik-Klik... Tersine işleyen bir sayaç ibresi. Chaplain devam etti. Dil dökerek adamı durdurmayı umuyordu.</p>

  <p>— Bir kaza geçirdim, yemin ederim.</p>

  <p>— Kanlarla birlikte mi?</p>

  <p>— Öyle olsaydı, burada seninle konuşuyor olmazdım.</p>

  <p>— Tabii bizi ele vermiş de olabilirsin.</p>

  <p>— Bu durumda burada beni dinliyor olamazdın.</p>

  <p>Yussef yeniden güldü. Yağlı saçlarıyla, tuhaf bir duruşu vardı.</p>

  <p>Çok dik. Kaskatı. Sanki tendonlarının ve omurlarının yerinde demir çubuklar vardı. Arkadaşı da yanına geldi. Yanmış suratı siyah kabarcıklarla kaplıydı. Kapkara saçlarının yarısı kavrulmuştu. Bununla birlikte hiçbir şey hissetmiyormuş gibiydi. 1,80 boyunda, atletik yapılı biriydi. Chaplain ona bu kadar uzun süre dayandığı için şaşırmıştı. Sanki adamın düşündüğü tek bir şey vardı: Merdivende başladığı işi bitirmek.</p>

  <p>— Nono, sen iyi bir hatipsin. Ama şimdi, bize borçlu olduğun şeyi vermen gerekiyor.</p>

  <p>Artık şüpheye mahal yoktu. Nono bir uyuşturucu stokunu veya bu stoktan elde edilmiş parayı saklıyor olmalıydı ya da her ikisini de. Belki de tüm bunlar atölye-evin bir yerlerine gizlenmişti. Belki de mal teslimatı sırasında kriz geçirmişti. Hâlâ hayatta olması bir mucizeydi.</p>

  <p>Chaplain soğukkanlı bir tavır takındı. Konuşma bir işkence seansına dönüşmeden önce kendisiyle ilgili azami bilgiyi almalıydı.</p>

  <p>— Dalavere yok Yussef.</p>

  <p>— Çok iyi. <i>Bolje ikad nego nikad.</i><a href="../Text/Section0156.xhtml#Footnote0099" id="Feedback0099"><sup>[99]</sup></a> Malı ver. Cezaya gelince onu sonra düşünürüz.</p>

  <p>Adamın adını söyleme riskini göze almıştı; böylece karşısındaki eli silahlı adamın Yussef olduğu kesinleşmişti. Başka bir bilgi.</p>

  <p>Mal. Yani uyuşturucu. Chaplain tüm tedbiri elden bıraktı.</p>

  <p>— Nasıl tanıştık?</p>

  <p>Goril cevap olarak ona gülümsedi:</p>

  <p>— Sen tamamen <i>glupo</i><a href="../Text/Section0156.xhtml#Footnote0100" id="Feedback0100"><sup>[100]</sup></a> olmuşsun Nonocuğum. Seni bataktan çıkardım adamım.</p>

  <p>— Yani?</p>

  <p>— Seni bulduğumda, uyuz bir köpekten farkın yoktu. (Yere tükürdü.) Bir evsiz, bir pislik. Kimliğin yoktu, işin yoktu, soyunu sopunu bilmiyordun. Her şeyi sana ben öğrettim.</p>

  <p>— Neyi öğrettin?</p>

  <p>Yussef ayağa kalktı. Yüzünde şaşkın bir ifade vardı. Şaka gereğinden uzun sürmüştü. Çıkık elmacıkkemikleri avurtlarını çukurlaştırıyor, dudaklarının kıvrık birleşme yerlerini gölgelendiriyordu. Yüzündeki sürekli gülümser ifade onu Japon maskesi takmış gibi gösteriyordu.</p>

  <p>— Şaka yapmıyorum Nono. Bize borcunu öde, biz de çekip gidelim.</p>

  <p>— Size ne borcum var? diye bağırdı.</p>

  <p>İriyarı herif üzerine atılmak için hamle yaptı ama Yussef onu durdurdu ve Chaplain'i yakasından tuttu. Yarı otomatik silahın namlusu kırık burnunun birkaç milim ötesindeydi.</p>

  <p>— Saçmalamayı kes. Bu sana pahalıya mal olabilir kardeşim.</p>

  <p>Boşnak'ın gözlerini şimdi daha yakından görüyordu. Gözbebekleri, iki kırpışma arasında iyice küçülüyordu. Gözlerinde donuk ve solgun bir ifade vardı. Yussef henüz çok gençti, ancak yüzünden içinde bir şeylerin ölmekte olduğu anlaşılıyordu. Bir hastalık. Bir duygusuzluk. Bir lanet.</p>

  <p>— Sana her şeyi, hemen şu an veremem, diye blöf yaptı.</p>

  <p>Yussef, saçlarını arkaya atmak ister gibi başını kaldırdı.</p>

  <p>— Pasaportlarla başla. Gerisini sonra düşünürüz.</p>

  <p>Bu söz kafasında bir şimşek çakmasına neden oldu. Kalpazan.</p>

  <p>Evet o bir kalpazandı. Bu atölyeye ait bulanık izlenimler bir anda açıklık kazanmaya başlamıştı. Çizim masası ile reklam eskizleri bir dekordan başka bir şey değildi. Boyaların, boş tuvallerin ve kimyasal ürünlerin de hiçbir anlamı yoktu. Ne tasarımcı ne de sanatçıydı. Yasadışı bir hayatı vardı: Bir kalpazandı.</p>

  <p>İşte bu yüzden Paris'te yaşayan bütün yabancılar onun peşindeydi. Pasaport, kimlik kartı, oturma belgesi, kredi kartı vb belgeler için ona para ödeyen, ancak karşılığını alamayan çeteler, gruplar, şebekeler.</p>

  <p>— Hepsi yarın elinizde olacak, dedi, sonunun nereye varacağını düşünmeden.</p>

  <p>Yussef yakasını bıraktı ve omzuna dostça bir şaplak indirdi. Suratı yeniden canlanır gibi oldu. Taş yumuşuyordu.</p>

  <p>— Harika. Ama sakın bir aptallık yapma, Amar bir yerlerde bekliyor olacak. Az önce yaptığın şakaları sana ödetmesine sakın fırsat verme.</p>

  <p>Gitmek üzere arkasını döndü. Chaplain onu kolundan yakaladı:</p>

  <p>— Seninle nasıl temas kuracağım?</p>

  <p>— Her zamanki gibi. Cep telefonundan.</p>

  <p>— Numaran bende yok.</p>

  <p>— Kafayı mı sıyırdın ne?</p>

  <p>— Sana hafıza sorunlarım olduğunu söylemiştim.</p>

  <p>Yussef bir süre onu dikkatle inceledi. Kuşku tehlikeli ve zehirli bir gaz gibi havada süzülüyordu. Boşnak kısa aralıklarla başını hafifçe salladı. Sonunda rakamları Fransızca olarak yazdırdı ve ardından "glupo" diye eklemeyi de ihmal etmedi. Chaplain bunun küfür olduğunu düşündü, oysa Yussef bunu büyük bir sevecenlikle söylemişti.</p>

  <p>İki ziyaretçi onu darmadağınık olmuş atölyesinde tek başına bırakarak ortadan kaybolmuştu. Kapının kapandığını bile duymadı. Gözleri sabit bir noktaya dikili, yakıcı bir alkolü mideye indirir gibi durumu idrak etti.</p>

  <p>Atölyesini yeniden toparlamak için önünde bütün bir gece vardı. Tabii becerisini de.</p>
</body>
</html>
