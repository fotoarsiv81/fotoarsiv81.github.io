<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>142</h2>

  <p>Kapı açıktı. Cehenneme girmek o kadar da zor olmamıştı. Gördüğü ilk şey, denize açılan, karanlık ve uzun bir tünel oldu. Dalgalar şiddetle oradan içeri giriyor, sonra ardında köpükler bırakarak geri çekiliyordu. Kubiela ilerledi. İçerisi dümdüz uzanan devasa bir mağarayı andırıyordu. Bir tür geometrik sedimantasyon tüpü gibiydi. Burada boşluğu, bir katedrale girince işitilen titreşimi duyuyordu. Her tarafta su vardı. Beton duvarların içinde. Üzerinde yankılanan şıpırtılarda. Zeminde parlayan küçük birikintilerde. Homurtu düzenli aralıklarla tüpün ucuna doğru artıyor, ona kadar ulaşıyor, sonra sanki istemeyerek geri çekiliyordu. Kendini, tükürüğü deniz olan bir canavarın boğazındaymış gibi hissediyordu.</p>

  <p>Ne bir ışık ne de işaret vardı. Yağmurdan puslanmış gözleri hâlâ net olarak göremiyordu. Cep telefonunu arabada bıraktığını hatırladı. Ne salaklık! Kuşkusuz katil, bağırsağı andıran bu yerde, nerede buluşacaklarını söylemek için ona telefon etmiş olmalıydı...</p>

  <p>Cevap olarak, sağ tarafında, elli metre ileride veya daha uzakta –bir tahminde bulunmak zordu– bir ışık belirdi. Güçlü bir üflemeyi andıran bir ses duyuldu. Gözlerini kıstı ve kenarları mavimsi, ortası parlak turuncu bir alev gördü. İslak bir yağmurluğa, şimşeği andıran ışıklar saçan bir lehim tabancasının alevi.</p>

  <p>Bir adam ona doğru yaklaşıyordu.</p>

  <p>Bir balıkçı.</p>

  <p>Adamın görüntüsü iyice netleşti. Yağmurluk, askılı bir iş tulumu, kendiliğinden şişen bir can yeleği ve balıkçı çizmeleri giymiş, uzun boylu bir adam. Yüzü, gözlerine kadar indirdiği kapüşonun altına gizlenmişti. Kubiela, Olympos Katili'ni hiç böyle hayal etmemişti ama her şeye rağmen plastikten ve alevden oluşan bu hayalet o cinayetleri işlemeye uygundu.</p>

  <p>Katil artık birkaç metre uzağındaydı. Bir elinde lehim tabancası tutuyordu. Diğer eliyle, küçük tekerleklerin üzerine yerleştirilmiş metal bir tüpü –alevi besleyen oksijen tüpü– çekiyordu.</p>

  <p>Kubiela adamın yüzünü görmeye çalışıyordu. Katilin genel tavrında, kambur duruşunda ona tanıdık gelen bir şeyler vardı.</p>

  <p>— Seni yeniden görmek büyük mutluluk, dedi ev sahibi, kapüşonunu indirirken.</p>

  <p>Jean-Pierre Toinin. Onun trajik doğumuna ve annesinin deliliğine tanıklık etmiş psikiyatr. Kardeşinin kurban edilişine katkıda bulunmuş adam. Onun tüm hikâyesini bilen ihtiyar. Ve kuşkusuz kaderini hazırlayan. Ben seni yaratan kişiyim.</p>

  <p>— Özür dilerim, ama bu kahrolası kapıyı kapatmam lazım.</p>

  <p>Kubiela kenara çekildi ve umacının geçmesine izin verdi.</p>

  <p>Adam yanından geçerken lehim tabancasından yayılan kokuyu duydu. Adamın beden yapısına baktı ve gücünü değerlendirmeye çalıştı. Yaşına rağmen, Minotauros'u ve ikaros'u sırtında taşıyabilmişti. Boğa kellesini bir yerden bir yere götürebilmiş ve Uranos gibi bir iri bir adamla başa çıkabilmişti.</p>

  <p>Sert bir hareketle kapıyı kapattı, sonra lehim tabancasının taze bir turuncu renk alan alevini ayarladı. Üfleme sesi iyice arttı. Toinin, metalin kilit hizasındaki birleşme yerini hedefledi. Kubiela soluğunu tutmuştu. Buradan kurtulma şansı, kelimenin tam anlamıyla gözlerinin önünde eriyordu. Bir tarafta kaynakla kapatılmış bir kapı, diğer tarafta okyanusun öfkesi vardı.</p>

  <p>— Siz... siz ne yapıyorsunuz?</p>

  <p>Katille konuşuyordu. Halüsinasyon gördüğünü sanıyordu.</p>

  <p>— Bu çıkışı kapatıyorum.</p>

  <p>— Su girmemesi için mi?</p>

  <p>— Hayır, bizim için. Artık buradan çıkamayacağız.</p>

  <p>Alev demeti buz beyazı olmuştu, ama ısısı yüzlerce dereceye ulaşan bir buz. Kubiela metalin anında kararan kırmızımsı bir şerit halinde eridiğini görüyordu. Birden uyuşukluktan kurtuldu.</p>

  <p>Dizlerinin üstüne çökmüş bir halde çalışan moruğa doğru yürüdü ve onu tutup ayağa kaldırdı:</p>

  <p>— O nerede?</p>

  <p>Toinin lehim tabancasını ona doğru çevirdi ve paniğe kapılmış gibi yaptı:</p>

  <p>— Hey, kendini yakacaksın!</p>

  <p>Kubiela herifi bıraktı, ancak sorusunu daha yüksek sesle yineledi:</p>

  <p>— Anais nerede?</p>

  <p>— Orada.</p>

  <p>Yetmişlik adam, lehim tabancasının aleviyle solda, yan tarafta bulunan bir kapıyı işaret etti. Bir hangar girişiydi. Kubiela, yerde büzülmüş yatan, sırılsıklam olmuş bir siluet gördü veya gördüğünü sandı. Tutsak, Anais'e benziyordu ama başında kapüşon vardı.</p>

  <p>Kubiela o tarafa doğru hamle yaptı. Toinin ölümcül aleviyle yolunu kesti. Yakıcı alev Kubiela'nın yüzünü yaladı.</p>

  <p>— Ona yaklaşma, diye fısıldadı adam. Daha değil...</p>

  <p>— Bana engel mi olacaksın? diye bağırdı Kubiela, elini belini arkasına atarken.</p>

  <p>— Eğer ona yaklaşırsan ölür. Bana inanabilirsin.</p>

  <p>Kubiela olduğu yerde kaldı. Bu konuda hiç şüphesi yoktu. Çılgınca stratejiler konusunda ona güveni tamdı. CZ'sinin kabzasını bıraktı.</p>

  <p>— Onun Anais olduğunu bana kanıtla</p>

  <p>— Beni izle.</p>

  <p>Toinin tekerlekli arabasını çekerek, yerdeki karaltıya doğru yürüdü. Kubiela da kuşkuyla onu takip etti. Alevin yansımaları su birikintilerinde parıldıyordu. Lehim tabancasının üfleme sesi dalgaların uğultusuna karışıyordu.</p>

  <p>Katil rehineye birkaç adım kala durdu. Arabasını bıraktı ve elini ona doğru uzattı. Kubiela, rehinenin kapüşonunu çıkaracağını sandı. Ama adam onun yerine kızın kollarını sıvadı. İslak tenindeki yara izlerini gösterdi.</p>

  <p>Bordeaux'daki o kısa gece buluşması flash-back olarak Kubiela'nın gözünün önüne geldi.</p>

  <p>— Şarap şişesini açmak istemediğinizden emin misiniz?</p>

  <p>Anais'in bilekleri bir Colson kelepçesiyle bağlanmıştı. Kendine gelmiş gibiydi. Uyuşuk bir şekilde kımıldadı. Her hareketinden bitkin, güçsüz –veya uyuşturucunun etkisinde– olduğu anlaşılıyordu.</p>

  <p>— Ona ilaç mı verdin?</p>

  <p>— Basit bir sakinleştirici.</p>

  <p>— Yaralı mı?</p>

  <p>— Hayır.</p>

  <p>Kubiela ceketinin önünü açtı ve kanlı gömleğini gösterdi:</p>

  <p>— Ya bu?</p>

  <p>— Onun kanı değil.</p>

  <p>— Kimin kanı?</p>

  <p>— Ne önemi var? Onda eksik olan kan değil.</p>

  <p>— Kapüşonun altında, ağzmda tıkaç mı var?</p>

  <p>— Dudakları yapışık. Çok etkili bir kimyasal yapıştırıcı.</p>

  <p>— Pislik herif!</p>

  <p>Kubiela sapığın üzerine atıldı. Karşılık olarak adam alevi ona doğru tuttu.</p>

  <p>— Önemli bir şey değil. Buradan çıkınca tedavi ettirebilir.</p>

  <p>— Buradan çıkacağız, öyle mi?</p>

  <p>— Her şey sana bağlı.</p>

  <p>Kubiela eliyle alnını sildi; ter ve deniz serpintileri teninde tuzlu bir çamur karışımı oluşturmuştu.</p>

  <p>— Ne istiyorsun? diye sordu.</p>

  <p>— Beni dinlemeni. Her şeyi anlatmaya başlamam için.</p>
</body>
</html>
