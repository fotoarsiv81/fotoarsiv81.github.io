<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>14</h2>

  <p>Arşiv binası, Henri-Ey'in altı blok ötesindeydi. Güneşli ve buz gibi soğuk havada kampüsü boydan boya kat ettiler. Tekdüze uzanan iki yanı ağaçlı yollar. Kubbeli binalar. Palmiye ağaçları.</p>

  <p>Günlerden pazardı ve o gün, bu soğuğa rağmen aileler, farklı davranışlar sergileyen biriyle bahçede yürüyorlardı. Anais Chatelet ziyaretçilere ve ziyaret edilenlere rahatsızlık vermeden etrafı gözlemliyordu. Tek başına dolanan hastalar da vardı. Bir pet şişeyi kucağında bebek gibi taşıyan yaşlı bir kadın. Kendi kendine konuşarak sigara içen, uzun tırnaklı genç bir adam, iki eliyle sakalını sıvazlayarak bir ağacın dibinde dua eden ihtiyar bir adam.</p>

  <p>— Burada her türden numara var...</p>

  <p>Başkomiser hastalardan bahsederken üstü örtülü konuşmuyordu ve bu da Freire'in hoşuna gidiyordu. Genellikle ziyaretçilerin korkularını ve tedirginliklerini gizleyebilmek için sakin görünmeye çalıştıkları yüz ifadelerinden anlaşılıyordu. Anais de korkuyordu ama onun tepkisini gösterme biçimi cepheden saldırıydı.</p>

  <p>— Hiç kaçan hasta olmuyor mu?</p>

  <p>— Biz onlara misafir demeyi tercih ediyoruz.</p>

  <p>— Otellerdeki gibi mi?</p>

  <p>— Evet, diye gülümsedi Mathias. Tek fark onların sürekli burada kalmaları.</p>

  <p>— Kaçanlar olmuyor mu?</p>

  <p>— Asla, ihtisas hastanelerinin faaliyeti tam tersi bir ilkeye dayanır.</p>

  <p>— Anlamadım.</p>

  <p>Freire başka bir yolu işaret etti. Yürümeye devam ettiler. Güneş tepedeydi ve göz kamaştırıcı aydınlığı hiçbir karanlık fikre izin vermiyordu.</p>

  <p>— Elli yıldan bu yana dünya psikiyatrisinin düsturu "Kapıları açın!" olmuştur. Nöroleptik ilaçlar sayesinde hastaların çoğu neredeyse diğer insanlardan farksız bir hale geldi. Her durumda evlerine geri dönebilirler veya başka tedavi merkezlerinde yaşayabilirler. Bununla birlikte içlerinden çoğu, kendilerini güvende hissettikleri bu yerde kalmayı tercih ediyor. Dışarıdaki dünyadan korkuyorlar.</p>

  <p>— Burada kalanlar tedavi edilemez hastalar mı?</p>

  <p>— Kronik hastalar, evet.</p>

  <p>— Onları iyileştirme imkânı yok mu?</p>

  <p>— Psikiyatride bu terimi çok ender kullanırız. Kimi vakalarda bazen iyileşmeler olduğunu söyleyebiliriz, örneğin şizofrenlerde. Diğerlerini kollamak, uyumlu hale getirmek, tedavi etmek, stabil kılmak gerekir...</p>

  <p>— Bol ilaç vermek, yani.</p>

  <p>Arşiv binasına varmışlardı, içinde sadece bir kalorifer kazanı veya bahçe malzemeleri barındırabilecek türde, tuğladan inşa edilmiş, bacalı bir yapıydı. Freire anahtarları çıkardı. Bu konuşma hoşuna gidiyordu.</p>

  <p>— Herkes bu tedavilere kötü gözle bakıyor. Psikiyatride kullanılan şu meşhur sakinleştiriciler. Ancak ilk rahatlayanlar, hastaların bizzat kendileri oluyor. Beyninizin bir fare tarafından kemirildiğini veya gece gündüz bazı sesler duyduğunuzu sandığınızda, inanın bana, biraz uyuşmuş olmak çok daha iyidir.</p>

  <p>Kapıyı açtı. İşığı yakmak için elini içeri uzattı. Bir pazar günü çok güzel bir kadın polisle buraya girmek onu tahrik etmiş gibiydi. Bahçenin dip tarafındaki kulübesini gezdiren bir adamdan farksızdı.</p>

  <p>Anais Chatelet sessizce içerinin dekoruna bakıyordu. Arşiv şefi PVC'lere, neonlara, duvardan duvara halılara karşı yülardır bir yeraltı savaşı sürdürüyordu. Hastanedeki tüm ahşap mobilyaları toplamıştı: dolaplar, kitaplıklar, çekmeceli evrak dolapları... Sonuç olarak, meditasyona uygun, doğallıktan uzak da olsa hoş bir ortam oluşturan sıcak bir dekor ortaya çıkmıştı.</p>

  <p>— Beni burada bekleyin.</p>

  <p>Okul sıralarıyla ve Jean Prouve<a href="../Text/Section0156.xhtml#Footnote0013" id="Feedback0013"><sup>[13]</sup></a> tarzı sandalyelerle dolu okuma salonundaydılar.</p>

  <p>Freire kütüphane olarak adlandırılan bölüme geçti; buradaki raflarda uzmanlık eserleri, monografiler, tezler, tıp dergileri vardı. Mathias ispatlayacağı şey için gerekli kitapları nerede bulacağını biliyordu.</p>

  <p>Salona döndüğünde Anais'i bir masaya oturmuş buldu. Manzaranın tadını çıkardı: Deri ceketi ve kot pantolonuyla motorcu kız görüntüsü, odanın kahverengi ahşap dekoruyla tezat oluşturuyordu. Bir sandalye kaptı ve sıranın diğer tarafına oturdu, elinde tuttuğu belgeyi önüne koydu.</p>

  <p>— Mischell'in, yani admın bu olduğunu iddia eden adamın psişik bir kaçış içinde olduğunu düşünüyorum.</p>

  <p>Anais iri siyah gözlerini açtı.</p>

  <p>— Başlangıçta geriye doğru bir bellek yitimi olduğunu sandım.</p>

  <p>Kişisel hafızasını etkileyen klasik bir bellek kaybı. Hastaneye yattığı günün ertesinde, hatıraları geri gelmeye başladı. Geçmişi yeniden yüzeye çıkıyordu. Aslında, olan şey tam tersiydi.</p>

  <p>— Tam tersi?</p>

  <p>— Bizim kovboy hatırlamıyor, uyduruyordu. Kendine yeni bir kimlik yaratıyordu. Buna "psişik kaçış" veya "disosyatif kaçış" deriz. Psikiyatri jargonunda bu "bavulsuz yolcu" olarak da adlandırılır. XIX. yüzyıldan beri bilinen, çok ender rastlanan bir patolojidir.</p>

  <p>— Açıklayın.</p>

  <p>Freire ilk kitabı açtı –İngilizceydi– ve bir bölümde durdu. Sonra kitabı, görebilmesi için Anais'e doğru çevirdi. Kuzey Carolina Charlotte Üniversitesi'nden Mc Feld adlı biri tarafından kaleme alınmıştı: The Personality Labyrinth.</p>

  <p>— İnsan güçlü bir stres veya şok altında, bir anda hafızasını kaybedebilir. Daha sonra, hatırladığını sandığında, kendi yaşamından kaçmak için kendine yeni bir kimlik, yeni bir geçmiş yaratır. Bu bir tür kaçıştır, ama kendi içinde bir kaçış.</p>

  <p>— Adam ne yaptığının farkında mıdır?</p>

  <p>— Hayır. Mesela Mischell, gerçekten hatırladığını sanıyor. Hâlbuki kabuk değiştiriyor.</p>

  <p>Anais sayfaları karıştırıyor, ama okumuyordu. Düşünüyordu.</p>

  <p>Mathias onu gözlemliyordu. Dudakları kasılmıştı. Hızlı hızlı gözlerini kırpıştırıyordu. Freire hissedebiliyordu: Psikolojik rahatsızlıkları vardı. Anais birden kafasını kaldırınca Freire irkildi.</p>

  <p>— Ne zamandan beri bu vakalar inceleniyor?</p>

  <p>— İlk psişik kaçışlar, XIX. yüzyılda ABD'de saptandı. Genellikle, hepsi zorlu yaşam koşullarından kaynaklanıyordu: borçlar, evlilik bunalımları, kâbus gibi bir iş hayatı. Kaçak, bir koşuya başlıyor ve asla geri dönmüyor. Bu arada her şeyi unutuyor. Hatırladığında ise artık bir başkasına dönüşmüş oluyor.</p>

  <p>Freire başka bir kitabı aldı ve ilgili sayfayı açıp başkomiserin önüne koydu.</p>

  <p>— En meşhur vaka ise, AJ Brown adıyla Pennsylvania'ya yerleşerek kırtasiye dükkânı açan bir Protestan vaizin, Ansel Boume'ün vakası.</p>

  <p>— Boume, yani Jason Boume gibi mi?</p>

  <p>— Robert Ludlum, amnezik kahramanı için bu isimden esinlendi. ABD'de bu çok bilinen bir referanstır.</p>

  <p>— Bu, kişilik bölünmesi olarak adlandırılan bozukluğu mu andırıyor?</p>

  <p>— Hayır. Bu sendromdan, yani kişilik bölünmesinden mustarip olanlar, içlerinde aynı anda birçok kişiliği barındırır. Benim sözünü ettiğim vakalarda, amnezi, tam tersine bir önceki kişiliği siler ve kişiyi tamamen farklı birine dönüştürür. Farklı kişilikler asla bir arada görülmez.</p>

  <p>Anais bu konuyla ilgili kitaplara, makalelere sadece göz atıyordu. Her zamanki gibi yine okumuyordu. Tek istediği sadece sözlü bir açıklamaydı.</p>

  <p>— Size göre, Mischell de bu vakalardan biri mi?</p>

  <p>— Bundan eminim.</p>

  <p>— Neden?</p>

  <p>— Öncelikle, hatırladığı şeyler gerçekdışı. Bunu bizzat siz de teyit edebilirsiniz. Sonra, verdiği tüm bu bilgiler son derece üstünkörü... bilinçsizce söylenen şeyler.</p>

  <p>— Bana bir örnek verin.</p>

  <p>Mathias ayağa kalktı ve arşiv şefi tarafından çalışma masası olarak kullanılan masif meşe tezgâhın arkasına geçti. Bir çekmecede aradığı şeyi buldu ve dönüp yeniden Anais'in karşısına oturdu, elinde bir Scrabble kutusu vardı.</p>

  <p>— Bizim yabancı, adının "Mischell" olduğunu söylüyor.</p>

  <p>Plastik harflerle MİSCHELL yazdı.</p>

  <p>— Çoğunlukla, hafızasını yitirmiş biri tarafından uydurulan isim bir anagramdır.</p>

  <p>Harflerin sırasmı bozdu ve yeniden yazdı: SCHLEMIL.</p>

  <p>— Bu ne anlama geliyor?</p>

  <p>— Peter Schlemihl'i bilmiyor musunuz?</p>

  <p>— Hayır, dedi genç kadın ters bir ses tonuyla.</p>

  <p>— XIX. yüzyılda, Adelbert von Chamisso tarafından yazılmış bir romanın kahramanı. Gölgesini kaybetmiş bir adam. Bizim hafızasını kaybetmiş adamımız, yeni kimliğini oluştururken bu kitabı hatırladı...</p>

  <p>— Hikâyesiyle bir ilişkisi var mı?</p>

  <p>— Gölge kaybı eski kimliğinin kaybı olabilir. Buraya geldiğinden beri Mischell hep aynı rüyayı görüyor. İssız bir köyde güneşin altında yürüyor. Birden bembeyaz ve sessiz bir patlama meydana geliyor. Kaçıyor, ama gölgesi bir duvarın üstünde kalıyor.</p>

  <p>Böylece de Mischell eski kimliğini ardında bırakmış oluyor.</p>

  <p>Başkomiserin önünde yinelediği çözümleme, bir önceki güne göre çok daha doğru görünmüştü Freire'e. Bu rüya Mischell'in kaçışının sembolik bir ifadesiydi.</p>

  <p>— Benim davama dönecek olursak, dedi Anais ayağa kalkarken (ceketini çıkarmamıştı), bu kriz bir şoktan kaynaklanmış olabilir, değil mi? Bir şeyler görmüş olabilir mi?</p>

  <p>— Bir cinayet veya bir ceset gibi mi? diye gülümsedi Freire. Son derece tutarlı düşünüyorsunuz. Bu mümkün, evet.</p>

  <p>Anais sıraya yaklaştı. Mathias hâlâ oturuyordu. Güç dengesi yeniden başlangıçtaki duruma dönmüştü.</p>

  <p>— Gerçek belleğini yeniden bulma şansı nedir?</p>

  <p>— Şu an için çok zayıf. Onu kendi yoluna sokabilmek için gerçekten onun kim olduğunu bulmam gerekiyor. Sadece o zaman hatırlayabilir.</p>

  <p>Genç kadın geri döndü ve topuklarının üzerinde yaylandı:</p>

  <p>— Bu işte birlikte hareket etmeliyiz. Size verdiği bilgiler işe yarar şeyler mi?</p>

  <p>— Pek değil. Eskiye ait bölük pörçük parçalarla yeni kimliğini oluşturuyor. Bunlar da deforme olmuş, eksik, kimi kez de tersine çevrilmiş öğeler.</p>

  <p>— Bana notlarınızı verebilir misiniz?</p>

  <p>— Söz konusu bile olamaz.</p>

  <p>Freire ayağa kalktı ve tepkisinin şiddetini yumuşatmak için eğildi.</p>

  <p>— Üzgünüm ama bu imkânsız. Doktor-Hasta mahremiyeti.</p>

  <p>— Bir cinayet söz konusu, dedi Anais aniden sertleşen bir ses tonuyla. Sizi doğrudan tanık olarak çağırabilirim.</p>

  <p>Mathias sıranın çevresini dolandı ve Anais'in karşısına dikildi.</p>

  <p>Ondan bir baş kadar daha uzundu ama genç kadın etkilenmişe benzemiyordu.</p>

  <p>— Eğer isterseniz beni çağırın. Ama beni sorgulamak için önce Tabipler Odası'ndan izin almanız gerekiyor. Ve sizi reddedeceklerdir. Bunu siz de benim kadar biliyorsunuz.</p>

  <p>— Bu şekilde davranmakla hata ediyorsunuz, dedi genç kadın, tekrar odayı arşınlamaya başlayarak. Güçlerimizi birleştirebiliriz... Bu iki olayın birbirinden bağımsız olması imkânsız. Gerçeği ortaya çıkarmak için her şeyi yapmaya hazır değil misiniz?</p>

  <p>— Bir noktaya kadar. Hastamı iyileştirmek istiyorum. Onu gözaltına aldırmak değil.</p>

  <p>— Hiçbir şeye engel olamazsınız. Unutmayın, o benim baş şüphelim.</p>

  <p>— Bu bir tehdit mi?</p>

  <p>Başkomiser, elleri cebinde, cevap vermeden ona yaklaştı. Yeniden ilk baştaki tavırlarına dönmüştü. Dünyaya meydan okumaya hazır. Mathias da ellerini cebine soktu. Deri cekete karşı beyaz önlük.</p>

  <p>Sessizlik uzayıp gitti. Freire birden bu küçük oyundan yoruldu.</p>

  <p>— Bu durumda, bitirdik sanırım.</p>

  <p>— Pek sayılmaz, hayır.</p>

  <p>— Nasıl?</p>

  <p>— Adamı görmek istiyorum.</p>
</body>
</html>
