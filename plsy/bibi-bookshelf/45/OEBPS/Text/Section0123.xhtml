<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>116</h2>

  <p>Yeni speed-dating, Pitcaim'in tropik havasıyla hiç ilgisi olmayan, 9. Bölge'deki bir barda, Vega'da düzenlenmişti. Dekorasyonda bu kez krom ve LED ampuller ön plandaydı. Sol tarafta, arkadan aydınlatılmış bardan akvaryum mavisi bir ışık yayılıyordu. Sağda, oraya buraya dağılmış kanepeler tekhücreli hayvanlar gibi duruyordu. Gümüş rengi küpler sehpa görevi görüyordu. Bar tezgâhına, karanlıkta fosforlu gibi parlayan, curaçao bazlı bir kokteyl olan Blue Lagoon'lar sıralanmıştı. Yumuşak elektro müzik etrafa titreşimler yayıyordu. Holde, metal çerçevelerde 1970'li yıllardaki bir çizgi film –Goldorak– kahramanının –Vega– illüstrasyonları vardı. Bar XX. yüzyılın en çirkin yıllarının, 80'lerin modasını yansıtıyordu.</p>

  <p>Randevu saat 21.00'deydi. Chaplain 20.30'da bara gelmişti. Sasha'yı hazırlıksız yakalamak istiyordu. Kadın üstünde mantosu, boş salonda her masaya, üzerinde numara bulunan kartonlar yerleştirmekle meşguldü. Onun geldiğini işitmedi. Chaplain kadını incelemek için bu durumdan yararlandı. Batı Hint Adaları'ndan olmalıydı; saçları kısa, boyu yaklaşık 1,80 metreydi. Uzun kollarıyla bir sporcu görünümündeydi. Güzelliğine rağmen, ağır ve hantal bir yapıya sahipti. Kimi açılardan, bir travesti bile sanılabilirdi.</p>

  <p>— Selam Sasha, dedi karanlığın içinden.</p>

  <p>Kadın ürpererek irkildi. Salon buz gibiydi. Sasha'nın yüzünde, anında yapmacık bir gülümseme belirdi ve her zamanki rolüne büründü: Bir sürü kırık kalbe hükmeden iyiliksever Demiourgos.<a href="../Text/Section0156.xhtml#Footnote0109" id="Feedback0109"><sup>[109]</sup></a> Ama Chaplain karanlıktan çıkınca, kadının yüzündeki ifade değişerek sert ve düşmanca bir hal aldı. Chaplain elini mi sıkması, yoksa sarılması mı gerektiğini bilmeden kadına doğru yaklaştı. Sasha bir adım geri çekildi. Koyu renk mantosunun altına siyah dar bir elbise ve yüksek topuklu marka ayakkabılar giymişti, onlar da siyahtı. Bu elbiselerde Antiller'e özgü hiçbir şey yoktu, ama tüm varlığıyla adalardan olduğunu belli ediyordu. LED ampullerin altında karamel rengi teni altınımsı ışıltılarla parlıyordu. Gözlerinin zümrüt yeşili de su yeşiline dönüşüyordu.</p>

  <p>Kadın onu tepeden tırnağa süzdü, giysilerini beğenmiş gibiydi. Chaplain mor renkli bir gömlek, "üç cepli" flanel palto, yünlü kumaştan bir pantolon, sivri uçlu, cilalı, şık ayakkabılar, yani Nono'nun gardırobunda ne bulduysa giymişti.</p>

  <p>— Gecelik ilişki peşinde koşan düzücülere kulübümü yasaklamalıyım.</p>

  <p>— Bu iltifatı neye borçluyum?</p>

  <p>— Bunun çok açık olduğunu sanıyorum.</p>

  <p>Sasha bir ara, onun gece buluşmalarına katılmasını yasaklamış olmalıydı.</p>

  <p>— Köprünün altından çok sular aktı, diye bir denemede bulundu Chaplain.</p>

  <p>— Söylenti, zor çıkan bir boyadır.</p>

  <p>Belli belirsiz bir sömürge aksanı vardı. Cemaatine hitap ederken dikkat ettiği, ancak şimdi bu özel düelloda yeniden ortaya çıkan bir vurgu. Chaplain, mazide kalmış veya potansiyel bir âşık gibi davranarak onu kışkırtma yoluna gitti.</p>

  <p>— Senin için önemli olan sadece kulübün, değil mi?</p>

  <p>— Başka ne olabilir ki? Erkekler mi? Güldürme beni.</p>

  <p>— Aşk, senin ticari sermayen.</p>

  <p>— Aşk değil, umut.</p>

  <p>Sasha ona doğru bir adım attı:</p>

  <p>— Ne istiyorsun Nono? Tüm bu olanlardan sonra, hiçbir şey olmamış gibi, saf ayaklarında buraya dönüyorsun.</p>

  <p>— Tam olarak ne oldu?</p>

  <p>Adalı, bıkkın bir tavırla başını salladı:</p>

  <p>— Kadınları korkutuyorsun. Erkeklere gölge ediyorsun. Ve beni sinirlendiriyorsun.</p>

  <p>Chaplain cıva gibi parlayan barı işaret etti:</p>

  <p>— Kendime senin mavi metileninden başka bir şey hazırlamama izin verir misin?</p>

  <p>— Evindeymiş gibi davran, dedi kadın. Yeniden kartonlarıyla ilgilenmeye başlamıştı.</p>

  <p>Chaplain barın arkasına geçti. Sasha'nın çantası bar tezgâhının üstündeydi. İçeri girer girmez fark etmişti. Hermes imzalı, köstebek rengi bir Birkin. Sınıf atlamış Parisli bir kadının ganimeti.</p>

  <p>Chaplain bir içki arıyormuş gibi yaptı, ilk talipler, giriş kapısındaki ağır perdeyi aralayarak içeri girdi. Sasha refleks olarak bardan iki kokteyl kaptı ve gelenlere doğru ilerledi.</p>

  <p>Chaplain, Birkin'i aldı ve açtı. Cüzdanı buldu, içinde kimlik kartı. Sasha'nın ismi, Veronique Artois'ydı. 5. Bölge'de, Pontoise Sokağı 15 Numara'da oturuyordu. Adresi hafızasına kaydetti ve hepsini yeniden çantanın içine koydu. Şimdi sıra anahtarlardaydı.</p>

  <p>— Ne halt karıştırıyorsun?</p>

  <p>Sasha tezgâhın diğer tarafında duruyordu. Açık yeşil gözleri yeşim rengine dönmüştü. Chaplain bir içki şişesini çinko tezgâha koydu.</p>

  <p>— Bizzat uydurduğum bir kokteyl. Sen de ister misin?</p>

  <p>Kadın cevap vermedi, ellerinde bardaklarıyla, biraz ötedeki iki kanepede keyifsiz keyifsiz oturan kulüp üyelerine baktı. Görev onu çağırıyordu ama Chaplain'le işi henüz bitmemişti.</p>

  <p>— Burada ne arıyorsun Nono? Neyin peşindesin?</p>

  <p>— Eskisinden farklı bir şey değil.</p>

  <p>— Doğru ya, bu hiçbir zaman net olmadı.</p>

  <p>Chaplain şişeyi açtı ve iki ölçü doldurdu. Anahtarları cebine atacak vakti olmuştu, ancak çanta artık tezgâhın üstünde değildi; onu ayaklarının dibine bırakmıştı. Sasha bunu fark etmemişti. Cılız ışıkta gözlerini dikmiş, ona bakıyordu. Chaplain onun gözlerinde bir nostalji, belli belirsiz bir hüzün –eski günleri hatırlatan bir şeyler– görmek isterdi, ancak öfkeyle karışık bir tedirginlikten başka bir şey yoktu.</p>

  <p>— İstemediğine emin misin?</p>

  <p>Sasha başıyla "hayır" işareti yaptı ve kapıya baktı; adaylar teker teker geliyordu.</p>

  <p>— Merak ediyorum da Leila bu akşam gelecek mi? diye her şeyi göze alıp sordu Chaplain.</p>

  <p>Sasha ona dik dik baktı. Dingin ve sıcak yüzü, soğuk ve sert bir volkanik taşa dönüşmüştü.</p>

  <p>— Mekânımdan defol.</p>

  <p>Chaplain onu sakinleştirmek için iki elini havaya kaldırdı. Sasha elinde bardaklarla, yeni gelen talipleri karşılamaya gitti. Chaplain çantayı yeniden tezgâhın üstüne çıkardı ve kapıya doğru seğirtti, giderken davetlilere eşlik eden Sasha'nın yanından geçti. Perdeyi kaldırınca diğer bekâr konuklarla burun buruna geldi. Onlara iyi şanslar dilemek isterdi, ancak mırıldanmakla yetindi:</p>

  <p>— Cesaret.</p>
</body>
</html>
