<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>134</h2>

  <p>— Her dagerreyotipi eşsiz bir sanat eseridir. Yeniden üretilemez, anlıyor musunuz? Levhayı yuvaya soktuğunuz anda, ikinci bir şansınız olmaz!</p>

  <p>Saat 11.00.</p>

  <p>Önceki gün Anais ancak dört dagerreyotipi sanatçısıyla görüşebilmişti. Sempatik, yüzde yüz masum sanatçılar. Bir kere çalışıyorsa dört kere çalışmayan bir GPS cihazıyla Paris banliyölerinde saatler kaybetmiş ve gece saat iki sularında yorgun argın bir halde, Champerret Kapısı'ndaki çok odalı bir otele kapağı atmıştı.</p>

  <p>Şimdi, Plessis-Robinson'daki Jean-Michel Broca'nın evindeydi.</p>

  <p>Bu sabahki üçüncü sanatçıydı. Fotoğrafçılık dilini yeniden icat etmeye takıntılı bir sanatçı: "Doğru! Işıldayan siyah ile beyaz, nefes kesici ayrıntılar, canlı kontrastlar!" Ondan hiçbir şey öğrenememişti. Ancak onun katil olmadığına ikna olmuştu –Adam Yeni Kaledonya'ya yaptığı dört aylık bir geziden yeni dönmüştü.</p>

  <p>Son olarak, Anais can alıcı sorusunu sormuştu:</p>

  <p>— Size göre, kimyasal süreçte insan kanı kullanılabilir mi?</p>

  <p>— İn... İnsan kanı mı?</p>

  <p>Anais düşüncesini bir kez daha açıkladı. Hemoglobin. Demir oksit. Görüntüyü açınlama zinciri. Broca şoke olmuştu, ancak Anais onun bu fikri kafasında değerlendirdiğini hissetti. Organik atıklar çağdaş sanatta çok revaçtaydı. Damien Hirst'ün ince yapraklar halinde kesilmiş hayvan leşleri kullanması. Andres Serrano'nun idrar içine daldırılmış haçı, içinde insan kanı bulunan fotoğraflar neden olmasındı?</p>

  <p>— Bu sorunuzu araştırmam gerekiyor, diye geveledi. Deneyler yapmam lazım...</p>

  <p>Anais yeniden arabasına atladı ve öğle saatleri civarında, Mame'ın biraz ilerisinde, Neuilly-Plaisance'daki mütevazı bir evde oturan Yves Peyrot'ya ulaştı. Bu, listesindeki sekizinci sanatçıydı. Aylardan beri Fransa dışında olan iki kişi hariç, geriye ziyaret etmesi gereken sekiz kişi daha vardı.</p>

  <p>Vizyon sahibi sanatçıdan sonra karşısına özenli bir zanaatkâr çıktı. Peyrot ona dagerreyotipi sürecinde gerekli olan her malzemeyi bizzat yaptığını belirterek, her birini tek tek gösterdi. Anais saatine baktı. Peyrot katil değildi. 70 yaşında ve topu topu 60 kilo kadar bir adamdı...</p>

  <p>— 1850'lerdeki ustaların mükemmelliğine ulaşmaya çalışıyorum, dedi Peyrot, dagerreyotipi koleksiyonunu çıkarırken. Sadece onlar, çiğ ışıktan hareketle gölge içindeki en yoğun ayrıntılara kadar oldukça geniş bir renk perdesini ifade etmeyi başardılar...</p>

  <p>Anais adamı tebrik etti ve kapıya yöneldi.</p>

  <p>Saat 13.00.</p>

  <p>Yeniden Paris'e doğru yola çıktı. Bir sonraki hedefi, dün bulamadığı fotoğrafçıydı. Remy Barille, 11. Bölge'de oturuyordu. Bir tarihçi. Anais'i tarihlerle, isimlerle, anekdotlarla bunalttı. Saat 15.00'i geçmişti. Anais âdet yerini bulsun diye, insan kanını sordu. Adamın cevabı yukarı kalkan kaşlar oldu. Gerçekten de gitmenin zamanı gelmişti.</p>

  <p>Anais odadan çıkarken tarihçi kollarını sallıyordu:</p>

  <p>— Ama daha bitirmedik! Size dagerreyotipi karşıt teknikleri, heliokromu ve dioramayı anlatmam lazım!</p>

  <p>Anais çoktan merdiven sahanlığına ulaşmıştı bile.</p>
</body>
</html>
