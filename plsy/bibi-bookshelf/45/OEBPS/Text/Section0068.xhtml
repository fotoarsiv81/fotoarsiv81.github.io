<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>63</h2>

  <p>Küçük dar sokaklardan geçerek bir kez daha kendini Canebiere'de buldu. Noailles Polis Merkezi'nin önünde büyük bir kalabalık vardı. Polis minibüsleri, arabaları, başka taşıtlar cehennemi gürültüler çıkararak hareket ediyordu. Polisler, elleri silahlarında, arabalara doğru koşuyor ve açık kapılardan içeri dalar dalmaz arabalar lastiklerini öttürerek yola çıkıyordu. Peş peşe sirenler çalıyordu. Janusz çantasını iyice göğsüne bastırdı. Marsilya'da nefes alan ve üniforma giyen herkes artık onun peşindeydi.</p>

  <p>Bir kapı sundurmasının altına sığındı. Seyahat çantasını sakladığı yerden alması söz konusu değildi. Karşısına çıkan ilk çöp kutusuna telsizi atmıştı. Yanında sadece bıçağı, polisten aldığı tabanca ve dosyası vardı. Marsilya'yı terk etmeliydi... Saklanacak bir yer bulmalıydı... Soruşturma dosyasını incelemeliydi –Sakince... Ve dosyada yeni bir ipucu bulmalıydı. Masum olduğunu kanıtlamak için tek yol buydu –tabii eğer masumsa...</p>

  <p>Sirenlerin rahatsız edici gürültüsü uzaklaşmıştı. Hiç kuşkusuz, polisler adliye binasının bulunduğu mahalleyi sarıyordu. Arama ilanları çoktan dağıtılmış olmalıydı. Yüzü, eşkâli tüm medya organlarında yer alacaktı. Birkaç dakika içinde, şehirde adım atamayacak hale gelecekti. Hemen harekete geçmeliydi.</p>

  <p>Caddenin diğer tarafında bir ucuz giysi mağazası gözüne çarptı. Başını öne eğerek karşıya geçti. Yeniden bir siren sesi duyuldu.</p>

  <p>Panikle geri adım attı. Bir tramvay, bir güç ve çelik yığını halinde burnunun dibinden geçti. Siren, vatmanın çaldığı bir uyarı düdüğünden başka bir şey değildi. Ayaklarının üstünde sallanarak, şaşkına dönmüş bir halde, uzaklaşan tramvayın ardından baktı. Sonra kendine olabildiğince normal bir hava vererek mağazaya girdi. Tezgâhtar bir kız ona doğru yaklaştı. Derin bir nefes aldı ve derdini anlattı. Kayağa gidiyordu ve bir kazağa, bir anorağa, bir bereye ihtiyacı vardı. Satıcı kız gülümsedi. Mağazada tüm bunlar, hatta daha fazlası vardı!</p>

  <p>— Size güveniyorum, dedi Janusz.</p>

  <p>Soyunma kabinine girdi. Çok geçmeden genç kadın kolları anoraklarla, kazaklarla ve berelerle dolu bir halde geldi.</p>

  <p>— Sanırım bunlar bedeninize göre.</p>

  <p>Janusz giysileri aldı ve perdeyi çekti. Ceketini çıkardı ve fazla dikkat çekmeyecek tonları seçti: bej bir kazak, çikolata rengi bir anorak, kulaklarına kadar inen bir bere. Kabindeki aynada, kilden bir adam duruyordu. Ancak her halükârda adliye sarayı kaçağının eşkâliyle hiç alakası yoktu. Perdenin arasından görülmediğine kanaat getirdikten sonra bıçağını ve tabancayı anorağının ceplerine yerleştirdi.</p>

  <p>— Bu üç parçayı alıyorum, dedi kabinden çıkarken. Evrak çantası elindeydi.</p>

  <p>— Renklerden emin misiniz?</p>

  <p>— Kesinlikle. Nakit ödeyeceğim.</p>

  <p>Tezgâhtar kız kasaya seğirtti.</p>

  <p>— Ceketiniz ve pardösünüz için bir poşet ister misiniz?</p>

  <p>— Lütfen, teşekkür ederim.</p>

  <p>İki dakika sonra, telesiyej arayan biri gibi Canebiere'de yürüyordu. Komik görünmek, aranan adam olmaktan daha iyiydi.</p>

  <p>Şimdi nereye gidecekti? öncelikle, daha tenha sokaklara girmek için Canebiâre'den ayrılmalıydı. Karşısına çıkan bir çöp kutusuna mağazadan aldığı naylon poşeti bıraktı. Sanki daha iyi kaçabilmek için her seferinde safra atıyordu. Ama bir türlü çekip gidemiyordu.</p>

  <p>Trafiğe kapalı Saint-Louis Caddesi'ne ulaştı ve oradan da Pavillon Sokağı'na çıktı. Sağa kıvrıldı ve içgüdüsel olarak PortVieux'ye doğru indiğini fark etti. Bu iyi bir fikir değildi. Kararsızlık içindeyken bir fren sesi onu düşüncelerinden kopardı. Polisler arabadan fırlamış, ona doğru koşuyordu.</p>

  <p>Geri döndü ve tabanları yağladı. Bu kez işi bitmişti. Mahallenin dört bir yanından siren sesleri yükseliyordu. Telsizler messğı geçiyordu: Janusz görülmüştü. Şehir bir çığlıktan farksızdı –ölüm fermanını ilan eden bir çığlık.</p>

  <p>Kaldırımda tökezledi, az kalsın düşüyordu, uzun bir meydandaydı. Çantasını sımsıkı tutarak ve her şeyin mahvolduğuna inanarak meydanın tam ortasından koşmaya başladı. O esnada, tıpkı bir peri masalındaki gibi bir buhar halesi gördü. Gözlerini ovuşturdu ve bariyerlerle koruma altına alınmış yarı aralık bir kanalizasyon ağzı gördü, içten içe buranın tek çözüm olduğunu anlamıştı. Gözleriyle kanalizasyon işçilerini arayarak o tarafa doğru yöneldi.</p>

  <p>Otuz metre ileride onları fark etti. Ayaklarında çizmeleri, başlarında kaskları, sigara içiyor, gülüşerek sandviç satın alıyorlardı.</p>

  <p>Bariyerlerin üstünden atladı, bir ayak darbesiyle kapağı kenara itti, merdiveni yakaladı. Şansının yaver gitmesi Tanrı'nın bir işareti olmalıydı. Suçsuz olduğunu ispatlayan bir işaret. Karanlıklara indi. Ayakları zemine değdi. Kanalizasyon borusunda sağa döndü, beresini çıkardı ve tam ortadaki oluktan akan pis sudan sakınarak yürüdü. Yeni bir merdiven. Sonra bir başkası. Marsilya'nın kanalizasyon ağı sadece yeraltında değildi. Aynı zamanda hep aşağı doğruydu. Karşısına başka bir merdiven daha çıktı, biraz daha indi, üzerinde yürüme köprülerinin yer aldığı kare biçiminde, oldukça geniş beton bir alanla karşılaştı. Boruların, sarnıçların, kumanda panellerinin sıralandığı, neonlarla aydınlatılmış makine odası.</p>

  <p>Daha üç adım atmamıştı ki, bir el bilgisayarına sayaçları kaydeden bir adamı sırtından gördü. Adam sanki sağırdı. Janusz'un gelişi onu hareketlendirmemişti. Janusz yaklaştı ve bunun nedenini anladı: Kulağında kulaklıkları olan adam kasklı kafasıyla tempo tutuyordu.</p>

  <p>Janusz silahının namlusunu onun ensesine dayadı. Adam durumu hemen kavradı. Ani bir refleksle kulaklıklarını çıkardı ve ellerini havaya kaldırdı.</p>

  <p>— Dön!</p>

  <p>Adam döndü. Suratına doğrultulmuş silahı görünce hiç korku belirtisi göstermedi. Sadece uzun bir sessizlik oldu. Gri tulumuyla, çizmeleri ve kaskıyla derin sulardan çıkmış bir dalgıca benziyordu. Hâlâ el bilgisayarı ile ekran kalemini elinde tutuyordu.</p>

  <p>— Beni... beni öldürecek misiniz? diye sordu, birkaç saniyelik sessizliğin ardından.</p>

  <p>— Dediklerimi yaparsan hayır. Buradan bir çıkış var mı?</p>

  <p>— Bir sürü. Her galerinin birçok girişi var. En yakın olanı...</p>

  <p>— En uzaktaki hangisi? Bizi Marsilya'dan çıkaracak olan?</p>

  <p>— Büyük kolektör çıkışı, Cortiou Koyu'na gider.</p>

  <p>— Oraya gidiyoruz.</p>

  <p>— Altı kilometre uzakta!</p>

  <p>— Öyleyse zaman kaybetmeyelim.</p>

  <p>Adam yavaşça kollarını indirdi ve çelik bir dolaba doğru yöneldi.</p>

  <p>— Ne halt ediyorsun? diye bağırdı Janusz, silahını ona doğrultarak.</p>

  <p>— Gerekli malzemeleri alacağım. Korunmanız lazım.</p>

  <p>Metal kapakları açtı. Janusz onu omzundan tuttu ve kenara çekti. Kendisi için bir kask aldı ve boştaki eliyle kafasına geçirdi.</p>

  <p>— Maske de alın, dedi kanalizasyon işçisi, sakin bir ses tonuyla. Asit bulutlarının içinden geçeceğiz.</p>

  <p>Janusz malzemeler karşısında tereddüt ediyordu. Çizmeler, tulumlar, solunum maskeleri, metal şişeler... Adam ilerledi.</p>

  <p>— İzin verir misiniz?</p>

  <p>Teknisyen, Birinci Dünya Savaşı'nda kullanılan gaz maskelerini andıran iki model seçti. Birini Janusz'a uzattı. Sonra bir çift lastik çizme aldı.</p>

  <p>— Bunlarla daha rahat edersiniz.</p>

  <p>Adam hâlâ anormal derecede kibar ve kendinden emindi. Janusz yeniden ter içinde kaldı. Bu davranışın ardında gizli bir tuzak olabilir miydi? Onun haberi olmadan bir alarm mı verilmişti? Bu soruları aklından kovdu. Rehberine güvenmek için kendini zorladı.</p>

  <p>Janusz hazırlanınca adam sordu:</p>

  <p>— Ne yaptınız?</p>

  <p>— Bilmen gereken tek şey var: Kaybedecek hiçbir şeyim yok. Telsizle mi bağlantı kuruyorsun?</p>

  <p>— Hayır. Burada, diğer ekiplerle bağlantı kurmak için bir santral var. Ayrıca el bilgisayarımla da mesaj yollayabilirim.</p>

  <p>— Hepsini burada bırak. Yokluğun fark edilir mi?</p>

  <p>— Çok isterdim. Ama bu galerilerin içinde bir fareden farkım yok. Aşağı inerim, kontrollerimi yaparım, yukarı çıkarım. Kimse umursamaz.</p>

  <p>Blöf mü yapıyordu, bilmek imkânsızdı. Janusz silahını salladı:</p>

  <p>— Gidelim.</p>

  <p>Tünellere daldılar. Her tünel bir öncekine benziyordu. Janusz aşırı terliyordu; bu devasa boruların içinde yavan, pis kokulu, iğrenç bir sıcaklık vardı.</p>

  <p>Uzun süre kanalizasyon işçisinin bu kayıtsızlığına mana veremedi. Adamın tek saplantısı vardı. Mesleği onun takıntısıydı. Labirentiyle bütünleşmişti. Yürüyüşleri boyunca konuştu. Ve yine konuştu. Yeraltı kanalizasyon ağından. Marsilya'nın tarihinden. Vebadan. Koleradan...</p>

  <p>Janusz dinlemiyordu. Yüzlerinin hizasında, boruların üzerinde koşan sıçanları görüyordu. Arka arkaya geçen sokak adlarını görüyordu. Ancak nerede olduklarını anlayacak kadar Marsilya'yı tanımıyordu. Çizmelerini sürüye sürüye ortadaki oluktan yürüyen bu sıçan-adamı izlemeye mecburdu.</p>

  <p>Zaman ve mekân kavramını yitirmişti. Ara sıra soruyordu:</p>

  <p>— Daha çok var mı?</p>

  <p>Adam muğlak yanıtlar veriyor, hemen ardından tarihsel söylevine kaldığı yerden devam ediyordu. Bir kaçık. Janusz bir kez, sadece bir kez devasa borulardaki değişikliği fark etti. Bir anda fareler çoğaldı, ayaklarının diplerinde kaynaşıyorlar, birbirlerini geçmeye, tavandaki tonoza tırmanmaya çalışıyorlardı. Çıkardıkları sesler duvarlarda binlerce yankı oluşturuyordu.</p>

  <p>— Les Baumettes, diye açıkladı kanalizasyon işçisi. Cezaevi. Muhteşem bir yemek, atık ve ısı kaynağı...</p>

  <p>Janusz fare sürüsünün arasından parmaklarının ucunda geçti.</p>

  <p>Daha uzakta, tünel genişleyerek karanlık ve büyük bir kanala dönüşüyordu. Su –ve çamur– dizlerine kadar geliyordu.</p>

  <p>— Yoğun maddelerin birikmesini sağlayan bir çökeltme havuzu. Maskenizi takın. Gaz salınımı burada başlıyor. Çok tehlikeli. Koku alma duyumuz bunu hissetmediğinden öldürücü olabiliyor.</p>

  <p>Bata çıka yürüdüler. Janusz, nefesinin maske sebebiyle daha da artan gürültüsünden başka bir şey duymuyordu. Ağzında demir ve kauçuk tadı vardı. Bir dizi neon, titrek gölgelerini ıslak duvarlara yansıtıyordu. Bir kilometre sonra dekor yeniden değişti. Havuz genişlemeye başladığı sırada dar bir platforma çıktılar.</p>

  <p>Mekânın efendisi maskesini indirdi:</p>

  <p>— İyi, dedi.</p>

  <p>Janusz, boğulmaktan kurtulan biri gibi derin bir soluk aldı. Havayı yuttu ve biraz önceki sorusunu yineledi:</p>

  <p>— Daha çok var mı?</p>

  <p>Adam işaretparmağını ileri uzatmakla yetindi. Tünelin ucunda alışılmadık bir aydınlık vardı. Çok belirgin değildi, ancak siyah suyun üstüne yansıyan bir aydınlık. Yüzeyde mika parçaları serpiştirilmiş gibi küçük baklava desenleri.</p>

  <p>— Bu nedir?</p>

  <p>Kanalizasyon işçisi anahtar demetini çıkardı:</p>

  <p>— Güneş.</p>
</body>
</html>
