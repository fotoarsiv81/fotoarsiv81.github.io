<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>44</h2>

  <p>— Mösyö Saez? Ben Anais Chatelet, Bordeaux Emniyet Müdürlüğü başkomiseri.</p>

  <p>Kısa bir sessizlik.</p>

  <p>— Numaramı nasıl buldunuz?</p>

  <p>Anais cevap verme tenezzülünde bulunmadı. Yeniden kısa bir sessizlik.</p>

  <p>— Ne istiyorsunuz?</p>

  <p>Tonlaması mağrur, ancak sesi yumuşaktı. Anais ertesi güne kadar Biarritz'de kalmaya karar vermişti. Martenot'yla kahve içtikten sonra 4x4'ün ait olduğu şirketin telefonlarını SMS'le almıştı. Q7, ÖDGA, Özel Denetim ve Güvenlik Ajansı, adına kayıtlıydı; merkezi Bordeaux yakınlarındaki Bruges'de, Terrefort hizmet bölgesinde bulunan bir güvenlik şirketiydi. Başkomiser şirkete telefon açmıştı. Kimse bilgi vermek istememişti; hatta patronun, yani Jean-Michel Saez'in kişisel telefon numarasını vermeyi bile reddetmişlerdi.</p>

  <p>Anais üstelememişti. Biarritz'de, Marechal-Joffre Caddesi'ndeki L'Amaia adlı küçük bir otele yerleşmiş ve araştırmasına başlamıştı. Saez'in özel numarasını bulunca da saldırıya geçmiş, her yarım saatte bir, herhangi bir mesaj bırakmadan cep telefonunu aramıştı. Sonunda, saat 22.00'de adam cevap vermişti.</p>

  <p>— Şirketinize kayıtlı, 360 643 AP 33 plakalı Audi Q7 Sline TDI bir 4x4 var.</p>

  <p>— Evet. Ne olmuş?</p>

  <p>Sesinde hâlâ kendini beğenmiş ve yapmacık bir ton vardı.</p>

  <p>Anais ona bu kasıntılı ses tonunu yedirmeye hazırlanıyordu ki, saldırıya geçmek için elinde somut bir delil olmadığını fark etti. Bir araba tarafından takip edildiğini sanan bir kaçağın söyledikleri dışında. Anais ılımlı davranmaya karar verdi:</p>

  <p>— Bu araç, birkaç kez Bordeaux'da bir doktoru izlerken görülmüş. Adam bize haber verdi. Şirketinize ait bu araç tarafından izlendiğini düşünüyor.</p>

  <p>— Şikâyette mi bulundu?</p>

  <p>— Hayır.</p>

  <p>— İddia edilen bu takiplerin tarihleri belli mi?</p>

  <p>Freire, Patrick Bonfils bulunduktan hemen sonra bu arabanın ortaya çıktığını belirtmişti.</p>

  <p>— 13, 14 ve 15 Şubat 2010.</p>

  <p>— Bu araçla ilgili elinizde başka bir şey var mı?</p>

  <p>Ses hâlâ çok sakindi. Hatta bu konuşmanın Saez'i eğlendirdiği bile söylenebilirdi. Başkomiser herifin ağzını kapatma isteğine daha fazla karşı koyamadı.</p>

  <p>— Aynı 4x4, dün, 16 Şubat'ta Guethary kumsalında işlenmiş çifte cinayete karışmış olabilir.</p>

  <p>ÖDGA'nın patronu cevap olarak alaycı bir şekilde gülmeyi tercih etti.</p>

  <p>— Bunu komik mi buluyorsunuz?</p>

  <p>— Komik olan polisin çalışma şekli. Siz bu şekilde devam ettiğiniz sürece, insanlar güven içinde yaşamak için bizim gibi insanlara gereksinim duyacaktır.</p>

  <p>— Daha açık olur musunuz?</p>

  <p>— Altı gün önce bu aracın çalındığını bildirdim. Tam olarak 11 Şubat'ta.</p>

  <p>Anais sineye çekti.</p>

  <p>— Hangi karakola?</p>

  <p>— Bruges Jandarma Karakolu'na. Bizim şirketin yanında. Polisler arasındaki çekişmenin sona erdiğini düşünüyordum.</p>

  <p>— Jandarmayla birlikte çalışıyoruz.</p>

  <p>— Öyleyse, iletişim konusunda gerçekten bir gelişme göstermeye ihtiyacınız var.</p>

  <p>Anais'in ağzı kurumuştu. Adamın yalan söylediğini hissediyordu, ama şimdilik söyleyecek hiçbir şeyi yoktu. Konuşmayı soğukkanlılıkla sonuca bağlamaya çalıştı.</p>

  <p>— Tüm bunları bize emniyette açıklarsınız. François-de-Sourdis Sokağı...</p>

  <p>— Olmaz.</p>

  <p>— Anlamadım?</p>

  <p>— Size karşı yeterince sabırlı davrandım matmazel. Şimdi bir şeyi açıkça belirteyim. Karakola davet edecekleriniz, şüpheliler olmalı. Şikâyetçi olanlar değil. Eğer arabamı bulursanız, ki hiç ummuyorum, işte o zaman kibarca karakola uğramamı isteyebilirsiniz ve ben de bunun yararıma olup olmadığını düşünebilirim, iyi akşamlar.</p>

  <p>Anais bu salak herifin kendine güveni karşısında şaşkınlığa düşmüştü. Bordeaux'nun yetkilileriyle özel ilişkileri olmalıydı, ileri gelenlerle geçirilen akşamlar. Siyasi bağışlar. Her tür iltimas. Biliyordu. Böyle bir bataklıkta büyümüştü.</p>

  <p>Anais odasındaydı. Donuk renklerin hâkim olduğu odada başka bir çağa ait gibi görünen mobilyalar, küf ve temizlik maddesi kokusu vardı. Ölüm döşeğindeki büyükannenin başında beklemek için ideal bir yer. Mumlu bezle kaplı küçük çalışma masasına oturdu ve ÖDGA hakkında topladığı bilgileri yeniden okudu.</p>

  <p>Ajans on iki yıl önce kurulmuştu. Standart faaliyetleri vardı. Koruma ve bekçi köpekleri. Güvenlik ve gözetim elemanları, insanlara refakat. Lüks araç kiralama... Anais internet sitesini de incelemişti. Tanıtım çarpıcıydı, ancak bilgiler muğlaktı. Şirket bir gruba aitti ama hangisi olduğu belirtilmiyordu. Jean-Michel Saez kendini "güvenlik konusunda uzun bir deneyimi olan" biri olarak tanıtıyordu, ama bu deneyimi nereden edindiğini öğrenmenin imkânı yoktu. Referanslara gelince, şirket gizlilik nedeniyle müşterilerinin adını vermiyordu.</p>

  <p>Anais bir şeyler yakalamak amacıyla, yeniden makaleleri, yorumları, eleştirileri gözden geçirmeye başladı. Bir kez daha bir sonuca ulaşamadı. ÖDGA'nın hiçbir geçmişi, müşterisi ve ortağı olmayan hayalet bir şirket olduğu düşünülebilirdi.</p>

  <p>Le Coz'u aradı. Sesi tatsız geliyordu. Bordeaux'ya geri döndüğünden beri kaçakla ilgili uyduruk tanıklıklarla ve ipuçlarıyla ilgileniyordu. Medyanın ve yetkililerin sıkıştırması da ayrı bir konuydu: VİCTOR JANUSZ NEREDEYDİ? Anais tüm bunlardan kaçmak için Biarritz'de kalıp kalmadığını düşündü.</p>

  <p>— Sorgu yargıcından haber var mı?</p>

  <p>Dünden beri öncelikli bir yakalama emrinden söz ediliyordu.</p>

  <p>Freire'in kaçması işleri hızlandırmıştı. Suçüstü yapmak artık söz konusu değildi. Elveda başına buyrukluk. Elveda özgürlük. Ve belki de elveda soruşturma...</p>

  <p>— Hâlâ yok, dedi Le Coz. Savcılık bizi unutmuş gibi.</p>

  <p>— Ne demezsin! Ya diğer konu?</p>

  <p>"Diğer konu" Janusz ve kaçışıydı.</p>

  <p>— Bir şey yok. Ellerimizin arasından kaçıp gitti. Bunu kabul edelim.</p>

  <p>Anais bir yandan bu duruma seviniyordu, öte yandan da en kötünün olmasından korkuyordu. Janusz hapiste daha güvende olabilirdi. Bütün kaçakların serseri bir kurşuna kurban gitme tehlikesi vardı ve üstelik onun peşindekiler profesyonel nişancılardı.</p>

  <p>— Sen neredesin?</p>

  <p>— Büroda.</p>

  <p>— Hâlâ formda mısın?</p>

  <p>Le Coz soluğunu ahizeye doğru boşalttı:</p>

  <p>— Seni dinliyorum.</p>

  <p>Anais, Le Coz'dan ÖDGA'nın merkezine gitmesini ve ofiste arama yapmasını istedi. Resmen bir sorgu yargıcı atanmadığına göre, kendisi ve ekibi her türlü yetkiyi kullanabilirdi.</p>

  <p>— Şirketin kesin bir tarihçesini istiyorum, dedi. Müşterilerinin listesini. Örgütlenme şemasını. Ait oldukları grubun ismini. Her şeyi.</p>

  <p>— Yarın sabah mı gideyim?</p>

  <p>— Hemen gidiyorsun.</p>

  <p>— Ama saat 22.00!</p>

  <p>— Karşına bir gece bekçisi çıkacaktır. İkna etmek artık sana kalıyor.</p>

  <p>— Deversat bunu öğrenirse...</p>

  <p>— Öğrendiğinde biz istediğimiz bilgileri almış olacağız. Önemli olan da bu.</p>

  <p>Le Coz cevap vermedi. Sihirli sözcüğü bekliyordu.</p>

  <p>— Ben seni korurum.</p>

  <p>Az çok ikna olan Le Coz boyun eğdi. Başkomiser önce tereddüt etti, sonra emniyet amirini şahsen aramaya karar verdi. Özel numarasından.</p>

  <p>— Aramanızı bekliyordum, dedi adam, ciddi bir ses tonuyla.</p>

  <p>— Ben de sizden haber bekliyordum.</p>

  <p>— Size söyleyecek yeni bir şeyim yok.</p>

  <p>— Emin misiniz?</p>

  <p>Deversat boğazını temizledi:</p>

  <p>— Bir sorgu yargıcı atandı.</p>

  <p>Anais'in yüreği hop etti. Soruyu öylesine sormuştu ve bir bumerang şiddetiyle ona geri dönmüştü.</p>

  <p>— Adı ne?</p>

  <p>— Philippe Le Gali.</p>

  <p>Daha kötüsüne düşemezdi. Yargıçlık okulundan yeni mezun olmuş, ondan olsa olsa birkaç yaş büyük biriydi. Onunla daha önce de bir kez çalışmıştı. Outreau davasındaki yargıca benziyordu.</p>

  <p>Onun gibi sınıf birincisi. Onun gibi genç. Onun gibi tecrübesiz.</p>

  <p>— Beni davadan alacaklar mı?</p>

  <p>— Bu benim yetkimde değil. Bu konuda Le Gall'i ikna etmek size düşüyor.</p>

  <p>— Bu dosyada bana eleştiri getirebilecek bir şey yok.</p>

  <p>— Anais, siz bir cinayeti soruşturuyorsunuz. Kuşkusuz Bask Ülkesi'ndeki iki cinayetle bağlantılı. Şu an itibarıyla, herhangi bir sonuca ulaşamadınız. Yaptığınız tek somut, şey, tek şüphelimizi elinizden kaçırmak.</p>

  <p>Anais davadaki ilerlemeleri düşündü. Kurbanın kimliğini saptamıştı. Bir tanığın –veya şüphelinin– kimliğini belirlemişti. Katilin modus operandi'sini deşifre etmişti. Üç gün için hiç de fena değildi. Ama Deversat haklıydı: Sadece işini yapmıştı. Büyük bir ciddiyetle, ama dâhice değil.</p>

  <p>— Başka bir şey daha var, diye ekledi emniyet amiri.</p>

  <p>Anais ürperdi. Hep kapının önüne konmayı bekliyordu. Kadın olduğu için değil, genç olduğu için değil; ama iki yüzden fazla siyasi tutuklunun katili olarak kabul edilen Şili celladı Jean-Claude Chatelet'nin kızı olduğu için. Ama Deversat başka bir yerden vurdu:</p>

  <p>— Öyle görünüyor ki şüpheliyle senlibenlisiniz.</p>

  <p>— Ne? Bunu kim söyledi?</p>

  <p>— Önemli değil. Soruşturma dışında Mathias Freire'le görüştünüz mü?</p>

  <p>— Hayır, diye yalan söyledi Anais. Onu bir kez, bir hastayı sormak için hastaneye gittiğimde gördüm. Patrick Bonfils'i.</p>

  <p>— İki. Onun evine de gittiniz, 15 Şubat akşamı.</p>

  <p>— Siz... siz beni takip mi ettiriyorsunuz?</p>

  <p>— Elbette hayır. Sadece bir rastlantı. Bizim çocuklardan biri arabanızı Mathias Freire'in evinin önünde görmüş</p>

  <p>— Kim?</p>

  <p>— Boş verin.</p>

  <p>Herkes pislikti. Herkes muhbirdi. Polisler en kötüleriydi. Casusluk onların kötü alışkanlığıydı. Onların doğal ortamıydı. İfadesiz bir sesle konuştu:</p>

  <p>— Onu bir kere daha sorguladım, doğru.</p>

  <p>— Saat 23.00'te mi?</p>

  <p>Anais cevap vermedi. Artık neden soruşturmadan alınacağını biliyordu. Gözleri doldu.</p>

  <p>— Dava hâlâ benim mi, değil mi?</p>

  <p>— Davada ne durumdasınız?</p>

  <p>— Yarın sabah Guethary'li maktullerin evinde yapılacak detaylı bir aramaya katılmam gerekiyor.</p>

  <p>— Orada olmanız gerektiğinden emin misiniz?</p>

  <p>— Öğlene doğru dönerim. Mathias Freire'in arabasının olay mahallinde bulunduğunu hatırlatırım.</p>

  <p>— Jandarma kabul etti mi?</p>

  <p>— Sorun yok.</p>

  <p>— Öğleden önce polis merkezinde olun. Sorgu yargıcı yarın öğleden sonra sizi görmek istiyor.</p>

  <p>— Sözlü sınav mı?</p>

  <p>— Nasıl isterseniz öyle adlandırabilirsiniz. Sizi görmeden önce, tüm davanın ayrıntılı bir raporunu istiyor. Bir sentez. Umarım uykunuz yoktur, çünkü raporun yarın sabah e-posta yoluyla elinde olmasını istedi.</p>

  <p>Deversat tam telefonu kapatıyordu ki Anais sordu:</p>

  <p>— ÖDGA şirketini biliyor musunuz?</p>

  <p>— Şöyle böyle. Neden?</p>

  <p>— Arabalarından biri olayda kullanılmış olabilir.</p>

  <p>— Hangi olayda?</p>

  <p>Bağlantıları biraz zorladı:</p>

  <p>— Kumsal katliamı. Bu şirket hakkında ne biliyorsunuz?</p>

  <p>— Chartrons'daki bir soygun sebebiyle onlarla anlaşmazlığa düşülmüştü. Şirketin koruması altındaki bir malikâneydi. Bana göre, bir grup rezil aptal. Eski askerler. Onlarla temasa geçtiniz mi?</p>

  <p>— Müdürleriyle, evet. Jean-Michel Saez.</p>

  <p>— Ne söyledi?</p>

  <p>— Olaydan önce arabanın çalındığını. Kontrol edeceğim.</p>

  <p>— Dikkatli olun. Hatırladığım kadarıyla yüksek mevkilerde bağlantıları var.</p>

  <p>Anais, Le Coz'u düşündü: Doğrudan savaşa gidiyordu. Basit tahminlerden yola çıkarak yapılan yasadışı bir arama. Ama yine de ona telefon etmemeye karar verdi. Bu bilgiler gerekliydi. İçgüdüleri buradan bir şeyler çıkabileceğini fısıldıyordu. Sonra, bunun olumsuz sonuçlarına katlanması gerekecekti...</p>

  <p>Bir kahve almak için aşağı, lobiye indi, sonra koşar adımlarla yeniden odasına çıktı. Mac'inde yeni bir dosya açtı ve raporunu yazmaya başladı. Her şeye rağmen bu, soruşturmasıyla ilgili bir durum saptaması yapmak için iyi bir fırsattı.</p>
</body>
</html>
