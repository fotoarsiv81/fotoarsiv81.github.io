<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>127</h2>

  <p>Solinas gözlerine inanamıyordu. Başkomiser, Anais'in bu sabah Fleury'den çıkacağını biliyordu, ancak böyle paldır küldür ofisine gelmesini beklemiyordu. Soruşturmasına tek başına kaldığı yerden devam etmek için hiç şüphesiz özgürlüğünden yararlanacağını sanıyordu.</p>

  <p>— Sakin ol Solinas. Benim.</p>

  <p>Adam gözlüğünü alnına kaldırdı:</p>

  <p>— Oldukça şaşırdım.</p>

  <p>— Bir anlaşma yaptık, öyle değil mi?</p>

  <p>Adam eliyle belli belirsiz bir hareket yaptı:</p>

  <p>— Anlaşmalar, günümüzde...</p>

  <p>Anais bir sandalye çekti ve çalışma masasının tam karşısına oturdu. İçerisi hâlâ kusursuzdu ve duygusuz hiçliğini koruyordu.</p>

  <p>Dirseklerini masaya dayadı ve konuşmaya başladı:</p>

  <p>— Adli denetim altındayım. Pazartesi, beni belki de yeniden hapse yollayacak yargıcın karşısına çıkacağım. Eğer yollamazsa, babamın teveccühü sayesinde Bordeaux'ya gönderileceğim. Bu durumda, soruşturmada ilerlemek için bugünden ve hafta sonundan yararlanmalıyım.</p>

  <p>Solinas gülümsedi. Anlamaya başlıyordu.</p>

  <p>— Yani benim tabirimle "kıçın tutuştu".</p>

  <p>— Ve beni gırtlağıma kadar pisliğe batırmalarını istemiyorsam acele etmem gerekiyor.</p>

  <p>Solinas'nın gülümsemesi arttı.</p>

  <p>— Ne durumdayız? diye sordu Anais.</p>

  <p>Solinas suratını buruşturdu. Alyansıyla oynamaya başlamıştı.</p>

  <p>— Cesedin Medina Malaoui'a ait olması dışında, elimizde hiçbir şey yok. DNA saptaması için dairesinden örnekler aldık.</p>

  <p>— Cesedi mezardan çıkaracak mısınız?</p>

  <p>— Ne için? Cesedi unutmak çok daha iyi. Medina'nın hayatta olduğu döneme gelince, izini takip etmenin imkânı yok.</p>

  <p>— En son ilişki kurduğu kişilere ulaştınız mı?</p>

  <p>— Ölüm tarihinden bile emin değiliz. Öte yandan, evinde ne bir ajanda ne de dizüstü bilgisayar bulundu. Ya hepsini Janusz aldı ya da ondan önce başka bilileri.</p>

  <p>— Telefon görüşmelerinin ayrıntılı dökümü?</p>

  <p>— Eli kulağında. Ancak içgüdülerim bana, onun müşterilerle temas kurmak için başka bir yol kullandığını fısıldıyor.</p>

  <p>— Ya banka hesapları?</p>

  <p>— Pek bir şey yok. Fahişelik, kayıt dışı kazanç demektir.</p>

  <p>— Komşulara?</p>

  <p>— Oturduğu semtten bir şey elde edemedik. Kimse onu görmüyormuş. Geceleri yaşıyormuş.</p>

  <p>— Aynı zamanda üniversite öğrencisiydi.</p>

  <p>— Müşterileri onun kıçını, hocalarının kıvırcık saçlarını görmesinden daha çok görmüştür.</p>

  <p>Kel polisin kabalığı sinir bozucuydu, ancak bu meslekte de hayattaki gerçek geçerliydi: İnsan ailesini seçemezdi.</p>

  <p>— Bir pezevengi, bağlı olduğu bir şebeke?</p>

  <p>— Araştırılıyor.</p>

  <p>— Fahişeliği Önleme Birimi'ne ve İnsan Ticaretiyle Mücadele Birimi'ne müracaat ettiniz mi?</p>

  <p>Efsanevi ahlâk zabıtasının devamı olan bu iki kurum, hükümetin kirli çamaşırlarını ortaya çıkaran en önemli kuramlardı.</p>

  <p>— Hayır, dedi Solinas, kesin bir dille. Bu davada kimsenin yardımını istemiyorum.</p>

  <p>— Cesedin kimliğinin teşhis edildiğini kimse bilmiyor mu?</p>

  <p>— Bilmiyor.</p>

  <p>Anais gülümsedi. Mevkiine karşın, ya da daha ziyade mevkii nedeniyle, Solinas bir ulusal parkın içinde tek başına dolanan bir ayıdan farksızdı. Bu davayı yalnız aydınlatmak istediğinden, kimseden yardım talep edemezdi. Anais'e ihtiyacı vardı.</p>

  <p>— Sol (ona ilk kez böyle hitap ediyordu ve bu hoşuna gitmişti), bir ofis, internet bağlantısı olan bir bilgisayar, bir sivil araba ve kaytarmayacak iki mükemmel adam istiyorum. Ayrıca Invalides Emniyet Müdürlüğü'nü aramanı ve adli gözetim memurluğumu üstlenmen için elinden geleni yapmanı istiyorum.</p>

  <p>— Ya durum daha da boka sararsa?</p>

  <p>— Benimle birlikte, yirmi dört saatten önce sonuca ulaşırsın, dedi Anais, onu işitmemiş gibi yaparak.</p>

  <p>Solinas karşılık vermedi. Yüzükparmağındaki alyansla oynamayı sürdürüyordu. Bu, bir tür mastürbasyon hareketini andırıyordu.</p>

  <p>Anais üsteledi:</p>

  <p>— İstediğini elde etmen için tek şansın benim. Senin adamların bir cinayet soruşturmasını yürütecek deneyime sahip değil. Kimseden yardım isteyemezsin ve pazartesi günü savcılık, cinayet davasını üstlenecek bir sorgu yargıcı atayacak.</p>

  <p>Solinas hâlâ susuyordu.</p>

  <p>— En başından beri, bunu biliyorsun. Bu nedenle beni Fleury'deki kafesimde görmeye geldin.</p>

  <p>Polisin yüz hatları gerilmişti. Kelliği, alnındaki düşünce kırışıklıklarını belirginleştiriyordu. Düşünceleri kolayca okunuyordu.</p>

  <p>— Evet mi, hayır mı?</p>

  <p>Solinas'nın yüzü gevşedi. Bir kahkaha patlattı.</p>

  <p>— Komik olan ne? diye gerildi Anais.</p>

  <p>— Senin ihtiyarı düşünüyorum.</p>

  <p>— Nasıl? Benim ihtiyarı mı?</p>

  <p>— Zor bir kız olmalısın.</p>

  <p>— Çekilmez bir babaydı, istediklerimi yapacak mısın?</p>

  <p>— Gidip kendine bir kahve al. Ayarlama yapmam gerekiyor.</p>

  <p>Anais tek kelime etmeden odadan çıktı. Halı kaplı koridorlar, havalandırma, soluk tavan ışıkları ona cezaevinin atmosferini hatırlatıyordu, ancak daha teknolojik versiyonuydu. Aynı kapatılmışlık duygusu. Renklerden, insanlardan ve özgürlükten mahrumiyet.</p>

  <p>Makinenin önüne gelince bozuk para çıkardı. Elleri titriyordu, ancak bu durum coşkudan kaynaklanıyordu. Kararım çoktan vermişti. Soruşturmayı iki yönde sürdürecekti. Medina konusunda asayiş şubeye yardım edecekti. Kendine ise hiç kimsenin bilmediği bir şeyi saklıyordu: dagerreyotipi. Ve Solinas'ya tek kelime etmeyecekti. Bu maçolar güruhu karşısında avantajını korumak istiyordu.</p>

  <p>Kahve bardağa boşaldı. İlk yudum gırtlağını yaktı. İkincisi daha iyi geldi, ancak aromasını alamamıştı. Midesi bir tuhaf oldu, sonra guruldadı. Ne zamandan... evet ne zamandan beri yemek yememişti?</p>

  <p>Ofise geri döndüğünde Solinas'nın yalnız olmadığını gördü. Yanında haydut görünümlü, çam yarması iki herif vardı.</p>

  <p>— Sana Gotik Fiton ile Klasik Cemois'yı takdim edeyim. En iyi adamlarımdan ikisi. Pazartesiye kadar sana yardımcı olacaklar.</p>

  <p>Anais külhanbeyi kılıklı heriflere baktı. Biri, uzun boylu ve zayıftı, tıraşsızdı, buruşuk bir kot pantolon, koyu renk basket ayakkabıları ve siyah bir ceket giymişti. Ceketinin altında, Iggy Pop'ın<a href="../Text/Section0156.xhtml#Footnote0114" id="Feedback0114"><sup>[114]</sup></a> suratının basılı olduğu bir tişört vardı. Saçları ördek başını andırıyordu, gözlerine sürme çekmişti ve uçmuş bir keşe benziyordu. Diğeri de iriyarıydı, ancak ilk heriften iki kat ağır görünüyordu, buruş buruş marka bir takım elbise giymiş, renkli bir kravat takmıştı, üç günlük sakalı alabros kesilmiş saçlarına hiç uymuyordu. Her ikisinin de belinde silah olduğu çok net bir şekilde anlaşılıyordu.</p>

  <p>Anais'in kanı bir anda onlara kaynamıştı. Bu sokak adamları ona Bordeaux'daki ekibini hatırlatıyordu. Ama yine bir anda, kendisi örgü örmekten ne kadar anlıyorsa, bu adamların da bir cinayet soruşturmasından o kadar anladığını tahmin etti. Bir cinayet soruşturmasında şart olan sabırlı bir çalışma için değil, bililerinin üstüne atılmak için yaratılmış adamlar.</p>

  <p>— Bürom?</p>

  <p>— Hemen yanda. Seni gözümün önünde tutmam gerekiyor. Haberim olmadan tek bir adım bile atmayacaksın.</p>

  <p>Anais dagerreyotipi araştırmasını düşündü ve bu durumdan kurtulmanın yolunu aradı. Bulamadı.</p>

  <p>— Kabul edersin veya etmezsin, diye sözlerini tamamladı Solinas. Ben her halükârda kabul edeceğini düşünüyorum.</p>
</body>
</html>
