<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>58</h2>

  <p>Koşmaya çalışıyordu ama yaralı bacağı canını acıtıyordu. Ara ara köpeğin sivri dişlerini yeniden etinde hissediyordu. Bu tür durumlarda yapılacak ilk iş yaralı uzvun kanamasını durdurmaktı. Başardı. Antibiyotik tedavisine gelince, şimdilik unutmak en iyisiydi...</p>

  <p>Dar sokakları es geçerek anayolda yürüyordu. Bir nehir ve kolları. Avcıların aynı yolu izlediklerinden emindi. Onları yakalamaktan umudunu kestiğinde yol aniden bir kıvrım yaptı. Kendini tüm şehre hâkim bir düzlükte buldu.</p>

  <p>Bu beklenmedik olay, karanlığın içine geri çekilmesine neden oldu. Ama her şeye karşın manzarayı hayranlıkla seyretmekten kendini alamadı.</p>

  <p>Marsilya, yıldızlarla kaplı, ters dönmüş bir gökyüzü gibi yağmurun altında parlıyordu, ilerisi denizdi. Görünmüyordu, ancak sonsuz, karanlık ve tek parça halindeki denizin varlığı hissediliyordu.</p>

  <p>Bedeni alev alev yanıyordu, manzarayla, ortamla –ıslak karanlıkla– iyice bütünleşti. Serinlik ve sükûnet arıyordu. Ama şu an, göğüs kafesinin içinde sanki kanayan yakıcı bir lav vardı.</p>

  <p>Sesler onu düşüncelerinden kopardı. Gözlerini kıstı ve birkaç dakika önce tırmandığı merdivenin bir benzerini gördü. Avcılar aşağıda, bir ışık huzmesinin içindeydi, itleri hariç beş kişiydiler. Ne konuştuklarını duyamıyordu, ama öfkelerini, başarısızlığın neden olduğu asabiyeti, soluk soluğa olduklarını tahmin edebiliyordu.</p>

  <p>Janusz dikkatle onları inceledi. Gümüşi saç örgüleri, kırmızı veya mavi renkte ibikleri, ezoterik dövmelerle süslü dazlak kafaları vardı. Pis suratlarının her tarafında da piercing'ler. Silahları hâlâ ellerindeydi. Sopalar. Bıçaklar, işaret fişeği tabancaları.</p>

  <p>Gülümsedi. Görünmeden onları gözetlemekte keyif verici bir şeyler vardı. Doklara doğru yürümeye başladılar. Görüş alanından çıkmalarını bekledi, sonra merdiveni indi. Yağmur dinmişti ama her yere kaygan, soğuk ve donmuş ince bir katman bırakmıştı.</p>

  <p>Sahil otoyolu üzerindeki bulvara saparak kuzeye doğru gittiler. Yaralı bacağını unutan Janusz, hep karanlığın içinde, sütunların arkasına gizlenerek onları iki yüz metre geriden takip ediyordu. Bu şekilde bir kilometre kadar yürüdüler –gerçi bu tahmininden pek emin değildi. Bulvar hâlâ ıssızdı. Mistral yağmurun izlerini kurutarak, su birikintilerini dondurarak son derece sert bir şekilde esmeye devam ediyordu.</p>

  <p>Sonunda sağa saptılar ve kötü aydınlatılmış sokaklara girdiler. Bloklar katran karası gökyüzüne doğru yükseliyordu. Janusz bir an Madrague semtine geldiklerini sandı. Yoksa Bougainville miydi? Yatmadan yatmaya gidilen mahalleleri, ağaçsız, yeşilliksiz bahçeleri ve paslı kapıları olan oyun alanlarını geçtiler.</p>

  <p>Manzara daha da kötüleşti. Terk edilmiş depolar. Duvar örülmüş pencereler, iyice ezilmiş toprak. Uzakta, acımasız devasa böcekler gibi vinçlerin karaltısı görülüyordu. Şimdi boş bir arazide yürüyorlardı. Ayrıkotları rüzgârda hışırdıyordu. Yağlı kâğıtlar, plastik şişeler, karton kutular karanlığın içinde uçuşuyordu. Havadaki benzin kokusu bir tehdit unsuru gibiydi. Janusz gözlerini kıstı ve çetenin gittiği yeri görmeye çalıştı. Artık kullanılmayan bir bölgeyi çevreleyen ve üzerinde resimler bulunan bir duvara doğru yürüyorlardı.</p>

  <p>Janusz nefes nefeseydi. Göğüs kafesinin içinde atan kalbinin sesini duyuyordu. Güm-güm... Güm-güm... Geç de olsa bunun, ıslak havada görünmeyen makinelerin gürültüsü olduğunu anladı. Bir yerlerde hâlâ çalışan bir şantiye vardı. Makineler asla uyumazdı.</p>

  <p>Avcılar gözden kaybolmuştu. Janusz'un önünde kör bir duvardan başka bir şey yoktu. Grafitiler, onun göremediği bir kapıyı gizliyor olmalıydı. En iyi stratejiyi bulmak için düşündü. Sadece tek bir strateji vardı: Evsizlerden birinin işemek veya açık havada sigara içmek için dışarı çıkmasını beklemek. O zaman saldırabilirdi. Bu beklenmedik saldırı belki ona üstünlük sağlayabilirdi...</p>

  <p>Çalıların arasına çömeldi. Soğuk yeniden bedeninin kontrolünü ele geçirmişti. Birkaç dakika içinde titremeye, sonra da donmaya başlayacaktı. O zaman vücut ısısı düşecekti ve...</p>

  <p>Çarpan bir kapı sesi duyuldu. Yavaşça ama çok yavaşça doğruldu ve karanlığın içinde yürüyen siluete dikkatle baktı. Herifin rasta saçları vardı. Aklına seri olarak çekilen Av filmindeki yaratık geldi. Bu ayrıntı, korkusunu daha da artırdı ve aynı zamanda onu gerçeklikten uzaklaştırdı.</p>

  <p>Bir bilgisayar oyununda gibiydi.</p>

  <p>Herif kararsız adımlarla yürüyordu. Uyuşturucunun etkisi altındaydı ve sarhoştu. Çalıların dibinde durdu ve sidiktorbasını boşalttı. Şimdi ya da asla. Janusz atüdı. Gözleri yaş doluydu. Sanki her şeyi bulanık, uzamış, çarpık görüyordu. Bıçağını sımsıkı tuttu, herifin saç örgülerine yapıştı ve bütün gücüyle çekti.</p>

  <p>Avcı buz tutmuş toprağa devrildi, omuzları yerdeydi. Janusz bıçağını pantolonun hâlâ açık olan ön kısmına dayadı. Bir dizi herifin göğsündeydi, diğer eliyle pisliğin ağzmı kapatarak fısıldadı.</p>

  <p>— Bağırırsan onu keserim.</p>

  <p>Herif tepki vermedi. Bakışları donuk, kolları ve bacakları gevşekti. Tamamen taş kesmişti. Janusz bıçağını biraz daha derine daldırdı. Adam sonunda bir tepki verdi, bağırmak istedi. Janusz herifin suratına dirseğiyle vurdu. Adam yeniden debelendi. Janusz bir dirsek darbesi daha indirdi. Bir çatırtı duyuldu. Bir darbe daha, eli hâlâ adamın ağzının üstündeydi. Parmaklarında burun kenarlarındaki kanlı sümüksü maddeyi hissediyordu.</p>

  <p>— Sakın kımıldama. Sorularıma sadece kafanı sallayarak cevap vereceksin, anlaşıldı mı?</p>

  <p>Avcı başıyla "evet" işareti yaptı. Janusz bıçağını bu kez herifin gırtlağına dayadı. Bu ilk zaferin verdiği cesaretle sordu:</p>

  <p>— Beni tanıyor musun?</p>

  <p>Örgü saçlı kafa sallandı: evet.</p>

  <p>— Bu gece beni öldürmek mi istiyordunuz?</p>

  <p>Başıyla yeniden evet dedi.</p>

  <p>— Neden?</p>

  <p>Herif cevap vermedi. Janusz biraz gecikmeyle de olsa neden cevap veremediğini anladı: Eli ağzının üstündeydi. Hafifçe gevşetti.</p>

  <p>— Neden beni öldürmek istiyorsunuz?</p>

  <p>— Biz... bize para verdiler.</p>

  <p>— Kim?</p>

  <p>Cevap yoktu. Janusz vurmak için dirseğini kaldırdı:</p>

  <p>— KİM?</p>

  <p>— Takım elbiseli adamlar. Paralı herifler.</p>

  <p>Guethary'deki katiller. Demek ölmesini istiyorlardı. Bütün yollara başvurarak.</p>

  <p>— Aralık ayında da yine onlar mıydı?</p>

  <p>— He.</p>

  <p>— Beni öldürmeniz için ne kadar verdiler?</p>

  <p>— 3.000 avro. İbne!</p>

  <p>Aptal herif yeniden duruma hâkim olmanın peşindeydi. 3.000 avro. Ona göre fazla bir miktar değildi. Ama köpekli punklar için bir servetti.</p>

  <p>— Geri döndüğümü nereden öğrendiniz?</p>

  <p>— Dün seni görmüşler.</p>

  <p>— O adamlara siz mi haber verdiniz?</p>

  <p>— He.</p>

  <p>— Onlarla nasıl temas kuruyorsunuz?</p>

  <p>— Bir numara var.</p>

  <p>— Numarayı söyle.</p>

  <p>— Ben numarayı bilmiyorum.</p>

  <p>Herif yalan söylüyor olabilirdi ama zaman da daralıyordu.</p>

  <p>— Bir cep numarası mı?</p>

  <p>— Hayır, ofis numarası, ama ben bilmiyorum...</p>

  <p>— Heriflerin adlarını biliyor musunuz?</p>

  <p>— Hayır. Sadece bir parola.</p>

  <p>— Parolayı söyle.</p>

  <p>— Ben bilmiyorum. Onlarla görüşen ben değil...</p>

  <p>Bıçağının sapındaki "cam kırma" düzeneğiyle suratına vurdu.</p>

  <p>Herif boğuk bir çığlık attı ve sanki onları ebediyen kaybetmemek için kırılan kıkırdakları burnuna çekti.</p>

  <p>— Parolayı ver.</p>

  <p>— Bilmiyorum... (Ezilen bir yumurta gibi ses çıkaran burnunu yokladı.) Bir Rus adı...</p>

  <p>— Rus mu?</p>

  <p>— Göt veren, burnumu kırdın!</p>

  <p>Janusz titredi. Korku, ama aynı zamanda derinlerden gelen bir kramp. Dün geceki gibi bir yanma. Yeniden hastalanmaktan korkuyordu.</p>

  <p>Birkaç saniye kendini dinledi, sonra kaldığı yerden devam etti:</p>

  <p>— Neden beni öldürmek istiyorlar?</p>

  <p>— Hiçbir fikrim yok.</p>

  <p>— Size benim adımı söylediler mi?</p>

  <p>— Hayır. Sadece suratını gösterdiler.</p>

  <p>— Bir fotoğraf mı?</p>

  <p>Avcı sırıttı. Bir burun deliğini tıkadı ve diğerinden kan sümkürdü.</p>

  <p>— Fotoğraf değil adamım. Bir çizim.</p>

  <p>— Çizim mi?</p>

  <p>— He. (Yeniden sırıttı.) Kahrolası bir taslak...</p>

  <p>Bir önsezi. Daniel Le Guen ona ressam olduğunu söylemişti.</p>

  <p>Bu eskiz, kendi imzasını taşıyan bir otoportre olabilir miydi? Katiller önceki kimliklerinden birine ait olan bu resmi nasıl ele geçirmişlerdi?</p>

  <p>— Şu çizim, diye sordu, hâlâ sizde mi?</p>

  <p>— Onunla kıçımızı sildik adamım.</p>

  <p>Janusz herifin suratına bir yumruk daha indirmeyi düşündü, ama hiç takati kalmamıştı. Adam diğer burun deliğini de tıkadı ve yine siyahımsı bir pıhtı sümkürdü. Kan ve şiddet dolu bir nezleye yakalanmış gibiydi.</p>

  <p>— Siyahlı adamları yeniden görmen gerekiyor mu?</p>

  <p>— Sen geberince ahbap.</p>

  <p>— Onları nerede bulacağını biliyor musun?</p>

  <p>— Onlar bizi buluyor. Onlar her yerde.</p>

  <p>Janusz ürperdi. Karnındaki kramp yeniden alevlenmişti. Bıçağım kaldırdı. Avcı büzülüp kalmıştı. Eickhom'unu çevirdi ve adamın karnına vurdu. Cam kırmaya yarayan keskin kenarı adamın nefesini kesti. Herif kalakaldı. Belki de onu öldürmüştü. Bu tür küçük ayrıntıların önem taşımadığı bir dünyada yaşıyordu.</p>

  <p>Janusz tüm ihtiyatı elden bırakarak doğruldu. Bir an, grafitilerle süslü kapıyı aralamayı ve bağırmayı düşündü:</p>

  <p>— Gebertin beni!</p>

  <p>Sonra birden aklını başına topladı. Sallanarak mistralin ve benzin kokularının arasında kayboldu. Pis kâğıtlar bacaklarına yapışıyordu.</p>

  <p>Ölüme mahkûm edilmişti; bundan en ufak bir kuşkusu yoktu. Ama ölmeden önce bunun sebebini öğrenecekti. Savcının iddianamesini ve yargıcın kararını okuyacaktı.</p>
</body>
</html>
