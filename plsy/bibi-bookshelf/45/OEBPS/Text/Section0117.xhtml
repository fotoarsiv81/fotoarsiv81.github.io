<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>110</h2>

  <p>Anais görüşme odasından çıkar çıkmaz telefon izni istedi. Bu, hapishanenin sol kanadına, duvara monte edilmiş bir dizi telefonun bulunduğu kısma gitmek anlamına geliyordu. Gözetmen uysal bir kadındı ve Anais henüz gerçek bir YKM değildi.</p>

  <p>Havalandırma saati başlamıştı. Dolayısıyla telefonların önünde tek bir kadın mahkûm bile yoktu. Anais hafızasındaki bir numarayı çevirdi. Umutsuzluğa kapılmamak için harekete geçmeliydi.</p>

  <p>Nasılsa hücresinde ağlamak için bol bol zamanı vardı. Mathias Freire'i yeniden görmüştü de ne olmuştu? Sadece mesleki bir görüşme. Profesyonel bir değiş tokuş. Hepsi o kadar.</p>

  <p>— Alo?</p>

  <p>— Le Coz, Chatelet.</p>

  <p>— Anais? Neler oluyor?</p>

  <p>Çatışma haberi ve tutuklanması güneybatıya kadar ulaşmıştı.</p>

  <p>— Açıklamam uzun sürer.</p>

  <p>— Ne yapabilirim?</p>

  <p>Anais parmaklıklı bir pencerenin önünde gidip gelen gardiyanın arkasından kaçamak bir bakış attı. Kâğıdı cebinden çıkardı ve açtı.</p>

  <p>— Numarası gizli bir telefondan yapılan bir çağrının saati ile tarihini ve aranan numarayı veriyorum. Telefon açan abonenin kimliğini belirle. Hemen.</p>

  <p>— Değişmemişsin, dedi Le Coz gülerek. Söyle.</p>

  <p>Anais numarayı, günü ve saati yazdırdı. Le Coz'un başka bir hattı aradığını duydu. Le Coz diğer telefona bilgileri verdi, sonra yeniden ona döndü.</p>

  <p>— Abdellatif Dimoun aradı.</p>

  <p>Anais birkaç saniye bu ismi nereden hatırladığını düşündü. TKPM'nin koordinatörü. Çöl savaşçısı.</p>

  <p>— Ne istiyordu?</p>

  <p>— Sanırım ona bir sürü ıvır zıvır yollamışsın, Marsilya kumsalından gelen şeyler.</p>

  <p>Anais onları tamamen unutmuştu. İkaros'un cesedinin çevresinde bulunan kalıntılar.</p>

  <p>— Onları analiz etmiş mi?</p>

  <p>— Evet. Hepsi denizin getirdiği şeyler. Sadece tek bir şey diğerlerinden farklıymış. Bir ayna parçası. Ona göre bu, başka bir yerden suç mahalline gelmiş olabilirmiş. Belki de katilin cebinden düşmüş.</p>

  <p>— Neden?</p>

  <p>— Çünkü ayna parçasında hiç tuz kalıntısı yokmuş. Denizden gelmiş olamazmış.</p>

  <p>Bir ayna parçası. Bayağı yol almışlardı.</p>

  <p>— Hepsi bu kadar değil, diye devam etti Le Coz. Ayna parçasını analiz etmişler; üstünde gümüş iyodür kalıntıları varmış.</p>

  <p>— Bu ne anlama geliyor?</p>

  <p>— Ayna bir işleme tabi tutulmuş. İşığa duyarlı hale getirmek için aynaya bilinçli olarak gümüş iyodür emdirilmiş. Bu, sanırım 150 yıl önce uygulanan bir yöntemmiş. Dagerreyotipi tekniği.</p>

  <p>— Ne?</p>

  <p>— Fotoğrafın atası. Araştırdım. Parlak ve gümüş kaplama bir ayna, bir objektiften yansıtılan izi koruyor. Sonra ayna iyot buharına tutuluyor ve bir görüntü elde ediliyor. Gümüş içeren doğal maddeler bulununca, çoğaltmaya müsait olmayan bu teknikten vazgeçilmiş. Dagerreyotipi, negatif gerektirmeden doğrudan pozitif baskı yapmayı sağlayan bir teknik.</p>

  <p>— Dimoun bu aynanın bir dagerreyotipi düzeneğinin parçası olduğunu mu düşünüyor?</p>

  <p>— Evet. Ve bu da bize kahrolası bir ipucu veriyor. Birkaç meraklı dışında bu tekniği kullanan pek yok.</p>

  <p>— Araştırdın mı?</p>

  <p>— Bunun üzerinde çalışıyorum.</p>

  <p>— Bana bu heriflerin kuruluşunu bul. Bu tekniği kullananların listesini çıkar.</p>

  <p>Bunları söylerken, birden gözünde bir görüntü canlandı. Katil öldürüyordu. Bir Yunan mitini sahneliyordu. Sonra bu sahneyi gümüş bir ayna üzerine, çoğaltma imkânı olmaksızın tek bir örnek olarak basıyordu. Ürperdi. Bir yerlerde bu korkunç fotoğrafların saklandığı bir yer olmalıydı. Onları kafasının içinde, alacakaranlıkta parlarken görüyordu. Boğazlanmış Minotauros. Yakılmış İkaros. Hadım edilmiş Uranos. Başka kaç kişi vardı?</p>

  <p>— Senin gizli numarayı buldum. Yazabiliyor musun?</p>

  <p>— Evet. Kafama.</p>

  <p>Polis ona Arnaud Chaplain'in gizemli muhatabının adını ve numarasını verdi. Bu bilgiler ona hiçbir şey ifade etmiyordu. Beş yüz kilometre uzaktan gelen bu sıcak haberle heyecanlanmış bir halde Le Coz'a teşekkür etti.</p>

  <p>— Seninle nasıl temas kurabilirim?</p>

  <p>— Kuramazsın. Ben başımın çaresine bakarım.</p>

  <p>Bir sessizlik oldu. Le Coz soluk almakta sıkıntı çekiyordu.</p>

  <p>Anais gözyaşlarına boğulmamak için telefonu kapattı. Gardiyanın yanına gitti ve ondan başka bir lütufta bulunmasını istedi: Havalandırmanın son dakikalarından yararlanmak. Kadın iç çekti, onu tepeden tırnağa süzdü, sonra belki de onun polis olduğunu hatırlayarak avluya doğru yürümeye başladı.</p>

  <p>Anais'in içi içine sığmıyordu. Dagerreyotipilerle ilgili bu ipucu ona yeniden enerji vermişti. Soruşturmasında yeni bir ipucuna ulaşılmışken burada sıkışıp kalmak onu öfkelendiriyordu. Belki de bu ipucunun hiçbir anlamı yoktu. Belki de çok şey ifade ediyordu... Ama kesin olan bir şey vardı: Bu ipucunu kendine saklayacaktı. Solinas'ya tek kelime etmeyecekti.</p>

  <p>Dışarının uğultusu onu canlandırdı. Gardiyan son kapıyı da açtı. Kadınlar, basket potalarının ve bir pinpon masasının olduğu avluda yürüyor ve konuşuyordu. Manzara diğer hapishanelerden farklı değildi. Görüş alanını duvarlar, dikenli teller, kablolar kuşatıyordu. Tutukluların yüzlerinden kapatılmışlık duygusu okunuyordu. Bedenler bitkin ve yıpranmıştı. Yorgun yüzler, eğelene eğelene, parlatıla parlatıla, bilene bilene öldürücü hale gelen kaşık saplarına benziyordu. Dondurucu rüzgâr bile hücrelerin kirli havasıyla, yemek ve kirli iç çamaşırı kokusuyla yüklü gibiydi.</p>

  <p>Anais ellerini ceplerine soktu ve polis kimliğine büründü.</p>

  <p>Grupları, çift dolaşanları, tek başına takılanları gözlemledi ve en uygun hedefi aradı. Tutuklular iki gruba ayrılmıştı: Vahşi hayvanlar ve ezikler. Hangi gruba ait oldukları yüzlerinden, duruşlarından, yürüyüşlerinden anlaşılıyordu. Anais adli bir hata nedeniyle mahkûm olmadıkları yüzlerinden okunan dört kişilik bir Mağribi grubuna doğru ilerledi. Cezaevi çarkının, diriliklerini yok edemediği tehlikeli kadınlar. Uzun yıllarını hapishanede geçirdikleri aşikârdı. Ve şüphesiz geçirecekleri de. Ama hiçbir şey içlerindeki öfkeyi dindiremezdi.</p>

  <p>— Selam.</p>

  <p>Cevap olarak ezici bir sessizlik oldu. Başlarını sallama zahmetine bile girmediler. Sadece ayaklarının altındaki asfalt kadar sert siyah gözlerindeki kıvılcımla baktılar.</p>

  <p>— Bir cep telefonuna ihtiyacım var.</p>

  <p>Kadınlar kendi aralarında bakıştılar, ardından kahkahalarla gülmeye başladılar.</p>

  <p>— Kimliklerimizi de sormak istiyor musun?</p>

  <p>Haber çabuk yayılmıştı. Bir aynasız olarak çoktan mimlenmiş, öfke duyulmuş ve tecrit edilmişti.</p>

  <p>— Bir SMS atmam gerekiyor. Bunun bedelini ödemeye hazırım.</p>

  <p>— Ne kadar kaltak?</p>

  <p>Kızlardan biri komutayı ele almıştı. Önü açık bir kabanın içine bir tişört giymişti; tişörtün yakasından göğsündeki ejderha dövmeleri ile boynundaki Maori işaretleri görünüyordu.</p>

  <p>Anais blöf yapma yoluna gitmedi:</p>

  <p>— Şimdilik hiç. Kuruş param yok.</p>

  <p>— O zaman yok ol.</p>

  <p>— Size dışarıda yardımcı olabilirim. Burada çürümeyeceğim.</p>

  <p>— Hep öyle derler.</p>

  <p>— Evet, ama bu avludaki tek polis benim. Bir polis asla uzun süre hapiste kalmaz.</p>

  <p>Derin bir sessizlik oldu. Kızlar kaçamak gözlerle bakıştılar. Fikir kafalarında olgunlaşıyordu.</p>

  <p>— Yani? diye merakını gidermek için sordu ejderha dövmeli kız.</p>

  <p>— Bana bir cep telefonu bulun. Dışarı çıkınca sizin için bir şeyler ayarlarım.</p>

  <p>— Senin suratına sıçarım, dedi diğeri.</p>

  <p>— Nereye istersen oraya sıç ama bu bir fırsat yavrum. Senin için. Kardeşlerin için. Herifin için. Ya da bilmem kim için. Dışarı çıkınca, sana yemin ediyorum, yargıcı, savcıyı, senin davana bakan polisleri görmeye gideceğim.</p>

  <p>Yeniden bir sessizlik oldu, bu kez çok daha derin bir sessizlikti. Anais neredeyse kadınların beyin çarklarının döndüğünü işitebiliyordu. Ona inanmaları için hiçbir sebep yoktu. Ama hapisteyken, insanı yaşatan, istesin ya da istemesin, umuttu. Dört kadın, elleri ceplerinde, kir pas içindeki montlarına ve parkalarına iyice sarındı. Giysilerin altında bedenlerinin soğuktan büzüldüğünü tahmin etmek zor değildi.</p>

  <p>Anais avantajını değerlendirdi:</p>

  <p>— Bir SMS. En fazla birkaç saniye alır. Sizin için elimden geleni yapacağıma yemin ederim.</p>

  <p>Kızlar yeniden bakıştılar. Çevrelerine şöyle bir göz attılar. Anais'i çembere aldılar. Bir an için iyi bir dayak yiyeceğini düşündü. Aslında savaşçılar onun çevreden görünmesini engelliyorlardı.</p>

  <p>Bir anda ejderha dövmeli kız çemberin ortasında belirdi. Ağzından alevler püskürten sürüngen, sanki düşmemek için kızın bronz tenine tutunmuştu. Anais gözlerini aşağı indirdi:</p>

  <p>Mahkûmun avucunda seloteyple üstünkörü onarılmış bir cep telefonu duruyordu.</p>

  <p>Anais telefonu aldı. Çetenin önünde, ayakta SMS'ini yazdı, önce, saptanan telefon numarasını, sonra da "Medina Malaoui. Naples Sokağı No 64. 75009 PARlS" yazmıştı. Bir an tereddüt etti, sonra ekledi: "İyi şanslar."</p>

  <p>Freire'in telefon numarasını tuşladı ve "gönder" tuşuna bastı.</p>

  <p>Gerçekten de aptallar kraliçesiydi.</p>
</body>
</html>
