<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>84</h2>

  <p>Narcisse kendini gizli bir kulübün üyelerinin listesini almış gibi hissediyordu. Onun deliliğiyle beslenen insanlar grubu. Psişik vampirler. Hayâsız röntgenciler. Her koleksiyoncu için, listede sadece adres değil, giriş kodları ve cep telefonu numaraları da vardı. Pemathy Galerisi her tabloyu eve teslim etmişti. Tüm gerekli bilgiler dosyalanmıştı. Sadece kapıyı çalmak yeterliydi.</p>

  <p>Narcisse yeniden Paris'te yaşadığını hissediyordu. Her zamanki gibi başkentte gri bir gündü. Ne bulut ne de yağmur vardı. Sadece yakıcı, nemli, kirli bir perde, tüm şehrin üstüne çöken pis bir çamaşır. Gün içinde değişme şansı olmayan, başı sonu yokmuş gibi görünen bir şey. Narcisse'in ağzı kulaklarına varıyordu. Bu kir, bu monotonluk onun köklerinin dokusuydu.</p>

  <p>Listedeki ilk alıcı, Whalid El-Khoury, Foch Caddesi'nin aşağısında oturuyordu. Taksi şoföründen binanın önünde beklemesini istedi ve her engeli sabırla aştı. Bahçe kapısının kodu. Bina girişinin kodu. İnterfon. Ama ziyaret fazla uzun sürmedi. El-Khoury evde yoktu. Narcisse uşakla konuşmayı denedi: Koliyi teslim etmek için yukarı çıkabilir miydi? En azından daireye girmeyi ve resmini görmeyi umut ediyordu. Uşak paketi kapıcıya bırakmasını söyledi.</p>

  <p>Narcisse taksi şoförüne, Foch Caddesi'ne en yakın olan diğer bir adresi verdi: Victor Hugo Caddesi'ndeki bir çıkmaz sokaktı. Her koleksiyoncunun coğrafi konumuna göre kafasında bir güzergâh çizmişti.</p>

  <p>Dar sokaktaki villalar ve apartmanlar çamların ve servilerin ardına gizlenmişti. Her rezidans eski bir sözü hatırlatır gibiydi:</p>

  <p>Mutlu yaşamak için gizli yaşayalım. Ama ikinci hedefi olan Simon Amsallem'in köşkü bu sokaktaki eğilimin tam tersiydi. XX. yüzyılın başında inşa edilmiş, Mağribi ve İtalyan üslubu süslemeleri olan, mermer taklidi beyaz taşlarla kaplanmış, hiçbir özelliği olmayan bir yapıydı. Küçük kuleler, değirmi çıkmalar, heykelsütunlar, balkonlar, parmaklıklı korkuluklar en ufak bir mantık, bir denge unsuru olmadan itişip kakışıyordu. Amsallem'in konutu soğuk havada bir şampanya tıpası gibi patlıyordu.</p>

  <p>Narcisse interfonda kendini tanıttı. Derhal Filipinli bir uşak tarafından karşılandı. Sanatçı ismini verdi. Adam tek kelime etmeden patronuna haber vermeye gitti. Siyah-beyaz döşeme taşları olan bir holde tek başına kaldı. Bir dizi LED ampulle yer hizasından aydınlatılmış duvarlarda tablolar asılıydı. Ham sanat ve çok daha safı. Üzerine kurşunkalemle desenler çizilmiş ambalaj kartonlarından oluşan büyük bir tablo, yollarla ve sokaklarla çevrili küçük bir köyün havadan görünüşünü tasvir ediyordu. Eğer biraz uzaktan bakılırsa, yollar bir cadı suratı oluşturuyordu, köyü yutmaya hazır açık bir ağız. Tebeşirle yapılmış üç kanatlı bir tablo da aynı suratı, üç farklı ifadeyle tasvir ediyordu: şaşkınlık, kaygı, korku. Patlak gözler, mora çalan gölgeler, bozuk fonlar –tamamı kanla çizilmiş gibiydi.</p>

  <p>Diğer resimler, 1960'lı yılların Amerikan çizgi romanlarına benziyor, Fransız günlük yaşamından sahneleri tasvir ediyordu: pazarda alışveriş, kafede aperitif, kırda yemek... Tabloların genel olarak ferahlatıcı bir yanı olabilirdi, ama resimlerdeki çürümüş cesetlerle, parçalanmış hayvan leşleriyle çevrili insanlar, dişlerini göstererek sessiz çığlıklar atıyordu...</p>

  <p>— Narcisse, gerçekten sen misin?</p>

  <p>Narcisse arkasını döndü ve olgun yaşta, beyaz eşofman giymiş, iriyarı bir adamla karşılaştı. Ray-Ban Aviator gözlük takmıştı, kır saçlarının tepesinde bir kippa vardı. Ter içindeydi, boynunun çevresinden beyaz bir havlu sarkıyordu. Jimnastik seansını yeni bitirmiş olmalıydı. Narcisse, egzersiz yaparken de kippasının başında olup olmadığını merak etti.</p>

  <p>Adam, uzun bir ayrılıktan sonra karşılaşmış gibi onu kucakladı, ardından birkaç saniye boyunca, kahkahalar atarak ona baktı.</p>

  <p>— Seni gördüğüm için gerçekten çok memnunum evlat! Aylardan beri, yatağımın üstünde asılı duran senin yüzünle uyuyorum!</p>

  <p>Sağdaki büyük salonu işaret etti. Narcisse, dışarının şatafatlı üslubuyla uyumlu odaya girdi. Altın parıltılı kadife koltuklar. Beyaz kürk yastıklar. Mermer zemin üzerine değişik açılarda yerleştirilmiş Şark halıları. Şöminenin üstünde bir menora, Yahudilerin yedi kollu şamdanı duruyordu. "Tanrı'nın Yedi Gözü"nü simgeleyen görkemli, kocaman bir şamdan.</p>

  <p>Ve hep, outsider arts<a href="../Text/Section0156.xhtml#Footnote0080" id="Feedback0080"><sup>[80]</sup></a> eserler. Konserve kutularından yapılmış, aşırı abartılı heykeller. Geri kazanılmış maddeler üzerine resmedilmiş naif eserler. Gizemli yazılarla çevrili eskizler. Narcisse'in aklına, üflemeli bakır çalgılarla, vurmalılarla ve yanlış notalarla icra edilen askeri marşlar geldi. Tümü, malikânenin Bling-Bling<a href="../Text/Section0156.xhtml#Footnote0081" id="Feedback0081"><sup>[81]</sup></a> dekoru içinde sırıtmıyordu.</p>

  <p>Koleksiyoncu kanepelerden birine oturdu. Önü açık eşofman ceketinin altından, üzerinde gotik harflerle "FAITH"<a href="../Text/Section0156.xhtml#Footnote0082" id="Feedback0082"><sup>[82]</sup></a> yazılı bir tişört görünüyordu.</p>

  <p>— Otur. Puro?</p>

  <p>— Hayır, teşekkürler, dedi Narcisse, adamın karşısına otururken.</p>

  <p>Amsallem, Çin lakesi bir kutudan uzun ve kalın bir puro çıkardı, elinin tersiyle kapağı kapattı. Fildişi saplı bir puro bıçağı aldı ve puronun ucunu kesti. Parlak dişlerinin arasına yerleştirdi ve mavimsi dumanlar çıkararak puroyu yaktı. Makine çalışmaya başlamıştı.</p>

  <p>— Ham sanatta beni etkileyen şey özgürlük, diye, demeç verir gibi konuşmaya başladı. Saflık. Dubuffet'nin ham sanatı nasıl tanımladığını biliyor musun?</p>

  <p>Narcisse başını "hayır" anlamında kibarca salladı.</p>

  <p>Diğeri alaycı bir tonda konuşmasını sürdürdü:</p>

  <p>— "Ham sanat denince, kazanılmış kültürlerin etkisinde kalmamış insanlar tarafından gerçekleştirilen tüm sanat eserlerini anlıyoruz. Kültürel sanatın değişmez kurallarıyla, gelgeç heveslerle, taklitçi zihniyetle değil, tamamen hayal gücüyle yapılan bir sanat." Hiç fena değil, ha?</p>

  <p>Ağız dolusu dumanı havaya saldı, sonra ciddileşti.</p>

  <p>— İnsanlığı zehirleyen tek şey, dedi alçak sesle, kültürdür. Orijinalliği, bireyselliği, yaratıcılığı öldürüyor. (Purosunu ileri doğru uzattı.) Kendi kahrolası politik mesajını dayatıyor!</p>

  <p>Narcisse sürekli onu onaylıyordu. Ziyaret nedenine geçmeden önce beş dakika beklemeyi düşünüyordu. Konuşmacı ayaklarını sehpanın üstüne uzattı –Altın sarısı motifleri olan Nike'lar giymişti.</p>

  <p>— Örnek mi istiyorsun? Al sana bir tane. Rönesans döneminin çocuklu Meryem tabloları. Leonardo, Tiziano, Bellini... Muhteşem, tamam, ama hepsinde aksayan bir ayrıntı var. Çocuk İsa hep sünnetsiz! <i>Mazel tov!</i><a href="../Text/Section0156.xhtml#Footnote0083" id="Feedback0083"><sup>[83]</sup></a> Katoliklere göre İsa Yahudi bile değil!</p>

  <p>Amsallem ayaklarını indirdi ve Narcisse'e doğru eğildi, entrikacı bir hali vardı.</p>

  <p>— Yüzyıllar boyunca, sanat iktidarın kıçını yaladı! En kötü yalanlarını söylemeyi sürdürdü. Avrupa'yı Yahudi düşmanlığıyla besledi! Tüm bu tablolar, küçük giyim<a href="../Text/Section0156.xhtml#Footnote0084" id="Feedback0084"><sup>[84]</sup></a> yasaklarıyla Yahudi düşmanlığını körükledi!</p>

  <p>Saatine baktı ve sertçe sordu:</p>

  <p>— Tam olarak ne istiyorsun?</p>

  <p>Narcisse lafı dolandırmadan cevap verdi:</p>

  <p>— Tablomu görmek.</p>

  <p>— Bundan kolay ne var? Odamda. Hepsi bu mu?</p>

  <p>— Hayır. Bir günlüğüne onu ödünç almak istiyordum.</p>

  <p>— Neden?</p>

  <p>— Bir şeyi teyit etmem gerekiyor. Hemen sonra resmi size iade edeceğim.</p>

  <p>Amsallem hiç tereddüt etmeden, elini açıp sehpanın üzerinden uzattı:</p>

  <p><i>— Done!</i><a href="../Text/Section0156.xhtml#Footnote0085" id="Feedback0085"><sup>[85]</sup></a> Alabilirsin evlat. Sana güveniyorum.</p>

  <p>Narcisse kendisine uzanan eli sıktı, afallamıştı. Daha zor olmasını bekliyordu. Amsallem onun şaşırdığını fark etti. Etli dudaklarından purosunu aldı ve dumanı uzun uzun üfledi:</p>

  <p>— Fransa'da, sanatçıların manevi hak denilen bir hakları vardır. Ben de bu konuda hemfikirim. Senin tablonu satın aldım adamım, ama sen hâlâ onun yaratıcısısın. Bu resim, yüzyıllar sonra da hep senin eserin olarak anılacaktır! (Bir sıçrayışta ayağa kalktı.) Beni takip et.</p>

  <p>Narcisse, siyah saten bir halının serili olduğu koridor boyunca onu izledi. Her odadan yaldızlı süsler, duvar kaplamaları, mermerler fışkırıyordu. Etraf Venedikli bir antikacı dükkânı gibi İtalyan büstleriyle, duvar halılarıyla, cilalı mobilyalarla dolup taşıyordu.</p>

  <p>Amsallem beyaz ve altın renginde bir yatağın bulunduğu bir odaya girdi. Resmi, yataktaki uzun yastığın üstündeki duvarda, 100x60 santimlik bir çerçevenin içindeydi. Koleksiyoncunun sahip olduğu tablo Palyaço adlı eserdi. Una bulanmış yüzü, gözlerinin etrafını çevreleyen iki siyah çizgi, trompeti ve balonuyla eşsiz bir resim.</p>

  <p>Narcisse resme yaklaştı. Kırmızımsı tonlarını, çizgilerin şiddetini, yüzün alaycı, şeytani uyumsuzluğunu görebiliyordu ama şimdi tuvalinin özgünlüğünü de fark ediyordu. Hayranlıkla seyretmekten ziyade dokunma hissi uyandıran bir resim. Renkler lav akıntıları gibi kabarıyor ve engebeli, öfkeli, ateşli izler oluşturuyordu. İşığın arkadan vurduğu palyaço dünyaya hükmeder gibiydi.</p>

  <p>Ama aynı zamanda da, gülünç makyajı, sıkıntılı ve sefil yüz ifadesi ondaki tüm üstünlüğü alıp götürüyordu. Tablo hem bir tiranı ve bir esiri, hem de bir efendiyi ve bir köleyi resmediyordu. Belki de bu göz aldatmacası, kaderinin sembolüydü.</p>

  <p>Amsallem, Narcisse'in sırtına bir şaplak indirdi:</p>

  <p>— Sen bir dehasın evlat. Bundan hiç şüphem yok!</p>

  <p>— Matruşka, diye sordu Narcisse, size bir şey ifade ediyor mu?</p>

  <p>— Şu Rus bebekleri mi? Hayır. Neden?</p>

  <p>— Hiç.</p>

  <p>Amsellam tabloyu tek harekette duvardan indirdi ve bir mağaza tezgâhtarının aşırı saygılı ses tonuyla sordu:</p>

  <p>— Paket yapmamı ister misiniz bayım?</p>
</body>
</html>
