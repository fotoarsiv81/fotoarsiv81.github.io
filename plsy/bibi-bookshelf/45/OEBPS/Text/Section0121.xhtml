<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>114</h2>

  <p>Chaplain taştan ve mermerden yontulmuş büyük lüks bir otel bekliyordu. Theodor Oteli, Artois Sokağı'na diklemesine inen bir çıkmazda yer alan, art deco çizgileriyle içerlek küçük bir binaydı.</p>

  <p>Yaklaşınca, binanın küçültülmüş boyutlarının, konumunun ve alçak gönüllü görünümünün alfanda, V. George veya Plaza Athenee tarzı ünlü otellerinkine benzer bir şatafatın izlerini keşfetti.</p>

  <p>Bir sundurmanın altındaki kapıya ulaşmak için çakıl döşeli avluyu geçti. Ne kapı görevlisi ne tabela ne de bayrak vardı –Mütevazılık, yine mütevazılık. İçeride, koyu renk ahşap lambri kaplı bir holle karşılaştı. Dip taraftaki salonda, çıtırdayan bir şömine ateşi, yanındaki koltuklarını ısıtıyordu. Resepsiyon bankosu minimalist ahşap bir yontuya benziyordu. Dar boğazlı uzun vazolarda beyaz orkideler vardı</p>

  <p>— Yardımcı olabilir miyim mösyö?</p>

  <p>— Madam Sophie Barak'la randevum vardı.</p>

  <p>Adam –hâkim yaka, çivit mavisi ipekten bir gömlek giymişti– bir telefonu kaldırdı ve ahizeye fısıldadı. Chaplain bankonun üzerinden eğildi:</p>

  <p>— Ona Nono deyin. Yussef in yolladığı Nono.</p>

  <p>Resepsiyonist ihtiyatla bir kaşını havaya kaldırdı. Sözcükleri bıkkınlıkla tekrarladı, sonra dikkatle cevabı dinledi, tüm bunları bir an olsun gözünü Chaplain'den ayırmadan yapmıştı.</p>

  <p>Telefonu kapattı ve zoraki bir şekilde ona söyleneni iletti:</p>

  <p>— Madam Barak sizi bekliyor. İkinci kat. 212 numaralı süit.</p>

  <p>Chaplain, loş ışıkların, koyu renkli duvarların, beyaz orkidelerin hâkim olduğu aynı Zen atmosferini kat ederek asansöre bindi.</p>

  <p>Böyle bir dekorasyon ya insanın sinirlerini yatıştırır ya da insanda bağırıp çağırma isteği uyandırırdı. Chaplain tüm bu duyguları bir kenara bıraktı. Tüm gücünü gizemli Lübnanlıya saklıyordu.</p>

  <p>Asansörden çıktı ve süitin bulunduğu tarafa doğru yürümeye başladı. Koridorun sonunda, oldukça şişman üç kadın çok besili muhabbetkuşları gibi cıvıldaşıyorlardı. Kucaklaşıyorlar, birbirlerinin omuzlarını sıvazlıyorlar, yüksek sesle gülüşüyorlardı. Ellili yaşlardaydılar, canlı renklerde elbiseleri vardı, hepsinin saçları yapılıydı ve şenlik fişeği gibi parıldayan mücevherler takmışlardı. Paris'te –ya da sürgünde, kocalarının ülkelerinde yeniden gücü ele geçirmesini bekleyen– çakırkeyif olmuş Lübnanlı veya Mısırlı eşler.</p>

  <p>Chaplain usulca yaklaştı ve selam verir gibi eğildi. Oda kapısının eşiğinde duran, en ufak tefek olanı ona kocaman gülümsedi.</p>

  <p>Koyu renk yüzünün ortasında parlayan dişleri, antik Babil'in siyah mermer heykellerindeki fildişi süslemeleri andırıyordu.</p>

  <p>— İçeri gir yavrum. Hemen geliyorum.</p>

  <p>Chaplain şaşkınlığını gizlemek için gülümsedi. Kadının ses tonundaki samimiyet, sen diye hitap etmesi, sanki tanışıyorlarmış izlenimi veriyordu. Bu da unuttuğu eskiye ait bir kırıntı mıydı?</p>

  <p>Bal rengi saçları olan diğer iki kadını başıyla selamlayarak kapıdan içeri süzüldü.</p>

  <p>İlk odanın içinde ilerledi ve saygın bir otelin klasik dekoruyla uyum içinde bir ortamla karşılaştı. Beyaz duvarlar, bej kanepeler, hareli abajurlar. Üzerlerinde LV harfleri olan Vuitton çantalar ve valizler, belirgin bir düzensizlik içinde odanın her yanına dağılmıştı. İçlerinden biri dikey konumda açılmıştı, bir dolap kadar büyüktü ve içindeki gece elbiseleri görünüyordu. Prenslerin ülkesine yolculuk eden bir kâşifin bavulları.</p>

  <p>Arkasında bazı gülüşmeler duydu, sonra kapının kapandığını işitti. Geriye döndüğünde Sophie Barak'ın öfkeli bakışlarıyla karşılaştı.</p>

  <p>— Burada ne arıyorsun? Seni Yussef mi yolladı?</p>

  <p>Chaplain ses tonundaki bu değişikliği sineye çekti. Öncelikle bir şeyden emin olmak istiyordu.</p>

  <p>— Özür dilerim, ancak... tanışıyor muyuz?</p>

  <p>— Seni uyarıyorum: Asla doğrudan çalışmam. Eğer Yussef'in yerini almak istiyorsan...</p>

  <p>— Bilgiye ihtiyacım var.</p>

  <p>— Bilgiye mi? (Buz gibi bir kahkaha attı.) Bu daha da iyi.</p>

  <p>— Bir arkadaşım için kaygılanıyorum.</p>

  <p>Sophie kararsız kaldı. Chaplain'in görünümündeki bir şeyler onu tereddütte bırakmıştı. Belki de açık yürekli davranışı. Herhalükârda polise benzemiyordu. Salonu boydan boya geçti, bir giysi dolabını açtı, kucak dolusu giysiyi aldı, sonra hepsini özensizce büyük bir valizin içine tıktı. Ahşap askılar birbirine çarptı. Lübnanlı kadın seyahate çıkıyordu.</p>

  <p>Chaplain onu inceliyordu. Esmer bir teni, 60'ların tarzında topuz yapılmış siyah ve parlak saçları vardı. Ufak tefek ve topluydu, son derece çekiciydi. Tayyör ceketinin altına, açık V yakasından cömertçe göğüslerini sergileyen beyaz bir gömlek giymişti.</p>

  <p>Görünen siyah kıvrım, gülüşü kadar dikkat çekiciydi. Gerçek bir manyetik kutup.</p>

  <p>Şimdi, elleri kalçasının üstünde, tam Chaplain'in karşısında duruyordu. Göz banyosu yapması için ona birkaç saniye vermişti. Kraliçelerin nezaketi.</p>

  <p>— Şu senin arkadaşının adı neydi?</p>

  <p>— Medina Malaoui.</p>

  <p>Kadın cevap vermeden bir kapıyı açtı ve yan odada kayboldu.</p>

  <p>Yatak odası olmalıydı. Chaplain kımıldamaya cesaret edemiyordu.</p>

  <p>— Geliyor musun?</p>

  <p>Chaplain odaya girdi ve üzerinde Doğu işlemeleriyle kaplı bir sürü yastığın bulunduğu devasa bir yatakla karşılaştı. Sophie Barak ortalarda yoktu. Çevresine göz gezdirdi ve onun sağ tarafta, bir tuvalet masanın önünde oturduğunu gördü. Sorusunu tekrarlamaya hazırlanıyordu ki, kadın sert bir hareketle saçlarını çıkardı. Sophie Barak tamamen keldi.</p>

  <p>— Aptalca bir şey söyleme, dedi, aynadan ona doğru bakarak. Göğüs kanseri. Kemoterapi. Radyoterapi. Beklenmedik bir şey değil.</p>

  <p>Ceketini çıkardı, sonra en ufak bir rahatsızlık duymadan gömleğinin düğmelerini açtı.</p>

  <p>— Hastalığımdan bu yana artık hiçbir şeyle ilgilenmiyorum. Partiler, polis, müşteriler. Hiçbir şeyle. Çekip gidiyorum. Kızlarım istediği şeyi yapmakta özgür. Ve belgeleri olmayanlar, elbette, çocuk doğurmak ve keçileri gütmek için ülkelerine dönecekler! Umarım!</p>

  <p>Chaplain gülümsedi. Gömleğini bir sandalyenin üstüne fırlattı ve omuzlarına krem sürdü. Siyah sutyeni göğsünü taşımakta zorlanıyor olmalıydı. Esmer teninde, radyoterapide ışın uygulanacak yerleri belirlemekte kullanılan kırmızımsı bir boyarmadde olan fuksin izleri vardı.</p>

  <p>— Medina hakkında tam olarak ne öğrenmek istiyorsun?</p>

  <p>— 29 Ağustos'tan bu yana kayıp. Onunla pek yakın değildik... Ama altı ay oldu. Ondan hiç haber alamadım.</p>

  <p>Sophie, Binbir Gece Masalları'ndan çıkmış gibi, sürme çekümiş siyah gözlerini ona dikti. Chaplain de kadının tenindeki desenlere baktı; toprak rengi bu izler ile kınayla yapılmış desenler tuhaf bir karışım oluşturuyordu. Doğu. Çöl. Ölüm.</p>

  <p>Kadın ayağa kalktı ve beyaz bir bornoz aldı. Havlu kumaşından bir kuşakla önünü bağladı.</p>

  <p>— Senden daha fazla bir şey bilmiyorum.</p>

  <p>— Ondan hiç haber almadınız mı?</p>

  <p>— Hayır.</p>

  <p>Banyoya gitti, küvetin musluğunu açtı. O sırada Chaplain odada başka birinin daha olduğunu fark etti. Özensizce giyinmiş, ufak tefek, silik bir kadın. Çalışma masasındaki bilgisayarla meşguldü. Kadında uzun esaret yıllarının mirası olan bir alçakgönüllülük, bir ağırlık vardı. Bir tahminde bulundu: Barak şirketinin muhasebecisi. Valizler yapılıyor, hesaplar kapatılıyordu.</p>

  <p>Sophie odaya döndü ve yatağın üzerine özenle bırakmış olduğu siyah ipek elbiseyi aldı. Esire Arapça bir şeyler söyledi, sonra içinde bir sürü ayakkabının bulunduğu, dikey olarak konmuş bir başka valizin önünde çömeldi.</p>

  <p>— Başına her ne geldiyse kendi aranmıştır, dedi leopar desenli kadın, bir çift iskarpini çıkarırken. Eğer onu tanıyorsan, sen de benim gibi bunu tahmin edersin. Medina lanet olası inatçının biridir.</p>

  <p>— Sasha.com size bir şey ifade ediyor mu?</p>

  <p>— Sen bunu nereden biliyorsun?</p>

  <p>— Bana o bahsetmişti.</p>

  <p>Sophie omuzlarını silkti ve bir başka valizden, tokasında gümüşten baş harflerin bulunduğu bir kemer çıkardı.</p>

  <p>— Saçma bir moda, diye mırıldandı kadın.</p>

  <p>— Moda mı?</p>

  <p>— Kızlar geçen ilkbaharda bu boktan kulübe kaydoldu. Anlaşılmaz bir durum. İşin içinde tek kuruş para olmayan ve hayatı boyunca hep çuvallamış insanları buluşturan bir ağ.</p>

  <p>— Kızlar belki de bir koca arıyordu? Ya da bir arkadaş?</p>

  <p>Sophie hoşgörüyle gülümsedi:</p>

  <p>— Bunu bana asla yapmazlar.</p>

  <p>— Başka bir varsayımınız mı var?</p>

  <p>Kıyafetlerinin hepsini –elbise, ayakkabılar, kemer– yatağın üstüne bıraktı, sonuçtan memnun gibiydi. Banyoda, su hâlâ akıyordu.</p>

  <p>— Bir varsayım değil, diye yanıtladı, ona dönerek. Bir gerçek.</p>

  <p>Sen ne sanıyorsun? Kızlarımı bedava kullanmalarına izin vereceğimi mi? Kendi araştırmamı yaptım.</p>

  <p>— Ne buldunuz?</p>

  <p>— Onlara ödeme yapılıyordu.</p>

  <p>— Kim tarafından?</p>

  <p>Kadın belli belirsiz bir hareket yaptı:</p>

  <p>— Tüm bildiğim, içlerinden bazılarının bir daha ortaya çıkmadığı. Sasha'ya üç kez gidiyorlar ve ortadan yok oluyorlardı. İşte hepsi bu.</p>

  <p>Chaplain, Lulu 78'in dile getirdiği söylentileri düşündü. Bu tanışma sitesinde bir seri katil mi vardı? Orada işleri olmayan eskort kızlara musallat olmuş bir katil? Yoksa söz konusu olan bir insan kaçaklığı mıydı? Neden sasha.com gibi bir kulübü paravan olarak kullanıyorlardı?</p>

  <p>— Bu kadar kolay boyun eğecek birine benzemiyorsunuz, diye üsteledi Chaplain.</p>

  <p>Kadın ona doğru yaklaştı, şefkatle ceketinin yakasını düzeltti:</p>

  <p>— Seni sevdim yavrum. Tavsiyemi dinle: Yoluna git. Pislikten uzak durmanın çok basit bir yolu vardır: Pisliğin üzerine sıçramasına izin vermemek.</p>

  <p>Onu kapıya kadar geçirdi. Görüşme sona ermişti. Pythia<a href="../Text/Section0156.xhtml#Footnote0105" id="Feedback0105"><sup>[105]</sup></a> konuşmuştu.</p>

  <p>Kapıda Chaplain son bir soru daha sordu:</p>

  <p>— Peki, Metis adı bu size bir şey ifade ediyor mu?</p>

  <p>Sophie yeniden gülümsedi. Hoşgörünün yerini şefkat almıştı.</p>

  <p>Sophie Barak'ın kendi küçük dünyasını nasıl ayakta tuttuğu anlaşılıyordu. Ekibi tehditlere göre, çok daha sağlam bir şekilde bir arada tutan bir tür anne sıcaklığıyla. Şiddet, hoyratlık, soğukluk dışarıdan geliyordu. O, yavrularını korumak için buradaydı.</p>

  <p>— Eğer işimi uzun süre yapabildiysem, onlar beni koruduğu içindir.</p>

  <p>— Kimler?</p>

  <p>— Beni koruyabilenler.</p>

  <p>— Anlamıyorum.</p>

  <p>— Boş ver. Ancak sistem iki yönlü işliyor. Onlar beni koruyor.</p>

  <p>— Ben de onları. Anladın mı?</p>

  <p>Madam Claude'un<a href="../Text/Section0156.xhtml#Footnote0106" id="Feedback0106"><sup>[106]</sup></a> lokum versiyonunu düşündü.</p>

  <p>— Metis'in iktidarla bir alakası var mı?</p>

  <p>Kadın kendi işaretparmağını öptü ve Chaplain'in dudaklarına götürdü. Kapıyı kapatacağı sırada Chaplain kısa bir an kapıyı tuttu.</p>

  <p>— Medina, sasha.com'a giden tek kız değildi. Bana söyleyebileceğiniz başka bir isim var mı?</p>

  <p>Sophie Barak bir an düşündü, sonra mırıldadı:</p>

  <p>— Leila. Bir Faslı. Sanıyorum hâlâ o saçmalıklarla ilgileniyor.</p>

  <p><i>— Barak allahu fik.</i><a href="../Text/Section0156.xhtml#Footnote0107" id="Feedback0107"><sup>[107]</sup></a></p>
</body>
</html>
