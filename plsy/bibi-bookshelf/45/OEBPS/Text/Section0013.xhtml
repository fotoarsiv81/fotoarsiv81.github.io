<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>9</h2>

  <p>— Dün bana soyadının Mischell olduğunu söyledin.</p>

  <p>— Doğru. Pascal Mischell.</p>

  <p>Freire adı not etti. Doğru veya yanlış, yeni bir bilgiydi. Hipnoz altındayken kovboyun bilinçaltına girmekte hiç zorluk çekmemişti. Amnezi onun dış dünyayla bağlantısını kesmesini sağlıyordu. Ayrıca başka bir etken daha vardı: psikiyatra duyduğu güven.</p>

  <p>Güven olmadan gevşeme olmazdı, gevşeme olmadan da hipnoz.</p>

  <p>— Nerede oturduğunu biliyor musun?</p>

  <p>— Hayır.</p>

  <p>— Düşün.</p>

  <p>İriyarı adam sandalyesinde dimdik oturuyordu, elleri uyluklarınm üstündeydi, başında da her zamanki şapkası vardı. Freire seansı konsültasyon bölümündeki ofisinde yapmayı tercih etmişti. Günlerden pazardı, rahatsız edilmemek için ideal bir yerdi. Storlan indirmiş, kapıyı kilitlemişti. Alacakaranlık odaya sessizlik hâkimdi.</p>

  <p>Saat sabahın dokuzuydu.</p>

  <p>— Sanırım... Evet, şehrin adını biliyorum, Audenge.</p>

  <p>— Bu şehir nerede?</p>

  <p>— Arcachon Havzası'nda.</p>

  <p>Freire not etti.</p>

  <p>— Mesleğin?</p>

  <p>Mischell hemen cevap vermedi. Alnında, kovboy şapkasının hemen altındaki çizgiler düşünceli bir şekilde kırıştı.</p>

  <p>— Tuğlalar görüyorum.</p>

  <p>— İnşaat tuğlaları mı?</p>

  <p>— Evet. Onları kaldırıyor, yerlerine koyuyorum.</p>

  <p>Adam bir kör gibi, gözleri kapalı, aynı hareketleri yapıyordu.</p>

  <p>Freire adamın ellerinin üstünde ve tırnaklarının altında bulunan toz zerreciklerini düşündü. Kiremit tozu.</p>

  <p>— İnşaatta mı çalışıyorsun?</p>

  <p>— Duvarcı ustasıyım.</p>

  <p>— Nerede çalışıyorsun?</p>

  <p>— Ben... Sanırım... Şu an Cap-Ferret'deki bir şantiyede.</p>

  <p>Freire yazmaya devam ediyordu. Bu bilgilere körü körüne inanmıyordu. Mischell'in belleği gerçeği saptırabilirdi. Veya tamamen kurmaca öğeler yaratabilirdi. Bu bilgiler daha ziyade ipuçlarıydı. Araştırmaya bir yön verebilirdi. Her şeyi teyit etmek gerekiyor.</p>

  <p>Yazmayı bıraktı ve bekledi. Sorulara boğma. Ofisin atmosferine göre davran. Onun bile uykusu gelmişti. İriyarı adam artık konuşmuyordu.</p>

  <p>— Patronunun adı, dedi sonunda Mathias, hatırlıyor musun?</p>

  <p>— Thibaudier.</p>

  <p>— Harf harf söyleyebilir misin?</p>

  <p>Mischell hiç tereddüt etmeden söyleneni yaptı.</p>

  <p>— Başka bir şey hatırlamıyor musun?</p>

  <p>Bir an suskunluktan sonra Mischell konuştu:</p>

  <p>— Kumul. Şantiyeden Pilat Kumulu görünüyor...</p>

  <p>Her cevap bir eskizi tamamlayan kurşunkalem darbesi gibiydi.</p>

  <p>— Evli misin?</p>

  <p>Yeniden suskunluk.</p>

  <p>— Evli değilim, hayır... Bir hanım arkadaşım var.</p>

  <p>— Adı ne?</p>

  <p>— Helene. Helene Auffert.</p>

  <p>Bu adı da harf harf ona tekrarlattırdıktan sonra Freire vites büyüttü:</p>

  <p>— Ne iş yapıyor?</p>

  <p>— Belediyede sekreter.</p>

  <p>— Sizin kasabanın belediyesinde mi? Audenge belediyesinde?</p>

  <p>Mischell eliyle yüzünü sıvazladı. Eli titriyordu.</p>

  <p>— Ben... Ben bilmiyorum...</p>

  <p>Freire seansı bitirmeye karar verdi. Yarın başka bir seans daha yapacaktı. İşığa doğru kendine bir yol açmaya başlayan belleğin ritmine saygı göstermek gerekiyordu.</p>

  <p>Birkaç kelimeyle Mischell'i telkin durumundan çıkardı, sonra storları açtı. Güneşin parlaklığı gözlerini kamaştırdı ve göz çukurunun dibinde ağrıya neden oldu. Bordeaux'nun üzerindeki sis dağılmıştı. Artık tüm şehrin hâkimi kış güneşiydi. Bir kartopu gibi beyaz ve soğuk. Freire bunu, hafızasını kaybetmiş adamla ilgili çalışması açısından hayra yordu.</p>

  <p>— Kendini nasıl hissediyorsun?</p>

  <p>Kovboy kımıldamıyordu. Üzerinde hastane tarafından verilmiş, pantolonuyla aynı renkte bez bir ceket vardı. Yarı pijama, yarı tutuklu kıyafeti. Freire başını salladı. Hastalara bir örnek üniforma giydirilmesine karşıydı.</p>

  <p>— İyi, dedi Mischell.</p>

  <p>— Konuşmalarımızı hatırlıyor musun?</p>

  <p>— Şöyle böyle. Önemli şeyler söyledim mi?</p>

  <p>Psikiyatr, her zamanki yöntemlere başvurarak, ancak aldığı bilgileri yüksek sesle tekrarlamadan ihtiyatla cevap verdi. Öncelikle onları teyit etmeliydi. Çalışma masasına oturdu ve doğrudan Mischell'in gözlerinin içine baktı. Birkaç yatıştırıcı sözcükten sonra ona uykuları hakkında sorular sordu.</p>

  <p>— Hâlâ aynı rüyayı görüyorum.</p>

  <p>— Güneş?</p>

  <p>— Güneş, evet. Ve gölge.</p>

  <p>Ya o, o hangi rüyayı görmüştü? Siyah giyinmiş adamlar olayından sonra, uçuruma yuvarlanan bir taş gibi o da bir çılgınlığın içine yuvarlanmıştı. Üstündeki kıyafetle salondaki kanepede uyumuştu. Kendi evinde bir evsiz gibi yaşamaya başlamıştı.</p>

  <p>Ayağa kalktı ve hâlâ oturmakta olan iriyarı adamın etrafında bir tur attı:</p>

  <p>— Gardaki o geceyi... hatırlamaya çalıştın mı?</p>

  <p>— Elbette. Hiçbir şey aklıma gelmiyor.</p>

  <p>Freire adamın arkasında yürümeye devam ediyordu. Bu hareketinin tehditkâr, baskıcı bir yanı olduğunun bilincindeydi; tutuklusunu sorgulayan bir polis gibiydi.</p>

  <p>— Bir ayrıntı bile yok mu?</p>

  <p>— Yok.</p>

  <p>— İngiliz anahtarı? Rehber?</p>

  <p>Mischell birkaç kez gözlerini kırpıştırdı. Yüzünde sinirsel tikler belirdi.</p>

  <p>— Hiç. Hiçbir şey bilmiyorum.</p>

  <p>Psikiyatr yeniden masasına döndü. Bu kez adamda bir direnç hissediyordu. Korkmuştu. Hatırlamaktan duyulan bir korku.</p>

  <p>Freire ona dostça gülümsedi. Bu, bir yatıştırma, sakinleştirme hareketiydi. Bu hastaya karşı yeterince ihtiyatlı davranmıyordu.</p>

  <p>Belleği, katlandıkça yırtılabilecek buruşuk bir kâğıt gibiydi.</p>

  <p>— Bugünlük burada kesiyoruz.</p>

  <p>— Hayır. Size babamdan söz etmek istiyorum.</p>

  <p>Bellek makinesi yeniden çalışmaya başlamıştı. Hipnozla veya hipnozsuz. Freire defterini aldı.</p>

  <p>— Seni dinliyorum.</p>

  <p>— O öldü. İki yıl oluyor. Bir duvarcı ustasıydı. Benim gibi. Sana işimin bu olduğunu söyledim mi?</p>

  <p>— Evet.</p>

  <p>— Onu çok severdim.</p>

  <p>— Nerede oturuyordu?</p>

  <p>— Marsac. Arcachon Havzası'nda bir köy.</p>

  <p>— Ya annen?</p>

  <p>Adam hemen cevap vermedi, başını çevirdi. Gözleri sanki pencerenin soğuk ışığında cevabı arıyordu.</p>

  <p>— Tütün mamulleri de satan bir barı vardı, dedi sonunda.</p>

  <p>Marsac'ın ana caddesinde. O da öldü, geçen yıl. Babamdan hemen sonra.</p>

  <p>— Ayrıntıları hatırlıyor musun?</p>

  <p>— Hayır.</p>

  <p>— Kardeşlerin var mı?</p>

  <p>— Ben... (Mischell tereddüt etti.) Bilmiyorum.</p>

  <p>Freire ayağa kalktı. Bu kez görüşmeyi bitirmenin zamanı gelmişti. Bir hastabakıcı çağırdı ve Mischell için bir müsekkin yazdı.</p>

  <p>Her şeyden önce istirahat.</p>

  <p>Yalnız kalınca saatine baktı. Ona geliyordu. Acil servis nöbeti 13.00'te başlıyordu. Evine dönebilirdi, ama ne yararı vardı?</p>

  <p>Viziteye çıkmayı tercih ederdi. Sonra buraya döner ve Pascal Mischell'le ilgili yeni bilgileri teyit ederdi. Koridora çıkınca bir gerçeğin farkına vardı. Burada, ihtisas hastanesinde yaşamayı tercih ediyordu. Güvenlik içinde. Tıpkı hastaları gibi.</p>
</body>
</html>
