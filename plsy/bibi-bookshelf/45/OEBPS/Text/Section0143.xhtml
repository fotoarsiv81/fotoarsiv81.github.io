<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>135</h2>

  <p>Francyzska'yı doğurtan jinekologun kimliğini tespit etmişti. Adam ölmüştü. Doğuma katılan ebe kadını aramıştı. Kimse nerede olduğunu bilmiyordu.</p>

  <p>Doğum kayıtlarına bakmak için belediye arşivine gitmişti. Kapalıydı –günlerden cumartesiydi.</p>

  <p>Evine geri dönmüş ve her belgeyi, parmaklarının arasında ufalanacak duruma gelene dek yeniden incelemişti. Bir ayrıntı dikkatini çekmişti: Son raporlarda, sağda üstte, raporun birer kopyasının verildiği kişilerin ismi yazıyordu. Bunlar arasında, eskiden Paris hastanelerine dışarıdan hizmet vermiş bir psikiyatr da vardı: Esquirol Dispanseri'nin yöneticisi Jean-Pierre Toinin. Kubiela bir tahmin yürütmüştü: Gebeliğinin beşinci ayından itibaren Francyzska gerçekten aklını yitirmeye başlamıştı. Destek istemişlerdi. Bir uzmandan.</p>

  <p>Kubiela, Jean-Pierre Toinin'i araştırmaya başlamıştı: Adam hâlâ Pantin'de, Benjamin Delessert Sokağı'nda oturuyordu. Adres, Kubielaların evine birkaç sokak uzaktaydı. Bu rastlantıda bir keramet vardı. Psikiyatr belki bir şeyler hatırlıyor olabilirdi.</p>

  <p>Yakasını kaldırıp, ellerini cebine sokup duvarların gölgesinden yürüdü. Bir dedektif karikatürü gibiydi. Kafasında canlandırdığı hikâyeyi kendi kendine alçak sesle yineleyip duruyordu. Annesi aklını yitiriyordu. Kardeşi 1971'de dünyaya gelmişti ve sağlıklıydı. X isimle kayda geçirilmişti. Onu reddetmişlerdi. Terk etmişlerdi. Psikiyatrla görüştükten sonra, şu veya bu şekilde, ikizinin izini bulması ve peşine düşmesi gerekecekti. Kardeşi onu nasıl bulduysa ve cinayetleri üstüne nasıl yıktıysa, o da onu bulmak zorundaydı.</p>

  <p>Sokaklardan ve kötü görünümlü evlerden oluşan labirentin sonunda demir bir kapıyla karşılaştı. Ayak parmaklarının üstünde yükseldi. Dizlerinin üstüne çökmüş yaşlı bir adam, bahçesiyle ilgileniyordu. Kendini bahçe makasıyla yaptığı işe tamamen kaptırmış gibiydi. Bir şeyler hatırlayacak mıydı? Şüphesiz, doğumun olduğu o gün neler olduğunu bilen, dünyadaki tek insan oydu.</p>

  <p>Topuklarını yere koyarak zili çaldı. Bir dakika geçti. Yeniden ayak parmaklarının üstünde yükseldi ve adamın hâlâ işiyle meşgul olduğunu gördü. Zile bir daha bastı, ısrarla. Sonunda bahçıvan doğruldu ve kapıya baktı, sonra kulaklıklarını çıkardı –Müzik dinleyerek çalışıyordu. Kubiela parmaklıkların üstünden adama işaret etti. Adam bahçe makasını yere bıraktı ve ayağa kalktı.</p>

  <p>Uzun boylu, yapılı, hafifçe kambur bir adamdı. Üzerinde yer yer toprak lekesi olmuş mavi bir iş tulumu, biçimsiz bir anorak, ayağında kauçuk botlar, elinde iş eldivenleri ve başında miadını doldurmuş yazlık bir panama şapka vardı. Sonunda gelip kapıyı açtı.</p>

  <p>— Kusura bakmayın, dedi gülümseyerek, sizi duymadım.</p>

  <p>Yetmiş yaşını geçmişti, ancak bakışları hâlâ canlıydı. Paul Newman'ı andıran yakışıklı bir yüzü vardı. Sanki geçen her yıl bir çentik atmış gibi, yüzü kırışıklarla doluydu. Şapkasının altından gümüşi saçları görünüyordu ve gözlerinin parlaklığına eklenen bu parıltı, bu iç karartıcı öğle sonrasında ona ışıltılı bir hava veriyordu.</p>

  <p>— Siz Jean-Pierre Toinin misiniz?</p>

  <p>— Ta kendisi.</p>

  <p>— Adım François Kubiela.</p>

  <p>Yaşlı adam eldivenin tekini çıkardı ve onun elini sıktı.</p>

  <p>— Özür dilerim. Tanışıyor muyuz?</p>

  <p>— 1971'de annemin, Francyzska Kubiela'nın tedavisiyle ilgilendiniz. İkiz gebeliği vardı ve gebeliğinin sağlıklı bir şekilde devamı için sadece ikizlerden birinin yaşaması gerekiyordu.</p>

  <p>Toinin kafasını kaşımak için iki parmağını şapkasının altına soktu:</p>

  <p>— Kubiela, elbette... Ama bu çok eski bir hikâye, öyle değil mi?</p>

  <p>— 39 yaşındayım. Ben... Yani biraz konuşabilir miyiz?</p>

  <p>— Evet, tabii ki, dedi yaşlı adam geri çekilerek. Girin, rica ederim...</p>

  <p>Kubiela ev sahibinin peşine takıldı ve belli bir düzeni olan bahçeye girdi. Yeni budanmış süs bitkilerine göz kulak olan ağaçlar. Kış uykusundaki bodur bitkilerin yanında açılmış çukurlar. Her şey özensiz, düşünülmeden yapılmış gibiydi, ancak aynı zamanda iyice ölçülüp biçilmiş, iyi düşünülmüştü. Bir tür bitki züppeliği.</p>

  <p>— Şubat, dedi Toinin, eliyle bahçeyi gösterirken. Bitkilerin budanma ayı. Ama dikkat, sadece yazın çiçek açanların, ilkbaharda açanlara dokunmamak gerekiyor!</p>

  <p>Yanında bir toprak yığının yükseldiği geniş bir çukura doğru yürüdü. Kendini kıçüstü toprağa bıraktı ve bez bir çanta aldı. Ellerinin arasında bir termos ile iki plastik kupa beliriverdi. Etrafa çapaianmış toprak ve kesilmiş ot kokusu hâkimdi.</p>

  <p>— Kahve?</p>

  <p>Kubiela başıyla onayladı ve kendine oturacak bir köşe buldu.</p>

  <p>Mezar çukurunun başında mola vermiş iki mezar işçisi gibiydiler.</p>

  <p>— Beni burada bulduğunuz için şanslısınız, dedi Toinin, özenle plastik kupaları doldururken. Buraya sadece hafta sonları geliyorum.</p>

  <p>— Pantin'de oturmuyor musunuz?</p>

  <p>Yaşlı adam kahveyi Kubiela'ya uzattı. Tırnaklarının arasına toprak dolmuş, elleri meşin gibi olmuştu.</p>

  <p>— Hayır evlat, diyerek gülümsedi. Şu halime rağmen hâlâ çalışıyorum.</p>

  <p>— Bir dispanserde mi?</p>

  <p>— Hayır. La Rochelle yakınlarındaki bir psikiyatri kliniğinde küçük bir servisin yöneticiliğini yapıyorum. (Tek omzunu yukarı kaldırdı.) Eski günlerin hatırına bana bu işi teklif ettiler! Benim gibi iflah olmaz insanlar!</p>

  <p>Kubiela, gözlerini Toinin'in yüzünden ayırmadan kupayı dudaklarına götürdü. Kendini bir uydu haritasına bakıyormuş gibi hissediyordu. Engebeler, nehirler, erozyon izleri... Her şey oradaydı, yüzüne kazınmıştı, tektonik hareketlerle, volkan püskürmeleriyle, soğumalarla bir hayatın hikâyesini anlatan her şey.</p>

  <p>— Senin için ne yapabilirim?</p>

  <p>"Sen" diye hitap etmesi Kubiela'yı şaşırttı, sonra, gecikmeyle de olsa hoşuna gitti. Her şeye rağmen bu adam onun doğumunu görmüştü, yani belki.</p>

  <p>— Köklerimi araştırıyorum. Doğumla ilgili bütün ayrıntıları.</p>

  <p>— Bu çok normal. Annenle baban sana hiçbir şey anlatmadı mı?</p>

  <p>Kubiela kestirme yolu seçti:</p>

  <p>— Babam öldü. Anneme gelince...</p>

  <p>Toinin kahvesine bakarak başını salladı, sonra konuşmaya başladı:</p>

  <p>— Doğumdan sonra annenin dosyasını takip ettim. O dönemde, burada, Pantin'de bir dispanserin yöneticiliğini yapıyordum. Bugün sağlık ocağı denilen bir yer. Annenin çok ciddi rahatsızlıkları vardı. Doğumdan sonra babanla birlikte karar vererek, annen için zorla hastaneye yatırılma formu doldurduk. Bunun ne anlama geldiğini biliyor musun?</p>

  <p>— Ben psikiyatrım.</p>

  <p>Adam gülümsedi ve "şerefine" der gibi kupasını kaldırdı. Yüzünde hayâsız, neredeyse kurnazca bir acımasızlık ifadesi vardı, ama gözbebeklerinin çok açık rengi ona berrak bir dinginlik veriyordu. Sarp bir dağın kıvrımları arasında küçük bir göl.</p>

  <p>— Annen hayatta mı?</p>

  <p>— Hayatta. Ama akıl sağlığı hâlâ bozuk. Kendini embriyo azaltmanın yapıldığına inandırmış. İkizimin rahminde öldüğüne ve gebelik süresince orada kaldığına inanıyor.</p>

  <p>Emekli psikiyatr bir kaşını havaya kaldırdı:</p>

  <p>— Sen aynı kanıda değil misin?</p>

  <p>— Hayır.</p>

  <p>— Neden?</p>

  <p>— İkizimin hayatta olduğuna dair kanıtım var.</p>

  <p>— Ne kanıtı?</p>

  <p>— Size daha fazla ayrıntı veremem.</p>

  <p>Toinin bir kovboy gibi, işaretparmağıyla şapkasını geriye itti ve derin bir soluk aldı:</p>

  <p>— Üzgünüm evlat, ama yanılıyorsun. Embriyo azaltma işlemi sırasında ben de oradaydım.</p>

  <p>— Demek istediğiniz...</p>

  <p>— Tam tarihi hatırlamıyorum. Annen yaklaşık olarak altı aylık gebeydi. Sadece bir fetüs yaşayabilirdi. Bir seçim yapılması gerekiyordu. Annen bu seçimi yaptı, karmaşık bir ruh hali içindeydi ama baban onayladı.</p>

  <p>Kubiela gözlerini kapattı. Parmakları kahve kupasının içine girdi. Kahve eline döküldü. Kahvenin yakıcılığını hissetmedi. Bir uçurumun kenarında, bir ayağı boşluktaydı.</p>

  <p>— Yanılıyorsunuz.</p>

  <p>— Ben oradaydım, dedi Toinin, topuğunu yere vurarak. Operasyonda hazır bulundum. Benim görevim, bu müdahale sırasında annenin yanında olmaktı. Bana sorarsan o bir rahibi tercih ederdi.</p>

  <p>Kubiela kupayı yere düşürdü ve başını ellerinin arasına aldı.</p>

  <p>Korkunç bir girdabın içindeydi. Üç cinayet işlenmişti ve tek bir suçlu vardı. Kendisi.</p>

  <p>Başını kaldırdı ve son bir teşebbüste bulundu:</p>

  <p>— Annemle babamın evrakı arasında, operasyonla ilgili tek bir belge bulamadım. Ne bir rapor ne de bir reçete, hiçbir şey. Embriyo azaltma operasyonunun yapıldığını gösteren tek bir belge bile yok.</p>

  <p>— Her şeyi imha etmiş olmalılar. Bunlar saklamak istenecek belgeler değil.</p>

  <p>— Doğumla ilgili herhangi bir şey de yok, diye devam etti Kubiela inatçı bir tavırla. Hastanede yatıldığını gösteren bir kâğıt bile. Hatta doğum belgesi de.</p>

  <p>Yaşlı adam ayağa kalktı ve bir çocuğu teselli etmek ister gibi Kubiela'nın önünde diz çöktü.</p>

  <p>— Bir şeyi anlaman gerekiyor, diye fısıldadı yaşlı adam, ellerini Kubiela'nın omuzlarına koyarak. Annen sadece seni değil, ölmüş ikizini de doğurdu. Azaltma işlemi sırasında, ona düşük yaptırmamız imkânsızdı. Aksi takdirde, seni de kaybedebilirdik. Bu nedenle bekledik. Bir defada iki çocuğu birden doğurdu. Biri canlı, diğeri ölü...</p>

  <p>Kubiela haykırmamak için kendini tuttu. Şeytani bir kardeşi yoktu. İntikamcı bir ikizi yoktu. Geriye bir tek o kalıyordu. İkisi tek bir ruhta, onun ruhunda yaşıyordu. Diğeri onu etkisi altına almış, tüm benliğini sarmıştı. O hem hükmeden hem de hükmedilendi.</p>

  <p>Zorlukla ayağa kalktı. Sanki ayaklarının altındaki toprak onu içine çekiyordu. Yaşlı adama teşekkür etti ve kapıya gitti. Uzun süre bir pus perdesi içinde yürüdü. Trans halinden çıktığında bilmediği bir sokaktaydı. Gölgesinin alçak duvarların, tuğla cephelerin, kaldırımın üzerinde ilerlediğini görüyordu. Patrick Bonfils'in rüyasını hatırladı. Kendi gördüğü rüyayı. Gölgesini kaybeden adamın rüyası... Şimdi tam tersini yaşıyordu. Gölgesini bulan adamın yazgısı. Kötü yanını bulan adamın. Menfi çiftini bulan adamın. Haklı olan annesiydi. Yaşam sıvısının içinde, istenmeyen ikiz ona nüfuz etmiş, onu zehirlemiş, kötülüğünü bulaştırmıştı...</p>

  <p>Hayatı boyunca, bu tehdit uzaktan uzağa devam etmişti. Hayatı boyunca, kötülüğü içinde muhafaza etmeyi başarmıştı. Bu nedenle fotoğraflarda yüz ifadesi hep hüzünlüydü. Küçük François belki de başkalarından korkuyordu, özellikle de kendinden korkuyordu. Yaptığı seçimlerin sebebi böylece açıklığa kavuşuyordu. Psikiyatri. İkizler üzerine doktora tezi. Araştırma konuları: çoklu kişilikler, şizofreni...</p>

  <p>Başkalarının deliliğini inceleye inceleye kendi deliliğini bastırmıştı. İşin komik yanı ise, bu tutkunun onu kötülüğün kaynağına götürmüş olmasıydı. Christian Miossens, Patrick Serena, Marc Kazarakian vakalarını takip etmişti. Kendi soruşturmasını yürütmüştü. Matruşka şebekesine sızmıştı. Sonra diğerleri gibi bir kobay olmuştu. Bavulsuz bir yolcu.</p>

  <p>Ama hepsi bu kadar değildi. Metis'in molekülü, içindeki kötü ikizi uyandırmıştı. Bedenine yayılan kimyasal madde, bu olumsuz gücü bastırmak için sarf ettiği gayreti kırmıştı. Kötü ikiz Kubiela'nın ruhu üstünde hak sahibi olmuştu.</p>

  <p>O Olympos Katili'ydi. Şu veya bu şekilde, hayalet kardeşi onun bedeninde gerçek bir hayat sürüyordu. Ama Kubiela nasıl hiçbir şey hatırlamadan bir başkasına dönüşmüş olabilirdi? O bir tür Doktor Jekyll ve Mister Hyde mıydı?</p>

  <p>Başını kaldırdı ve dizleri karnına çekili bir vaziyette, bir sundurmanın altına oturmuş, ağladığını fark etti. Bu gözyaşlarının arasına bir gülme sesi karışıyordu. Durumunun ciddiyetini kavramaya başlıyordu. Eğer mitolojik katili yok etmek istiyorsa, kendini öldürmek zorundaydı.</p>
</body>
</html>
