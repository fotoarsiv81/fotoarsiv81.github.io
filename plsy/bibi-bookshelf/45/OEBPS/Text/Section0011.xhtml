<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>7</h2>

  <p>Le Coz'un fosforlu yeleğinin altında siyah kaşmir bir palto vardı. Simsiyah jöleli saçları su damlacıklarıyla parlıyordu. Şehvetli dudaklarının arasından buharlar yükseliyordu. Tüm varlığıyla, Veronique Roy'da belli belirsiz bir gerginliğe, içgüdüsel olarak savunmaya neden olan rafine bir çekicilik yayıyordu. Anais gülümsedi. Şüphesiz savcı yardımcısı da kendisi gibi bekârdı. Bir hasta, başkalarında kendi hastalığının belirtilerini anlardı.</p>

  <p>Le Coz'a durumun bir özetini geçti, sonra emredici bir tonda devam etti. Bu kez blöf yapmıyordu:</p>

  <p>— Öncelikle, kurbanın kimliğini tespit etmek gerekiyor. Ardından da kimlerle ilişkisi olduğunu.</p>

  <p>— Katil ile adamın birbirlerini tanıdığını mı düşünüyorsun? Diye araya girdi Veronique Roy.</p>

  <p>— Hiçbir şey düşünmüyorum. Her şeyden önce maktulün kim olduğunu bilmemiz gerekiyor. Sonra çemberi daraltırız. En yakınından en uzağına, bütün tanıdıkları. Birlikte takıldığı kişiler. Gece buluşmaları.</p>

  <p>Anais, komisere döndü:</p>

  <p>— Diğerlerini ara. Gardaki güvenlik kameralarının kaydettiği görüntüleri incelemek gerekiyor. Ve sadece son 24 saattekileri değil.</p>

  <p>Eliyle park alanını işaret etti:</p>

  <p>— Adamımız, kuşkusuz garın içinden ve gişelerden geçmedi.</p>

  <p>Personel otoparkının bağlantı yollarını kullandı. Tüm dikkatini o videolara ver. Son günlerde oraya park etmiş bütün arabaların plakasını al. O herifleri bul ve sorgula. Gar memurları, görevlileri ve teknisyenleriyle konuş. En azından şüphe çekici bir şey dikkatlerini çekmiş mi, sor.</p>

  <p>— Ne zaman başlıyoruz?</p>

  <p>— Başladık bile.</p>

  <p>— Saat sabahın üçü.</p>

  <p>— Herkesi yatağından kaldır. Artık kullanılmayan atölyeleri, binaları arayın. Oralarda hâlâ yaşayan evsizler var. Belki bir şey görmüşlerdir. Makiniste gelince...</p>

  <p>— Makinist?</p>

  <p>— Cesedi bulan tren makinisti. Yarın sabah masamda adamın ifade tutanağını görmek istiyorum. Ayrıca burada, garda ileriki saatlerde mümkün olduğu kadar çok adam görmek istiyorum.</p>

  <p>Tüm çevreyi küçük bölgelere ayırın. Treni kullanan herkesi, sürekli müşterileri sorgulayın.</p>

  <p>— Bugün pazar.</p>

  <p>— Pazartesiyi mi beklemek istiyorsun? Suçla Mücadele Şubesi'nden, belediye görevlilerinden yardım al.</p>

  <p>Le Coz cevap vermeden not almaya devam etti. Defteri sisten sırılsıklam olmuştu.</p>

  <p>— Ayrıca hayvanı incelemesi için de bir adam istiyorum.</p>

  <p>Polis başını kaldırdı. Anlamamıştı.</p>

  <p>— Bu boğa kellesi pekâlâ bir yerlerden getirilmiş olabilir. Akitanya, Landes ve Bask Ülkesi jandarmalarıyla temas kur.</p>

  <p>— Neden bu kadar uzaklara gitmemiz gerekiyor?</p>

  <p>— Çünkü bu bir dövüş boğası.</p>

  <p>— Nereden biliyorsun?</p>

  <p>— Biliyorum, hepsi bu. En önemli hayvan çiftlikleri Mont-de-Marsan civarında. Sonra Dax'a kadar uzanırsın.</p>

  <p>Le Coz, sayfaları ıslatan su damlalarına öfkelenerek yazmaya devam ediyordu.</p>

  <p>— Tabii, bu davada tek bir gazeteci bile görmek istemiyorum.</p>

  <p>— Onlara nasıl engel olmayı düşünüyorsun? diye sordu savcı yardımcısı.</p>

  <p>Bir yargı görevlisi olarak medyayla iletişim kurmak gibi bir zorunluluğu vardı. Bir basın toplantısı düzenlemeyi planlamış ve bunun ona sağlayacaklarını bile düşünmüş olmalıydı. Anais, ayağının altına muz kabuğu koymuştu.</p>

  <p>— Bekleyeceğiz. Hiçbir şey söylemeyeceğiz. Eğer biraz şansımız varsa, adam gerçekten bir evsiz çıkar.</p>

  <p>— Anlamıyorum.</p>

  <p>— Kimse onu aramaz. Bu durumda ölümünü açıklamayı biraz erteleyebiliriz. Yirmi dört saat kadar mesela. Üstelik bu arada boğa kellesi de gündemden düşecektir. Soğuktan donarak ölmüş bir evsiz olduğu düşünülür. Konu kapanır.</p>

  <p>— Peki ya bir evsiz değilse?</p>

  <p>— Her koşulda zaman kazanmamız lazım. Sessizce çalışabilmemiz için.</p>

  <p>Le Coz hanımları başıyla selamladı ve sisin içinde kayboldu.</p>

  <p>Başka yerde, başka zamanda olsa bu iki genç hanımı cezp etmek için her türlü numarayı yapardı ama durumun aciliyetini çoktan anlamıştı, lleriki saatler uykusuz, yemeksiz, aileden ve dostlardan uzak geçecekti, soruşturma dışında başka bir şey olmayacaktı.</p>

  <p>Anais, biraz geride duran ve konuşmanın hiçbir ayrıntısını kaçırmayan, Suçla Mücadele Şubesi'nin görevlisine döndü:</p>

  <p>— Bana olay yeri incelemenin koordinatörünü bulun.</p>

  <p>— Bunun seri cinayetlerin bir başlangıcı olduğunu mu düşünüyorsun? diye alçak sesle sordu savcı yardımcısı.</p>

  <p>Sesi hâlâ aynı çelişkili heyecanı ele veriyordu. Yarı istek, yarı tiksinti. Anais gülümsedi.</p>

  <p>— Bunu söylemek için çok erken tatlım. Adli tabibin raporunu beklemek gerekiyor. Modus operandi,<a href="../Text/Section0156.xhtml#Footnote0008" id="Feedback0008"><sup>[8]</sup></a> adamın profili hakkında bize yeterince bilgi verecektir. Ayrıca bu son günlerde Cadillac'tan taburcu edilmiş bir çatlak var mı, kontrol etmem gerekiyor.</p>

  <p>Bölgede yaşayan herkes bu adı biliyordu. Tehlikeli hastaların yatırıldığı bu birim, şiddete ve cinayet işlemeye meyilli delilerin kapatıldığı korkulu bir yerdi.</p>

  <p>— Ülke çapmda işlenmiş cinayetlerin dosyalarını da didik didik inceleyeceğim, diye devam etti. Akitanya'da veya başka bir yerde daha önce işlenmiş bu tür bir cinayet var mı, görmek için.</p>

  <p>Anais, rakibesini şaşırtmak için aklına gelen her şeyi söylüyordu. Fransa'daki cinayetlerle ilgili tek ulusal arşiv, sorulara cevap veren polis ve jandarmanın sürekli güncellediği bir programdı ama oradan bir şey çıkarmak imkânsızdı.</p>

  <p>Birden sis yarıldı. Yarıktan olay yeri incelemenin astronot kıyafetli adamlarından biri çıktı:</p>

  <p>— Abdellatif Dimoun, dedi adam kapüşonunu indirerek. Bu soruşturmadaki Teknik ve Kriminal Polis Müdürlüğü (TKPM) koordinatörüyüm.</p>

  <p>— Toulouse'dan mısınız?</p>

  <p>— 31 numaralı Kriminal Polis Laboratuvarı'ndan.</p>

  <p>— Nasıl bu kadar çabuk gelebildiniz?</p>

  <p>— Tesadüf olduğunu söyleyebilirim.</p>

  <p>Adam ağzını yaya yaya gülümsedi. Mat teniyle zıtlık oluşturan parlak dişleri vardı. Vahşi ve seksi görünen, otuzlu yaşlarda bir adamdı.</p>

  <p>— Başka bir şey için Bordeaux'daydık. Lormont Sanayi Bölgesi'ndeki kirlenme yüzünden.</p>

  <p>Anais bundan söz edildiğini duymuştu. Fabrikanın –kimyasal üretim yapıyordu– eski bir çalışanının intikam amacıyla bazı teknik yöntemleri sabote ettiğinden kuşkulanılıyordu. Başkomiser ile savcı yardımcısı da kendilerini tanıttı. Teknisyen eldivenlerini çıkararak ikisinin ellerini sıktı.</p>

  <p>— Araştırma iyi gitti mi? diye sordu Anais, duygularını belli etmemeye çalışan bir ses tonuyla.</p>

  <p>— Hayır. Her şey ıslanmış. Ceset en az on saat suyun içinde kalmış. En ufak bir papilla izi almak bile olanaksız.</p>

  <p>— En ufak ne?</p>

  <p>Anais savcı yardımcısına doğru döndü, bilgisini sergilemekten çok mutluydu:</p>

  <p>— Dijital izler.</p>

  <p>Veronique Roy surat astı.</p>

  <p>— Ne organik bir kalıntı ne de biyolojik bir sıvı bulabildik, diye devam etti Dimoun. Ne kan ne sperm ne de başka bir şey. Ama bir kez daha söylüyorum, bu suyla imkânsız... Kesin olan tek bir şey var: Burası cinayet mahalli değil, sadece suç mahalli. Katil yalnızca cesedi buraya atmış. Başka yerde öldürmüş.</p>

  <p>— Bize raporu ve analiz sonuçlarını mümkün olduğunca çabuk yollayabilir misiniz?</p>

  <p>— Elbette. Burada, özel bir laboratuvarda çalışacağız.</p>

  <p>— Bir şey olursa sizi ararım.</p>

  <p>— Sorun değil.</p>

  <p>Adam bir kartvizitin arkasına cep telefonu numarasını yazdı.</p>

  <p>— Ben de size numaramı vereyim, dedi Anais, bloknotunun bir sayfasına numarasını yazarken, istediğiniz saatte arayabilirsiniz. Yalnız yaşıyorum.</p>

  <p>Teknisyen kaşlarını kaldırdı, bu beklenmedik itiraf karşısında şaşırmıştı. Anais kızardığını hissetti. Veronique Roy alaycı bir tavırla ona bakıyordu. Suçla Mücadele Şube polisi onu bu güç durumdan kurtardı.</p>

  <p>— Sizinle bir saniye görüşebilir miyim? Bu vardiya şefi... Size söyleyecek önemli bir şeyi var.</p>

  <p>— Nedir?</p>

  <p>— Tam olarak bilmiyorum. Sanırım dün burada tuhaf bir adam bulmuşlar. Hafızasını kaybetmiş biri. Ben orada değildim.</p>

  <p>— Onu nerede bulmuşlar?</p>

  <p>— Rayların üstünde. Bakım çukurunun yakınında.</p>

  <p>Anais, adamın numarasını yazdığı kartviziti avucunda sıkarak</p>

  <p>Roy ile Dimoun'a veda etti. Rayların arasında polisi izlemeye başladı, o esnada park alanı yönünden, boş binaların arasından gelen beyaz gömlekli üç adamı fark etti. Bunlar cesedi almaya gelen morg görevlileri olmalıydı. Arkalarında bir forkliftin uğultusu duyuluyordu. Cesedi ve kocaman kellesini kaldırma konusunda şüpheleri vardı anlaşılan.</p>

  <p>Kılavuzunun peşinde yürümeye devam ederken omzunun üstünden arkasına bir göz attı. Savcı yardımcısı ve olay yeri incelemenin teknisyeni, güvenlik çemberinden uzakta, samimi bir şekilde gevezelik ediyorlardı. Hatta birer sigara bile yakmışlardı.</p>

  <p>Veronique Roy, tavuk gibi gurk gurk ediyordu. Anais eşarp yerine kullandığı Filistin kefiyesini öfkeyle sıktı. Bu her zaman düşündüğü şeyi doğruluyordu. Ceset olsun veya olmasın, dayanışma olsun veya olmasın, hep aynı nakarat geçerliydi: İyi olan kazanır.</p>
</body>
</html>
