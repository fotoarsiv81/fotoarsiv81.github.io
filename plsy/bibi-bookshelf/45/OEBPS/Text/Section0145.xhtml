<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>137</h2>

  <p>Bir DS 14DL akülü matkap-vidalama aleti.</p>

  <p>12 adet 160 mm eninde, 2 metre uzunluğunda ham meşe tahta.</p>

  <p>200 adet 4.2 x 38. TF Phillips matkap uçlu vida.</p>

  <p>Bir dijital el kamerası.</p>

  <p>Bir fotoğraf/video ayağı 143 cm/3.500 gr.</p>

  <p>6 adet 32 GB'lik SD hafıza kartı.</p>

  <p>Bir projektör.</p>

  <p>Bir adet jimnastik minderi.</p>

  <p>Bir adet 220 x 240 cm kaz tüyü yorgan.</p>

  <p>Bir adet göz bandı.</p>

  <p>Kubiela bütün malzemeleri odasında yere bıraktı. Hepsini, evinin yakınındaki, Bercy 2 alışveriş merkezinden satın almıştı. Karşı saldırı silahları. İyice düşünüp taşınmıştı. Eğer öteki hâlâ içindeyse, sadece o uykudayken harekete geçebilirdi.</p>

  <p>İyi ikiz uyuduğunda, kötü ikiz uyanıyordu. Tahta ve vidalarla kapıyı kapatmaya koyuldu. Matkap ıslık sesleri, iniltiler, hırıltılar çıkararak ahşabı deliyordu. Ahşap tozu ve talaş yüzüne çarpıyordu. Planı basitti. Tamamen kapalı bir odada, video kayıt halindeyken uyuyacaktı. O hayvan içeride hapis kalacaktı. Tehlikeli hiçbir şey olmayacaktı. Uyanınca da, ilk kez kameranın ekranında diğerinin yüzünü görecekti. Rahmin içinden bu yana onun içinde yaşayan sapkın ikizini. Onu bir kanser gibi kemiren apseyi.</p>

  <p>Pencerelere geçti. Vidalar. Tahtalar. Talaş. Oda gitgide bir tecrit hücresine dönüşüyordu. Asla açılamayacak Pandora'nın Kutusu'na... Suçlu olduğundan en ufak bir kuşkusu yoktu. Şimdi dolaysız kanıtların ışığında her şey açıklığa kavuşacaktı.</p>

  <p>Minotauros'un bulunduğu çukurdaki parmak izleri. İkaros ve Uranos suç mahallelindeki varlığı. Gerçeği kabullenmemek için büyük çaba sarf etmişti... Ama şimdi, maskesini atıyordu. O katildi.</p>

  <p>Olympos Katili.</p>

  <p>İkinci pencere. Kendini hiç bu kadar güçlü hissetmemişti. Diğeri harekete geçmek ve öldürmek için onun uykusundan yararlanıyordu. Bunları düşünürken, aklına bir şey geldi: Yunan mitolojisinde, Şiddet, Yıkım ve Ölüm Tanrısı Thanatos'un bir ikizi vardı: Uyku Tanrısı Hypnos. Bu yeni antik referans onun durumuna çok uygundu.</p>

  <p>Matkap-vidalama aletini kapattı ve ampulün solgun ışığında çıkardığı işe baktı. Odanın hiç çıkışı kalmamıştı. Dört duvardan ibaret bir yer haline gelmişti. Kubiela tamamen içeri hapsolmuştu. Diğeriyle birlikte. Talaş tozu ve alçı döküntüleriyle kaplı oda ışığın etkisiyle büyüleyici bir beyazlığa bürünmüştü. Suratının da aynı durumda olduğunu biliyordu. Kokain rengi. Attığı her adım karlı zemin üstünde iz bırakıyordu.</p>

  <p>Aletleri bıraktı ve kameraya doğru gitti. Kamerayı prize taktı, cihazın şarj olmasını beklerken üçayağı kurdu. Projektörü yaktı ve bir tiyatro oyununu takip edecekmiş gibi, zemine doğru, iki pencerenin arasına ayarladı. İşığın tam ortasına jimnastik minderini yaydı ve yorganı plastik torbasından çıkardı.</p>

  <p>Yatağı hazır olunca, kamerayı şarjdan aldı ve üçayağın üstüne sabitledi. Kullanma kılavuzuna göre, hafıza kartı kesintisiz on saat boyunca normal kalitedeki çekimi kaydedebiliyordu. Kamera odayı geniş plan kayda almaya başladı. Objektifin merkezinde yatak vardı.</p>

  <p>Göz bandını kılıfından çıkardı –uçaklarda verilen şu naylon bantlardandı. Alnının üstüne geçirdi ve yorganın altına büzüldü.</p>

  <p>Maskeyi gözlerine indirdi ve uyumaya konsantre oldu. Cep telefonunu kapatmıştı. Kimse onun burada olduğunu bilmiyordu.</p>

  <p>Kimse onu hiçbir şekilde rahatsız edemezdi. Kimse onu bu büyük sıçrayışından alıkoyamazdı.</p>

  <p>Yakında öğrenecekti...</p>
</body>
</html>
