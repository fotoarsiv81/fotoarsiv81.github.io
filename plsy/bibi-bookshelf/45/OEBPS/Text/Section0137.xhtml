<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>129</h2>

  <p>İki fetüs, iki minik astronot gibi amniyon sıvısının içinde yüzüyor. Kan ile suyun, hava ile ruhun arasında. Tüy gibi hafifler, üst üste binmişler. İlki daha büyük. Böyle olmasına rağmen, yukarıda yüzen o. İkincisi rahmin dibine büzülmüş. Bir ezik. Üstlerinde bir damar ağı, uzay istasyonlarında yerçekimsizlikte yetiştirilen bitkilerin kökleri gibi uçuşarak arabesk desenler, uzun izler oluşturuyor.</p>

  <p>— Bir sorunumuz var.</p>

  <p>Bir muayenehane. Doktor, masasının diğer tarafında duran adam ile gebe kadına bakıyor. Neredeyse beyaza yakın sarı saçları olan genç bir kadın ve kocaman bir sakalı olan bir adam. Odaya sonbahar renkleri hâkim. Kırmızı, toprak rengi, altın parıltıları olan kahverengi. Sadece cilalı ahşap ve erguvan kırmızısı duvar rengi.</p>

  <p>— Ne sorunu?</p>

  <p>Ellerini şiş karnının üstünde kavuşturmuş kadın, korkusunu bastıran saldırgan bir ses tonuyla sormuştu. Slav tipi var. Çıkık elmacıkkemikleri. Kedi gözleri. Güneş ışığında parıldayan ince telli saçlar. Göğsünde, hamilelik sebebiyle şişmiş memelerinin arasında parlayan bir haç var.</p>

  <p>Adam, Slav tipinin erkek versiyonu. Oduncu gömleği, geniş omuzlar, gür sakallar. Pulluk demirini andıran bir çene.</p>

  <p>Doktor huzursuz gibi. Uğursuz bir yüzü var. Genç, ama daha şimdiden, neredeyse hiç saçı kalmamış. Baş döndürücü, takıntılı bir düşüncenin yeşerdiği parlak alnı, kemikli bir suratın uzantısı gibi. İnce dudaklarından ruhsuz, yavan kelimeler dökülüyor.</p>

  <p>— Sizi temin ederim, diyerek gülümsüyor, bu çok sık rastlanan bir durum.</p>

  <p>— Sorun ne?</p>

  <p>— Sizin de bildiğiniz gibi, monokoryal bir gebelik yaşıyorsunuz.</p>

  <p>Kadın ile adam bakışıyor.</p>

  <p>— Fransızcamız pek iyi değil, diye mırıldanıyor kadın, üzüntüyle karışık güçlü bir aksanla.</p>

  <p>— Özür dilerim. Kimse bu Fransızcayı anlamıyor. İkizlerinizin monozigot olduğunu söylemek istiyorum. Yani döllenmiş tek yumurtadan çıkmışlar. Bunu size daha önce de birçok kez söylemiş olmaları gerekir. Aynı kese içinde ve aynı plasentayı paylaşarak gelişiyorlar. Yani aynı kaynaktan besleniyorlar demek istiyorum.</p>

  <p>— Yani?</p>

  <p>— Normal olarak, her fetüs kendi damar ağıyla plasentaya bağlıdır. Bazen bu damarlanmaların karıştığı ve iki çocuğun aynı damar ağını kullandığı durumlar da söz konusu olabilir. Bu durum, anastomoz olarak adlandırılır. Bu tür vakalarda, bir dengesizlik riski vardır. Birinin beslenmesi diğerinden fazla olabilir.</p>

  <p>— Benim karnımda olan da bu mu?</p>

  <p>Doktor "evet" anlamında başını sallıyor.</p>

  <p>— Vakaların yüzde 5 ila 15'inde bu sorun görülür. Size göstereyim.</p>

  <p>Ayağa kalkıyor ve arkasındaki bankonun üstünden bir sürü ekografi alıyor. Karıkocanın görebilmesi için masanın üstüne koyuyor.</p>

  <p>— Bu embriyo diğerine göre daha fazla gelişmiş. Kardeşinin aleyhine besleniyor. Ama durum farklı bir evrim de gösterebilir...</p>

  <p>Anne gözlerini ekografilere dikiyor:</p>

  <p>— Bunu kasten yapıyor. (Sözcükler dişlerinin arasından ıslık gibi çıkmıştı.) Kardeşini öldürmek istiyor.</p>

  <p>Doktor ellerini sallıyor ve yeniden gülümsüyor:</p>

  <p>— Hayır, hayır, hayır. Sizi temin ederim. Çocuğunuzun bunda hiç suçu yok. Bu sadece kan damarlarının oynadığı bir oyun. Burada damarlanma gayet net görülüyor ve...</p>

  <p>Baba doktorun sözünü kesiyor:</p>

  <p>— Tedavisi var mı?</p>

  <p>— Maalesef yok. Tek bir çözüm var: Beklemek. Damarlanma doğal yollarla düzelebilir ve...</p>

  <p>— Bunu kasten yapıyor, diye yineliyor anne alçak sesle, bir yandan da haç çıkarıyor. Kardeşini öldürmek istiyor. O bir şeytan!</p>

  <p>Şimdi anne ile baba arabada. Baba, koparmak istercesine tuttuğu direksiyonun başında arabayı sürüyor. Kadın, karanlıkta gözbebekleri büyümüş bir kedi gibi yola bakıyor.</p>

  <p>Yeniden doğum uzmanının muayenehanesi.</p>

  <p>— Üzgünüm. Durum gittikçe kritikleşiyor.</p>

  <p>Doktorun artık gülümseyecek takati yok. Gerçeklerden kopmuş kadın, karnının üstüne koyduğu ellerine bakıyor. Yüzünün cildi, bir parşömen kâğıdı kadar ince. Şakaklarının altında, mavi damarları görünüyor.</p>

  <p>Çalışma masasının üstünde yeni ekografiler var. İki fetüs dizlerini karınlarına doğru çekmiş. Biri diğerine göre rahmin üçte ikisini işgal ediyor. Kardeşini önemsemez gibi bir hali var. Hükmedilen.</p>

  <p>— Hâlâ daha çok besleniyor. Daha net konuşmak gerekirse, plasenta kanının neredeyse tamamını o tüketiyor. Bu hızda giderse, birkaç haftaya kalmaz, diğeri ölür ve...</p>

  <p>— Ne yapılabilir?</p>

  <p>Doktor ayağa kalkıyor, bir an için pencereden dışarı bakıyor.</p>

  <p>Oda iyice kırmızı ve altın sarısı görünüyor.</p>

  <p>— Seçim sizin. Ya her şeyi doğaya bırakacaksınız ya da...</p>

  <p>Bir an tereddüt ediyor, sonra karıkocaya dönüyor. Artık kadına hitap etmiyor.</p>

  <p>— Diğer çocuğa, beslenemeyene öncelik tanıyacaksınız. Onu kurtarmak için de tek bir çözüm var. Demek istediğim...</p>

  <p>— Tamam. Ben anladım.</p>

  <p>Daha sonra, gece yarısı, anne acıyla uyanıyor. Zorlukla, sendeleyerek banyoya kadar gidiyor, inleyerek olduğu yere yığılıyor.</p>

  <p>Baba da uyanıyor. Banyoya gidiyor, ışığı yakıyor. Karısının yere çömelmiş olduğunu görüyor: Şiş karnı geceliğini yırtacak gibi.</p>

  <p>Derisi geriliyor. Fetüslerden biri karnına vuruyor. Sinirli. Çıkmak istiyor. Yalmz olmak istiyor...</p>

  <p>— Onu öldürmemiz lazım, diye haykırıyor anne, yüzü gözyaşlarından sırılsıklam. O... o kötü ruh!</p>

  <p>Kubiela sıçrayarak uyandı. Küflenmiş parkenin üzerinde, dizleri karnına çekili bir halde yatıyordu, ilk hissettiği gözyaşlarının tuzlu tadıydı. İkincisi zeminin nemi. Ve sonra karanlık.</p>

  <p>Saat kaç olabilirdi? 16.00 civarı. Hava kararmıştı. Camlarda yağmur vardı. Parkenin üzerinde ise karafatmalar. Burada nasıl uyuyabilmişti? Belki de tıbbi raporlar ve tahlil sonuçlarına bakarak tahmin ettiği gerçeği reddetmeye çalışarak.</p>

  <p>Pencereye kadar sallanarak gitti. Yağmurun bulanık perdesi dışında başka bir şey göremedi. Ne bir sokak lambası ne de bir ışık. Büyük bir karmaşa yaşıyordu. Bir şey düşünmesine ve o düşündüğü şeye odaklanmasına imkân yoktu. Ama aynı zamanda, kafasının hiç olmadığı kadar berrak olduğunu hissediyordu.</p>

  <p>Kâbusunda, Kubiela ikizlerinin hikâyesini yeniden yazmıştı. O bir rüyaydı, ancak bu şekilde geliştiğini biliyordu. Ayaklarının dibinde, ekografilerle birlikte raporlar, tıbbi veriler, rakamlar duruyordu... İçinde bir yerlerde, annesinin onda karar kıldığını hissediyordu. Büyük bir günahtan doğduğunu biliyordu. Hükmedilen fetüs, ailesinin isteğiyle son anda kurtarılmıştı...</p>

  <p>Şimdi ne yapabilirdi? Düşünemiyordu. Ailesinin evine hapsolmuştu. Karanlığa hapsolmuştu. Başını yukarı kaldırdı: Tavanda çıplak bir ampul asılıydı. Elektrik düğmesini açtı, sonuç alamadı.</p>

  <p>Yılgınlığa kapılmadan aşağı indi ve sigortayı buldu. Kırmızı düğmeye bastı ve hayra alamet olarak yorumladığı kuru ve sert bir ses duydu. Yeniden odasına çıktığında ışık yanıyordu.</p>

  <p>Dizlerinin üstüne çöktü ve yerdeki kâğıtları topladı.</p>

  <p>Bir dakika sonra, yeniden köklerinin ayrıntılarına dalmıştı.</p>
</body>
</html>
