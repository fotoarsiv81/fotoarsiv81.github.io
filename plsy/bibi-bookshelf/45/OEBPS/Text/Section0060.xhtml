<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>55</h2>

  <p>— Binbaşı Martenot. Konuşabilir miyiz?</p>

  <p>— Elbette. Marsilya yolundayım.</p>

  <p>Anais, Golf'ünün direksiyonundaydı, cep telefonunu omzu ile kulağının arasına sıkıştırmıştı. Saat 20.00 sularıydı. Toulouse'a doğru otoyolda son sürat yol alıyordu. Saatte 220 kilometreyle gidiyordu. Radarlara aldırmıyordu. Jandarmaya aldırmıyordu. Le Gall'e, Deversat'ya ve diğer tüm kahrolası heriflere aldırmıyordu.</p>

  <p>— Nihayet otopsi sonuçlarını aldım.</p>

  <p>Patrick Bonfils ile Sylvie Robin 16 Şubat'ta, sabah onda öldürülmüştü. Bugün ayın 18'iydi. Saat de 20.00.</p>

  <p>— Bu ne hız, dedi soğuk bir sesle.</p>

  <p>— Beklenmedik bir aksilik oldu.</p>

  <p>— Dalga mı geçiyorsunuz?</p>

  <p>Martenot sustu. Anais bu küçük oyuna bir son vermesi gerektiğini anladı. Binbaşının onu aramak gibi bir zorunluluğu yoktu. Özellikle de Mauricet'nin dosyayı resmen üstlendiği şu anda.</p>

  <p>— Ne sonuç çıktı? diye sordu, daha sakin bir ses tonuyla.</p>

  <p>— Adli tabip daha önce bilinen bir şeyi teyit etti. Patrick Bonfils ile Sylvie Robin'i öldüren mermiler 12,7 kalibrelik. Kullanılan silah ise bir Hecate II tüfeği.</p>

  <p>— Tüfekle ilgili bir şey var mı?</p>

  <p>Yeniden bir sessizlik oldu. Binbaşı kelimelerini özenle seçiyordu.</p>

  <p>— Hayır. Uzmanlara göre, yapılabilecek tek şey, silah ele geçirildiğinde mermilerin ondan atılıp atılmadığını teyit etmek. Hecate tüfeklerinin Fransa'da kaydı var. Ancak genel duruma bakarsak, bu tüfek herhangi bir yerden gelmiş olabilir.</p>

  <p>— Bana yaralardan bahsedin.</p>

  <p>— Onlar da profesyonelce. Patrick Bonfils ve Sylvie Robin üçer mermiyle vurulmuş. Bir mermi kafaya, diğer ikisi kalbe ve göğüs bölgesine. Bilgi topladım. Bizim ordumuzda bile olsa, günümüzde çok az nişancı bu mesafeden böyle bir isabet kaydedebilir.</p>

  <p>— Bu da şüpheli listemizi daraltıyor, öyle değil mi?</p>

  <p>Martenot yine tereddüt içindeydi. Askerlerde kirli çamaşırlar aile içinde yıkanırdı. Otopsi raporunun çıkması, bu nedenle bu kadar uzun sürmüştü. Önce subaylar, uzmanlar ve strateji uzmanları tarafından incelenmiş olmalıydı. Büyük ihtimalle de yeni bir otopsi yapmak, atış açısını incelemek ve kovanları ayrıntılı olarak analiz etmek için ikinci bir komisyon oluşturulmuştu...</p>

  <p>Anais gözlerini farların aydınlattığı yoldan ayırmıyordu. Titreşen, tekdüze bir görüş ve kesik kesik yol çizgileri.</p>

  <p>— Otopsiden bu cinayetler hakkında başka şey öğrendik mi?</p>

  <p>— Evet.</p>

  <p>Soruyu âdet yerini bulsun diye sormuştu. Olumlu bir cevap almayı beklemiyordu. Devamını bekliyordu ama Martenot sessizliğini koruyordu.</p>

  <p>— Patrick Bonfils'in cesedinde tuhaf bir yara var. Öldürüldükten sonra katil veya katiller tarafından yüzünde açılmış bir yara.</p>

  <p>Anais içinden bir durum değerlendirmesi yaptı. Nişancı, Patrick ile Sylvie'yi vurmuş ama Mathias Freire'i vuramamıştı. Sonra ortağıyla beraber onun peşine düşmüştü. Bu arada kumsaldaki olayı gören balıkçılar koşarak gelmişti. Bu nedenle katiller Bonfils'in cesedinin yanına dönmüş ve suratını parçalamış olamazlardı.</p>

  <p>Soruyu bir de başka açıdan sordu:</p>

  <p>— Guethary'de görüştüğümüzde bana bundan söz etmemiştiniz.</p>

  <p>— Ben de bilmiyordum.</p>

  <p>— Cesetleri morgda görmediniz mi?</p>

  <p>— Elbette gördüm.</p>

  <p>— Yüzündeki o yarayı fark etmediniz mi?</p>

  <p>— Fark etmedim, çünkü yoktu. Yani henüz yoktu.</p>

  <p>— Anlamıyorum.</p>

  <p>— Yara daha sonra açılmış. 16 Şubat akşamı. Sizinle karşılaştığımda yaradan haberim yoktu.</p>

  <p>Anais gözünü yoldan ayırmıyordu. Tüm bunlar son derece çılgıncaydı.</p>

  <p>— Kurbanın yüzünü parçalamak için gece adli tıp enstitüsüne geldiklerini mi söylemek istiyorsunuz?</p>

  <p>— Doğru.</p>

  <p>— Adli tıp enstitüsü nerede?</p>

  <p>— Toulouse yakınlarında, Rangueil'de.</p>

  <p>— Nasıl bir yara?</p>

  <p>— Saldırgan, Bonfils'in burnunu yukarı doğru açmış. Burun kemiğinin yanı sıra üçgen kıkırdağı ve kanat kıkırdağını çıkarmış. Yani burna biçim veren her şeyi.</p>

  <p>Anais ayağını gaz pedalının üstünde tutmaya devam ediyordu. Hız, dikkatini bir noktada yoğunlaştırmasını sağlıyordu. Boğazı kurumuştu. Gözleri yanıyordu. Ama aklı son sürat çalışıyordu.</p>

  <p>Otopsi raporunun gecikmesinin askeriyenin ikinci bir otopsi yapmasıyla alakası yoktu.</p>

  <p>— Gelenlerin katiller olduğunu size kim söyledi?</p>

  <p>— Başka kim olabilir ki?</p>

  <p>— Neden böyle bir riski göze alsınlar? Kemikleri neden çalsınlar?</p>

  <p>— Bilmiyorum. Bana kalırsa bunlar avcı. Bu kemikleri ganimet olarak almak için geri döndüler.</p>

  <p>— Ganimet mi?</p>

  <p>— Pasifik Savaşı boyunca Amerikalı askerler öldürdükleri Japon askerlerinin burunlarını veya kulaklarını kesip aldılar. Kavalkemiğinden veya uylukkemiğinden kitap açacağı yontuyorlardı.</p>

  <p>Jandarmanın konuşması hız kazanmıştı. Bu kaçak ve görünmez avcılar, onu hem korkutuyor hem de büyütüyordu sanki.</p>

  <p>— Bu olay... saat kaçta olmuş?</p>

  <p>— Saat 20.00 sularında. Cesetler saat 17.00'de Bayonne Merkez Hastanesi'nden yola çıkarılmış, Rangueil'e getirilmiş. Görünen o ki morg gözetim altında değilmiş.</p>

  <p>Anais beş yüz metre uzaktan hedeflerini vurabilen –profesyonel yöntemlere ve yeteneğe sahip– bu heriflerin bir avuç kemik için böyle bir riski göze almalarına anlam veremiyordu. Gerçekten de söz konusu olan ganimet miydi?</p>

  <p>— Cesetlerin Rangueil Morgu'na nakledileceğini kim biliyordu?</p>

  <p>— Herkes. Bölgenin tek adli tıp enstitüsü orada.</p>

  <p>— Otopsiye saat kaçta başlanmış olabilir?</p>

  <p>— Cesetler geldikten hemen sonra. Saldırganlar bu işi nasıl hallettiler, bilmiyorum.</p>

  <p>— Ne tür bir silah kullanmışlar?</p>

  <p>— Adli tabibe göre, bir avcı bıçağı. Tırtıklı çelik ağzı olan bir bıçak.</p>

  <p>— Adli tıp enstitüsü personelini sorguladınız mı?</p>

  <p>Martenot öfkesine hâkim olamadı:</p>

  <p>— Üç günden beri ne halt ettiğimizi sanıyorsunuz? Tüm morgu didik didik ettik. Bir sürü mikroskobik parça bulduk, ki bu da, böyle bir yer için şaşırtıcı değildi. Hepsi incelendi, analiz edildi, ne oldukları belirlendi. Yabancı hiçbir ize rastlanmadı. Bir cesede veya enstitü personeline ait olmayan tek bir saç teli bulunmadı. Bu herifler hayaletten farksız.</p>

  <p>— Beni şimdi neden aradınız?</p>

  <p>— Çünkü size güveniyorum.</p>

  <p>— Üstleriniz bu telefon görüşmesinden haberdar mı?</p>

  <p>— Ne üstlerim ne Bayonne yargıcı ne de Philippe Duruy cinayetine atanan sorgu yargıcı.</p>

  <p>— Le Gali mi? Sizinle temasa geçti mi?</p>

  <p>— Bu öğleden sonra. Ama henüz Mauricet'yi aramadım.</p>

  <p>Anais gülümsedi. En azından bir müttefik bulmuştu.</p>

  <p>— Teşekkür ederim.</p>

  <p>— Bir şey değil. Yeni bir bilgiye ulaşan diğerini arasın.</p>

  <p>— Tamam.</p>

  <p>Anais telefonu kapattı. Gözünü kesik kesik uzanan yol çizgilerinden ayırmıyordu. Parçalı, kopuk kopuk, hipnotize edici çizgiler. Aralarında hiçbir bağlantı olmayan görüntülerden oluşan, göz yanılması sonucu birleşen bir film. Bununla birlikte bu burgacın içinde gözünün önüne sürekli aynı görüntü geliyordu. Bir dekor. Beyaz yer karolarının üzerinde kan birikintilerinin ve et parçalarının olduğu bir kasap dükkânının görüntüsü.</p>

  <p>Sanrısında burası, insan etinin satıldığı bir kasap dükkânıydı.</p>
</body>
</html>
