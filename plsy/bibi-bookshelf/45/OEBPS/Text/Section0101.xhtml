<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>95</h2>

  <p>Gözlerinin arasındaki şiddetli bir ağrıyla uyandı. Ya da ağrı onu uyandırmıştı.</p>

  <p>Duyular. Burnu iki kat büyümüştü, görüş alanını kapatıyordu. Kırılmış kıkırdaklarınm altındaki bir acı torbası, bir çığlık halinde patlamak ister gibi zonkluyordu. Kan burun boşluklarının ve maksiller sinüslerinin dibinde pıhtılaşmıştı; güçlükle nefes alıyordu. Kendi kanıyla sersemlemişti.</p>

  <p>Gecenin bir yarısında kendine gelmişti, ama ne ışığı yakmaya ne de gidip elbiseleriyle yatağa kıvrılmaya takati vardı. Karanlık bir uyku hali.</p>

  <p>Nekahet dönemindeki birinin dengesiz hareketleriyle, birkaç denemenin ardından, sakınımlı bir şekilde ayağa kalktı. Banyoya kadar sendeleyerek giderken havanın aydınlanmış olduğunu fark etti. Saat kaçtı? Saati yoktu. Lavabonun üstündeki ışığı yaktı. Güzel sürprizle karşılaştı. Suratı şişmişti ama aşırı değildi. Burun kemerinin üstü, lavaboya indirdiği darbelerin sebep olduğu, kabuk bağlamış birçok kanlı yarıkla doluydu. Sol tarafında ise çok daha uzun, çok daha derin bir yara vardı –implantın çıktığı yer.</p>

  <p>Gayriihtiyari ceplerini yokladı ve onu buldu. Aylardan beri bu zımbırtının orada olduğu aklına gelince yeniden bayılacak gibi oldu. İmplantı bir kez daha inceledi. Ne bir birleşme yeri ne de üzerinde bir kabartı vardı. Eğer bu bir mikropompaysa, nasıl çalıştığını çözemiyordu... İçindeki maddeyi sızdıran gözenekli bir malzeme olabilir miydi? Kendini buna inandırarak implantı pantolon cebine koydu.</p>

  <p>Bir havluyu soğuk suyun altına tuttu ve burnunun üzerine bastırarak yatağına döndü. Bu basit hareket yeni bir acı dalgasını tetikledi. Gözlerini kapattı ve bekledi. Ardışık acı dalgaları, bir gölün üstünde yavaş yavaş kaybolan dalgalar gibi azaldı. içinde bulunduğu duruma rağmen kararlıydı. Mücadeleyi sürdürecek, araştırmaya devam edecekti. Başka seçimi yoktu. Ama bunu nasıl yapacaktı? Beş kuruşu yokken mi? Bir dostu olmadan mı? Paris'in tüm polisleri onun peşindeyken mi? Yeni ipuçlarına odaklanmak için bu düşüncelerden kurtuldu.</p>

  <p>Öncelikle, 2009 yılında, Paris'te, bir köprünün altında iğdiş etme yöntemiyle işlenmiş bir cinayetin izini sürmeliydi. Ama bu yönde ilerlemek için otel odasında hiçbir imkân yoktu. Ardından, kastrasyon içeren Yunan mitlerini araştırmayı düşündü. Bundan da vazgeçti. Bir internet kafe, bir kütüphane veya bir arşiv bulması gerekiyordu. Kendini Paris sokaklarında gömlekle dolaşırken –ceketini geri alamayacaktı– hayal etti...</p>

  <p>Gerçek şuydu: Turuncu duvar kâğıdıyla kaplı bu otel odasına tıkılıp kalmıştı. En ufak bir çıkış yolu olmadan...</p>

  <p>Yavaş yavaş aklına başka bir fikir geldi.</p>

  <p>Psişik kaçışlarının duvarları gözenekliydi. Ana motiflerin sızmasına izin veriyordu. Psikiyatri eğitimi. Anne Marie Straub'un anısı. Resme olan kabiliyeti. Her birini tek tek düşünmeye çalıştı. Ama bir sonuç alamadı.</p>

  <p>Geriye yine bir tek resim kalıyordu. Eğer bir başka hayatında ressamsa, Narcisse'le aynı maddeleri, aynı teknikleri kullanmış olabilirdi... Küçük not defterindeki sıkışık satırları gözünün önüne getirdi. Pigmentlerinin bileşimi, karışımlarının yüzdeleri. Tek sorun, elinde hiçbir belge olmaması ve bu verilerin hiçbirini hatırlamamasıydı...</p>

  <p>Birden doğruldu. Corto, ona Narcisse'in kendi renklerini oluşturmak için rafine ketenyağı –Ama herhangi bir yağ değil– kullandığını söylemişti. Doğrudan dağıtımcılara, daha ziyade yüzlerce ton teslimat yapan şirketlere sipariş ettiği bir sanayi yağı.</p>

  <p>Buradan başlayabilirdi. Başkentteki ketenyağı üreticilerinden. Eğer Paris'te sanatını icra eden bir ressamsa, kimya veya tarımsal gıda sanayiilerinde faaliyet gösteren bir üreticiyle özel bir bağlantısı olabilirdi. Yılda sadece birkaç bidon yağ alan bir ressamı hatırlayacaklardı.</p>

  <p>Odasında sabit telefon vardı. Hat bağlantısı açıktı. Gayriihtiyari gülümsedi. Sonra hemen acıyla yüzünü buruşturdu. Kasları, parçalandıktan sonra güneşe serilmiş et parçaları gibiydi. Burnu yüzünün ortasından çıkmış bir top ağzını andırıyordu. Konuşan Saat Servisi'ni aradı. Saat sabah 10.10'du. Yeni sesi onu şaşırttı genizden gelen boğuk, yabancı bir sesti. İle-de-France bölgesi illerindeki ketenyağı dağıtıcılarının listesini elde etmek için bilinmeyen numaralar servisini birçok kez aramak zorunda kaldı.</p>

  <p>Başucu masasında, üzerinde otelin logosu –Excelsior– olan bir bloknot ile bir kurşunkalem vardı, isimleri, ilçeleri, telefon numaralarını not etti. Paris bölgesinde yaklaşık on iki dağıtıcı vardı. İlçeler Paris'in çevresine dağılmıştı: Ivry-Sur-Seine, Bobignyi, Trappes, Asnieres, Fontenay-Sous-Bois...</p>

  <p>İlk telefon. Narcisse ressam olduğunu ve doğrudan bir sanayi kuruluşundan malzeme tedarik etmek istediğini söyledi. Prochimie Şirketi'nin ticaret müdürü onu kibarca reddetti. Sadece macun, vernik, sanayi mürekkebi, linolyum üreticilerine ürün veriyorlardı... Tuvallerle ve fırçalarla ilgili hiçbir malzemeleri yoktu. Bunun için sanat malzemelerinde uzmanlaşmış Old Holland, Sennelier, Talens, Lefranc-Bourgeois gibi şirketlerle temasa geçmesi gerekiyordu.</p>

  <p>Narcisse adama teşekkür etti ve telefonu kapattı. Bobigny'deki balmumu, vernik ve reçine üreticisi CDC'nin numarasını çevirdi.</p>

  <p>Aynı cevabı aldı. Metal ve plastik dağıtıcısı Kompra'yı aradı. Aynı cevap... İsimler, sesler birbirini izledi. Her seferinde, ona hep aynı nakaratı söyleyen ticaret müdürleriyle konuşuyordu. Ton bazında değil, litreyle satış yapanlara odaklanması gerekiyordu.</p>

  <p>Yedinci aramada, boşuna bir çaba içinde olduğunu ve bir uçuruma doğru sürüklendiğini düşünürken, telefona çıkan, doğal yağlar alanında uzmanlaşmış RTEP Şirketi'nin çalışanı sordu:</p>

  <p>— Amaud, sen misin?</p>

  <p>Narcisse hemen cevap verdi:</p>

  <p>— Evet, benim.</p>

  <p>— Tanrım, nerelerdeydin?</p>

  <p>Normal sesini bulma umuduyla eliyle burun kemerini tutup oynattı. Bunun sonucu da, acının neden olduğu ve zorlukla bastırdığı bir çığlık oldu.</p>

  <p>— Seyahatteydim, dedi boğuk bir sesle.</p>

  <p>— Sesin bir tuhaf. Az kalsın seni tanıyamayacaktım.</p>

  <p>— Soğuk algınlığı.</p>

  <p>— Hâlâ resim yapıyor musun?</p>

  <p>— Daima.</p>

  <p>Narcisse başını öne eğdi: Boştaki eli titriyordu. Beyni bir ızgaranın üstünde cızırdıyordu. Mucize ya da yanlışlık. Gerçekten de adam ona başka bir isimle mi –Kişiliklerinden biri– hitap ediyordu?</p>

  <p>— Sipariş için mi aradın?</p>

  <p>— Evet.</p>

  <p>— Her zamankinden mi?</p>

  <p>— Her zamankinden.</p>

  <p>— Bekle. Arşivime bakıyorum.</p>

  <p>Bir bilgisayarın tuş sesleri duyuldu.</p>

  <p>— Büromda hâlâ senin tablon duruyor, biliyor musun? dedi adam, bilgisayarda aramasını sürdürürken. Müşterilerimiz nezdinde büyük süksem var. Bizim şirketin bu tür işlerle ilgilendiğine bir türlü inanamıyorlar!</p>

  <p>Adam bir kahkaha patlattı. Narcisse cevap vermedi.</p>

  <p>— Nereye yollayalım, yine aynı adrese mi?</p>

  <p>— Sende hangi adresim var?</p>

  <p>— Roquette Sokağı 188 Numara, 75011.</p>

  <p>Kaçakların bir tanrısı vardı.</p>

  <p>— Evet, oraya, diye cevap verdi Narcisse, adresi not ederken.</p>

  <p>Sipariş için seni yeniden ararım. Stoklarıma bakmam gerekiyor.</p>

  <p>— Sorun değil Picasso. Birlikte bir yemek yiyelim!</p>

  <p>— Kesinlikle.</p>

  <p>Telefonu kapattı, yaşadığı anın görkemiyle şaşkınlık içindeydi.</p>

  <p>Halının tozu yüzünü karıncalandırırken kırık burnu hâlâ gözlerini yaşartıyordu. Ama bir zafer kazanmıştı. Rafine ketenyağı onu bir diğer kişiliğine götürmüştü. Hatta hiç kuşkusuz, doğrudan Narcisse'in selefine...</p>
</body>
</html>
