<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>34</h2>

  <p>Saate karşı yarış başlamıştı. Dosyada Victor Janusz'un fotoğrafını görür görmez, hiç şüphesiz Anais Chatelet, Mathias Freire'in evine ve ihtisas hastanesine birer polis arabası yollamıştı. Ayrıca Saint-Jean Garı'nda, havalimanında, otoyollarda, otogarlarda –ve ayrıca devlet yollarında ve şehrin yakınındaki ilçeler arası yollarda– kontrollerin artırılması talimatını vermişti mutlaka. Devriyeler çoktan Bordeaux sokaklarında iz sürüyor olmalıydı. Onun izini.</p>

  <p>— Burası, dedi taksi şoförüne. Beni bekleyin.</p>

  <p>Freire taksiyi evinden birkaç blok uzakta durdurmuştu.</p>

  <p>— Üç dakika içinde geliyorum.</p>

  <p>Evine kadar koştu. Kapıyı açtı. Bir seyahat çantası kaptı ve içine giysilerini doldurdu. Özellikle de, bir saat önce almadığı tüm kişisel belgelerini. Vergi beyannameleri, diplomalar, Villejuif Hastanesi'nden gelen resmi sertifikalar...</p>

  <p>O anda, yaklaşan polis arabalarının sirenlerini duydu. Çantasını kapattı ve bir hayalet gibi evden ayrıldı.</p>

  <p>Bekleyen taksiye bindi. Gözünün arkasındaki ağrı belli bir ritimle zonkluyordu. Kusmak istiyordu. Kalbi matkapla deliniyor gibiydi,</p>

  <p>— Nereye gidiyoruz?</p>

  <p>— Bordeaux-Merignac Havalimanı'na, uluslararası terminale.</p>

  <p>Yol boyunca sirenlerini bağırta bağırta geçen polis arabalarıyla karşılaşıyorlardı. Bu kargaşaya neden olduğuna bir türlü inananıyordu. Ancak polisleri düşünmüyordu. Peşindeki katilleri de.</p>

  <p>Sadece kendini düşünüyordu. Gerçekte kimdi? Bordeaux'ya gelişinin bir yalandan ibaret olduğunu teyit eden öğeler geliyordu aklına. Hastanedeki sürekli tedirginliği. Akşamları, kişiliksiz evinde duyduğu boşluk hissi. Geçmişini hatırlamaya çalıştığında hissettiği rahatsızlık. Gerçek anısı yoktu. Kendiliğinden aklına gelenler ise bir kurmacadan başka bir şey değildi. Geçmişi ile bugünü arasına örülen opak bir duvarın sabır taşları.</p>

  <p>Ona gerçekmiş gibi gelen tek bir imge vardı: Başının üstüne asılı Anne Marie Straub'un bedeni... İsimler ve tarihler uydurma olabilirdi, ama olaylar gerçekti. O dönemde gerçekten psikiyatr mıydı? Yoksa bir akıl hastanesinde yatan bir hasta mı? Bu intihar, ilk psişik kaçışını tetiklemiş olabilir miydi?</p>

  <p>— Geldik.</p>

  <p>Freire taksinin parasını ödedi. Hızlı adımlarla havalimanının bekleme salonuna girdi. Bir dalgıç kıyafetinin içindeymiş gibi her tarafını ter basmıştı; sıcak, yapış yapış bir ter. Bir ATM gördü ve çekebileceği maksimum miktarı çekti –2.000 avro, aylık limiti. Paraları beklerken sağına soluna bakınıyordu. Güvenlik kameraları onu gözlüyordu. Daha iyi. Onu görmeleri gerekiyordu. Uçağa bindiğini düşünmeleri gerekiyordu. Ölü bir nokta buldu ve cep telefonunu çıkardı. Hafızadaki tüm numaraları sildi ve Konuşan Saat<a href="../Text/Section0156.xhtml#Footnote0049" id="Feedback0049"><sup>[49]</sup></a> servisini aradı. Bağlantıyı kesmeden telefonu çöp kutusuna attı. Pardösüsü de aynı akıbete uğradı. Sonra gizlice sıvıştı. Ve şehir merkezine gitmek için bir otobüse bindi.</p>

  <p>Polisler evine gitmiş ve eşyalarını topladığını anlamış olmalıydı. Sonra gidip arabasına bakacaklardı. Bulamayınca da Freire'in karayolundan kaçtığını düşüneceklerdi. Her yere barikatlar kuracak ve tüm dikkatlerini kontrol noktalarına yoğunlaştıracaklardı.</p>

  <p>İlk yanlış iz.</p>

  <p>Sonra, hâlâ açık olan cep telefonunun havalimanında olduğunu saptayacaklardı. Bordeaux-Merignac'a gideceklerdi. Uçuş yolcu listelerini gözden geçireceklerdi. Freire'in adına rastlayamayınca güvenlik kameralarına bakacaklar ve onu göreceklerdi.</p>

  <p>ATM'leri kontrol edeceklerdi. Taksi şoförünü bulacaklardı. Tüm bu bulguları bir araya getireceklerdi. Ve Victor Janusz'un, namı diğer Mathias Freire'in öğleden sonra uçmuş olduğuna kanaat getireceklerdi. Sahte bir kimlikle.</p>

  <p>İkinci yanlış iz.</p>

  <p>Ama o uzakta olacaktı. Saint-Jean Garı'na vardı. Etraf polis kaynıyordu. Köpekli devriyeler giriş çıkışları tutmuştu. Park halindeki polis arabaları otopark alanını kuşatmıştı.</p>

  <p>Binanın çevresini dolandı. Gardaki inşaat, barikatlar, vinçler, kazılı çukurlar işini kolaylaştırıyordu. Bir hamal gördü –Arabasıyla yolcuların yüklerini trene kadar taşıyan hamallardan biri. Adama yanaştı, onu tenha bir köşeye itekledi ve onun için bir tren bileti almasını teklif etti.</p>

  <p>Bir Jamaika beresi takmış ve işi gereği turuncu bir yelek giymiş olan adam yüzünü buruşturdu:</p>

  <p>— Neden gidip kendiniz almıyorsunuz?</p>

  <p>— Yapmam gereken bazı acil telefon görüşmelerim var.</p>

  <p>— Size neden güveneyim?</p>

  <p>— Sana güvenen benim, dedi Freire, adama 200 avro uzatırken.</p>

  <p>Marsilya'ya kalkan ilk trene bir bilet al.</p>

  <p>Adam birkaç saniye tereddüt etti, sonra sordu:</p>

  <p>— Hangi isme?</p>

  <p>— Narcisse.</p>

  <p>Heceler dudaklarının arasından bir anda kendiliğinden çıkıvermişti. Adam gitmek için arkasını döndü.</p>

  <p>— Bekle. Bir 100 avro da beren ve yeleğin için.</p>

  <p>Adam kurnazca gülümsedi. Bu yeni teklif hoşuna gitmiş gibiydi. En azından bazı şeyler açıklığa kavuşuyordu. Bir tüyme söz konusuydu. O sırada garın polis kaynadığının da farkına varmıştı sanki. Gülümsemesi iyice yayıldı. Bu güzel dünyayı kandırma fikri hoşuna gitmiş gibiydi. Beresini ve fosforlu ceketini çıkardı.</p>

  <p>Bob Marley tarzı, uzun rasta saçları vardı.</p>

  <p>— Arabana ben göz kulak olurum, dedi Freire, kılığını değiştirirken.</p>

  <p>Mümkün olduğunca ilgisiz bir tavırla, arabaya yaslanarak on dakikadan uzun bir süre bekledi. Polisler ona bakmadan önünden geçip gidiyorlardı. Kaçak bir adamı arıyorlardı. Görünmemek için duvar boyunca yürüyen bir adamı. Başında Jamaika renklerinin süslediği bir beresi ve üzerinde SNCF yeleği bulunan işsiz bir hamalı değil.</p>

  <p>Bob Marley yeniden göründü:</p>

  <p>— Doğrudan Marsilya'ya giden son tren kalkmış. Toulouse-Matabiau için saat 17.22'de kalkacak trene bilet aldım. Agen'de saat 19.00 sularında aktarma yaparsın. Saat 20.15'te Toulouse'da olursun. Saat 00.25'te kuşetli bir tren Marsilya'ya hareket ediyor. Sabah saat 05.00'te Marsilya'dasın. Ya bu yolu tercih edeceksin ya da yarın sabahı bekleyeceksin.</p>

  <p>İki varış noktası arasında, bir <i>no man's land'</i>de<a href="../Text/Section0156.xhtml#Footnote0050" id="Feedback0050"><sup>[50]</sup></a> geceyi geçirme fikri ona olumsuz gelmedi. Kimse onu bu gece MidiPyrenees'nin göbeğinde aramazdı. Parayı rasta saçlı adama verdi ve tren hareket edene kadar hamal kıyafetini üstünden çıkarmadı.</p>

  <p>Trenin kalkmasına bir saat vardı. Polisler onu görmeden, yanından geçip gidiyorlardı. Kendi çantasını taşıyan arabasıyla, gazete almaya gitmiş bir müşteriyi bekleyen sıradan bir hamaldan farksızdı. O da polislere dikkat etmiyordu. Düşünmeye çalışıyordu. Minotauros katili olamazdı. Bir boğarım kellesini kesmesi gerekiyordu. Yüksek kaliteli eroin bulması. Philippe Duruy'ü bir tuzağa çekmesi. Cesedi ve kelleyi çukura kadar taşıması... Biraz sınırları zorlayarak, Freire olaya farklı bir açıdan da bakabilirdi –sol elin ne yaptığından habersiz sağ el– ama farkında olmadan böyle bir planı uygulamasına olanak tanıyan, sürekli yinelenen, ardından da her seferinde tam bir amneziyle sonuçlanan krizler yoktu. Philippe Duruy cinayeti bir başkasının işiydi. Bununla birlikte, parmak izleri, onun da çukurda olduğunu gösteriyordu. Ne zaman? Katili suçüstü mü yakalamıştı? Patrick Bonfils'le birlikte miydi?</p>

  <p>Treni gara girdi. Bereyi, yeleği ve arabayı bıraktı, vagonuna bindi. Yerine oturur oturmaz düşünmeye başladı. Agen'e kadar tüm bu soruları bir düzene koymaya karar vermişti, ama tren hareket edeli on dakika ya olmuş ya olmamıştı ki, yumrukları sıkılı bir halde uykuya dalmıştı.</p>
</body>
</html>
