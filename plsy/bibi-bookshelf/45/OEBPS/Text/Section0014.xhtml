<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>10</h2>

  <p>— Kafasını düzeltebilmek için elimden geleni yaptım.</p>

  <p>— Görüyorum.</p>

  <p>Saat sabahın 10'uydu. Anais Chatelet ofisindeki kanepede ancak iki saat uyumuştu. Telefonunu omzu ile kulağının arasına sıkıştırmış, bilgisayar ekranında Saint-Jean Garı'nda bulunan kurbanın suratından geri kalanlara bakıyordu. Ezilmiş bir burun. Kırılmış kaş kemerleri. Soldakine oranla, ekseninden birkaç santimetre sapmış çökük sağ göz. Şişmiş dudakların arasından görülen kırılmış dişler.</p>

  <p>Yara izleriyle dolu, üstünkörü onarılmış, asimetrik bir yüz.</p>

  <p>Adli Tabip Longo, kurbanın kimliğinin saptanması amacıyla ona fotoğrafı yollamış ve ardından hemen onu aramıştı.</p>

  <p>— Öncelikle yüzdeki kırıklara boğanın kellesi sebep olmuş. Katil hayvanın başının içini oymuş. Beynine kadar kelleyi tamamen boşaltmış, sonra bu berbat şeyi bir kar başlığı gibi onun kafasına geçirmiş. Hayvanın boyun omurları ve kaslarından, dokulardan geri kalan şeyler çocuğun yüzünü pestil gibi ezmiş.</p>

  <p>Çocuk. Kelime buydu. Yirmili yaşlarda olmalıydı. Baştan savma kesilmiş, kapkara boyanmış saçlar. Kuşkusuz gotik stil. Parmak izleri ulusal veri tabanında araştırılmış, sonuç alınamamıştı.</p>

  <p>Adam ne hapse girmiş ne de gözaltına alınmıştı. UOPlTS'ye (Ulusal Otomatik Parmak İzi Tespit Sistemi) gelince, oradan adamın parmak izlerini teyit etmek zaman alırdı.</p>

  <p>— Ölümüne bu mu sebep olmuş?</p>

  <p>— Hayır. Daha önce ölmüş.</p>

  <p>— Nasıl?</p>

  <p>— İçgüdülerim iyidir. Aşırı doz. Sabahın ilk saatlerinde toksikoloji tahlillerini aldım. Adamımızın kanında yaklaşık iki gram eroin saptandı.</p>

  <p>— Ölümüne bunun yol açtığından emin misin?</p>

  <p>— Kimse böyle bir doza dayanamaz. Sana, neredeyse saf eroinden bahsediyorum. Ayrıca bedeninde başka yara izi yoktu.</p>

  <p>Anais yazmayı bıraktı:</p>

  <p>— "Neredeyse saf'tan kastın ne?</p>

  <p>— Diyelim ki yüzde 80.</p>

  <p>Anais uyuşturucu âlemini biliyordu. İle-de-France için uyuşturucu kavşağı olan Orleans'da her şeyi öğrenmişti. Böyle bir eroinin hiçbir uyuşturucu pazarında satılmayacağını biliyordu. Ve özellikle de Bordeaux'da.</p>

  <p>— Toksikoloji tahlilleri bize mal hakkında başka bilgi vermiyor mu?</p>

  <p>— Torbacının adı ve adresi gibi mi?</p>

  <p>Anais bu laf çaktırmaya cevap vermedi.</p>

  <p>— Bir şey kesin, diye devam etti Longo. Kurbanımız bir uyuşturucu bağımlısı. Sana kolunu gösterdim. Ellerinde de iğne izleri var. Kemiklerin ve kıkırdakların durumundan dolayı burun boşluklarını kontrol edemedim, ama doğrulamama gerek yok. Adamımız eroine aşina biri. Bileşimini bilse asla bu tür bir malı kendine enjekte etmezdi.</p>

  <p>Aşırı doz hep kazara olurdu. Bağımlılar daima kırmızı çizgiyle flört eder, ama hayatta kalma içgüdüsü onların bu çizgiyi aşmasına mâni olurdu. Öyleyse kurbana, risklerini belirtmeden bir zehir satmışlardı veya vermişlerdi.</p>

  <p>— Herif boğulmuş, diye konuşmasını sürdürdü adli tabip. Tüm belirtiler bunu gösteriyor. Tam bir AAÖ.</p>

  <p>— Bir ne?</p>

  <p>— Akut akciğer ödemi. Eroinin etkisiyle beyin oksijensiz kalmış ve gözbebekleri küçülmüş. Ayrıca ağzının içinde pembemsi köpük de buldum. Boğulurken tükürmeye çalıştığı kan plazması. Kalbi ise patlayacak hale gelmiş.</p>

  <p>— Ölüm zamanı hakkında bir şey söyleyebiliyor musun?</p>

  <p>— Dün gece değil, önceki gece ölmüş. Ancak saatini tam olarak söyleyemem.</p>

  <p>— Neden gece?</p>

  <p>— Başka bir fikrin mi var?</p>

  <p>Anais yirmi dört saat önce başlayan ve tüm gün süren sisi düşündü. Katil herhangi bir zamanda harekete geçmiş olabilirdi, ama cesedi taşımak için en uygun zaman geceydi. Aklına Gece ve Sis geldi. Nacht und Nebel. Alain Resnais'nin bir filmi. Alman toplama kampları hakkında yapılmış en ürkütücü film: "Bu kapılar sadece bir kez geçilmek için yapılmıştır." Bu filmi her izlediğinde, yani sık sık, aklına babası geliyordu.</p>

  <p>— Tuhaf bir şey daha var, diye ekledi adli tabip.</p>

  <p>— Ne?</p>

  <p>— Kanının eksilmiş olduğunu sanıyorum. Ceset anormal derecede solgun. Başka ayrıntılar dikkatimi çekti. Gözkapaklarının mukozası, dudaklar, tırnaklar; hepsinde kansızlığa bağlı aynı solgunluk var.</p>

  <p>— Bana yara izi olmadığını söyledin.</p>

  <p>— Doğru. Katilin kurbandan bir veya iki litre kan aldığını düşünüyorum. Son iğne izlerinin arasında, ölüme sebep olan enjeksiyonun da izi olabilir, ama bu izler aynı zamanda kurbandan kan alındığını da gösterebilir.</p>

  <p>— Kan hayattayken mi alınmış?</p>

  <p>— Tabii. Öldükten sonra kan almak imkânsızdır.</p>

  <p>Anais ayrıntıyı not etti. Bir vampir mi?</p>

  <p>— Başka bir şey var mı?</p>

  <p>— Eski yaralar. Çoğu kötü kabuk bağlamış yara izleri. Ayrıca çektiğim röntgenlerde çocukluk dönemine ait bazı kırıklar da tespit ettim. Sana daha önce de söyledim: Bana göre, bu adam bir evsiz. Çocukken çok dayak yemiş biri.</p>

  <p>Anais'in gözünün önüne adamın çok zayıf, dövmelerle kaplı bedeni geldi. Aynı fikirdeydi. Bu varsayımı destekleyen başka bir şey daha vardı: Bu eşkâle uyan bir adam hakkında herhangi bir arama ilanı yoktu. Ya adam başka bir yerden geliyordu ya da kimse eksikliğini hissetmiyordu...</p>

  <p>— Bu konuyla ilgili başka ipuçları buldun mu?</p>

  <p>— Çok. Öncelikle ceset çok kirliydi.</p>

  <p>— Bunu bana olay mahallinde de söylemiştin.</p>

  <p>— Ben sana süreğen bir kirden söz ediyorum. Temizlemek için çamaşır suyu kullanmak zorunda kaldık. Eller de çok yıpranmış. Yüzü de kıpkırmızı, açık havada yaşadığını gösteriyor. Ayrıca pire ısırıkları da gözüme çarptı. Bitleri ve uyuzu saymıyorum bile. Morgda ceset hâlâ kımıldıyordu.</p>

  <p>Anais, Longo'nun esprisini anladığından emin değildi. Onu, otopsi salonunda, parlak lambaların altında, elinde ses kayıt cihazıyla cesedin etrafında dolanırken hayal ediyordu. Ellili yaşlarda, kır saçlı, duygularını belli etmeyen, anlaşılması güç biriydi.</p>

  <p>— İç organları da, diye devam etti adli tabip, aynı durumda. Karaciğer sirozun eşiğinde. Bu kadar genç biri için umutsuz bir durum.</p>

  <p>— Aynı zamanda alkolik mi?</p>

  <p>— Bana kalırsa, daha ziyade hepatit C. Tahlil sonuçları gelince öğreneceğiz. Başka hastalıkları da olduğunu düşünüyorum. Yaşasaydı bu adam kırkını zor görürdü.</p>

  <p>Anais dolaylı da olsa katil hakkında sonuca varmıştı bile. Evsizleri öldüren bir katil. Öfkesini, kimsenin istemediği insanlardan çıkaran, çılgın ritüelleri olan bir cani. Kollarının, bacaklarının karıncalandığını hissetti. Çok kısa sürede iyi iş çıkarmıştı. Katilin sabıkası olduğunu gösteren hiçbir şey yoktu. Yine de emin olduğu bir şey vardı: Minotauros onun ilk kurbanıysa da, son kurbanı olmayacaktı.</p>

  <p>— Cinsel ilişki olduğuna dair bir şey var mı? Tecavüze uğramış mı?</p>

  <p>— Yok. Ne sperm kalıntısı ne de anal bir lezyon.</p>

  <p>— Öldürülmeden önceki son saatleriyle ilgili bir şeylerin var mı?</p>

  <p>— Yemek yediğini biliyoruz. Yengeçli surimi. Tavuklu börek. McDonald's artıkları. Özet olarak ne bulduysa yemiş. Adam şüphesiz çöp kutularından besleniyormuş. Ancak kesin olan bir şey var, son yemeğinde epey içmiş. Kanındaki alkol oranı 2,4. Öldürücü vuruşu yapmadan önce adamakıllı sarhoşmuş.</p>

  <p>Anais iki kişilik bir yemek düşünmeye çalıştı, katil ve kurbanı, birayla ıslatılan bir yemek ve ardından daha önemü konular şırınga ve uyuşturucu. Hayır. Başka bir şey hayal etti. Katil genç adamı şölen yemeğinden sonra yakalamıştı. Onu "dünyanın en iyi eroini"nin tadına bakmaya ikna etmişti...</p>

  <p>— Katil hakkında bana ne söyleyebilirsin? diye sordu Anais.</p>

  <p>— Pek fazla bir şey yok. Kurbanının hiçbir yerini kesmemiş. Sadece kafasına o koca kelleyi geçirmekle yetinmiş. Fikrimi sorarsan, ruhu buz gibi. Düzenli. Dikkatli ve titiz, kendini tamamen işine vakfediyor.</p>

  <p>— Neden "düzenli"?</p>

  <p>— Bir ayrıntı dikkatimi çekti. Kurbanın burun kanatlarında, dudakların birleşme yerlerinde, sağ köprücükkemiğinin üstünde ve göbeğin her iki yanında küçük delik izleri var.</p>

  <p>— Bu ne anlama geliyor?</p>

  <p>— Piercing izleri. Katil onları çıkarmış. Bunun ne anlama geldiğini bilmiyorum, ama kurbanının üstünde metal istemiyor sanırım. Tekrar ediyorum: Karşımızda bir psikopat var. Bir yılan kadar soğuk.</p>

  <p>— Sana göre, olay nasıl oldu?</p>

  <p>— Kuralı biliyorsun: Adli tabip varsayımlarda bulunamaz.</p>

  <p>Anais derin bir iç çekti. Longo'nun konuşmak için yanıp tutuştuğunu biliyordu.</p>

  <p>— Hadi, bir diva gibi nazlanma.</p>

  <p>Adli tabip derin bir nefes aldı ve konuşmaya başladı:</p>

  <p>— Her şeyin önceki gece olduğunu söyleyebilirim. Katil kurbanına akşam saatlerinde yaklaştı. Ya onu nerede bulacağını biliyordu ya da seçimini o anda yaptı; onu küçük bir kahvede, bir eğlencede, evsizler tarafından işgal edilmiş bir binada veya sadece sokakta gördü. Her halükârda kurbanının bir bağımlı olduğunu biliyordu. Onu altın vuruşu yapmaya ikna etmiş olmalı. Onu ıssız bir köşeye götürdü ve öldürücü şırıngayı onun için hazırladı. Önce veya sonra ondan kan aldı. Kanın eroinle kirlenmemesi için bunu önce yapmış olmalı. Ama tam olarak bilemeyiz tabii...</p>

  <p>Anais zihninde tüm bunlara başka bir ayrıntı daha ekledi. Kurban katilini tanıyordu. Kafası duman olmuş bir bağımlı bile tanımadığı birinin ona şırınga hazırlamasına izin vermezdi. Minotauros celladına güvenmişti. Torbacılarını araştır. Veya son günlerde birlikte takıldığı arkadaşlarını.</p>

  <p>Başka bir şey daha vardı: Ona uyuşturucuyu ikram etmişlerdi. Kurban, gramı 150 avrodan fazla olan eroinin parasını ödeyemezdi.</p>

  <p>— Teşekkürler Michel. Raporu ne zaman alabilirim?</p>

  <p>— Yarın sabah.</p>

  <p>— Ne?</p>

  <p>— Bugün pazar. Geceyi bu cesedin başında geçirdim ve sence bir mahsuru yoksa çocuklarıma kruvasan götürmek istiyorum.</p>

  <p>Anais kurbanın yara bere dolu suratına bakıyordu. Kendisi bu pazar gününü, korku filmlerinden fırlamış gibi görünen bu suratla, evsizleri ve torbacıları sorgulamakla geçirecekti. Gözleri doldu. Telefonu kapat.</p>

  <p>— Bana hemen cesedin fotoğraflarını yolla.</p>

  <p>— Peki kafayı ne yapayım?</p>

  <p>— Kafa mı?</p>

  <p>— Boğanın kafası. Onu kime yollayayım?</p>

  <p>— Bir ön rapor hazırla. Katilin onu kesme ve içini boşaltma şekliyle ilgili bilgi ver.</p>

  <p>— Hayvanlar benim alanım değil, dedi Longo küçümseyerek.</p>

  <p>Bir veteriner çağırmak gerekiyor. Ya da Paris'teki kasap okuluna haber vermek.</p>

  <p>— Veterineri sen bul, diye bağırdı Anais. Bu kelle senin cesedinin bir parçası, yani senin dosyanın.</p>

  <p>— Pazar günü mü? Bu, saatlerimi alır!</p>

  <p>Doktorun aile kahvaltısının suya düştüğünü hayal ederek acımasızca cevap verdi:</p>

  <p>— Başının çaresine bak. Hepimiz aynı gemideyiz.</p>
</body>
</html>
