<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>54</h2>

  <p>Gün içinde Aix Kapısı bir Afrika açık hava pazarını andırıyordu. Şimdi her yer ıssızdı. Seyyar satıcılar tezgâhlarını toplamıştı.</p>

  <p>Demir kepenkler indirilmişti. Yerler tavuk tüyleriyle, meyve kabuklarıyla, yağlı kâğıtlarla doluydu. İçinden çok daha kara hayaletlerin –çarşaflı kadınlar, kapüşonlu ayaktakımı– geçtiği kapkara gecede çöp kokuları yükseliyordu...</p>

  <p>— Acele etmeliyiz, diye homurdandı Şampuan. Mistral bastırıyor.</p>

  <p>Meydanın tam ortasında, zafer takının yakınındaki çam ağaçlarının arasına gizlenmiş bir telefon kulübesi vardı; Janusz için ideal bir yerdi. Şampuan ona 10 avro karşılığında bir telefon kartı verdi.</p>

  <p>— İkmal yapacağım, dedi Şampuan, hâlâ açık olan bir Arap bakkala doğru giderken.</p>

  <p>Janusz kulübeye girdi ve Le Guen'in numarasını çevirdi. Gitgide şiddetlenmekte olan rüzgârı hissetti. Çevresindeki çamlar uğulduyordu. Kulübenin camları titriyordu. Aralıklardan soğuk ve nemli bir esinti giriyordu.</p>

  <p>— Alo?</p>

  <p>— Daniel Le Guen? Ben Victor Janusz. Beni hatırlıyor musunuz?</p>

  <p>— Elbette, iki gün önce Biarritz treninde karşılaşmıştık.</p>

  <p>— Özür dilemek istiyordum... Geçen günkü davranışım... Ben... Benim hafıza sorunlarım var.</p>

  <p>— Bazen hatırlamamak iyidir.</p>

  <p>Sesini sertleştirdi. Merhamete ihtiyacı yoktu.</p>

  <p>— Tam tersine ben hatırlamak istiyorum. Beni Marsilya'daki</p>

  <p>Emmaus merkezinde tanıdınız, değil mi?</p>

  <p>— Pointe-Rouge Barınağı'nda.</p>

  <p>— Oraya geliş tarihimi hatırlıyor musunuz?</p>

  <p>— Ekim ayının sonunda geldin.</p>

  <p>— Daha önceden Marsilya'yı biliyor muydum?</p>

  <p>— Hayır. Tamamen kaybolmuş gibi bir halin vardı.</p>

  <p>Janusz sesini biraz daha yükseltti:</p>

  <p>— Nereden geliyordum?</p>

  <p>— Bunu bize hiç söylemedin.</p>

  <p>— Davranışlarım hakkında bana ne söyleyebilirsiniz?</p>

  <p>Rüzgârın uğultusunu bastırmak için artık bağırıyordu.</p>

  <p>— Bizimle iki ay kaldın. Ürün tasnifinde ve satışta çalıştın. Geceleri barınakta yatıyordun. Ciddi, sessiz bir adamdın. Şüphesiz sana verilen küçük işler için çok kalifiye biriydin. Başlarda hafıza sorunların vardı. Sonra yavaş yavaş düzeldin. Yani kafaca demek istiyorum. Adının Victor Janusz olduğunu hatırladın. Ancak geçmişin konusunda ağzın hep sıkıydı. Buraya nasıl geldiğin konusunda. Neden Marsilya'yı tercih ettiğin konusunda vs.</p>

  <p>— Benimle hiç sorun yaşamadımz mı?</p>

  <p>— Hem evet hem hayır... Aralık ayının ortalarında yok olmaya başladın. Tüm gün boyunca. Bazen geceleri de.</p>

  <p>— İçki içiyor muydum?</p>

  <p>— Buraya çok ayık döndüğün söylenemezdi.</p>

  <p>Janusz'un aklına Tzevan Sokow'un öldürülmesi geldi. Cinayet, aralık ayının ortalarında işlenmişti.</p>

  <p>— Ortadan kaybolduğumda nereye gittiğimi biliyor musunuz?</p>

  <p>— Hayır.</p>

  <p>— Barınaktan ayrılırken ne söyledim?</p>

  <p>— Hiçbir şey. Aralık ayı sonunda şu kavga olayı oldu. Seni fSveche Karakolu'nda bulduk. İki gün sonra da tamamen ortadan kayboldun.</p>

  <p>— Kavgayla ilgili ayrıntı verdim mi?</p>

  <p>— Hayır. Ne polislere ne de bize. Bir mezar gibi kapanmıştın.</p>

  <p>Le Guen son derece isabetli bir kelime kullanmıştı. Bir anda Janusz'un migreni nüksetti. Sol gözünün arkasındaki ağrı yeniden ortaya çıkmıştı... Bunun yanı sıra rüzgâr hâlâ uğulduyor, titreyen kulübeyi tokatlıyordu.</p>

  <p>— İlgilendiğim şu küçük işler neydi?</p>

  <p>— Bir sürü iş. Sona doğru, giysi satış standımızla ilgilendin. Giysilerin onanldığı atölyede de çalıştın. Ama disklerle ve kitaplarla ilgilenmek istemiyordun. Sanatla ilgili hiçbir şeyle.</p>

  <p>— Neden?</p>

  <p>— Bu yönde bir travma... yaşamış biri izlenimi veriyordun.</p>

  <p>— Travma mı?</p>

  <p>— Bana sorarsan bir evsiz olmadan önce bir sanatçıydın.</p>

  <p>Janusz gözlerini kapattı. Her kelimede acı şiddetini biraz daha artırıyordu... Janusz olmadan önceki kişiyle burun buruna geldiğini hissediyordu. Ve bu da, bilemediği bir sebepten dolayı kendini kötü hissetmesine yol açıyordu.</p>

  <p>— Ne... ne tür bir sanatçı? diye kekeledi.</p>

  <p>— Bir ressam, ben öyle düşünüyorum.</p>

  <p>— Bunu nereden biliyorsunuz?</p>

  <p>— Verdiğin tepkiler nedeniyle... Bir tabloya veya bir albüme benzeyen ne varsa yaklaşmayı reddediyordun. Bununla birlikte sanattan anladığını fark etmiştim. Bir veya iki kez, sanki sanatla ilgilenmiş biri gibi teknik terimler kullandın.</p>

  <p>Bilgi bir mazot örtüsü gibi seyreliyordu. En ufak bir şey hatırlamıyordu ama onu sarmalayan, musallat olan belli belirsiz korkuyu hissediyordu...</p>

  <p>— Bir gün, diye devam etti diğeri, bizim gönüllülerden biri senin önünde, resim röprodüksiyonlarının olduğu bir antoloji karıştırıyordu. Birden elini sertçe bir tablo röprodüksiyonunun üstüne koydun ve dişlerinin arasından "Bir daha asla" dedin. Çok iyi hatırlıyorum.</p>

  <p>— Hangi tablo olduğunu biliyor musunuz?</p>

  <p>— Courbet'nin bir otoportresi.</p>

  <p>— Eğer ben bir sanatçıysam, bir yerlerde Janusz imzalı eserler olup olmadığını öğrenmeye çalışmadınız mı?</p>

  <p>— Hayır. Her şeyden önce zamanım yoktu. Sonra, eğer bu resimler varsa bile başka bir adla imzalanmış olduğunu biliyordum.</p>

  <p>Birden Janusz, Le Guen'in bildiğini anladı.</p>

  <p>— Janusz olmadan önce, diye devam etti, sen başka biriydin.</p>

  <p>Tıpkı Janusz olduktan sonra kendine Mathias Freire demen gibi.</p>

  <p>— Bu adı nereden biliyorsunuz?</p>

  <p>— Bana trende sen söyledin.</p>

  <p>— Ve siz hatırlıyorsunuz, öyle mi?</p>

  <p>— Unutmamak gibi kötü bir huyum var. Bordeaux'dan yeni döndüm. Orada bu ad ve senin fotoğrafın sürekli olarak bölgesel haberlerde yayınlanıyor.</p>

  <p>— Siz... siz beni ihbar edecek misiniz?</p>

  <p>— Nerede olduğunu bile bilmiyorum.</p>

  <p>— Beni o dönemde tanıdığınız kadarıyla, dedi Janusz inler gibi bir sesle, suçlu olduğumu düşünüyor musunuz? Bir insanı öldürebileceğimi?</p>

  <p>Le Guen hemen cevap vermedi. Onun sakinliği Janusz'un paniğiyle çelişiyordu.</p>

  <p>— Buna cevap veremem Victor. Kimden şüpheleneyim? Marsilya'ya gelmeden önce kuşkusuz ressam olan bir adamdan mı? Pointe-Rouge'da tanıdığım içekapanık evsizden mi? Trende karşılaştığım psikiyatrdan mı? Yapman gereken tek şey var, o da polise teslim olmak. Ve tedavi görmek. Doktorlar kişiliklerini hale yola koymana yardımcı olacaktır. Ve ilk kimliğine kavuşmana. Tek yol bu. Ve bunun için yardıma ihtiyacın var.</p>

  <p>Janusz öfkelendiğini hissetti. Le Guen haklıydı ama bunu duymak istemiyordu. Adamın ağzının payını vermeye hazırlanıyordu ki bir çarpma sesiyle irkildi. Şampuan tüysüz suratını kulübenin camına dayamıştı.</p>

  <p>— Çabuk ol! Mistral iyice bastırdı! Burada soğuktan donmadan zula bir yer bulmak için acele etmeliyiz!</p>
</body>
</html>
