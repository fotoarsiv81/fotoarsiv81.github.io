<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>51</h2>

  <p>Marsilya'nın en büyük kütüphanesi, XX. yüzyılın başlarında kabare olarak kullanılan, trafiğe kapalı Belsunce Caddesi'ndeki bir binanın, Alcazar'ın yerine inşa edilmişti. Camdan yapılma ön cephesi ayna gibi parlayan modern bir yapıydı. Müzikholün anısını yaşatmak için mimarlar Belle Epoque<a href="../Text/Section0156.xhtml#Footnote0061" id="Feedback0061"><sup>[61]</sup></a> üslubundaki cam ve demirden kapı sundurmasını korumuşlar ya da yeni baştan yapmışlardı. Cam kapıların üstündeki strüktür, binanın diğer kısmının modern dizaynıyla son derece uyumsuzdu.</p>

  <p>Janusz bu bilgileri, özellikle de kültürle ilgili olanları nasıl aklında tuttuğunu bilmiyordu, ancak belleğindeki kırıntıları hatırladığını görmek onu mutlu ediyordu.</p>

  <p>— İçeri girmemize izin vereceklerinden emin misin?</p>

  <p>— Takma kafana, dedi Şampuan. Bizi kütüphanede görmek hoşlarına gidiyor. Kültürün serseri yanı. Üstelik, kışın bize karşı daha cana yakın davranıyorlar. Soğuk bizim en iyi dostumuz!</p>

  <p>Şampuan doğru söylüyordu. Güler yüzle karşılandılar. Hatta kel kafanın leş gibi kirli çantasını emanete değil, bakım malzemelerinin konduğu beton bir odaya bırakmasını bile kabul ettiler. Janusz çok sinirliydi. Katil ardında, sürekli onun yoluyla kesişen bir iz bırakıyordu. Cevabını bulamadığı bir sürü soru vardı... İnsanı canlandıran, kendine getiren soğuk bir pınar gibi Antikçağ'a dalmaya karar vermişti.</p>

  <p>Kütüphane bir ışık kulesiydi. Cam çatıdan giren güneş ışınları beyaz duvarlara, asma merdivenlere, camlı asansörlere vuruyordu. Birçok kattan oluşan yüksek bina "fildişi kule" ifadesiyle bire bir örtüşüyordu.</p>

  <p>Şampuan, biraz şekerleme yapma düşüncesiyle ellerini ovuşturarak boş bir koltuğa doğru yönelmişti bile.</p>

  <p>— Benimle geliyorsun, diye uyardı Janusz.</p>

  <p>— Nereye?</p>

  <p>— Gazetelerle başlayacağız.</p>

  <p>Janusz interaktif bir kioskta bölgesel basının dijital arşivini inceledi. Hızlı bir araştırma sonucunda, 17 Aralık 2009 tarihinde Sormiou Koyu'nda cesedi bulunan bir delta kanat sporcusuyla ilgili bir dizi yazıya ulaştı. Gazetelerin çok kısa olarak verdiği habere göre, adamın kimliği belirlenememişti. Kazanın hangi koşullarda meydana geldiği de bilinmiyordu. Janusz biraz daha araştırdı. Başka yazıya rastlamadı.</p>

  <p>Komiser Jean-Luc Crosnier büyük bir beceriyle olayı basından gizlemeyi başarmıştı. Her ne olursa olsun, komiserin soruşturma ekibi huzur içinde çalışabilmiş olmalıydı. Araştırmasını biraz daha genişletti, ancak daha fazla bir şey öğrenemedi. Dijital arşivden çıktı.</p>

  <p>Aslında, olay hakkında güneybatı bölge gazetelerinin hepsinden daha fazla şey biliyordu. Kütüphaneye gelirken metroda, Claudie'nin verdiği otopsi raporunu okumuştu. Sansasyonel değil, net bilgiler vardı. Özellikle de biri çok önemliydi: Otopsiden yirmi dört saat sonra yapılan toksikoloji analizinde, Tzevan Sokow'un kanında aşırı dozda eroin saptanmıştı. Tıpkı Philippe Duruy'deki gibi.</p>

  <p>Başını kaldırdı, mitoloji bölümünü arıyordu. Her katta çepeçevre bir balkon vardı ve büyük levhalarda beyaz üzerine siyah harflerle, konuların ve bilim dallarının adları yazılıydı.</p>

  <p>— Üçüncü kata çıkıyoruz, dedi Janusz, levhayı –3 UYGARLIK– görünce.</p>

  <p>Asma merdivene yöneldiler. Janusz kütüphanedeki topluluğu gözlemliyordu. Üniversiteliler, çiçeği andıran lambalarla aydınlatılmış büyük masaların çevresinde çalışıyordu. Bazıları, duvar boyunca sıralanmış koltuklarda inekliyordu. Rafların arasında dolaşıp kitap arayanlar da vardı. Yaş ortalaması 20 civarındaydı.</p>

  <p>Bütün ten renkleri vardı. Kitapları ile cep telefonları arasında gidip gelen, aklı bir karış havada Beyazlar. Dış dünyaya kayıtsız, düşünceli Siyahlar. Birbirlerini dirsekleriyle dürterek kıkır kıkır gülüşen Asyalılar. Kitaplarının önünde toplanmış, beyaz takkeli ve sakallı Mağribiler. Fildişi kule aynı zamanda Babil Kulesi'ydi.</p>

  <p>Janusz kendini tanıdık bir ortamda hissediyordu. Modern dekor, kitaplar, ciddi ortam ona aşina geliyordu. O da, hayatının bir döneminde, öğleden sonralarını bu tür yerlerde geçirmişti.</p>

  <p>Üçüncü kat. MİTOLOJİ 291.1. ANTİKÇAĞ İNANÇLARI 292.</p>

  <p>Kitap sırtlarına göz atmaya başladı ve neyi aradığını bildiğini fark etti. Diodoros Sikeliotes'in Bibliotheke historike'si.<a href="../Text/Section0156.xhtml#Footnote0062" id="Feedback0062"><sup>[62]</sup></a> Kitap IV. Ovidius'un Metamorphoses'i.<a href="../Text/Section0156.xhtml#Footnote0063" id="Feedback0063"><sup>[63]</sup></a> Kitap VII ve VIII. Demek bu kitapları daha önce de araştırmıştı. Bir anda yüreğinin daraldığını hissetti. Katil olabilir miydi?</p>

  <p>Hayır. Bu bilgiler genel kültürle ilgiliydi. Tıp eğitimin yanı sıra, kuşkusuz tarih veya felsefe eğitimi de almış olmalıydı. Zaten bu iki yazarın biyografisini ezbere anlatabilirdi. Diodoros milattan önce I. yüzyılda Roma yönetimi altında yaşamış bir Yunan tarihçiydi. Ovidius ise milattan önce 43 ile milattan sonra 17 yılları arasında yaşamış, yazdığı Ars Amatoria<a href="../Text/Section0156.xhtml#Footnote0064" id="Feedback0064"><sup>[64]</sup></a> adlı kitap ahlâksız bulunarak sürgüne yollanmış bir Latin şairdi.</p>

  <p>Bu iki kitabın yanı sıra bu eserler hakkında yazılmış denemeleri de aldı. Oturacak bir yer aradı, rafların arasındaki koridorun dip tarafında uyuyan Şampuan'ı gördü, o da masalardan uzak bir köşedeki koltuğa oturdu. Not defterini çıkardı ve Minotauros'la ilgili bölümü bulmak için sayfaları çevirmeye başladı.</p>

  <p>Bilmediği yeni bir şey yoktu. Janusz sadece bir ayrıntıyı saptadı. Bu efsane bir tür boğa lanetinin göstergesiydi. Minos zaten bir boğanın oğluydu, zira Zeus Europa'yı elde edebilmek için boğa kılığına girmişti. Daha sonra Minos'un karısı da bir boğaya tutulmuştu. Ardından da insan bedenli, boğa başlı bir canavar doğurmuştu. Efsane boyunca varlığını sürdüren bir tür hayvani gen.</p>

  <p>Bu ayrıntı katil için bir şeyler ifade ediyor olabilir miydi?</p>

  <p>Başka bir olgu daha Janusz'un dikkatini çekti. Minotauros'un hikâyesi ile İkaros'unki arasında bir bağ vardı, İkaros, Minos'un canavarı kapattığı Labyrinthos'u yapan mimar Daidalos'un oğluydu. Ariadne'ye bir yumak iplik kullanma fikrini veren de oydu...</p>

  <p>Aslında ikaros ile Daidalos'un hikâyesi Minotauros hikâyesinin devamını oluşturuyordu. Minos, Theseus'un kaçışında mimarın parmağı olduğunu öğrenince çok öfkelenmiş ve onu oğlu İkaros'la birlikte Labyrinthos'a kapatmıştı. Baba ile oğul da, balmumundan ve tüylerden kanatlar yaparak buradan kaçmışlardı...</p>

  <p>Bu hikâyelerde çözülmesi gereken şifre neydi? Katil neden bunları seçmişti? Kronolojiyi takip etmiyordu, zira Minotauros'tan önce İkaros'u öldürmüştü. Başka efsanelerden esinlenerek başka cinayetler de işlemiş miydi? Not defterini kapatırken, bu iki mit arasında başka bir ortak nokta daha olduğunu fark etti. Her seferinde, bir baba ile oğlu söz konusuydu. Minos ile Minotauros. Daidalos ile ikaros. Güç sahibi veya deneyimli bir baba. Canavar veya beceriksiz bir oğul.</p>

  <p>Katil bu mitleri, bu baba-oğul ilişkisi nedeniyle mi seçmişti?</p>

  <p>Bir mesaj vermeye mi çalışıyordu? Canavar bir oğul muydu? Ya da tam tersine, çocuklarının yerine koyduğu kurbanlarına saldıran çılgın bir baba mı?</p>

  <p>Janusz salondaki duvar saatine baktı. 16.00 olmuştu. Hava kararmaya başlıyordu. Bu kitaplar arasında çok değerli saatlerini kaybettiği için kendine kızdı. Hemen diğer işiyle ilgilense hiç fena olmayacaktı. Teneke'yi, şu beynine metal saplı olan tanığı bulmalıydı.</p>

  <p>Sıra numaralarına göre kitapları yerlerine koydu ve hâlâ uyumakta olan Şampuan'a doğru ilerledi. Onu uyandırmaya giderken geri döndü ve bölüm danışma bankosuna yöneldi. İki genç hanım bilgisayarlarının arkasında alçak sesle laflıyordu. Karşılarında durdu ve onları selamladı. Onu görünce ne tiksintiyle yüzlerini buruşturmuşlar ne de geri çekilmişlerdi, iyi bir başlangıçtı.</p>

  <p>— Affedersiniz...</p>

  <p>— Evet? dedi kütüphaneci kadınlardan biri. Diğeri yeniden klavyesiyle ilgilenmeye başlamıştı.</p>

  <p>Janusz koridor 292'yi işaret etti:</p>

  <p>— Buraya düzenli olarak gelen bir ziyaretçi daha önce dikkatinizi çekti mi? Mitoloji ve Antikçağ inançları bölümüne?</p>

  <p>— Sizin dışınızda, kimse.</p>

  <p>— Bugünü mü kastediyorsunuz?</p>

  <p>— Hayır. Son Noel'de. Benim tek sürekli müşterimdiniz.</p>

  <p>Janusz çenesini kaşıdı. Sakalları zımpara gibi sertleşmişti.</p>

  <p>— Özür dilerim, diye devam etti yumuşak bir sesle. Bazı hafıza sorunlarım var. Ben... ben buraya sık geliyor muydum?</p>

  <p>— Her gün.</p>

  <p>— Tam olarak ne zaman?</p>

  <p>— Aralık ortasından itibaren sanırım. Sonra kayboldunuz. Ve işte yine buradasınız.</p>

  <p>Parçalar kafasında şekilleniyordu. Şu veya bu şekilde, aralık ayı ortasında İkaros cinayetini öğrenmişti. Buraya da katil hakkında yaptığı araştırma çerçevesinde, İkaros mitiyle ilgili bilgi toplamak için gelmişti. Sonra 22 Aralık'ta evsiz çetesinin saldırısına uğramıştı. Bu nedenle de Marsilya'dan ayrılmıştı. Ve Mathias Freire'e dönüşmüştü.</p>

  <p>Janusz gülümseyerek kütüphaneciyi selamladı. Aslında kendine gülümsüyordu. Kendi izlerinin peşinden gidiyordu. O hayatını tersten yaşayan bir adamdı.</p>
</body>
</html>
