<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>138</h2>

  <p>— Ruhunu şeytandan kurtar diye dua ediyoruz, ister şeytan ol, ister iblis, ister şeytan ruhunu ele geçirmiş olsun, ister iblisin askeri, müridi ol, İsa, Yüce Efendimiz adına ve onun erdemiyle kurtulsun ruhun...</p>

  <p>Ameliyat masasında Francyzska Kubiela, çıplak karnıyla duasını mırıldanıyordu. Çevresinde, keyifsiz görünen, hepsi yeşil maskeli iki doktor ile birkaç hemşire vardı. Biraz geride, yine ameliyat maskesi takmış üçüncü bir doktor duruyordu. Jinekologlardan biri Francyzska'nın karnına jel sürdü, sonra ekografi sondasını aldı.</p>

  <p>Masanın diğer tarafındaki meslektaşına baktı:</p>

  <p>— Ne söylüyor?</p>

  <p>Diğeri "bilmiyorum" anlamında omuzlarını silkti; elinde, ucunda uzun bir iğne bulunan bir şırınga vardı.</p>

  <p>— Şeytan çıkarma duası, diye mırıldandı, geride duran adam. Ezberlemiş. Fransızca olarak.</p>

  <p>— Yüce Tanrım sana buyuruyor, sen ki kibrin içinde, kendini onunla eş tutuyorsun...</p>

  <p>Jinekolog kâğıt peçesinin altından homurdandı:</p>

  <p>— Onu tamamen uyutmak lazım... Sana uyar mı?</p>

  <p>Elinde iğne tutan doktor başıyla onayladı, ilk doktor sondayı karnın üstünde gezdirmeye başladı. Rahmin içinde, dalgalar bir sonar gibi, küçük bedenlerin üzerinde sekti. İki kalbin hızla çarptığı duyuluyordu...</p>

  <p>İkizler ekranda göründü. Francyzska gebeliğinin yedinci ayındaydı. Fetüslerden biri kırk santimden uzundu, diğeri ise yirmi santimi geçmiyordu. Üzerlerinde damarlardan oluşan bir orman vardı.</p>

  <p>— İsa, Ebedi Baba'nın kelamı olan oğul sana buyuruyor...</p>

  <p>— Sakin olun Francyzska, diye fısıldadı doktor. Hiçbir şey hissetmeyeceksiniz.</p>

  <p>Başında yeşil kâğıt bir bone bulunan PolonyalI kadın onu işitmiyor gibiydi. Jinekolog başını kaldırdı ve monitöre baktı. Fetüsler amniyon sıvısı içinde yüzüyordu. Dominant olan hafifçe kımıldadı. Diğeri rahmin dibine büzüldü. Koca kafaları ve saydam gözleriyle, sadece boyutları farklı, camdan iki heykeli andırıyorlardı.</p>

  <p>— Spazm önleyicilerini aldı mı?</p>

  <p>— Evet doktor, diye cevapladı, bir hemşire.</p>

  <p>Karanlık tek bir köşe bile bırakmayan ameliyathane lambalarının şiddetli çiğ ışığı, boğuk seslerle hiç bağdaşmıyordu. Ameliyathane şefi, gözlerini ekrandan ayırmadan, iğneyi yavaşça karna batırdı.</p>

  <p>Francyzska sesini yükseltti:</p>

  <p>— Kutsal Haç ve Hıristiyan inancının tüm gizemlerinin erdemi sana buyuruyor!</p>

  <p>— Sakin ol... Birkaç saniye daha ve her şey bitecek!</p>

  <p>— Senin kibirli başını ezen Kutsal Annemizin, Bakire Meryem'in gücü sana buyuruyor!</p>

  <p>— Şunu tutun! Bir milim bile kımıldamaması lazım!</p>

  <p>Ekranda, iğne soldaki –daha gelişmiş olan– fetüse doğru ilerliyordu. İkizlerin kalp atışları hızlandı: güm-güm-güm-güm.</p>

  <p>— Şunu tutun, Tanrı aşkına!</p>

  <p>Hemşireler hastanın kollarını tuttular, üçüncü adamın da yardımıyla omuzlarına bastırdılar. Alnı ter içinde kalmış doktor ponksiyona devam ediyordu; fetüsün göğsüne ulaşmasına ramak kalmıştı. Milimetreler söz konusuydu...</p>

  <p>— Kutsal Havariler Petrus ve Paulus'un imanı sana buyuruyor...</p>

  <p>İğnenin ucu küçük bedene girmek üzereydi. O esnada, fetüs kafasını çevirdi ve korkunç gözlerini doktora dikti. Yumruklarını savuruyor, rahmin duvarlarına vuruyordu.</p>

  <p>— KUTSAL ÖLÜLERİN KANI SANA BUYURUYOR! <i>ZMILUJ SI E NAD NAMI!</i><a href="../Text/Section0156.xhtml#Footnote0123" id="Feedback0123"><sup>[123]</sup></a></p>

  <p>Francyzska doktoru şaşırtarak arkaya doğru kasıldı, iğne ikizleri ayıran rahim içi çeperini delerek büzülmüş, hareketsiz duran ve zehir için mükemmel bir hedef oluşturan ikinci fetüse saplandı.</p>

  <p>— LANET OLSUN!</p>

  <p>Doktor şırıngayı çekti, ama çok geçti, iğne fetüsün kalbine girmişti bile. Kadın salyalarını akıtarak, tükürükler saçarak, hıçkıra hıçkıra ağlayarak dua etmeyi sürdürüyordu. Ellerini karnının üstünde birleştirdi.</p>

  <p>Ekranda, hayatta kalan ikiz sanki gülümsüyordu.</p>

  <p>Kötü olan kazanmıştı...</p>

  <p>Kubiela sıçrayarak uyandı. Birkaç saniye boyunca kendine gelemedi. Sınırları olmayan, tanımlanamaz bir boşluğa düşmüş gibiydi. Sonra adrenalinin etkisiyle toparlandı. Çelişik duygular. Öngörü ile karmaşanın iç içe geçmesi.</p>

  <p>— Hayır, böyle olmadı, diye mırıldandı.</p>

  <p>Gözlerini örten bandı çıkardı. Projektörün parlak ışığı bağırmasına neden oldu. Refleks olarak ellerini gözlerine götürdü.</p>

  <p>Gözlerini açması imkânsızdı. İşık çok beyazdı...</p>

  <p>Hayır, böyle olmadı. Biliyordu. O bir doktordu. Her şeyden önce, bu denli sinirli bir hastaya normal olarak genel anestezi uygulanması gerekirdi. Ardından, gerekli spazm önleyicilerin operasyon öncesinde, tamamen uyutulmuş hastanın rahmine uygulanması lazımdı. Son olarak da, embriyo azaltma işleminden önce fetüse anestezik verilmesi. Tüm bunların rüyasındaki gibi gerçekleşmiş olmasının imkânı yoktu.</p>

  <p>Başını ekrana doğru çevirmesi daha da düşük bir olasılıktı.</p>

  <p>Yavaşça ellerini indirdi ve ışığa meydan okudu. Gözlerini kıstı ve odanın sınırlarını, projektörün saldırgan halesini seçti. Şiddetli ışığın arkasında, üçayak üstünde duran kamerayı gördü.</p>

  <p>Ona her şey yerindeymiş gibi geldi.</p>

  <p>Kâbusun hiçbir önemi yoktu. Önemli olan uykusunda neler yapmış olabileceğiydi. Çifte hayat yaşadığı şüphesi. Kendini bu odaya hapsetme isteği. Diğerini suçüstü yakalamak için uyumadan önce çalıştırdığı kamera. Tam bir delilik.</p>

  <p>O esnada, odaya yağmurun girdiğini fark etti. Raporlar, ekografiler ve diğer zarflar, her esintide uçarak, talaş ve alçı tozuyla kaplı zemine dağılmıştı. İmkânsız.</p>

  <p>Tüm açıklıkları tahtalarla kapatmıştı. Pandora'nın Kutusu'nu mühürlemişti.</p>

  <p>Başını çevirdi. Soldaki ilk pencere açıktı, rüzgârın etkisiyle kanatları çarpıyordu. Yerde, sökülmüş, parçalanmış, kırılmış tahtalar vardı. Vahşi bir hayvan –bir kurt adam– gibi her şeyi çıplak elleriyle söküp atmıştı.</p>

  <p>Kubiela buna inanamıyordu. Kamerayı kontrol etmek için ayağa kalktı. Hareketi yarıda kaldı. Her tarafı kan içindeydi. Gömleğinin kıvrımlarına bulaşmış, neredeyse kurumuş kan izleri. Gömleğin eteklerini kaldırdı. Vücudunu elleriyle yokladı. Yara yoktu. Herhangi bir yara izi de.</p>

  <p>Bu bir başkasının kanıydı.</p>
</body>
</html>
