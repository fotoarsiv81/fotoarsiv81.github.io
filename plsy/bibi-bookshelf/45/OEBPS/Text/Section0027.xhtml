<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>23</h2>

  <p>Mathias Freire kendini meşin gibi sert sanırdı ama Patrick ile Sylvie'nin yeniden kavuşması onu derinden etkilemişti. Kahramanların yaşı, hâlâ varlığını koruyan aşkları, göz kırpışları, mırıltılarla, kararsız hareketlerle dile getirdikleri bu son derece ölçülü utangaçlıkları, büyük sevgi gösterilerinden çok daha dokunaklıydı.</p>

  <p>Ayrıca tavırlarında toplumun ittiği insanların ezikliği de vardı. Sylvie, yüzü kırışıklarla ve yara izleriyle kaplı, pancar suratlı, ufak tefek bir kadındı. Bu kızarıklık ve yüz hatları alkolik geçmişini ele veriyordu. Patrick gibi o da yıllarını sokaklarda geçirmiş olmalıydı. Kürek cezalarının bitiminde, birbirlerini bulmuşlardı.</p>

  <p>Dekor, sahnenin şiirsel gerçekçiliğini daha da artırıyordu.</p>

  <p>Guethary Limanı, karaya çekilmiş, canlı renklerdeki birkaç kayığın bulunduğu eğimli bir betondan ibaretti. Gökyüzü yeniden bulutlanmıştı. Bulutların arasından, güneş inatla kendini göstermeye çalışıyor ve donuk bir ışık yayıyordu. Sanki sahne cam bir şişenin –minyatür yelkenlilerin yerleştirildiği bir şişenin– içinde cereyan ediyordu.</p>

  <p>— Size nasıl teşekkür edeceğimi bilmiyorum, dedi Sylvie.</p>

  <p>Mathias'a dönerek.</p>

  <p>Freire hiçbir şey demeden hafifçe eğildi. Sylvie, denizin üzerinde, kayalara tutturulmuş ahşap bir platformu işaret etti:</p>

  <p>— Gelin. Biraz yürüyeceğiz.</p>

  <p>Freire onu inceledi: yağlı saçlar, biçimsiz bir kazak, cepli eşofman altı, yıllara meydan okuyan basket ayakkabıları... Bu enkazın içinde sadece gözleri ayakta kalmıştı. Yağmurun parlattığı iki çakıl taşı gibi canlı ve pırıltılı gözler.</p>

  <p>Kadın karaya çekili kayıkların çevresini dolaştı ve köprü yoluna yöneldi. Patrick ise mendireğin birkaç metre ilerisinde bağlı duran bir tekneye doğru yürüyordu. Şüphesiz bu, bütün stresin kaynağı olan şu ünlü tekne olmalıydı. Gövdesinde sarı harflerle gururla yazılmış bir sözcük vardı: JÜPİTER.</p>

  <p>Freire, sallanan korkuluğa tutunarak Sylvie'ye yetişti. Kadın elinde sigarası, dalga seıpintilerine ve ahşap köprünün engebelerine aldırmadan yürüyordu.</p>

  <p>— Bana neler olduğunu anlatabilir misiniz? dedi kadın.</p>

  <p>Freire anlattı. Saint-Jean Garı'nı. Patrick'in psişik kaçışını.</p>

  <p>Başka biri olmak için gösterdiği bilinçaltı çabayı. Guethary'li bir hemşirenin onu tanımasını. Rehberin ve İngiliz anahtarının üzerindeki kandan, Saint-Jean Garı'ndaki cesetten hiç bahsetmedi; zaten Anais Chatelet vakit kaybetmeden buraya gelecekti.</p>

  <p>Sylvie bir şey söylemiyordu. Parmaklarının arasında, eski püskü koca bir çakmak belirdi. Sigarasını yaktı.</p>

  <p>— İnanılır gibi değil, dedi sonunda boğuk bir sesle.</p>

  <p>— Bu son günlerde, davranışlarında bir tuhaflık fark ettiniz mi?</p>

  <p>Kadın omzunu silkti. Uzun ve karışık saçları, yıpranmış yüzüne yapışıyordu. Sigarasından derin nefesler çekiyor ve ağzından bir lokomotif gibi, denizden gelen rüzgârla anında dağılan dumanlar çıkarıyordu.</p>

  <p>— Patrick fazla konuşmaz...</p>

  <p>— Zaman zaman dalıp gittiği olur muydu? Hafıza sorunları var mıydı?</p>

  <p>Kadın cevap vermeden birkaç adım attı. Ayaklarının altında deniz homurdanıyordu. Soluk alıyor, vınlıyor, artan bir kudurganlıkla yeniden gelmek için geri çekiliyordu.</p>

  <p>— Para sorunları. Başka bir şey değil. Patrick tekne için borç almıştı. Kendi kendinin patronu olmak istiyordu. Ancak av mevsimi verimli geçmedi.</p>

  <p>— Yılda birkaç av mevsimi oluyor, değil mi?</p>

  <p>— Ben en önemlisinden bahsediyorum. Ekim aymdakinden. Beyaz ton avı. Ancak diğerlerinin, çalışanların parasını ödeyecek ve geçinecek kadar kazandık. Böyleyken banka...</p>

  <p>— Tekneyi satın almak için ne yaptınız? Patrick'in sermayesi var mıydı?</p>

  <p>— Sermayeyi ben verdim.</p>

  <p>Freire şaşkınlığını belli etti. Sylvie gülümsedi.</p>

  <p>— Belli olmuyor ama evim var. Yani vardı. Bidart'da bir ev. Satıldı ve tekneye sermaye yapıldı. O zamandan beri de bataktayız. Tüccarlara olan borçlar. Bankanın senetleri. Siz anlayamazsınız...</p>

  <p>Sylvie, Mathias'ın milyarderler sınıfına mensup olduğunu düşünüyor olmalıydı. Psikiyatr buna aldırmadı. Duyguları düşüncelerine üstün geliyordu. Açıklardan esen fırtına, deniz serpintisi ve gümüşi güneşle yüklüydü. Dudaklarındaki tuzu hissediyordu.</p>

  <p>Kirpiklerinin ucundaki cıva ışığını.</p>

  <p>Ufak tefek kadın, omzunun üstünden Patrick'in bulunduğu tarafa bakıyordu. Adam teknesine binmiş, sintinesinde bir şeyler yapıyordu –Kuşkusuz motorla ilgileniyordu. Kadın çocuğuna göz kulak olan bir anne gibi onu gözlüyordu.</p>

  <p>— Size önceki... hayatından hiç bahsetti mi?</p>

  <p>— Karısından mı demek istiyorsunuz? Bu konudan pek söz etmez, ama bu bir sır değil.</p>

  <p>— Onunla görüşüyor mu?</p>

  <p>— Asla. Kötü ayrılmışlar.</p>

  <p>— Neden boşanmadı?</p>

  <p>— Hangi parayla?</p>

  <p>Freire üstelemedi. Bu konuda hiçbir deneyimi yoktu. Evlilik.</p>

  <p>Taahhütler. Boşanma. Hepsi de hayatına yabancı kavramlardı.</p>

  <p>— Çocukluğuyla ilgili olarak size bir şeyler anlattı mı?</p>

  <p>— Demek hiçbir şey bilmiyorsunuz, diye cevap verdi kadın, küçümser bir tavırla.</p>

  <p>— Sizi dinliyorum.</p>

  <p>— Babasını öldürdü.</p>

  <p>Mathias yumruk yemiş gibi oldu.</p>

  <p>— Babası hurdacıymış, diye devam etti Sylvie. Patrick de ona yardım ediyormuş.</p>

  <p>— Gheren'de mi?</p>

  <p>— Ailece yaşadıkları köyde. Adını hatırlamıyorum.</p>

  <p>— Ne olmuş?</p>

  <p>— Dövüşmüşler. Babası içermiş ve onu dövermiş. Dövüşürlerken babası kaymış ve eski metallerin pasını gidermekte kullanılan asit teknesine düşmüş. Patrick onu çıkardığında yaşlı adam ölüymüş. Bu olay olduğunda Patrick 15 yaşındaymış. Ben bunun bir kaza olduğunu düşünüyorum.</p>

  <p>— Soruşturma açılmış mı?</p>

  <p>— Bilmiyorum. Ama her halükârda hapse girmemiş.</p>

  <p>Bunu kontrol etmek kolaydı. Mathias'ın önsezisi doğru çıkmıştı. Zor bir çocukluk. Bilinçaltının derinliklerinde çatlağa neden olmuş bir aile dramı. Kişiliğini tamamen yok edene kadar sürekli genişlemiş bir çatlak...</p>

  <p>— Sonra ne yaptığını biliyor musunuz? Ailesiyle birlikte yaşamaya devam etmiş mi?</p>

  <p>— Lejyona katılmış.</p>

  <p>— Yabancılar Lejyonu'na mı?</p>

  <p>— Babasının ölümünden sorumlu olduğunu düşünüyormuş. Bir katil olduğunu.</p>

  <p>Köprünün ucuna varmışlardı. Hiç oyalanmadan geri döndüler ve ağır adımlarla yeniden limana doğru yürümeye başladılar.</p>

  <p>Sylvie hâlâ küçük teknesinde oyalanan Patrick'e bakıyordu. Balıkçı onları tamamen unutmuş gibiydi.</p>

  <p>— Patrick'in, diye devam etti psikiyatr, adaletle hiç başı derde girmedi mi?</p>

  <p>— Siz ne sanıyorsunuz? İnsan fakirse illa serseri mi olması gerekir? Patrick'in zor dönemleri oldu, ama hiçbir zaman doğru yoldan ayrılmadı.</p>

  <p>Freire ısrar etmedi. Pascal Mischell'in uydurdukları ile Patrick Bonfils'in gerçek hayatını karşılaştırmak istiyordu.</p>

  <p>— Ara sıra Arcachon Havzası'na gider misiniz?</p>

  <p>— Hayır.</p>

  <p>— Thibaudier adı size bir şey ifade ediyor mu?</p>

  <p>— Hayır.</p>

  <p>— Helene Auffert?</p>

  <p>— O kadın da kim?</p>

  <p>Freire, bu konuda rahatsızlık duymasını gerektirecek herhangi bir şey olmadığını belirtmek için ona gülümsedi. Kadın yeniden tütün kesesini ve sarma kâğıtlarını çıkardı, ikna olmamış gibiydi. Birkaç saniye içinde yeni bir sigara hazırladı.</p>

  <p>— Size daha önce, sık sık gördüğü bir rüyadan söz etti mi?</p>

  <p>— Hangi rüya?</p>

  <p>— Güneşli bir köyde yürüyor. Çok beyaz bir patlama oluyor ve gölgesi bir duvarın üzerine yapışıp kalıyor.</p>

  <p>— Hayır.</p>

  <p>Yeni bir doğrulama daha. Rüya travma sonrasına aitti. Pascal Mischell'in referanslarını hatırladı. Peter Schlemihl. Hiroşima...</p>

  <p>— Patrick çok okur mu?</p>

  <p>— Sürekli. Evimiz, belediye kütüphanesinden bile beter durumda</p>

  <p>— Ne tür kitaplar?</p>

  <p>— Özellikle tarih.</p>

  <p>Freire, ihtiyatlı bir şekilde Patrick'in ortadan kaybolduğu güne döndü.</p>

  <p>— Bankaya giderken, Patrick size başka bir yere uğrayacağını, birini ziyaret edeceğini söyledi mi?</p>

  <p>— Siz polis misiniz yoksa? Bu soruların sebebi ne?</p>

  <p>— Başına ne geldiği anlamam lazım. Yani kafa olarak demek istiyorum. Kendi kendini yok ettiği o günü büyük bir titizlikle yeniden oluşturmak zorundayım. Onu tedavi etmek istiyorum, anlıyor musunuz?</p>

  <p>Kadın cevap vermeden, sigarasını ıslak havada salladı. Bıkmış gibiydi. Hiç konuşmadan iskeleye vardılar. Bonfils hâlâ motoruyla ilgileniyordu. Arada sırada yüzü görünüyordu. Bu mesafeden bile mutlu ve keyifli olduğu anlaşılıyordu.</p>

  <p>— Patrick'i yeniden görmem gerekiyor, diye sözlerini tamamladı.</p>

  <p>— Hayır, dedi Sylvie, izmaritini denize fırlatırken. Onu rahat bırakın. Tüm bu yaptıklarınız muhteşem. Şimdi bayrağı ben devralıyorum. Belki bir bilim insanı değilim ama Patrick'e neyin gerekli olduğunu biliyorum; onun ihtiyacı olan şey, bir daha bu olanlardan söz etmemek.</p>

  <p>Freire tartışarak bir şey elde edemeyeceğini biliyordu.</p>

  <p>— Çok güzel, diyerek uzlaşma yoluna gitti. Ancak size Bayonne'daki veya Saint-Jean de Luz'deki bir meslektaşımın telefon numaralarını vereceğim. Patrick'in başına her ne geldiyse çok ciddi, anlıyor musunuz? izlemek gerekiyor.</p>

  <p>Ufak tefek kadın cevap vermedi. Freire kadının elini sıktı ve ona heyecanla seslenen Patrick'e el salladı.</p>

  <p>— Yarın sizi ararım, tamam mı?</p>

  <p>Cevap yoktu. Ya da rüzgâr duyulmasını engellemişti. Freire eğimli rampayı tırmandı. Arabasının kapısını açarken dönüp arkasına baktı. Sylvie salına salına erkeğinin yanına gidiyordu.</p>

  <p>Psikiyatr arabasına bindi ve hareket etti. Onayları olsun veya olmasın, hayata küsmüş bu iki insana yardım edecekti.</p>
</body>
</html>
