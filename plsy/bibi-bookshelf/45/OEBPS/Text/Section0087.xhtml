<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>81</h2>

  <p>— Ne kadar? diye sordu Janusz, elindeki zarfa bakarak.</p>

  <p>— 45.000 avro.</p>

  <p>Janusz, Corto'ya şaşkın gözlerle baktı.</p>

  <p>— Sana söylemiştim. Paris'te büyük sükse yaptın. Resimlerinin çoğu 4.000 avro civarında satıldı. Otuz kadar resim. Galeri kendi payını aldı, yaklaşık yüzde 50. Genel giderler için bizde yüzde 15'ini kestik. Sana da bu kaldı. Sen çok tutulan bir ressamsın! Eğer istesen yeniden Narcisse olursun ve hayatını çok rahat kazanırsın.</p>

  <p>Narcisse zarfı araladı. Zarfın içinde banknotlar saten gibi parlıyordu.</p>

  <p>— Artık Narcisse gibi resim yapamam.</p>

  <p>— Bundan emin misin?</p>

  <p>Cevap vermedi. Aslında psikiyatri bilgisi gibi farklı kimliklerine nüfuz etmiş yeteneğine, hünerine içten bir inancı vardı. Burada terk ettiği Narcisse'in sanatına yeniden dönebilir miydi? Daha iyisini de yapabilirdi. Tablolarını bulabilirdi. Onlara bakabilirdi.</p>

  <p>Onları inceleyebilirdi. Bilinçsiz de olsa bir gerçeği oraya sıkıştırdığından kuşkusu yoktu. Ana kişiliğinin imzasını.</p>

  <p>— Size göre, diye sordu, parayı cebine koyarken, bunun için ne kadar zaman geçmesi gerekiyor? Yani yeniden hafızamı kaybetmeden önce demek istiyorum.</p>

  <p>Bahçeden çıkmışlardı. Hava kararmıştı. Rüzgâr şiddetini artırmıştı. Ağaçlar şiddetli kramp girmiş gibi eğilip bükülüyordu. Janusz tüm gününü araştırmayla heder etmişti ama şimdi zengindi, beslenmişti, yenilenmişti. Yeniden başlamak için bu gerekli bir molaydı.</p>

  <p>— Bunu bilmek imkânsız, diye cevapladı psikiyatr. Bunun bir kuralı yok. Ama her kaçışın bir uzaklaşma olduğunu asla unutma. Bir travmaya verilen bir cevap. Krizlerin her gün yaşadığın şeyle de motive olmuş olabilir.</p>

  <p>Narcisse onunla aynı fikirdeydi. Varsayımların en kötüsü ise şuydu: O bir katildi ve her öldürdüğünde kabuk değiştiriyordu.</p>

  <p>Kendi kendine başını salladı: Bu suçu kabullenmeyi reddediyordu.</p>

  <p>Şimdi taraçalar halinde sıralanmış bahçeden aşağı doğru iniyorlardı. Gökyüzü bulutsuz ve maviydi, yıldızlar parlamaya başlamıştı bile. Çam ağaçlarından yayılan kokular, sanki insanı daha fazla sarhoş etmek ister gibi havada asılı kalıyordu. Psikiyatr sağa döndü. Bir kaktüs bahçesi belirdi. Narcisse bugüne kadar hiç bu kadar çok kaktüsü bir arada görmemişti. Toprakta kaktüsler. Saksıda kaktüsler. Serada kaktüsler. Bazıları hidrofil pamuğa sarılmış denizkestanelerine benziyordu. Bazılarının uzunluğu iki metreye ulaşıyordu. Bazıları ise kolları olan devasa şamdanları andırıyordu.</p>

  <p>— Duyuyorsun, değil mi?</p>

  <p>— Neyi?</p>

  <p>— Kokuları. (Corto karanlıkta göğsünü şişirdi.) Tüm bedenimiz bu çağrıya cevap veriyor. Tıpkı denizi gördüğümüzde olduğu gibi.</p>

  <p>İçimizde var olan su derinliklerimizde titriyor. Akşamları sık sık buraya gelirdin...</p>

  <p>Narcisse psikiyatrın nereye varmaya çalıştığını düşünüyordu.</p>

  <p>— Jung'un kitaplarını okuduğunu tahmin ediyorum.</p>

  <p>— Evet.</p>

  <p>Narcisse hiç tereddüt etmeden cevap vermişti.</p>

  <p>— Jung'a göre, bilincimiz –ya da daha ziyade bilinçaltımız– insan türünün başlangıcına ait arketiplerle, önemli ilkel taslaklarla şekillenmiştir: mitler, efsaneler, ilkel korkular... Bir olgu, bir resim, bir ayrıntı bu yapılardan birini bize anımsattığında, işte o zaman derinden etkileniriz ve hatta tüm insanlığa mal olmuş, bizi aşan bir heyecana kapılırız.</p>

  <p>Corto yorucu, hipnotize edici bir sesle konuşuyordu.</p>

  <p>— Yani?</p>

  <p>— Bedenimiz için de, bunun böyle olduğunu düşünüyorum. Arketipler... psikolojik etkenler var. Deniz. Orman. Taş. Gökyüzü. Bizi hem etkileyen hem de aşan âlemler. Onlarla temasımızda, bedenimiz bir anda uyanır. Vücudumuz onun deniz, taş, orman, yıldız olduğunu hatırlar... Hücrelerimiz harekete geçer, titrer, tepki verir.</p>

  <p>Corto, Janusz'u sertçe omzundan tuttu:</p>

  <p>— Tablolarını bul, diye mırıldandı. Paris'e geri dön. Planının bu olduğunu biliyorum. Resminle temas edince, şehirle temas edince, bedenin sana kılavuzluk edecektir. Resim ve başkent senin hikâyenin parçası. Ve bir şekilde, sen de onların parçasısın.</p>

  <p>Corto'nun ne demek istediğini anlamıştı. Gözlerini kapattı ve hemen doğal ortamında deneyimi yaşamaya başladı. Bahçenin nemli hoş kokularının, ağaçların dalga çatlamalarını andıran hışırtısının, dağların soğuk ve yaşlı kokusunun bedenine işlemesine izin verdi. Dalgalar sanki vücuduna nüfuz ediyordu. Yağmur altında çıplak ayaklarla üzerinde yürünen bir kumsal oldu. Hâlâ öğle saatlerini yaşayan bir ülkenin güneşi altında kavrulmuş böceklerin uğultusu. Karın hışırtısı, kayakların altında çıtırdayan bir pistin beyaz serinliği. Nefes alıyordu. Gülüyordu. Benimsiyordu. Tüm bedeni altın sarısı bir aydınlığın parlaklığına dönüşüyordu, büyük sade bir salonda, güzel bir kadının yanında bir yaz akşamıydı sanki.</p>

  <p>Gözlerini açtı. Corto ortadan yok olmuştu.</p>

  <p>Alt taraçalardan gelen, bu dünyaya ait ayak sesleri duydu. Gözleriyle çevreyi taradı. Aşağıda, kaktüsler kımıldıyordu. Kalbi sıkıştı.</p>

  <p>Kaktüsler, özenli siyah giysileriyle katillerdi.</p>

  <p>Bitkilerin arasında kollarıyla kendilerine yol açarak, etrafa dikkat etmeden ilerliyorlardı. Karanlıkta, son düğmesine kadar ilikli ceketlerinin "V" şeklindeki yakasını ayırt ediyordu. Her birinin elinde susturucu takılı silahlar vardı. Bu ayrıntı karşısında, aklına bir anda Glock'unun odada kaldığı geldi.</p>

  <p>Adamlar bitkilerin arasındaki taş döşeli yola çıktılar. Yukarıya, binaların olduğu yere doğru baktılar: Narcisse otların arasında, hâlâ açıktaydı. Bu sahneyi sanki daha önce yaşamıştı: Marsilya'da, evsizleri gözetlerken merdivenin yukarısına gizlenmişti.</p>

  <p>Yukarı doğru tırmanmaya başladılar. Narcisse bitkilerin arasına saklanarak, atölyeler ile arasındaki son metreleri kat etti. Neyse ki kazağı ve pantolonu koyu renkti. Ağaçlarla ve karanlıkla uyum sağlıyordu.</p>

  <p>Atölyeler boyunca uzanan dar balkonda koştu; balkon kapısını aralık bıraktığını hatırlıyordu. Aralıktan içeri süzüldü. Beton zemine temas etmek onu rahatlattı. Gürültü çıkarmadan pencereyi sürgüledi ve kesik kesik, güçlükle soludu.</p>

  <p>Koridor. Eğer hafızası onu yanıltmıyorsa, sol tarafta, odaların bulunduğu kata çıkan bir dış merdiven vardı. Hepsi boştu: Akşam yemeği saatinde herkes diğer binada toplanıyordu. Odasına girince elini şiltenin altına soktu ve silahını buldu. İkaros dosyası ile Eickhom bıçağı ve Narcisse'in küçük defteri de oradaydı. Sahip olduğu her şey. Tüm eşyası. Otomatiğini belinin arkasına yerleştirdi, bıçağını cebine koydu, belgeleri ise kazağının üstüne giydiği ceketinin cebine. Daha sonra giymeyi düşündüğü takım elbisesinin pantolonunu ise dürüp koltukaltına sıkıştırdı.</p>

  <p>Koridorun sağına soluna bir göz attı, görünürde kimse yoktu.</p>

  <p>Kalbi büyük bir şiddetle kanını damarlarına pompalıyordu. Yeniden merdiveni kullanmak için çok geçti. Ters istikamete yöneldi.</p>

  <p>Dip tarafta bir pencere vardı. Açtı, dışarıya süzüldü ve duvar boyunca uzanan bir setin üstüne çıktı. Ayaklarının altında üç metrelik bir boşluk vardı. Atlayabilirdi –Özellikle ağaçların yapraklı dallarını hedefliyordu. Gözlerini kapattı ve atladı. Düşüşü ona asırlar kadar uzun geldi. Yere inişi de aynı şekilde. Sürtünmeler, çatırtılar, sıyrıklar... Dalların arasına girdiğine emin olunca kollarını kurtardı, elleriyle yüzünü ve bedenini yokladı. Kan yoktu. Kırılmış kemik yoktu. Acıyan bir yeri yoktu. Sağ salim bu işten sıyrılmıştı. Silkelendi ve bir ayağını otların arasına uzatmayı başardı. Bir gayretle toprağa yuvarlandı. Hemen ayağa kalktı ve çalıların arasına gizlendi. Ceketini çıkardı ve beline bağladı.</p>

  <p>Koşmaktan başka çaresi yoktu. Çalıların içinden fırladı, pantolonu hâlâ kolunun altındaydı. Dallar yüzüne kamçı gibi çarpıyordu, ağaç gövdeleri karşısına çıkıyordu, taşlar ayaklarının altında yuvarlanıyordu. Yokuş aşağı hızla iniyordu. Ara sıra iki ayağıyla fren yapıyor ama hızı nedeniyle engellere çarpmaktan kurtulamıyordu. Delirmiş gibiydi, tek bir umuda tutunuyordu. Karşısına bir asfalt bir yol çıkacaktı. Yaya olarak bu yolu takip edecekti. Otostop yapacaktı. Bir köy bulacaktı. Ne olursa olsun bu durumdan paçayı sıyıracaktı. Yaşadığı korkunun yanı sıra bir soru aklını kurcalıyordu: Katiller onu nasıl bulmuştu? Onun hakkında tam olarak ne biliyorlardı?</p>
</body>
</html>
