<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>126</h2>

  <p>Mahalle Kubiela'ya manyetik bir kutbu hatırlattı. Kargaşayı, sefaleti, umutsuzluğu üzerine çekmiş, harita üstünde bir nokta. Taksi onu, Jean-Jaures Çıkmazı girişinde, 54 Numara'nın önünde bıraktı. Yağmur damlaları mermi şiddetiyle asfalta çarpıyordu.</p>

  <p>Makadam ayaklarının altında dağılıyor gibiydi. Çevresini zorlukla görüyordu. Gök gürledi ve bir şimşek hafif eğimli bir tepeye doğru tırmanan, derme çatma evlerden oluşmuş mahalleyi aydınlattı.</p>

  <p>Kubiela tırmanmaya başladı. Ortam, attığı her adımda biraz daha bozuluyordu. Yağmurun sel olup aktığı duvarlar veya duvar vazifesi gören çürümüş kazıklar, yarışma kadar toprağa gömülü evleri koruyordu. Evlerin numaraları tabelaların üstüne elle yazılmıştı.</p>

  <p>Çitlerin ardındaki köpekler içeri ilk girecek olanın üstüne atılmaya hazır bir şekilde gırtlakları parçalanırcasına havlıyordu. Su birikintilerinin içindeki elektrik direkleri darağaçlarını andırıyordu.</p>

  <p>Ölümünü bildiren haberi okuduğunda sıradan, basit bir ailesi olduğunu anlamıştı. Ancak bu gördükleri, çıtayı biraz daha aşağı çekiyordu. Uzun zaman önce miadını doldurduğunu sandığı berbat bir sefaletten –gecekondular, boş araziler, elektriksiz ve susuz gettolar– geliyordu. Neden göç ettiği bilinmeyen Slav bir ailede doğmuştu. Yolun yarısına gelince asfalt sona erdi. Çamurun içinde metal parçaları, mutfak eşyaları, araba parçaları yüzüyordu. Kubiela burjuvalara özgü bir korku hissediyordu. Aile evinin yerine, pasaklı, dişleri dökülmüş birkaç Çingene'nin bulunduğu büyük bir göçebe arabasıyla karşılaşmayı bekliyordu.</p>

  <p>Aslında, 37 Numara, onlarca yıllık unutulmuşluğun kirini taşıyan tuğla bir evdi. Ayrıkotları ve tavşan kafesleriyle çevrili tepenin üstünde karaltı halinde duruyordu. Yağmur çalıları, toprağı, duvarları tek bir kil bloku haline getirircesine dövüyordu. Sadece kırmızı renkli çatı taze bir yara gibi parlıyordu.</p>

  <p>Kapalı panjurlar, harap görünüm burada uzun zamandan beri yaşanmadığını gösteriyordu. Annesi çekip gitmiş gibiydi. Görüntüye bakılırsa, Cöte d'Azur'de şaşaalı bir emeklilik yaşadığı söylenemezdi. Tabii, eserlerinin parasını almadıysa.</p>

  <p>Bahçeyi çevreleyen telin üstünden atladı ve geçerken yağmurun altında tıngırdayan çana dokundu. Lastikler ve tuğlalar dışında başka bir şeyin olmadığı birkaç metrekarelik bahçe, etrafa iyice ıssız bir hava veriyordu. Çamurlara bata çıka, üzerinde yarısı kırılmış bir sundurmanın bulunduğu kapıya doğru yürüdü, iğne başı gibi binlerce yağmur damlası sundurmanın altına kadar onu takip etmişti.</p>

  <p>Gayriihtiyari zile bastı. Sonuç alamadı. Yine âdet yerini bulsun diye, kapı penceresini koruyan ferforje motiflerin üstüne vurdu, içeride hiç hareket olmadı. Yerden demir bir çubuk aldı ve soldaki, en yakın pencerenin panjurunu zorladı. Sonra yine aynı demir çubukla cama vurdu, cam şangırdayarak kırıldı. Bunu âdet haline getirmeye başlıyordu. Pervaza tutundu ve dönüp son bir kez manzaraya baktı, içeri girdi. Ev tamamen boşaltılmıştı. Bir an, kendi ölümünden sonra annesinin de ölmüş olabileceğini düşündü. Sonuçta, tek haber kaynağı Le Monde'du ve üzerinden bir yıl geçmişti.</p>

  <p>Hol. Mutfak. Salon. Mobilya yoktu. Lamba yoktu. Tek bir perde yoktu. Çürümeye yüz tutmuş, bej veya kahverengi duvarlar. Döşeme kirişlerinin göründüğü, çatlamış parkeler. Attığı her adımda bir şeyleri eziyordu. Hurma büyüklüğünde karafatmalar. Burada çocukluğunun geçtiğinden emindi. Diplomaları ve bilgisiyle, bu balçık çukurundan çıkmak için duyduğu aşırı isteği hayal edebiliyordu.</p>

  <p>Sosyal ve maddi bir zafer, ama hepsi bu kadar değildi. Psikiyatri eğitimiyle birlikte, ruhunun, tutkularını, günlük yaşamının kalitesini de değiştirmek istemişti. Kesin olan bir şey vardı: Ailesinden ve onların işçi olmasından asla utanmamıştı. Tam tersine, onu başarıya ulaştıran şeylerden biri de ailesine duyduğu minnettarlıktı –ve hayattan öç alma düşüncesi. Ailesini bu çirkeften çıkaracaktı. Kaderlerini değiştirecekti. Onlara başka bir ev almış mıydı? Hatırlamıyordu.</p>

  <p>Bir merdiven. Ahşap basamaklar küfle kaplıydı. Bastığı her yerden yeşil bir sıvı fışkırırken, karanlığın içinde başka böcekler kaçışıyordu. Her an parçalanmasını bekleyerek tırabzana tutundu. Ama parçalanmadı. Ev onu huzuruna kabul ediyormuş gibi saçma bir fikre kapıldı –Sanki ziyaretini tamamlamasını istiyordu.</p>

  <p>Koridor, ilk oda. Kapalı panjurlar. Karanlık. Boş. Diğer odaya geçti. Aynı manzara. Bir başka oda. Yine aynı. Sonunda kapısı kilitli bir odayla karşılaştı. Hatta üzerinde yeni bir sürgü bile vardı.</p>

  <p>Bu özen onu, az da olsa umutlandırdı. Tepesine yıkılmasını bekleyerek, bir omuz darbesiyle kapıya yüklendi. Kolay olmayacaktı. Demir çubuğunu almak için aşağıya inmek zorunda kaldı. Sonunda, zıvanaların ve ahşabın üstündeki on dakikalık bir çalışmanın ardından odaya girdi.</p>

  <p>Yine boş bir odayla karşılaştı. Sadece, bir köşede üzeri çöp torbalarıyla örtülü iki karton kutu vardı. Dikkatle naylon torbayı kaldırdı, her an altından fare veya böcek fırlayabilirdi. Plastik mavi kapları olan, yeni görünümlü defterlerle karşılaştı. Birinin sayfalarını karıştırdı ve yüreğinin ağzına geldiğini hissetti. Bunlar François Kubiela'nın psişik kaçışlarla ilgili kişisel notlarıydı. Hiç ummadığı çok değerli bir hazine bulmuştu. ikinci kutunun üstündeki çöp torbasını kaldırdı. Zarflar, fotoğraflar, resmi kâğıtlar... Rakamlarla, tanıklık belgeleriyle, fotoğraflarla, soru fişleriyle Kubiela'nın tüm yaşamı... Bu belgeleri buraya kim koyduysa, nemden korumak için büyük özen göstermişti –Karton kutuların içi de çöp torbalarıyla kaplanmıştı.</p>

  <p>Bu arşivi buraya kim koymuştu? Araştırması boyunca kendini tehlikede hissetmiş ve geçmişiyle ilgili tüm bulguları bu odaya koyarak karargâhını ailesinin evine kurmuştu.</p>

  <p>Pencereyi açtı ve panjur kanatlarını itti. Yeniden kapatana kadar yağmur rüzgârla birlikte içeri girdi. Kubiela odaya geri döndü. Sağ duvarda, önü metal bir levhayla kapatılmış bir şömine vardı. Duvar kâğıtları, bir zamanlar odada bulunan mobilyaların izlerini taşıyordu. Bir yatak. Bir dolap. Bir komodin. Ayrıca sökülmüş posterlerden kalma dikdörtgen izler. Kubiela buranın kendi odası olduğunu düşündü. Çocukluğunun, sonra yeniyetmeliğinin geçtiği oda. Yeniden karton kutulara döndü. Tüm bu belgeleri incelemek saatlerini alacaktı.</p>

  <p>Bir ateşin karşısındaymış gibi ellerini ovuşturdu ve ganimetin önünde dizlerinin üstüne çöktü. Yüzünde bir gülümseme vardı.</p>

  <p>Kaderinde acı bir yan vardı.</p>

  <p>Araştırması, Bordeaux'da boş karton kutularla başlamıştı.</p>

  <p>Pantin'de dolu karton kutularla sona eriyordu.</p>
</body>
</html>
