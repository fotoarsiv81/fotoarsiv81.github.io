<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>73</h2>

  <p>— Metis dün kurulmuş bir şirket değil.</p>

  <p>Patrick Koskas sigarasından derin bir nefes çekti, bir elektrik direğine yaslanmıştı. Arkasında, karanlığın içinde Akitanya Köprüsü görünüyordu. Garonne Nehri kıyısında, sağ yakada yer alan Eski Lormont bölgesinin ıssız sokağındaki bu buluşma yerini gazeteci seçmişti.</p>

  <p>Tehlike altındaki bir muhbir gibi davranıyordu. Sürekli arkasına bakıyor, gecenin kulakları varmış gibi alçak sesle, hızlı hızlı konuşuyordu. Aslında bu saatte herkes uyuyordu. Köprünün devasa ayağının dibindeki kırmızı çatılı evler, bir ağacın çevresine toplanmış mantarları andırıyordu.</p>

  <p>Anais yorgundu –Arabasını Nice'te bırakmış, saat 20.00'de Bordeaux uçağına binmişti. Le Coz yeni bir arabayla –Bir Smartonu bekliyordu. Saat 23.00'tü. Anais deri ceketinin içinde titriyordu. Beyni kafasının içinde yüzüyordu. Metis'in tarihiyle ilgilenecek durumda değildi:</p>

  <p>— Başlangıçta, 1960'lı yıllarda, Fransız paralı askerlerinden oluşan bir gruptu. Bir dostlar çetesi. Çinhindi'nde, Cezayir'de faaliyet gösteren savaş tutkunları. Afrika'daki çatışmalar konusunda uzmanlaşmışlardı. Kamerun. Katanga. Angola... En önemli maharetleri taraf değiştirmekti. İlk başlarda, özgürlük hareketlerine karşı savaşmaları için sömürgeci otoriteler tarafından tutuluyorlardı. Ancak bu savaşlarının baştan kaybedilmiş olduğunu ve bugün yarın iktidarı ele geçirecek olan isyancıların yanında yer almanın çok daha fazla para getireceğini çabuk anladılar. Metis'in adamları, hiç para almadan devrimci cepheleri desteklediler, sonra bu yatırımlarının karşılığını beklemeye koyuldular. Yeni diktatörler onların yardımlarını hatırladılar ve uçsuz bucaksız araziler, maden ocakları, hatta bazen de petrol yatakları verdiler.</p>

  <p>Tuhaf bir şekilde, paralı askerler ne madenlerle ne de petrolle ilgileniyordu. Onları ilgilendiren tarımdı. İşte buradaki, Bordeaux'daki herifler bunlar. Köylü ailelerin mirasçıları. Ektiler, yetiştirdiler, yeni teknikler geliştirdiler, gübreler ve böcek öldürücüler alanına da el attılar. Ardından yavaş yavaş kimyasal silahlarla da ilgilenmeye başladılar. Sarin, tabun ya da soman gibi doğrudan sinirlere ve solunum sistemine zarar veren nörotoksik gazlar konusunda uzmanlaştılar.</p>

  <p>Koskas eski sigarasıyla yenisini yaktı:</p>

  <p>— Bu gelişmede şaşırtıcı bir yan yok. Zaten kimyasal silahları yapanlar gübre ve böcek öldürücü ilaç üreticileridir. 1970'li yılların sonunda Metis, tarım ve kimya alanında faaliyet gösteren uluslararası bir gruba dönüştü.</p>

  <p>Anais not defterini çıkarmamıştı. Paranoya bunu gerektiriyor. Tüm bu bilgileri hatırlamayı umut ediyordu; belki de Koskas bunların fotokopilerini bir dosya halinde ona verirdi. Ancak buna fazla ihtimal vermiyordu. Somut deliller yok.</p>

  <p>— İran-Irak Savaşı onlara büyük bir pazar açtı, diye devam etti Koskas. Birinci Dünya Savaşı'ndan beri ilk kez ve Cenevre Konvansiyonu'na rağmen, Iraklılar düşmanlarına karşı kimyasal silah kullanmaya karar verdi. Metis onların tedarikçisi oldu. Grup Saddam Hüseyin'e tonlarca gaz verdi. 28 Haziran 1987'de Irak bu stokları İran'ın Sardaşt kentine karşı kullandı. 17 Mart 1988'de bu kez de Kürt şehri Halepçe'de kimyasal ve biyolojik zehir kullanıldı. Toplamda yüz binlerce kurban konvansiyonel olmayan bu silahlara maruz kaldı. Metis sayesinde.</p>

  <p>Tüm bunlar çok üzücüydü ama Anais "Bizden her şeyi gizliyorlar, bize hiçbir şey söylemiyorlar" tarzındaki bu tür kanıtlanamaz verilere şüpheyle yaklaşıyordu.</p>

  <p>— Kaynaklarınız neler?</p>

  <p>— Bana güvenin. Ulusal Arşiv'de herkese açık olan belgeleri incelemek yeterli. Tüm bunlar herkesçe bilinen şeyler. Uzmanlardan oluşan bazı çevrelerde, bu olaylar artık en ufak bir sorun yaratmıyor.</p>

  <p>Yine de Anais, bu jeopolitik unsurlar ile mitolojik cinayetler arasında herhangi bir bağ kuramıyordu. Hele Victor Janusz'la hiç.</p>

  <p>— Bugün Metis hangi noktada? Tam olarak ne yapıyorlar?</p>

  <p>— 1980'li yıllardan sonra, kimyasal silahların hiçbir geleceğinin olmadığını anladılar. İrak bile dünyayı zehirlemekten vazgeçmişti. İlaç üretimine yöneldiler. Özellikle de psikotrop ilaçlara. Kuşkuşuz bunun patlama yapan bir pazar olduğunu biliyorsunuz. Her yıl gelişmiş ülkeler 150 milyar avroluk ilaç tüketiyor. Bu rakam içinde psiko-etken maddeler önemli yer tutuyor. Sertex, Lantanol, Rhoda 100, bu alanın majör ürünleri. Metis bünyesindeki şirketler tarafından üretiliyorlar.</p>

  <p>Bunlar Anais'in çok iyi bildiği isimlerdi. Yüzlerce kutu tüketmişti.</p>

  <p>— Grubun artık silah alanında faaliyeti yok mu?</p>

  <p>— Bazı söylentiler var.</p>

  <p>— Ne gibi?</p>

  <p>Gazeteci sigarasından derin bir nefes çekti.</p>

  <p>— Fransız ordusunun bazı askeri araştırmalarında onlarla işbirliği yaptığına dair.</p>

  <p>— Neyle ilgili?</p>

  <p>— İradeyi ortadan kaldıran moleküller. Gerçeklik serumları, bu tür şeyler. Henüz gizli projeler. Otoriteler bu yolda faaliyet göstermeyi kendilerinde hak görüyor. Dünyanın en tehlikeli silahı olarak geriye sadece insam beyni kaldı. Eğer Hitler kaygı giderici ilaç almış olsaydı dünya tarihi de farklı olurdu.</p>

  <p>Anais az kalsın kahkahayı patlatıyordu. Koskas onun kuşku duyduğunu hissetti.</p>

  <p>— Elimde Metis'in Fransız ordusuyla işbirliği yaptığına dair kanıt yok. Ama bu anlaşılmaz bir şey değil. Unutmayın ki önemli bir şey daha var: Metis'in kurucularının son derece özel bir uzmanlık alanları var: İşkence. Askerliklerini Cezayir'de yaptılar. Kimya bilgilerinin ve daha insana yönelik (!) tecrübenin kesiştiği yerde.</p>

  <p>— Kuruculardan bahsediyorsunuz. Hepsi öldü, öyle değil mi?</p>

  <p>— Evet. Ama çocukları nöbeti devraldı. Çoğu bölgenin hatırı sayılır kişisi. Size isimler vereceğim, şaşkınlıktan ağzınız açık kalacak.</p>

  <p>— Ben de bunu bekliyorum.</p>

  <p>— Eğer bugün bir liste yayınlarsam, anında bana dava açılacaktır. Size tüm söyleyebileceğim, bu insanların Bordeaux'nun yüksek sosyetesine mensup kişiler olduğu, içlerinden bazıları Gironde'un en iyi cru'lerinin sahibi.</p>

  <p>"Cru" sözcüğü onun için bir uyarı oldu.</p>

  <p>— Babam bu grubun içinde ne yapıyor?</p>

  <p>— Küçük bir hissedar, ancak yönetim kuruluna katılacak kadar önemli biri. Ayrıca danışmanlık da yapıyor.</p>

  <p>— Şarap konusunda mı?</p>

  <p>Koskas sırıttı. Anais'in bazen böyle aptallıkları oluyordu.</p>

  <p>— Babanızın yaptıklarını benden daha iyi biliyorsunuz. Metis için ideal bir profil diyebiliriz.</p>

  <p>Anais cevap vermedi. Koskas yeni bir sigara yaktı. Adamın yüzünü göremiyordu ama hâlâ sırıttığından emindi. Alaycı, karışıklık ve şaşkınlık yaratmaktan mutlu birinin sırıtışı.</p>

  <p>Anais yumruklarını sıktı ve can alıcı konuya dönmeye karar verdi. Minotauros ve İkaros cinayetlerine.</p>

  <p>— 12 Şubat'ı 13 Şubat'a bağlayan gece Saint-Jean Garı çevresinde bir ceset bulundu.</p>

  <p>— Yapmayın!</p>

  <p>— Metis Şirketi, dolaylı olarak bu işe karışmış olabilir.</p>

  <p>— Ne şekilde?</p>

  <p>Gazetecinin sesi değişmişti. Meraklı. Açgözlü.</p>

  <p>— Bilmiyorum, dedi Anais. Ama önceki gün yine aynı yerde hafızasını kaybetmiş bir adam bulunmuştu. Üç gün sonra da bu adam ile hanım arkadaşı Guethary'de iki nişancı tarafından öldürüldü. Katillerin Metis Grubu'yla bağlantısı olabilir.</p>

  <p>— Elinizde veri var mı? Somut bağlantılar?</p>

  <p>— Az çok. Gruba bağlı bir güvenlik şirketinde çalıştıklarından hiç kuşku yok.</p>

  <p>— Hangi şirket?</p>

  <p>— Soruları ben sorarım.</p>

  <p>— En önemli şeyi söylemiyorsunuz. Bu iki olay arasında nasıl bir bağ olabilir? Yani Saint-Jean cinayeti ile Guethary'dekiler arasında?</p>

  <p>— Bilmiyorum, dedi Anais, bir kez daha.</p>

  <p>Koskas karanlığa çekildi.</p>

  <p>— Anlaşılan pek fazla bir şey bilmiyorsunuz.</p>

  <p>Anais cevap vermemeyi yeğledi. Koskas birkaç adım attı. Sigara dumanı başının üstünde gizemli bir hale oluşturuyordu.</p>

  <p>— Saint-Jean katilinin kimliğini saptadığınızı sanıyordum.</p>

  <p>— Bir şüphelimiz var. Hepsi bu.</p>

  <p>— Firarda olan bir şüpheli.</p>

  <p>— Yakalanması an meselesi.</p>

  <p>Gazeteci yeniden güldü. Anais adamın bu alaycı tavrını sürdürmesine izin vermedi:</p>

  <p>— Metis Grubu'nun, uzaktan veya yakından, Yunan mitolojisiyle bir ilişkisi var mı?</p>

  <p>— Adı dışında, yok. Metis eski Yunanca bir sözcük. "Bilgelik" anlamına geliyor. (Sigara dumanını sokak lambasının ışık huzmesine doğru üfledi.) Sadece bir isim.</p>

  <p>Anais düşündü. Tüm bunlar mantığa aykırıydı. Deneyimlerine dayanarak, bir cinayetin kendine özgü bir söz dağarcığı olduğunu biliyordu. Sözcükleri. Teknikleri. Gerekçeleri. Bir ilaç şirketi ile bir seri katil arasında hiçbir bağ yoktu. Bir antidepresan üreticisi ile Hecate II'yle yapılan bir saldırı arasında da.</p>

  <p>— Yanlış yoldasınız, diye devam etti Koskas. Metis kendini kabul ettirmiş bir sanayi grubudur. Üstesinden gelmeleri gereken tek sorun, bu tür şirketlerin maruz kaldığı alışıldık saldırılar. Yaptıkları klinik deneyler, kobay olarak kullanılan insanlar ve benzer nedenlerle yapılan saldırılar. Ayrıca onları kitleleri tüketime yönlendirdikleri ve herkesi ilaç bağımlısı yapmak istedikleri için de suçluyorlar... Ama hepsi bu. Bu ölçekte bir şirket, gazetelerin birinci sayfalarında yer alacak cinayetlere bulaşmaz.</p>

  <p>— Peki ya orduyla olan şu muhtemel bağlar?</p>

  <p>— Doğru. Eğer güç kullanarak çözülecek bir sorun varsa Metis'in ortakları bunu üstlenir ve sizin haberiniz bile olmaz.</p>

  <p>Anais başıyla teyit etti. Bu son açıklama ona bir ayrıntıyı hatırlatmıştı. Arabanın sahibi ve grup şirketi ÖDGA'yı temize çıkaran ihbarı düşündü –12 Şubat tarihinde yapılan ve Q7'nin çalındığını bildiren ihbarı.</p>

  <p>— Metis'in jandarma raporunu değiştirme imkânı var mı?</p>

  <p>— Sanırım pek iyi anlamadınız, diye fısıldadı Koskas. Eğer söylentiler doğruysa Metis, ordu demek. Jandarma. Polis. Fransa'da üniforma taşıyan herkes. Yasayı ve düzeni temsil eden her şey Kurt meyvenin içinde değil. Kurt ve meyve yeni düşmanlara meydan okumak için bir araya gelmişler. Teröristlere. Casuslara. Sabotajcılara. Şu veya bu şekilde ülkemize saldıran herkese.</p>

  <p>Anais bir soru daha sormak istedi, ama muhbir-gazeteci gecenin karanlığında buharlaşmıştı. Geriye sadece köprü, gökyüzü ve sessizlik kalmıştı. Ne yapması gerektiğini biliyordu. Önce uyuyacaktı, sonra boğayı boynuzlarından yakalayacaktı.</p>

  <p>Kendi mitolojisinin Minotauros'uyla yüzleşecekti.</p>

  <p>Babasını sorgulayacaktı.</p>
</body>
</html>
