<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>57</h2>

  <p>Olabildiğince hızlı koştular, ancak giysilerinin kıvrımlarındaki çamur rahat koşmalarına mâni oluyordu. Her adımda çamurlu ayaklarının ağırlaştığını hissediyorlardı. Sağa saptılar ve dümdüz uzanan, tamamen ıssız bir caddeye çıktılar. Janusz yağmurun arasından sokak lambalarının, bina cephelerinin, kaldırımların, bölük pörçük gökyüzünün sarsıldığını görüyordu. Omzunun üstünden arkasına bir göz attı. Bougainville savaşçıları, önde köpekleriyle depara kalkmışlardı. Bu caddede onlardan kurtulmalarının imkânı yoktu.</p>

  <p>Janusz, Şampuan'ı anorağından yakaladı ve onu sağdaki bir sokağa sürükledi. Sonra soldaki bir başka sokağa. Yaklaşık otuz metre sonra Panier'ye çıkan bir merdiven gördü.</p>

  <p>Böylece başladıkları yere dönmüşlerdi. Basamakları işaret etti ve Şampuan'ın tepki vermesini beklemeden oraya yöneldi. Tırmandı ve dönüp yeniden arkasına baktı: Dazlak kafa nefes nefese onu izliyordu. Onun arkasında da çete vardı. Köpeklerle aralarında sadece birkaç metre kalmıştı.</p>

  <p>Arkadaşını bekledi. Kısa bir an, uzaktan manzaraya bakınca aynı anda iki yerdeymiş gibi bir izlenime kapıldı. Artık hiçbir şey duymuyordu. Yağmuru hissetmiyordu. Ruhu, olayı izleyen sıradan biri gibi geziniyordu.</p>

  <p>Sonunda Şampuan ona yetişti. Janusz onun öne geçmesine müsaade etti ve peşine takıldı. Her basamak bir felaket, bir ıstıraptı. Yağmur kafalarına, sırtlarına, omuzlarına vuruyordu. Artık Janusz daha hızlı çıkmak için ellerinden destek alarak bir maymun gibi dört ayak tırmanıyordu. Janusz'un kendini aynı anda iki yerde birden hissetme duygusu geçmişti. Geberecek olan oydu. Boğazına düğümlenen, onu kusacak hale getiren korkuydu.</p>

  <p>Birden yerle olan temasını kaybetti. Kafası basamaklardan birine çarptı. Gözünün önünde şimşekler çaktı. Bir acı dalgası tüm bedenini kapladı. Hemen ardından, ıslak betonun soğukluğunu yanağında hissetti. Yüzündeki kanın sıcaklığını. Bacağındaki şiddetli acıyı...</p>

  <p>Bakışlarını aşağı çevirdi: Köpeklerden biri onu baldırından ısırmıştı. Hayvan onu yüzüstü basamaklardan aşağı çekiyordu. Bir sokak lambasına tutunmaya çalıştı. Başaramadı. Kafasmı kaldırdı. Şampuan tırmanmaya devam ediyordu. Hiçbir şeyin farkında değildi –ya da tabanları yağlamayı tercih etmişti. Bağırmak istedi, ancak bir basamağın kenarı ağzına çarptı. Doğrulmaya çalıştı. İki basamak daha aşağı kaydı.</p>

  <p>Kendi etrafında yarım tur atıp sırtüstü dönmeyi başardı. Takip nedeniyle çılgına dönmüş köpeğin gözlerini gördü. Hemen arkasında, ona doğru gelen bir evsiz vardı. Janusz topuğuyla hayvanın suratına vurdu, köpek sahibinin ayaklarının dibine kadar yuvarlandı. İki saldırgan merdivene düştü.</p>

  <p>Ayağa kalkmak için bu durumdan yararlandı. İt yeniden peşine düşmüştü, avcı da arkasındaydı. Janusz kaydı, toparlandı, gözlerini düşmanlarından ayırmadan geri geri gitti. Sokak lambasının halesinde, bir ayrıntı dikkatini çekti. Herifte el yapımı kesici bir silah vardı. Sivriltilmiş seramikten yapılmış bir bıçak. Kuşkusuz bir klozet parçasıydı.</p>

  <p>Janusz yıldırım hızıyla karar verdi. Böyle bir bıçakla kendini öldürtmeyecekti. Çıplak elle, saldırganın kulağına bütün kuvvetiyle bir tokat indirdi. Herif sendeledi, düşmemek için korkuluğa tutundu. Janusz onu yakasından yakaladı, kendine doğru çekti ve bir futbolcu gibi herife yandan kafayı yapıştırdı. Bir ses ona ne yapması gerektiğini söylüyordu. Burun kemiğini ve göz çukurunu hedefle, alın kemiğine dikkat et.</p>

  <p>Kuru bir çatırtı duydu. Kan gözlerine fışkırdı. Birkaç saniye boyunca hiçbir şey görmedi. Gözkapaklarını sildi ve saldırganın basamaklara, dizlerinin üzerine çöktüğünü gördü. Köpek üzerine atıldı. Janusz ona bir tekme savurdu. Sonra destek alarak, herifin karnına Converse'lerinin burnuyla tekme attı. Daima karaciğeri, alkol tüketimi nedeniyle evsizlerin bu en hassas noktasını hedef al.</p>

  <p>Saldırgan bir çığlık attı. Köpeğinin üstüne düştü. Bir kez daha birlikte yere yuvarlandılar. Janusz kahramanlığının şaşkınlığıyla hareketsiz kaldı. Yeniden gerçek Victor Janusz olmuştu. Sokakların adamı. Caddelerin vahşi adamı.</p>

  <p>İki yeni evsiz yağmur perdesinin arasından fırlamıştı, biri çok kısa saçlıydı, diğerinin kırmızı bir ibiği vardı, ilki demir bir çubuk, İkincisi çivili bir beysbol sopası tutuyordu. Janusz yumruklarını sıktı, sonra beklenmedik bir darbe aldı. Darbe çok sertti. Kıçının üstüne düştü. Kollarıyla başını korumaya aldı, dayak yemeye hazırlandı.</p>

  <p>İlk darbe yankılandı. Bunu İkincisi izledi, çok daha metalikti.</p>

  <p>Janusz hiç acı hissetmedi. Başını kaldırdı. Şampuan XXL boyutundaki bir çöp konteynerini kapmış, ilk herife vurmuş, İkincisini de bir sokak lambasına doğru sürüyordu. Şampuan konteyneri üzerlerine fırlattığında saldırganlar kaçmaya başladılar.</p>

  <p>Arkadaşını yakasından tutup kaldırdı ve merdivenin yukarısına doğru itekledi. Janusz ona karşı sonsuz bir minnet duygusu hissetti, içinde bir yerlerde onun hakkmdaki yargısını yeniden gözden geçirdi. Kafatası delik olan bu evsize hâlâ güvenebilirdi.</p>

  <p>Bir sürü basamak daha tırmandılar ve dar sokaklardan oluşan yeni bir labirente ulaştılar. Janusz baldırında şiddetli bir acı hissediyordu. Köpek işini iyi yapmıştı. Gitgide daralan bir sokağa girdiler. Buradan bir insan bile zorlukla geçebilirdi. Yavaşladılar. Neredeyse duracak kadar. Soluk soluğaydılar. Güçleri tükenmişti.</p>

  <p>Korku hâlâ oradaydı ama ciğerlerin yanmasıyla, kasların ağrısıyla, mide bulantısıyla bastırılmış bir korkuydu bu.</p>

  <p>— Onları ektik, dedi soluk soluğa Şampuan.</p>

  <p>— Ne demezsin.</p>

  <p>Janusz onu bir girintiye doğru itti. Şampuan az kalsın yere düşüyordu.</p>

  <p>— Ne yapıyorsun?</p>

  <p>— Saklan.</p>

  <p>Girintinin içinde bahçe parmaklıkları, lavanta çalıları ve sarmaşıklarla gizlenmiş bir evin giriş kapısı vardı. Janusz yaprakların arasına çömeldi, Şampuan da onu taklit etti. Henüz gizlenmişlerdi ki, avcılar burunlarının dibinden geçtiler. Nefeslerini tuttular. Janusz ıslak taşın kireçli kokusunu, yaprakların keskin kokusunu alıyordu. İnsana huzur veren duygular. Bitkinlerdi ama hâlâ hayattalardı. Birbirlerine baktılar. Bu rahatlama hissi onları görünmez bir iple birbirlerine bağlıyordu.</p>

  <p>— Onları takip edeceğim, dedi Janusz alçak sesle.</p>

  <p>— Ne?</p>

  <p>— Bizim ağzımızı burnumuzu kırmak istemiyorlar. Öldürmek istiyorlar. Bunun sebebini öğrenmem lazım.</p>

  <p>Şampuan korkuyla ona baktı. Kavga sırasında beresini kaybetmişti. Dikişli kafası yağmur altında bir dinozor yumurtası gibi parlıyordu.</p>

  <p>— Belki onlara soru da sorarsın, ha?</p>

  <p>— Hepsine değil. Sadece birine. Ve hiç beklemediği bir anda.</p>

  <p>— Sen hastasın.</p>

  <p>Janusz ceketinin önünü açtı, komando bıçağının sapı göründü.</p>

  <p>— Bıçağım var.</p>

  <p>— Daha çok bir sinek kadar aklın var.</p>

  <p>— Başka bir zula biliyor musun?</p>

  <p>— Geldiğimiz yere tüyelim. En iyisi yuvamıza dönmek. Madrague'a.</p>

  <p>— Bu imkânsız. Bir otel biliyor musun?</p>

  <p>— Otel mi?</p>

  <p>— Param var. Marsilya'da bizim gibi adamlar için oda kiralayan oteller olmalı.</p>

  <p>— Ben böyle bir tane biliyorum ama... Janusz 50'lik bir banknot çıkardı.</p>

  <p>— Hemen oraya git, bana da adresi ver.</p>

  <p>Bir an güvensizlik duyarak ekledi:</p>

  <p>— Eğer odada beni beklersen sana da bir 50'lik var.</p>

  <p>Şampuan dişsiz ağzını yaya yaya gülümsedi ve otelin yolunu tarif etti.</p>

  <p>— Eğer sabah odada yoksam, diye ikaz etti Janusz, polise haber ver.</p>

  <p>— Polis mi? Bundan daha beteri de var mı?</p>

  <p>— Aksi takdirde suç ortaklığı yapmaktan tutuklanırsın.</p>

  <p>— Neyin suç ortaklığı? Onlara ne söyleyeceğim?</p>

  <p>— Gerçeği. Geri döndüğümü. Saldırıyı. Daha fazlasını öğrenmek istediğimi.</p>

  <p>— Eskiden de fazla açık değildin, ama şimdi kesinlikle kalamar sosu gibisin.</p>

  <p>— Otel. Beni orada bekle.</p>

  <p>Janusz cevabı beklemeden uzaklaştı.</p>
</body>
</html>
