<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>71</h2>

  <p>— Sen ressamdın.</p>

  <p>— Ne tür bir ressam?</p>

  <p>— Otoportrelerini yapıyordun.</p>

  <p>— Bu benim sorumun cevabı değil. Bir profesyonel miydim?</p>

  <p>Yoksa bir amatör mü? Burada mı... resim yapıyordum?</p>

  <p>— Burada, evet. Corto Villası'nda.</p>

  <p>Yaşlı adam gururla gülümsedi:</p>

  <p>— Adım, Jean-Pierre Corto. Kırk yıl önce bu yeri kurdum.</p>

  <p>— Deliler için bir sığınak mı?</p>

  <p>Yaşlı adam hoşgörüyle yeniden gülümsedi.</p>

  <p>— Eğer istiyorsan öyle diyebilirsin. Ben özel bakım yeri demeyi tercih ederim.</p>

  <p>— Ben bu tür yerleri bilirim. Diğer hayatımda bir psikiyatrdım. Burası bir tımarhane.</p>

  <p>— Tam olarak öyle değil. Bu villa gerçekten özel bir yer.</p>

  <p>— Hangi konuda?</p>

  <p>— Sanat terapisinde. Benim pansiyonerlerim akıl hastası, bu doğru, ama hepsi sanatla tedavi oluyor. Gün boyunca resim yapıyorlar, heykel yontuyorlar, çiziyorlar. Hepsi gerçek birer sanatçı, ilaç tedavileri asgariye indirilmiş durumda. (Güldü.) Bazen sürecin ters işlediğine dair bir izlenime kapılıyorum. Sanki yetenekleriyle sanatı tedavi edenler onlarmış gibi.</p>

  <p>— Narcisse benim soyadım mı?</p>

  <p>— Bilmiyorum. Resimlerini böyle imzalıyordun. Başka hiçbir bilgi vermedin. Kimlik belgelerin yoktu.</p>

  <p>Bundan böyle Narcisse'im, diye tekrarladı. Onun gibi düşünmeli, hareket etmeli, nefes almalıyım.</p>

  <p>— Buraya ne zaman geldim?</p>

  <p>— 2009 Eylülü'nün başında. Buraya gelmeden önce Nice yakınlarındaki bir klinikte, Saint-Loup'daydın.</p>

  <p>— Peki buraya nasıl geldim?</p>

  <p>Corto gözlüğünü taktı ve bilgisayarını açtı. Kara kuru, cılız görünümlü, altmışlı yaşlarda ufak tefek bir adamdı. Gür beyaz saçları, sürekli somurtuyormuş izlenimi veren kalın dudakları vardı, füme camlı gözlük takıyordu. Hipnotize edici bir ifadesizlikle, gırtlaktan çıkan kalın bir sese sahipti.</p>

  <p>Adamın ofisindeydiler. Enstitü bahçesinin alt tarafında yer alan bir tür kır eviydi. Parkeler, duvarlar, tavan, her yer çam kerestesindendi. Kirişlerden, insanın içini ısıtan ve kendini iyi hissetmesini sağlayan güçlü bir reçine kokusu yayılıyordu. Bir pencere Nice hinterlandına bakıyordu. Duvarlarda pansiyonerlerin yaptığı tek bir resim bile yoktu.</p>

  <p>Karnaval geçişi sorunsuz tamamlanmıştı. Onları bir arabanın beklediği Massena Meydanı'na gelene kadar arkadaşlarıyla birlikte geçit törenine katılmış, dans etmiş, bağıra çağıra şarkılar söylemişti. Onları bekleyen aracın bir Jumpy olmasına hiç şaşırmamıştı. Yeni dostları Acil Barınma Merkezi'nin kaçıklarından pek farklı değildi, ancak onların daha temiz versiyonuydular.</p>

  <p>Şiddetli yağmur altında Nice'ten ayrılmışlar, sonra Carros'a kadar sürekli tırmanmışlardı. Villa, kasabanın birkaç kilometre uzağında, çok daha yüksekteydi. Arada sırada, sirenlerini öttürerek geçen polis arabalarıyla karşılaşmışlardı. Narcisse gülümsüyordu. Onu arıyorlardı. Onu bulmaları çok uzak bir ihtimaldi.</p>

  <p>Victor Janusz artık yoktu.</p>

  <p>Yolda, karnaval yürüyüşü sırasında hissettiği bazı şeyleri doğrulama imkânı bulmuştu. Corto Villası pansiyonerleri her yıl karnavala katılıyordu. Arabalarını süslüyorlardı. Nice atölyeleri heykelleri yapıyordu. Karnavalın sanat yönüyle ilgileniyormuş gibi yaparak başka sorular da sormuştu. Fare-insanların ve atlıkarıncalarının yaratıcısı oydu, eylül ve ekim ayları boyunca Corto'nun öğrencisi olmuş Narcisse... Açıkçası hiçbir şey hatırlamıyordu.</p>

  <p>— İşte, dedi, bilgisayarda kayıtlı dosyayı bulan yaşlı psikiyatr. Seni A 8 otoyolunun 42 numaralı çıkışının yakınlarında buldular. Cannes-Mougins çıkışı. Hafızanı kaybetmiştin. Cannes Hastanesi'nde bir dizi tıbbi incelemeye tabi tutuldun –yaralı değildin ama her türlü radyografiyi reddediyordun. Sonra seni Saint-Loup'ya gönderdiler. Orada bazı şeyleri hatırlamaya başladın. Adının Narcisse olduğunu söylüyordun. Paris'ten geliyordun. Ailen yoktu. Ressamdın. Saint-Loup'daki psikiyatrlar tedavi olman için bizim merkezi düşündü.</p>

  <p>— Ben Narcisse değilim, dedi boğuk bir sesle.</p>

  <p>Corto gözlüğünü çıkardı ve yeniden gülümsedi. Onun hayırsever büyükbaba edası son derece sinir bozucuydu.</p>

  <p>— Elbet te. Bugün olduğunu iddia ettiğin kişi de değilsin.</p>

  <p>— Hastalığımın ne olduğunu biliyor musunuz?</p>

  <p>— Buraya yerleştiğinde, bana oldukça çok şey anlattın. Sık sık gittiğin sanat okulları. Eserlerini sergilediğin galeriler. Paris'te oturduğun semtler. Evliliğin ve boşanman. Kontrol ettim. Hiçbiri gerçek değildi.</p>

  <p>Durumun ironisinin tadını çıkarıyordu. (3nun Patrick Bonfils'le oynadığı oyunu, şimdi Corto onunla oynuyordu. Her psişik kaçışın ardında, kabuğun içinin boş olduğunu ortaya çıkarma sorumluluğu taşıyan bir psikiyatr olurdu.</p>

  <p>— Yine de, diye devam etti, enstitünün sahibi, bu uydurmacanın içinde doğru olan bir şey de vardı. Sen gerçekten ressamdın. Hem parlak yeteneğini hem de ustalığını sergiliyordun. Bir an bile seni buraya kabul etme konusunda tereddüt etmedim. Seni kimsenin aramadığını belirtmem gerekiyor. Nüfusta kaydın, sosyal güvenliğin yoktu, bir armağan olduğun söylenemezdi.</p>

  <p>— Bir soruşturma yapıldı mı? Yani, benim hakkımda demek istiyorum.</p>

  <p>— Jandarma araştırma yaptı. Aşırı bir çaba göstermediler. Hakkında herhangi bir adli soruşturma yoktu. Ne adı ne de kökeni olan, psişik rahatsızlıklar çeken, göçebe bir yaşam süren basit biriydin. Senin hakkında daha fazla bir şey bulamadılar.</p>

  <p>— Sonra ne oldu?</p>

  <p>— Bu.</p>

  <p>Corto bilgisayarını Narcisse'e doğru çevirdi ve masanın diğer tarafına oturdu.</p>

  <p>— İki ay içinde, burada otuz kadar resim yaptın...</p>

  <p>Narcisse'in hiçbir özel beklentisi yoktu. Bununla birlikte, gördüğü farklı bir şeydi. Bilgisayar ekranında beliren her resim onu değişik kostümler içinde tasvir ediyordu. Bir amiral. Bir postacı. Bir palyaço. Romalı bir senatör... Hep aynı yaşta, hemen hemen hep aynı duruş, göğüs şişkin, çene önde. Her seferinde insan, destansı bir kahramanı seyrediyormuş gibi bir izlenime kapılıyordu.</p>

  <p>Ancak üslupta bir karşıtlık vardı. Bir taraftan, bedenin duruşu diktatörlük sanatını anımsatıyordu –Narcisse alttan resmedilmişti, bu da ona dünyaya hükmediyormuş gibi bir hava veriyordu– diğer taraftan, tam tersine, yüzünde, totaliter estetik anlayışına karşı akımları çağrıştıran dışavurumcu bir ifade vardı. 1920'li yıllarda Almanya'da doğmuş Yeni Nesnellik akımı gibi. Otto Dix. Georg Grosz... Burjuvazinin ikiyüzlülüğünü ortadan kaldırmak için gerçeği yapmacıksız bir şekilde ele alarak, çirkinliğini ve grotesk doğasını derinlemesine ön plana çıkaran sanatçılar.</p>

  <p>Resimleri hep aynı alaycı, yapmacık karaktere sahipti. Daima kırmızının baskın olduğu özünü kaybetmiş canlı renkler. Dönmeli fırça darbeleriyle belirgin, çizgi çizgi ve kalın bir boya katmanı.</p>

  <p>Seyretmekten çok dokunma ihtiyacı veren bir resim, diye düşündü, bu portreleri yaptığına dair en ufak bir şey hatırlamayan Narcisse. Araştırmasının son sınırına gelmişti. Onu kabullenmeyen kişiliklerle yeniden ilişki kurmak istiyordu. Onların sorumluluklarını ancak bu şekilde dışarıdan üstlenebilirdi.</p>

  <p>— Ekim ayının sonunda, diye devam etti Corto, ortadan kayboldun. Adres bırakmadan. Psişik rahatsızlığının nüksettiğini anladım.</p>

  <p>Resimlerdeki her karakterin kendine has aksesuarları vardı. Palyaço için bir balon ve bir trompet. Postacı için bir bisiklet ve bir çanta. Amiral için tekli bir dürbün ve bir sekstant...</p>

  <p>— Neden bu otoportreler? diye sordu, afallamış bir halde.</p>

  <p>— Bir keresinde, ben de bunu sana sordum, "insan gördüğüne güvenmemeli. Benim resmim pişmanlıktan başka bir şey değil" diye cevap verdin.</p>

  <p>Narcisse'in beti benzi attı. Benim resmim pişmanlıktan başka bir şey değil. Saint-Jean Garı'nın bakım çukurunda bulunan parmak izleri... Tzevan Sokow'un cesedinin yanında olması...</p>

  <p>Kendini psikopat bir katil olarak değerlendirdi. Resimlerindeki kahraman gibi bir adam. Dominant. Kayıtsız. Alaycı. Her yeni kurbandan sonra kimlik değiştiren biri. Cinayetlerini kanla unutmaya çalışan bir ressam.</p>

  <p>Aklına başka bir fikir geldi. Bu eserlerde kökeniyle ilgili bir gerçek bulabilirdi. Bir itiraf. Haberi olmadan, bizzat kendisinin verdiği bir bilinçaltı mesajı.</p>

  <p>— Şu tabloları görebilir miyim? Yani asıllarını.</p>

  <p>— Artık bizde değiller. Onları bir galeriye bıraktım.</p>

  <p>— Hangi galeri?</p>

  <p>— Villon-Pemathy Galerisi. Paris'te. Ama artık orada da değiller.</p>

  <p>— Neden?</p>

  <p>— Çünkü hepsi satıldı! Geçtiğimiz kasım ayında bir sergi düzenlendi ve çok başarılı oldu.</p>

  <p>Bu onun için dolaylı bir açıklamaydı:</p>

  <p>— Öyleyse artık zenginim, öyle mi?</p>

  <p>— Birkaç kuruş diyelim, evet. Para burada. Hepsi senin.</p>

  <p>— Nakit mi?</p>

  <p>— Nakit, evet, küçük bir kasada. İstediğin zaman sana vereceğim.</p>

  <p>Narcisse birden, bu para sayesinde araştırmasına kaldığı yerden yeniden başlayabileceğini fark etti. Para Hızır gibi yetişmişti:</p>

  <p>Cebinde bir avro bile kalmamıştı.</p>

  <p>— En kısa zamanda o paraya ihtiyacım olacak.</p>

  <p>— Hemen gitmek mi istiyorsun?</p>

  <p>Cevap vermedi. Corto anlayışlı bir tavırla başını salladı. Bu sıcak davranışlar Narcisse'i çileden çıkarıyordu. O da bir psikiyatrdı –en azından hayatı boyunca iki kez: Pierre-Janet'de ve şüphesiz çok daha öncesinde. Bir başkasının deliliğini kabullenmenin hiçbir şey kazandırmayacağını biliyordu. Psikiyatri, deliliği asla desteklemeden anlamaktı.</p>

  <p>— Şimdi, dedi Corto, kim olduğunu sanıyorsun?</p>

  <p>Yeniden sessizlik oldu. Bu klinikte kimsenin durumdan haberi yok gibiydi. Freire. Janusz. Tüm medya organlarında yer alan resmi. Ona atfedilen suçlamalar. Hastaların bu durumu bilmemesi onu şaşırtmıyordu, ama ya Corto? Dış dünyayla hiç teması yok muydu?</p>

  <p>— Şimdi, diye, gizemli bir tarzda cevapladı, Rus bebeklerini açan kişiyim. Kimliklerimin her birine iniyorum. Onları anlamaya çalışıyorum. Onların var olma nedenlerinin şifresini çözmeye gayret ediyorum.</p>

  <p>Corto ayağa kalktı, masasının çevresini dolandı, elini dostça Narcisse'in omzuna koydu.</p>

  <p>— Aç mısın?</p>

  <p>— Hayır.</p>

  <p>— Öyleyse gel. Seni odana yerleştireyim.</p>

  <p>Dışarı çıktıklarında hava kararmıştı. Yapış yapış, ince bir yağmur yağıyordu. Narcisse titriyordu. Üzerinde hâlâ kir pas içindeki giysisi vardı. Kovalama sırasında terlemişti ve ter vücuduna yapışıyordu. Fare başlığını çıkardığı için yine de mutluydu...</p>

  <p>Gri döşeme taşları olan bir merdivene yöneldiler. Bahçeler, çeltik tarlaları gibi taraçalar halinde sıralanıyordu, tek farkları üzerlerinde özel olarak gruplandırılmış palmiyelerin, kaktüslerin, kalın yapraklı bitkilerin olmasıydı, ince yağmur damlalarının arasında, Narcisse sanki iki kat daha fazla nefes alıyordu. Dağ havası, sanatoryumlar ve neredeyse bulutlara yakın koruluklar.</p>

  <p>Villaya vardılar. Biri daha aşağıda yer alan "L" biçiminde iki binadan oluşan bir yapıydı. Düz çatılar. Açık çizgiler. Sade duvarlar. Yapıların tamamı yaklaşık bir yüzyıl öncesine ait olmalıydı mimarların duru hatlara, işlevselliğe, sadeliğe önem verdiği çağa.</p>

  <p>Alttaki binaya doğru ilerlediler, ilk katta, yatay saraklar halinde bir dizi pencere vardı. Hiç kuşkusuz bunlar pansiyonerlerin odalarıydı. Altında, bir iç balkona açılan camlı kapılar yer alıyordu; bunlar da atölyeler olmalıydı. Daha da aşağıda, basamakların ve çalıların arasında, yanan sigaraların akkor haline gelmiş uçları görünüyordu...</p>

  <p>Bankta oturan üç adam sigara içiyordu. Narcisse onların yüzlerini göremiyordu ama davranış biçimlerinden, gülüşmelerinden akıl hastası oldukları anlaşılıyordu.</p>

  <p>Alçak sesle tempo tutmaya başladılar:</p>

  <p>— Nar-cis-se... Nar-cis-se... Nar-cis-se...</p>

  <p>Ürperdi. Onları, arabanın üzerinde eğri ağızları ve kafalarına geçirdikleri fare maskeleriyle yeniden gözünün önüne getirdi. Bu kaçıklar, gerçekten onun gibi sanatçı mıydı? Yoksa kendisi, onlar gibi deli miydi?</p>
</body>
</html>
