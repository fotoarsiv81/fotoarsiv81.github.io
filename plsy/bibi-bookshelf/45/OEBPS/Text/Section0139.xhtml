<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>131</h2>

  <p>— Bizi hep düzüyorlar. Düzen böyle. Hayat bize geçiriyor.</p>

  <p>Solinas, burun deliklerinde pamuk, düzmek-düzülmek felsefesine sadık kalarak, son sözü söylemişti. Anais adli tıp enstitüsünden çıkarken, polisi kendi arabasına binmeye zorlamıştı. En fazla birkaç yüz metre araba sürmüş, bir köprüyü geçmiş ve Botanik Bahçesi olduğunu tahmin ettiği büyük bir parkın ana kapısının önünde durmuştu.</p>

  <p>Solinas'ya elde ettiği son bilgileri aktarmıştı. Matruşka programı. Molekül. İnsan kobaylar. Metis şemsiyesi altında ordunun yaptığı temizlik. Vardığı kişisel sonucu söyleyerek de tiradını bitirmişti: "Oyunun sonu."</p>

  <p>Solinas yavaşça başını salladı. Umutsuz gibiydi, ancak şaşırmış bir hali yoktu. Buna karşılık bir ayrıntıya takılmıştı.</p>

  <p>— Ben daha ziyade sana şaşırdım, bu kadar kolay vazgeçeceğini sanmıyordum.</p>

  <p>— Hiçbir şeyden vazgeçmedim. Metis'in ve ordunun ayak oyunları bizi bir yere götürmez, insan kendi tarafına karşı mücadele edemez ve benim soruşturmamın amacı da bu değil.</p>

  <p>— Sen tam olarak neyin peşindesin? Ben ipin ucunu kaçırdım.</p>

  <p>— Janusz'u kurtarmak istiyorum.</p>

  <p>Solinas efkârlı bir kahkaha attı:</p>

  <p>— Bu şekilde vali olamayacağım kesin.</p>

  <p>— Janusz'un arkasında katil var. Ve bunu ortaya çıkarmayı başarabiliriz.</p>

  <p>Kel tek kaşını havaya kaldırdı. Çıplak bir tepedeki ince bir saban izini andırıyordu.</p>

  <p>— Ne denli tuhaf görünürse görünsün, Medina Malaoui'ın Matruşka'yla bir bağlantısı olduğuna eminim.</p>

  <p>— Bana az önce tüm bu komplo hikâyelerini bir kenara bırakmamız gerektiğini söyledin.</p>

  <p>— Katilin dışında. Mitolojik katil şu veya bu şekilde bu dosyaya ait. Metis'tekiler, moleküllerinin bir canavarı uyandırdığının farkındalar. Onun da Janusz olduğunu düşünüyorlar. Yanıldıklarına eminim, yani kısmen. Caninin, kobaylardan biri olduğu kesin.</p>

  <p>— Peki, Medina bu işin neresinde? O bir fahişe.</p>

  <p>Anais derin bir iç geçirdi. Bu hakaretin altında, bütün kadınları aşağılamak yatıyordu.</p>

  <p>— Kobay ağıyla bağlantısı vardı. Bu nedenle Janusz onun evine gitti.</p>

  <p>— Sen nereye gittiğini söylemeden ortadan kaybolduğunda, benim çocuklar kızın sunucusu üzerinden internet bağlantılarına, GSM operatöründen de telefon görüşmelerine ulaştılar.</p>

  <p>— Peki, sonuç?</p>

  <p>— Bir şey bulamadık. Hiçbir erkekle bu yollarla temas kurmuyormuş. Sadece tek bir tuhaflık vardı, bir tanışma sitesine kayıtlıydı. Bir speed-dating kulübü.</p>

  <p>— Ne tür bir kulüp?</p>

  <p>— Şu en sıradan olanlardan. Sasha.com. Ortalama gelir seviyesine hitap eden ortalama bir site.</p>

  <p>Böyle bir site, 8. Bölge'de, lüks içinde yaşayan bir eskort kızla bağdaşmıyordu.</p>

  <p>— Siteyi kim yönetiyor?</p>

  <p>— Sasha adında biri. Gerçek adı Veronique Artois. Bu randevu olayına girmeden önce bir sürü işte top atmış. Şu an biz konuşurken, Fiton ile Cemois onu sorguluyor.</p>

  <p>Anais başka konuya geçti:</p>

  <p>— Bana Amaud Chaplain'den söz et.</p>

  <p>— Hiç sormayacaksın sanıyordum.</p>

  <p>Solinas elini paltosunun içine soktu. Bu hareket Anais'in irkilmesine neden oldu. Burun deliklerindeki tamponlarla bir aptala benzese bile adamın suratından şiddet ve hayvani bir kabalık akıyordu. Cebinden ikiye katlanmış bir dosya çıkardı ve dizlerinin üstüne koydu, bir yandan da koluyla dosyayı düzleştirmeye çalışıyordu. Anais kapağa zımbalanmış fotoğrafı gördü, şaşırmadı.</p>

  <p>— Amaud Chaplain, dedi Solinas. Tanıdık bir yüz, farklı bir ifade. Sözüm ona reklam desinatörü ve eşref saatinde olduğunda soyut resimler yapan bir ressam.</p>

  <p>— Neden sözüm ona?</p>

  <p>— Cinayet büronun adamlarından hızlı davrandık. Chaplain'in Mayıs 2009'da atölye-evi kiraladığı emlak ajansına verdiği dosyayı aldık. Her şey sahte.</p>

  <p>— Parayı nereden buluyormuş?</p>

  <p>— Çocukları bunun peşine saldım. Bankada nakit mevduatları var. Şu veya bu şekilde hiç çek kullanmamış. Bu işten burnuma kötü kokular geliyor.</p>

  <p>Anais dosyayı açtı ve diğer resimlere baktı. Resmi belgeler. Ayrıca Roquette Sokağı'ndaki güvenlik kamerasından alınmış fotoğraflar. Janusz ne bakımsız bir psikiyatra ne bir evsize ne de deli bir ressama benziyordu. Ne de Fleury'de onu ziyaret eden adama.</p>

  <p>Görüntülerin birinde, kemerinin tokası bir şerif yıldızı gibi parlıyordu.</p>

  <p>— O masum, diye yineledi. Onu korumamız gerekiyor.</p>

  <p>— Az önceki cehennem zebanileri onu öldürecek.</p>

  <p>— Onu önce biz ele geçirirsek öldüremezler. Bizim pazarlık gücümüz, elimizdeki dosya. Janusz'un güvenliğini sağladıktan sonra, elimizdekileri medyaya vermekle tehdit ederiz onları.</p>

  <p>— Bu adamlara karşı hiçbir şey yapılamayacağını söylemiştin.</p>

  <p>— Kimse bu tarz tehditlerden hoşlanmaz. Ve gerçek katili bulmayı başarırsak, terazinin ibresi iyilerden yana döner.</p>

  <p>Solinas cevap vermedi. Belki de katili yakalayarak, uzak da olsa terfi etme ihtimalini düşünüyordu.</p>

  <p>— Bu öğleden sonra bizi neden bırakıp gittiğini hâlâ söylemedin.</p>

  <p>Artık bazı şeyleri gizlemenin sırası değildi. Birkaç kelimeyle dagerreyotipiyle ilgili ipucundan bahsetti. İkaros'un yanında bulunan, iyot buharına tutulmuş ayna parçasından. Fotoğrafçı katil varsayımından. Yüz elli yıllık bu özel yöntemden ve Fransa'da hâlâ bu tekniği kullanan kırk sanatçıdan.</p>

  <p>— "Anais ve kırk haramiler" gibi.</p>

  <p>— Başladığım işi bitirmem gerekiyor. İle-de-France'taki yirmi dagerreyotipi sanatçısını ziyaret edeceğim. Cinayetlerin işlendiği dönemde nerede olduklarını öğreneceğim. Sonrasına bakarız.</p>

  <p>Solinas boğazını temizledi, ceketini düzeltti, daha sakindi. Genç meslektaşının enerjisi onu yatıştırmış, kaygılarını gidermişti.</p>

  <p>— Beni karakola bırakacak mısın?</p>

  <p>— Hayır, kusura bakma. Vaktim yok. Bir ekip arabası çağır. Ya da taksiye bin. Eğer bütün gece koşturursam, yarın gün ortasına doğru elimdeki listeyi bitirmiş olurum.</p>

  <p>Başkomiser gülümsedi ve dışarının manzarasına göz attı: Botanik Bahçesi'nin parmaklıkları, Höpital Bulvarı ve yoğun trafiği, tamamen yemlenmiş haliyle yalancı mermerden bir dekoru andıran Austerlitz Garı.</p>

  <p>Arabanın kapısını açtı ve Anais'e göz kırptı:</p>

  <p>— Senin moruğu seviyorsun, değil mi?</p>
</body>
</html>
