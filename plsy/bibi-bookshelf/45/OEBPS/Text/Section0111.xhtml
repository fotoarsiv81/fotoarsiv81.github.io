<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>104</h2>

  <p>— Hedonis, bu ad nereden geliyor?</p>

  <p>— Hedonizmden. Bu benim felsefem. Carpe diem. Her günün, her anın keyfini çıkarmak gerekiyor.</p>

  <p>Chaplain uzun suratlı, ufak tefek esmer kadına dikkatle baktı. Buharda şekillendirilmiş, lüle lüle, kıvırcık narin saçlar. Patlak, koyu renk gözler. Gözkapaklarının altında mor halkalar. Bir yumuşakçayı andıran, açık mor, kalın dudaklar. Bir güzellik timsali değildi.</p>

  <p>Chaplain'in beşinci buluşmasıydı. Pitcaim adına yaraşır bir yerdi. Unutulmuş bir limandaki denizci inlerine benziyordu. Loş ışıklar, taş tonozlar... Aynı sahnelerin yinelendiği, aynı umutların beslendiği, aynı gevezeliklerin yapıldığı masalar, keten perdelerle birbirinden ayrılmıştı. Chaplain'in aklına günah çıkarma kabinleri geldi. Ya da oy kullanma bölmeleri. Her ikisi de olabilirdi.</p>

  <p>— Aynı fikirdeyim, diye yeniden lafa girdi Chaplain, dalgınlığına rağmen. Ancak her günün keyfini çıkarmak, sonraki ve daha sonraki günleri de göz ardı etmemeyi gerektirir. Uzun vadeli bir ilişki için buradayım.</p>

  <p>Hedonis kaşlarını çattı. Gözleri yuvalarından fırlayacak gibiydi. Burnunu kokteylinin içine daldırdı. Sanki alkol ona sohbetle ilgili yeni fikirler fısıldayacakmış gibi, etli dudaklarıyla pipetini emmeye başladı.</p>

  <p>Uzun süreli bir ilişki peşinde koşan, ciddi bir adamı oynayan Chaplain üsteledi:</p>

  <p>— 46 yaşındayım. Artık bir günlük maceralar peşinde koşacak yaşta değilim.</p>

  <p>— Vav, diye sırıttı kadın. Artık bu modellerden üretmediklerini sanıyordum.</p>

  <p>İçten bir tavırla gülüştüler.</p>

  <p>— Ya siz Nono, bu ad nereden geliyor?</p>

  <p>— Adım Amaud. İnceliği görüyor musunuz?</p>

  <p>— Şişşt, dedi kadın, işaretparmağım dudaklarının üstüne koyarak. Asla gerçek ad yok!</p>

  <p>Yeniden gülüştüler, bu kez çok daha içtendi. Chaplain şaşırmıştı. Speed-dating gecesini bir acil müdahale birimi veya bir kriz hücresi gibi hayal etmişti, intihardan önceki son istasyon.</p>

  <p>Aslmda gece, bir bardaki herhangi bir içkili toplantıdan pek farklı değildi. Müzik. Alkol. Gürültü patırtı. Tek orijinallik Tibet çanıydı. Bu, çiftlere yedi dakikalık sürenin sona erdiğini haber vermek için organizasyon şirketi Sasha'nın bir fikriydi.</p>

  <p>Hedonis tavır değiştirdi. Bilerek veya bilmeyerek, ilginç olmak için sarf ettiği ilk çabanın ardından sırlarını ifşa etmeye başladı. 37 yaşındaydı. Hesap uzmanıydı. Savigny-Sur-Orge'da krediyle aldığı bir evi vardı. Çocuğu yoktu. Tek büyük aşk hikâyesini, sonunda karısını terk etmeyen evli bir adamla yaşamıştı. Görünürde yeni bir şey yoktu. Dört yıldan beri yalnız yaşıyordu ve kırklı yaşların sınırına yaklaştıkça kaygıları artıyordu.</p>

  <p>Chaplain bu denli açık yüreklilik karşısında şaşırmıştı. Burada birbirlerini değerlendirmek, tartmak için bulunuyorlardı... Hedonis günah çıkarma kabinini tercih etmişti. Oy kullanma kabinine yazık olmuştu. Çan sesi duyuldu. Chaplain ayağa kalktı ve muhatabına gülümsedi, kadın yüzünü buruşturdu. Hatasını anlamıştı. Buraya baştan çıkarmak için gelmişti. Ama içini dökmüştü.</p>

  <p>Sonraki. Sasha klasik bir organizasyon yeğlemişti. Kadınlar yerlerinden kımıldamıyordu, sadece erkekler bir koltuk sağa kayıyordu. Bu gece için çok masrafa girdiği belli olan, topluca, esmer bir kadının karşısına yerleşti. Pudralı suratı kabarık ve spreyli saçlarının arasında patlıyordu. Vücut hatlarını ve kıvrımlarını örten koyu renk, kuşkusuz saten, bol bir ceket giymişti. Tombul elleri de çok beyazdı, bir sihirbazın şapkasından fırlayan güvercinler gibi fini fini hareket ediyordu.</p>

  <p>— Adım Nono, diye atağa geçti Chaplain.</p>

  <p>— Şu takma ad hikâyesi, bunu son derece aptalca buluyorum.</p>

  <p>Chaplain gülümsedi. Riyakâr biri daha.</p>

  <p>— Sizinki ne? diye sordu sakince.</p>

  <p>— Vahine. (Kahkahayı bastı.) Size söyledim, takma adların hepsi kötü.</p>

  <p>Zorunlu aşamaları izleyerek sohbet başladı. Kışkırtma evresinden sonra cezbetme oyununa geçtiler. Vahini, mecazi olduğu kadar gerçek anlamında da iyi günündeymiş gibi görünmeye çabalıyordu. Gizemli havalara bürünüp içi boş aforizmalar yumurtlayarak, dalgalanan mum ışığı önünde daha önce denenmiş pozlar takınıyordu.</p>

  <p>Nono sabırla devamını bekliyordu. Çok geçmeden, melankolik bir epiloğa geçeceğini biliyordu. Saate karşı bu yarışa neden ve nasıl katıldığını düşünecekti –Bir yabancıyı baştan çıkarmak için birkaç dakika. Chaplain'in en fazla dikkatini çeken şey bu kadınlar arasındaki büyük benzerlikti. Aynı sosyal profil. Benzer iş hayatı. Aynı duygusal durum. Benzer ya da hemen hemen benzer davranışlar...</p>

  <p>Sadece tek bir soru aklına takılıyordu: Birkaç ay önce, Nono'nun buraya gelmesinin sebebi neydi? Bu sıradan tanışma kulübü ile mitolojik efsanelerden esinlenen sıra dışı bir katil arasında nasıl bir bağ olabilirdi?</p>

  <p>— Ya siz?</p>

  <p>— Efendim?</p>

  <p>Konuşmanın ucunu kaçırmıştı.</p>

  <p>— Fantezi için mi buradasınız?</p>

  <p>— Fantezi mi? Nerede?</p>

  <p>— Hayatta, genel olarak.</p>

  <p>Barınma merkezindeki duşta, kangren olmuş evsizi sürüyerek götürmelerini hatırladı. Delilerin araba üstünde dans edişini, radyologa silahını dayayarak otoportrelerini x-ray'den geçirişini hatırladı.</p>

  <p>— Evet. Burada kesinlikle fantezi için bulunduğumu söyleyebilirim.</p>

  <p>— Bu çok iyi, dedi kadın. Ben de aynı sebeple buradayım! Kendimden geçersem, gözlerim kayar, aman dikkat edin!</p>

  <p>Chaplain âdet yerini bulsun diye gülümsedi. Komik ve ilginç görünmek için Vahine'nin sarf ettiği çaba onu hüzünlendiriyordu.</p>

  <p>Aslında bu akşam onun hoşuna giden tek bir kişi vardı: Sasha'nın kendisi. Göğüslerini cesurca sergileyen, meraklı bakışlarıyla yeşil gözlü, atletik yapılı melez bir kadındı. Chaplain ona kaçamak bakışlar atmaktan kendini alamıyordu. Ama karşılık almamıştı.</p>

  <p>Çan çaldı.</p>

  <p>Chaplain ayağa kalktı. Vahine hazırlıksız yakalanmıştı –Henüz sırlarını bile ifşa edememişti. Bu kadın adaylar kendilerinden bahsetmeyi seviyordu, bu onlara iyi geliyordu; böylece Chaplain'in Nono'yu oynamasına gerek kalmıyordu.</p>

  <p>Bir sonraki koltuğa oturur oturmaz, karşısındaki kadınla daha önce karşılaşmış olduğunu fark etti. Onu tanımıyordu, ama sanki kadının gözleri ışıldamıştı. Bu, bir deklanşörün klik sesi kadar, çok kısa sürdü, sonra pırıltı kayboldu. Üfleyerek söndürülen bir mum gibi.</p>

  <p>Chaplain lafı dolandırmadı:</p>

  <p>— İyi akşamlar. Tanışıyoruz, değil mi?</p>

  <p>Kadın gözlerini içki kadehine indirdi. Boşalmıştı. Garsona yeni bir kokteyl getirmesini işaret etti. İçkinin gelmesi birkaç saniye sürdü.</p>

  <p>— Tanışıyor muyuz? diye yineledi Chaplain.</p>

  <p>— Burada sigara içilmemesi çok can sıkıcı, diye mırıldandı kadın.</p>

  <p>Chaplain mumlarla aydınlatılmış masanın üstüne eğildi. Bir geminin yalpalaması gibi, her şey hareli ve oynak bir yarı karanlık içindeydi. Kadının cevabını bekliyordu. Sonunda kadın ona ters ters baktı.</p>

  <p>— Sanmıyorum, hayır.</p>

  <p>Bu düşmanca bakışlar başka bir gerçeği fısıldıyordu, ama Chaplain üstelemedi. Diğerleriyle olduğu gibi oyuna devam etmeliydi. Ayartıcı, duygusal konuşmalara katlanmalı, kendisi de bu tarz konuşmalar yapmalıydı.</p>

  <p>— Adınız nedir?</p>
</body>
</html>
