<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>53</h2>

  <p>— Aldatıldın. Ben sana söyledim: Aldatıldın. İki saatten beri, Teneke'yi bulmak için boşuna Marsilya'nın altını üstüne getirirlerken, Şampuan aynı sözlerle Janusz'un kafasını ütülüyordu.</p>

  <p>— Teneke, uzun süre önce ölmüş ve gömülmüş olmalı. Aylardan beri kimse onu görmemiş. Claudie onun cesedine morgda rastlamış olmalı ve senden para tırtıklamak için de bu hikâyeyi uydurdu. Bir ölünün itiraflarını satın aldın!</p>

  <p>Janusz cevap vermeden yürüyordu. Şampuan'dan pek farklı düşünmüyor olsa da umutsuzluğa kapılmak istemiyordu. Aksi takdirde kendini kaldırımlara bırakır ve yakalanmayı beklerdi. Teneke, yoluna devam edebilmesi için son şansıydı.</p>

  <p>Clup Pemod'ya dönmüşlerdi, bir şey çıkmamıştı. Victor-Gelu Meydanı'na sapmışlardı. Uzun zamandır kimse Teneke'yi görmemişti. Canebiâre'e çıkmışlar ve Reformes Kilisesi'nde durmuşlardı. Sonuç yine hüsran olmuştu. Gymnase Tiyatrosu'nun önünden bir kez daha geçmişler, evsizler arasındaki başka bir kavgaya tanık olmuşlardı. Soru sormadan tabanları yağlamışlardı.</p>

  <p>Şimdi Marceau Gündüz Barınma Merkezi'ne doğru yürüyorlardı, amaçları sorularını sormak ve birer tas sıcak kahve içmekti. Hava bir kurutma kâğıdı gibi aydınlığı emerek kararıyordu. Kararan havayla birlikte Janusz da içinde bastırılmaz bir sıkıntı hissediyordu. Her siren sesiyle irkiliyordu. Ona çevrilen her bakışta başını öne eğiyordu. Polisler. Tetikçiler. Bougainville'li evsizler... Hepsi onun peşindeydi. Hepsi her an onu bulabilirdi... Sonunda Aix Kapısı'nı geçtiler ve Marceau'daki merkeze ulaştılar. Sosyal hizmet görevlileri bir karaoke eğlencesi düzenlemişti. Dişsiz ağızlarıyla şarkıları kekeleye kekeleye söyleyen evsizleri görünce Janusz kapıda durdu.</p>

  <p>— Hadi git, dedi Şampuan'a. Ben seni dışarıda bekliyorum.</p>

  <p>Ter içinde kalmasına rağmen –iki saatten beri durmaksızın yürüyorlardı– giysilerinin içinde titriyordu. Merkezin girişindeki tonozun altına oturdu ve oyalanmak için otopsi raporunu yeniden okudu.</p>

  <p>Gürültü dikkatini çekti. Bulunduğu yerden birkaç metre uzakta, karanlık bir köşede bir adam oturuyordu. Janusz gözlerini kıstı ve adama dikkatle baktı. Üzerinde yıpranmış bir kazak ile kirden leş gibi olmuş bir pijama altı vardı. Ayakkabı niyetine de iki plastik torbayı ayaklarına geçirmişti. Yüzü Pierrot<a href="../Text/Section0156.xhtml#Footnote0065" id="Feedback0065"><sup>[65]</sup></a> gibi bembeyazdı. Ama dayak yemiş bir Pierrot. Sol gözüne kan oturmuştu. Yanağında mora çalan bir hematom vardı.</p>

  <p>— Dönüşüyoruz, diye zorlukla mırıldandı adam.</p>

  <p>İki eliyle gri plastik bir şişe tutuyordu, ispirtoyu andıran bir şey içiyordu, kuşkusuz hiç duymadığı bir içki markasıydı.</p>

  <p>— Dönüşüyoruz, adamım.</p>

  <p>— Neye? diye sormuş bulundu Janusz, istençdışı olarak.</p>

  <p>— Şehir bir hastalık, bir cüzam, diye devam etti diğeri, soruyu duymamış gibi. Pis kokusunu, kirliliğini, kötülüğünü bize bulaştırdı... Asfalta, egzoz gazına, aşınmış araba lastiğine dönüşüyoruz...</p>

  <p>Janusz'un bu yeni deliyi başından savacak takati yoktu. Tam tersine, yorgunluk onu sünger gibi geçirgen bir hale getiriyordu. Bir anda herif gözüne bir kâhin gibi görüntü. Sokakların Teiresias'ı.<a href="../Text/Section0156.xhtml#Footnote0066" id="Feedback0066"><sup>[66]</sup></a> Ellerine baktı. Teni şimdiden asfalta dönüşüyordu.</p>

  <p>Nefesi azot dioksit kokuyordu...</p>

  <p>— Selam Didou.</p>

  <p>Şampuan merkezin kapısında duruyordu. Diğeri şişesinin ardında surat asarak cevap vermedi.</p>

  <p>— Onu tanıyor musun? diye sordu Janusz.</p>

  <p>— Herkes Didou'yu tanır. Kendini kâhin sanıyor. (Sesini alçalttı.) Bir kaçıktan başka bir şey değil. Ama tehlikeli bir kaçık. Kehanetlerini paylaşmayan herkesle kavga eder.</p>

  <p>Janusz birkaç kelimeyle her şeyi yerli yerine oturttuğu ve halüsinasyonunu ortadan kaldırdığı için içinden Şampuan'a teşekkür etti. Pijamalı yaratığı unuttu.</p>

  <p>— Yeni bir şey var mı? diye sordu.</p>

  <p>— Hiçbir şey. Teneke'den hiç iz yok. Sen acıkmadın mı?</p>

  <p>Şampuan'ın yüzüne yeniden renk gelmişti. Anlaşılan karaokede sadece kahve içmemişti. Janusz açlıktan ölüyordu, ancak aşevlerinde artık rahat rahat dolanamazdı...</p>

  <p>— Bu akşam restorana gidiyoruz, dedi Şampuan, Janusz'un kaygılarını hissetmiş gibi.</p>

  <p>— Restoran mı, gerçekten mi?</p>

  <p>— Öyle de denebilir.</p>

  <p>On dakika sonra, bir fast-food restoranının arka avlusundaydılar. Etrafa pis bir yağ kokusu hâkimdi. Şampuan kafasını artıklarla dolu konteynere soktu.</p>

  <p>Janusz'un midesi ağzına gelmişti. Bu çıkmaz sokak, ona önceki sabah başına şarap döktüğü yeri hatırlatıyordu. Bu iğrenç vaftizin üzerinden sanki bir asır geçmiş gibiydi.</p>

  <p>Şampuan kolları plastik yiyecek kaplarıyla dolu bir şekilde çöp kutusundan çıktı.</p>

  <p>— Mösyö, yemek hazır! diye sırıttı.</p>

  <p>Hâzinelerini teker teker, adlarını söyleyerek ona doğru fırlattı:</p>

  <p>— Domates! Kabuksuz ekmek! Peynir! Jambon!</p>

  <p>Janusz hem tiksintiyle hem de açlık hissiyle paketleri yakalıyordu.</p>

  <p>— Biyolojik gıdalar! dedi Şampuan.</p>

  <p>Janusz plastik kutulardan birini açtı ve bir dilim ekmeği kıtır kıtır yedi. Bundan derin bir tat aldı. Midenin gizli minnet duygusu. Diğer paketleri de açtı. Jambonu, peyniri, kornişonları oburca mideye indirdi... Her lokmada sefilliklerinin ne denli büyük olduğunun farkına varıyordu. Yere bağdaş kurmuş, homurtular çıkararak elleriyle yemek yiyen iki adam. Şehrin bağırsaklarında yaşayan sıçanlar.</p>

  <p>— Kola?</p>

  <p>Şampuan ona içinde ezilmiş bir pipet bulunan metal bir kutu uzattı. Janusz açgözlülükle kutuyu kaptı ve bir dikişte içti. Damarlarına yeniden hayat gelmişti. Kaslarına da kuvvet.</p>

  <p>— Nerede uyuyacağız? diye sordu, hayati sorunlardan uzaklaşmamak için.</p>

  <p>— Barınma merkezlerini teker teker dolaşacak polisleri ve orada burada gezinen evsizleri göz önüne alarak kurnazca davranmamız gerekiyor.</p>

  <p>Şampuan'ın bu büyük dikkati hoşuna gidiyordu –tabii uykusunda onun boğazım kesme planı yoksa.</p>

  <p>— Açık havada kalabileceğimiz bir yer bulmalıyız. Ben böyle bir yer biliyorum. Ama şubat ayında, çok zor. Acil Tıbbi Yardım Servisi geceleri köşe bucak her yeri tarıyor. Polisler de. Kimsenin dışarıda kalmasını istemiyorlar. Eğer bizden biri dışarıda geberirse başları ağrır.</p>

  <p>Açık havada uyuma düşüncesi, ona evsiz çetesini ve uğradığı saldırıyı hatırlattı.</p>

  <p>— Şu Bougainville'li herifler bana nerede saldırdılar biliyor musun?</p>

  <p>— La Joliette'te sarunm. Dokların orada.</p>

  <p>— Orada ne işim vardı?</p>

  <p>— Hiçbir fikrim yok. Genellikle Emmaus'ten dışarı pek çıkmazdın.</p>

  <p>Emmaus. Janusz çok daha iyi tanındığı bu yeri hâlâ soruşturmadığını düşündü. Artık çok geçti. Fotoğrafı bütün barınma merkezlerine yollanmış olmalıydı. Aklına başka bir fikir geldi. Ceplerini karıştırdı ve Biarritz treninde karşılaştığı adamın kartvizitini buldu.</p>

  <p>DANIEL LE GUEN<br />
  EMMAUS GÖNÜLLÜSÜ<br />
  06 17 35 44 20</p>

  <p>— Nerede bir telefon kulübesi bulabilirim?</p>
</body>
</html>
