<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>130</h2>

  <p>— Başkomiser Solinas nerede?</p>

  <p>Saat 18.00. Paris Adli Tıp Enstitüsü. Anais birkaç kez Paris sokaklarında kaybolmuştu. Sonunda, tepe lambası ve sirenini çalıştırarak Bercy Rıhtımı'nı bulmuştu.</p>

  <p>Danışma bankosunun arkasında oturan sekreterin karşısında duruyordu.</p>

  <p>— Solinas nerede?</p>

  <p>— İçerideler, ancak içeri girme izniniz...</p>

  <p>Anais girişteki mermer büstler gözleriyle onu takip ederken holü geçti. Beyaz kapıları çoktan fark etmişti.</p>

  <p>Sekreter arkasından bağırdı:</p>

  <p>— İÇERİ GİRME İZNİNİZ YOK!</p>

  <p>Anais arkasını dönmeden tavan lambalarının ışığı altında ilerledi. Bir saniye sonra, bir sürü kapah kapının bulunduğu, iyi aydınlatılmış bir koridordaydı. Her yer kusursuzdu. Görünürde hiç sedye yoktu. Ceset de. Burada canlı bedenlerle çalışılmadığını gösteren tek şey güçlü dezenfektan kokusu ile buz gibi havaydı.</p>

  <p>Birinci kapı.</p>

  <p>ikinci kapı.</p>

  <p>Üçüncü kapı.</p>

  <p>Beyaz önlüklü bir adam arkasından koştururken, dördüncü kapıda aradığı şeyi buldu. Anais çoktan içeri girmişti bile, şaşkınlık verici bir manzarayla karşılaştı.</p>

  <p>Ameliyathane lambalarıyla aydınlatılmış odada, neredeyse sığır iriliğinde, siyahlar giymiş üç adam, üzerleri örtülü cesetlerin arasında ayakta duruyordu. Bu üç adamdan biri de Solinas'ydı.</p>

  <p>Siyah elbiseler ile beyaz salonun parlaklığı arasındaki karşıtlık neredeyse dayanılmazdı.</p>

  <p>Anais adamların konuşmalarına dikkat kesildi; peşinden gelen hastabakıcı da, bu XXL kargalar karşısında şoke olmuş, öylece kalakalmıştı.</p>

  <p>— Burada ne halt ediyorsun, anlamadım, dedi heriflerden biri.</p>

  <p>— Bu cesetler Montalembert Sokağı'ndaki silahlı çatışmayla doğrudan ilişkili.</p>

  <p>— Ölü olmadan mı? Bunu nereden çıkarıyorsun?</p>

  <p>Solinas fazla hızlı davranamamıştı. Savcılık tarafından görevlendirilmiş cinayet büro polisleri çoktan adli tıbba gelmişlerdi bile. Kelin orada yapacak bir şeyi yoktu, ancak yine de açgözlülükle pastadan payını almaya çalışıyordu.</p>

  <p>— Savcılık bu konuda çok net.</p>

  <p>— Savcılık vız gelir. Benim davayla ilgilenen yargıçla konuşacağım.</p>

  <p>— Bu dosyaya senin boktan davanı karıştırma.</p>

  <p>— Ne dosyası? Ne olduğunu bile bilmiyoruz. Kurşun yemiş bir adam benim alanıma girer.</p>

  <p>Karşılıklı her sözde ses tonları yükseliyordu. Adamların sözden eyleme geçmesine –yumruklaşmasına– ramak kalmıştı.</p>

  <p>Anais onlara bakıyordu. Etrafları, müdahale etme cesareti gösteremeyen beyaz önlüklü bir sürü hastabakıcıyla çevrilmişti.</p>

  <p>Manzara Anais'in hoşuna gitmişti. Eter kokuları ve beyaz ışığın altında, testosteron yüklü bu gösterinin tadını çıkarıyordu. Kavgaya hazır üç adam. Solinas, bir gürz gibi kullanmaya karar verdiği kafasını omuzlarının arasından uzatıyordu. İlk konuştuğu herifin –çok esmer, kötü tıraşlı, kulağı küpeli olanın– Solinas'nın taşaklarını hedefliyormuş gibi hali vardı. Yamağı elini çoktan silahına atmıştı bile.</p>

  <p>Birden Anais'in kalçasına son hızla bir sedye çarptı. Genç kadın kaydı ve yere düştü. Adamların tartışması tehlikeli bir hal almıştı. Bağrışmalar. Küfürler. İtişmeler. Solinas cinayet büronun herifini yakaladığı sırada, iki adamı ayırmakta yetersiz kalan üçüncü adam silahını kılıfından çıkardı. Hastabakıcılar koştu, ancak iki vahşiyi durduracak çapta değülerdi.</p>

  <p>Anais yeni bir silahlı çatışma çıkmasından endişe ediyordu ki, içeri başka adamlar girdi. Aynı boyda, alabros saçlı, üniformayı andıran gri takım giymiş iki herif. Namlularına susturucu takılı 9 mm'lik yarı otomatik silahlarını polislere doğrultmuşlardı.</p>

  <p>— Şenlik sona erdi koca aptallar!</p>

  <p>Solinas ve hasmı itişmeyi bıraktı. Solinas eliyle burnunu sıvazladı; burnu kanıyordu. Diğeri kulağını tutuyordu; kulağında kırmızı bir çizik vardı. Kavga anında küpesi kulakmemesini yırtmıştı.</p>

  <p>— Neler oluyor? diye homurdandı Solinas.</p>

  <p>— Ordu, angut herif! dedi ilk asker. Burayı derhal terk edin ve burada gördüğünüz cesetleri unutun.</p>

  <p>Solinas tereddüt etti. Cinayet büronun adamları yeni düşmanlarını daha iyi görebilmek için birkaç adım geri çekildi. Hastabakıcılar tehlike çemberinin dışına çıktı. Anais taş kesmiş bir halde, düştüğü yerden, bir çocuğun göz hizasından olan biteni izliyordu. İşte yeniden çocuk olmuştu. Hiçbir şey anlamadan yetişkinlerin dünyasını seyreden küçük bir kız. Ancak yetişkinlerin sıradan dünyasını değil. Babasının dünyasını.</p>

  <p>— Olaya el kondu, dedi diğeri, resmi bir evrakı uzatarak.</p>

  <p>Kimse kâğıda bakmadı. Herkes anlamıştı.</p>

  <p>— Şimdi gidip pansuman yaptırın ve defolun. Bu dava artık sizi ilgilendirmiyor.</p>

  <p>Eliyle hâlâ kulağını tutan cinayet büro polisi boğuk bir sesle sordu:</p>

  <p>— Siz tam olarak kimsiniz?</p>

  <p>— Savcılığın kâğıtlarında okursunuz. Hiç kuşkusuz bizleri adlandırmak için bazı kısaltmalar bulmuşlardır. Ama kısaltma dediğin, her sabah birileri tarafından sıçılır ve hiçbir anlamı yoktur.</p>

  <p>— Hiçbir anlamı yok, sen onu benim külahıma anlat, dedi Solinas, onlara doğru bir adım yaklaşarak. Kimsiniz?</p>

  <p>Kısa saçlı ikinci herif, üzeri örtülü cesetlerden birine yaklaştı.</p>

  <p>Cesedin önkolunu tuttu, gömlek kolunu sıyırdı ve polislere doğru çevirdi: Cesedin etine yerleştirilmiş bir kateter vardı.</p>

  <p>— Bunun ne anlama geldiğini biliyor musunuz?</p>

  <p>Cevap yoktu. Seçkin savaşçılar, bazen ciddi yaralanmalarda hızla kan zerk etmek için, bir önlem olarak damarlarına takılı bir kateter taşırdı. Ancak bunun, bu ikisinde pek işe yaradığı söylenemezdi.</p>

  <p>— Bunlar bizimkiler, dedi asker, kendi gömleğinin kolunu sıvadı ve önkolundaki aynı düzeneği gösterdi. Onları öldüren pisliği biz bulacağız. Siz kulübenize dönüyorsunuz.</p>

  <p>— Ya dava?</p>

  <p>İki asker kahkahayı patlattı. Anais de gülümsedi. İçten içe onları görmekten mutluydu. Askerler. Paralı askerler. Katiller. İki haftadan beri hayatına ambargo koymuş adamlar. Soruşturmasına sızmışlardı. Onunla uyumuşlardı. Onunla birlikte nefes almışlardı...</p>

  <p>İpler ellerindeydi ve şimdi o ipleri kesiyorlardı.</p>

  <p>Matruşka davası bu morg odasının eşiğinden içeri giremiyordu.</p>
</body>
</html>
