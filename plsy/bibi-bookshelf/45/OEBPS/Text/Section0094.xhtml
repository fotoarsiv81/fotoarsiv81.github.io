<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>88</h2>

  <p>— Mösyö Narcisse?</p>

  <p>Narcisse bir sıçrayışta ayağa kalktı, resimler kolunun altındaydı. Hiç tereddüt etmeden hasta kabul görevlisine bu adı vermişti. Ne sigorta kartı ne de reçetesi vardı, ama sekreterler ona anlayışlı davranmıştı. Düşüp dirseğini incittiğini söylemişti. Onu bekleme salonuna almışlardı. Diğer hastaların dikkatini çekmemişti.</p>

  <p>— Buradan lütfen.</p>

  <p>Sekreter koridorda sağa saptı. Narcisse'in kolunun altındaki tablolar duvarın köşesine çarptı.</p>

  <p>— Onları santrala bırakmak ister misiniz? Böylece soyunma kabininde daha rahat edersiniz.</p>

  <p>— Teşekkürler. Yanımda kalmalarını tercih ederim.</p>

  <p>Kadının peşinden yürüyordu. Durumunun kritik olduğunu hissediyordu. Reinhardt'ın evindeki şiddet olayı kaygılarını daha da artırmıştı, ikinci resim –depodaki– onu tüketmişti. Bu kez kendini, 1980'li yılların postacı kıyafetiyle resmetmişti. Üzerinde kâğıt uçak logosu bulunan mavi-gri kasket ve ceket. Bu absürt portreler neyi gizliyordu?</p>

  <p>Sekreter bir kapının önünde durdu ve konuyu yeniden Narcisse'in elindeki pakete getirdi:</p>

  <p>— Onları yanınızda tutmak istediğinizden emin misiniz?</p>

  <p>— Teşekkür ederim. Böyle iyi.</p>

  <p>Kapı tokmağını çevirdi ve Narcisse'in, başka bir kapının bulunduğu dar bir kabine girmesini istedi.</p>

  <p>— Burada soyunun. Radyolog sizi almaya gelecek.</p>

  <p>Narcisse kapıyı kapattı ve ceketini bile çıkarmadan bekledi, resimlerini kabindeki bankın üstüne bırakmıştı. Bir dakika sonra, başka bir kadın ikinci kapıyı açtı.</p>

  <p>— Soyunmadınız mı? diye sordu, soğuk bir şekilde.</p>

  <p>Narcisse bakışlarıyla kadını tarttı. Esmerdi. Aşırı makyajı, yüksek topuklu ayakkabılarıyla iki farklı görünüm arz ediyordu: Beyaz önlüğüyle bilimi ve katılığı, sivil haliyle şehvetli ve tahrik edici bir kadını.</p>

  <p>Narcisse yumuşak davranmaya karar verdi:</p>

  <p>— Aslında benim isteğim biraz farklı, dedi gülümseyerek. Bu iki resmin radyografisini çektirmem gerekiyor ve...</p>

  <p>— Bu imkânsız, diye kestirip attı teknisyen. Bizim cihazlarımız bunun için tasarlanmadı.</p>

  <p>— Sizi temin ederim ki, bu çok sık uygulanan bir şey. Fransa müzelerinin araştırma laboratuvarlarında...</p>

  <p>— Üzgünüm. Sanırım adres konusunda yanıldınız.</p>

  <p>Kadın onu kabinin içine doğru itekledi. Narcisse ter içinde kaldığını hissetti, dudaklarına bir gülümseme yerleştirdi:</p>

  <p>— İsrarımı maruz görün. Sadece...</p>

  <p>— Kabalaşmayın bayım. Bekleyen başka hastalar var. Biz...</p>

  <p>Birden geri çekildi. Narcisse, Glock'unu ona doğrultmuştu. Sol eliyle tabloları aldı, görüntüleme odasına girdi ve ayağıyla kapıyı kapattı.</p>

  <p>— Bu... bu da ne?..</p>

  <p>Yine sol eliyle, Palyaço'nun hava kabarcıklı naylon ambalajını söktü.</p>

  <p>— Tanrı aşkına, bana yardım edin!</p>

  <p>Kadın atıldı. Ojeli tırnakları hava kabarcıklarını patlattı, naylon yüzeyi yırttı, kan rengi resmi açığa çıkardı. Una bulanmış suratı ve hüzünlü gülümsemesiyle palyaço göründü.</p>

  <p>Narcisse geri çekilmişti. İki eliyle kabzasından sımsıkı kavradığı Glock'u radyologa çevriliydi.</p>

  <p>— Resmi cihaza koyun!</p>

  <p>Beceriksiz hareketlerle resmi görüntüleme masasının üzerinde ortaladı.</p>

  <p>— Şimdi kaset. Statifin içine.</p>

  <p>Narcisse bu sözcükleri hiç düşünmeden söylemişti –tıbbi teknik terimler. Kadın ona şaşkın şaşkın baktı. Cihazı çalıştırdı ve ışını verdi. Çelik masanın üstünde, palyaço siyah gözleriyle Narcisse'e bakıyordu. Onunla alay eder gibiydi. Sanki verniğin ve renklerin altında, ona hazırladığı sürprizi biliyordu.</p>

  <p>— Şimdi, diğeri, dedi Narcisse dişlerinin arasından, ıslığı andıran bir sesle.</p>

  <p>Radyolog kaseti yuvasından çıkardı. Ancak kaset ellerinin arasından kayıp metalik bir gürültüyle yere düştü. Eğilip yerden aldı, bir şaryonun üzerine koydu, başka bir kaset çıkardı. Bu arada Narcisse, Postacı'yı saran bezin iplerini çözmüştü.</p>

  <p>— Acele edin!</p>

  <p>Kadın elini çabuk tuttu. Narcisse x-ray tüpünden çıkan ışınların bedenine nüfuz ettiğini sandı. Radyolog statifı açtı. İkinci çelik kutuyu da çıkardı.</p>

  <p>— Bunları nerede görebiliriz?</p>

  <p>— Ya... yan tarafta.</p>

  <p>Görüntüleme odasının bitişiğinde bir ofis vardı. Narcisse silahıyla o tarafı işaret etti. Kadın ekranın karşısına oturdu; kasetleri, eski tip bir fotokopi makinesini andıran heybetli bir cihazın içine yerleştirdi.</p>

  <p>— Birkaç saniye beklemek gerekiyor, dedi zorlukla nefes alarak.</p>

  <p>Narcisse, gözlerini kapkara ekrandan ayırmadan, kadının omzunun üstünden eğildi:</p>

  <p>— Gnostiklerin ne dediğini biliyor musunuz? diye sordu bir deli gibi. Silahının namlusünu radyoloğun böğrüne bastırmıştı.</p>

  <p>— Hayır... Hayır.</p>

  <p>— Dünya Tanrı'nın bir görünümü değil, şeytanın bir yalanıdır.</p>

  <p>Kadın cevap vermedi. Verecek cevabı yoktu. Narcisse onun kesik kesik nefes aldığını duyuyor, terlediğini hissediyordu. Daha da derinlerde, kalbinin çılgınca çarptığını işitiyordu. Deliliği duyularını on kat hassaslaştırmıştı. Sezgilerini. Bilincini. Kendini, kozmosun gizemli doğasını algılayabilecekmiş gibi hissediyordu.</p>

  <p>Birden ekran aydınlandı ve ilk radyografi görüntü.</p>

  <p>Resmin altında nerdeyse başka bir resim vardı. Daha ziyade bir desen. XX. yüzyıl başlarında gazetelerin tefrikalarına eşlik eden, tüy kalemle çizilmiş illüstrasyonları andırıyordu. Teatral sunumlar. İsrarcı ayrıntılar. Gölgeleri, hareketleri ve ışık-gölge dağılımlarını vurgulamak için incecik çizgiler...</p>

  <p>Eskiz bir cinayeti tasvir ediyordu.</p>

  <p>Iena Köprüsü'nün veya III. Alexandre Köprüsü'nün altında. Katil çıplak bir bedenin başında durmuş, sevinç gösterileri yapıyordu. Bir elinde balta vardı, diğer elindeyse organik bir ganimet tutuyordu. Narcisse biraz daha yaklaştı ve katilin elindeki şeye baktı. Cinsel organlar. Katil kurbanını iğdiş etmişti. Onun bu hareketinin ritüel anlamını düşünmeye, bir kastrasyonu içeren mitolojik bir sahne hatırlamaya çalıştı, ama olmadı. Bunun sebebi katilin yüzüydü. Sağa yamulmuş ve iğrenç iğrenç sırıtan, simetrisi olmayan bir yüz. Bir gözü yuvarlaktı, diğeri ise iyice kısılmıştı. Ağzı, yuvarlak gözün olduğu taraftan açılmış, sırıtıyor, ayrık sivri dişlerini sergiliyordu. Ama çok daha kötüsü de vardı: Bunca şaşkınlığına rağmen, bunun bir otoportre olduğunu anlıyordu. Dantevari surata sahip bu katil, bizzat kendisiydi.</p>

  <p>— Diğer... diğer radyografiyi de görmek istiyor musunuz?</p>

  <p>Gerçek dünyaya dönmek için Narcisse birkaç saniye bekledi.</p>

  <p>— Açın, dedi, kendisine de yabancı olan bir sesle.</p>

  <p>Diğer desen de aynı sahneyi tasvir ediyordu, ama birkaç saniye sonrasını. Katil –Mürekkeple çizilmiş yüz hatları ona acımasız, dayanılmaz, ama aynı zamanda da bir tür mitsel evrensellik veriyordu– diğer eliyle baltasını sallayarak organları kapkara nehre fırlatıyordu. Narcisse katilin elindeki baltanın ilkel bir silah olduğunu –çakmaktaşı, meşin bağlar ve tahtadan yapılmış bir balta– fark etti.</p>

  <p>Geri geri gitti. Sırtı duvara dayandı. Gözlerini kapattı. Her şeyi görünmez kılacak şekilde aklına birçok soru geliyordu. Bu şekilde kaç evsizi öldürmüştü? Bu düşkün, sefil adamlara neden bu kadar kızıyordu? Neden kendini acımasız, çarpık çurpuk bir suratla resmetmişti?</p>

  <p>Bayılmak üzereyken, son anda gözlerini açtı. Radyolog ona bakıyordu. Yüz ifadesi değişmişti; bakışlarında bir acıma duygusu görülüyordu. Artık kendi için değil, onun için korkuyordu.</p>

  <p>— Bir bardak su ister misiniz?</p>

  <p>Cevap vermeyi isterdi, ama başaramadı. İki resmi aldı ve aceleyle beze sardı. Sicimi çevrelerine birkaç kez doladı ve düğümledi.</p>

  <p>— Hepsini banyo edin, dedi, sonunda konuşmayı başararak. Ve bir zarfa koyun.</p>

  <p>Birkaç dakika sonra, mekanik adımlarla görüntüleme merkezinden çıkıyordu. Her an sendeleyecek, tökezleyecek, düşecek gibi yürüyordu. Başını kaldırdı ve kararan gökyüzünü gördü. Bulutlar bir falez boyunca yuvarlanan kayalar gibi üstüne geliyordu...</p>

  <p>Başını indirdi ve dengesini bulmaya çalıştı.</p>

  <p>Kiralık katiller tam önündeydi.</p>

  <p>Elleri bellerinde, paltolarını rüzgârda savura savura ilerliyorlardı.</p>

  <p>Resimleri yere attı ve belinden Glock'unu çıkardı.</p>

  <p>Gözlerini kapattı ve peş peşe tetiğe bastı.</p>
</body>
</html>
