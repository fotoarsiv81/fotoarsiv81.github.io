<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>120</h2>

  <p>— İlk gece, hiçbir şey yapmadım. Prensiplerim var.</p>

  <p>— Ama yine de onunla yattın.</p>

  <p>— Eh. Yani evet. Ne demek istediğimi anlıyorsun...</p>

  <p>Üç kız kahkahayı patlattı. Chaplain, Johnny's'in dip tarafına, onların yanındaki masaya oturmuştu. Vernikli ahşap kaplamaları ve deri koltuklarıyla, Amerikan tarzı bir bardı. Cimri ışıklandırma, mobilyaları ve kızların bacaklarını okşuyor, Vermeer'in tablolarındaki gibi bir ışık halesi yayıyordu. Sırtını kızlara dönmüştü, ancak konuşmalarının hiçbirini kaçırmamaya çalışıyordu. Üçlü, aradıkları erkekler konusunda mutabıktı. Tam olarak profesyonel oldukları söylenemezdi, giysilerden ve sağılacak erkeklerden bahseden neşe dolu, fırsatçı kızlardı.</p>

  <p>— Artık gözlük takmıyor musun?</p>

  <p>— Hayır. Lenslerim var. Gözlük, pomocu gibi gösteriyor.</p>

  <p>Her söz onu şaşkınlığa sürüklüyordu. Nono'nun tecrübesine sahip değildi. Ayrıca, büyük bir kokteyl karıştırma kabında seksi, parayı ve umutları çalkalama biçiminde dokunaklı bir şeyler vardı.</p>

  <p>— Burnumu pudralamaya gidiyorum.</p>

  <p>Chaplain omzunun üstünden arkaya baktı ve siyah tülden bir taçyaprağı gibi açan bir büstiyerin içine sıkışmış kızı sırtından gördü. Oturduğu yerden kızın burnunu çektiğini işitebiliyordu.</p>

  <p>Sözünü ettiği pudranın makyaj malzemesiyle alakası yoktu.</p>

  <p>— Prensin gecesine gelmedin?</p>

  <p>— Hangi prensin?</p>

  <p>İki sürtük yeniden fısıldanmaya başlamıştı.</p>

  <p>— Adını bilmiyorum. Arap Emirlikleri'nden gelmiş.</p>

  <p>— Ben davetli değildim, dedi diğeri kırgın bir sesle.</p>

  <p>— Bir Rus kadın vardı, inan böyle bir profesyonel görmedim. Birinci olmak için büyük uğraş verdi.</p>

  <p>— Birinci olmak için mi?</p>

  <p>— Evet. Herkes şaşırdı ama kazanan o oldu. Beş dakikada herifin işini bitirdi, 3.000 avro aldı. Biz, hepimiz adamın kamışını yeniden kaldırmak için bütün gece boşa kürek salladık.</p>

  <p>Yeniden gülüştüler. Chaplain kendine bir kadeh şampanya daha söyledi. Kızlara da içki ısmarlamak istiyordu ama cesaret edemiyordu. Nono'nun zamanından oldukça uzaktı.</p>

  <p>Bayan Kokain seke seke geri döndü. Önden bakıldığında çok daha güzeldi. Kleopatra tarzı siyah saçlarıyla hayvani bir çekiciliği ve oldukça zayıf yüz hatları vardı. Dikkatle bakılınca, uyuşturucunun onu kemirdiği, avurtlarını çökerttiği ve gözlerini çukurlaştırdığı görülüyordu, ama şimdilik koyu, ışıltılı bir makyajla ön plana çıkardığı yüz hatları durumu kurtarıyordu.</p>

  <p>Chaplain'in yanına gelince durdu ve ona gülümsedi.</p>

  <p>— Konuştuklarımız seni çok mu meraklandırdı?</p>

  <p>— Efendim?</p>

  <p>— Tamam, kes. Bizi dinlemeye çalışırken boynun tutuldu.</p>

  <p>Chaplain gülümsemeye çalıştı:</p>

  <p>— Ben... ben size bir içki ikram edebilir miyim?</p>

  <p>— Neden? Aynasız mısın?</p>

  <p>Soru Chaplain'i hazırlıksız yakaladı. Karşısındakini kandıramazdı. Maskesini attı.</p>

  <p>— Leila'yı arıyorum.</p>

  <p>— Leila, ne?</p>

  <p>— Leila, hepsi bu.</p>

  <p>— Onu tanıyor musun?</p>

  <p>— Hayır. Ama bana ondan söz ettiler.</p>

  <p>Kleopatra kadife yumuşaklığında gülümsedi.</p>

  <p>— İşte, orada</p>

  <p>Chaplain kafasını çevirdi ve kapının pervazında, Sasha'nın dosyasında hayranlıkla seyrettiği yüzü gördü. Bu geceki görüntüsünün dosyadaki güzel kızla hiç alakası yoktu. Kolunda büyük bir Chanel çanta vardı, yakası kürklü bir kabanın altına baharlık beyaz muslin bir elbise giymişti. Bu genç kız elbisesi, adaleli vücudunun yaydığı seksi dalgalarla çelişiyordu.</p>

  <p>— Leila, sen gerçek bir starsın, dedi Kleopatra. Burada seni arayan bir adam var.</p>

  <p>Onlara doğru yaklaşan kız bir kahkaha patlattı:</p>

  <p>— Bu klas meselesi tatlım.</p>

  <p>Gülümsedi ve Chaplain'in önünde tahrik edici bir reveransla eğildi. Dekoltesi Chaplain'de suratına yumruk yemiş gibi bir etki yaptı.</p>

  <p>— Ne istiyorsun, bebeğim?</p>

  <p>Üzerindeki kabanı oynatarak omuzlarını hafifçe titretti:</p>

  <p>— Beni arayan bulur, diye fısıldadı Chaplain'in kulağına.</p>

  <p>Chaplain yutkunmaya çalıştı. Başaramadı. Apış arasında bir yanma hissetti. Taşakları sanki kasıklarına doğru çekiliyordu. Sasha imzalı gecelerde böyle bir yaratığı hayal etmekte güçlük çekiyordu. Tüm erkekler onu çiğ çiğ yemek için sıra beklerdi.</p>

  <p>— Seninle Medina hakkında konuşmak istiyordum, dedi Chaplain sesine hâkim olmaya çalışarak.</p>

  <p>Gülümsemesi kaybolan Leila doğruldu. Chaplain ayağa kalktı ve gözlerini eskort kızmkilere dikti. Yakından bakınca koyu gözbebekleri çok daha etkileyiciydi. Gözbebeklerindeki ateşi belirginleştiren açık mor iki çizgi.</p>

  <p>— Medina nerede? Başına ne geldi?</p>

  <p>— Git başımdan. Medina'yla bir alıp veremediğim yok.</p>

  <p>— Konuşmak için sakin bir köşe bulalım.</p>

  <p>— Çok beklersin canım.</p>

  <p>— Silahım var.</p>

  <p>Leila gözlerini Chaplain'in pantolonunun önüne dikti:</p>

  <p>— Görüyorum, evet.</p>

  <p>— Şaka yapmıyorum.</p>

  <p>Mağripli genç kız ona kararsız gözlerle baktı. İç gıcıklayıcı halinden eser yoktu artık. Arkadaşları fal taşı gibi açılmış gözlerle ona bakıyordu.</p>

  <p>— Buraya neyle geldin? diye sordu Chaplain bir polis edasıyla.</p>

  <p>— Arabamla.</p>

  <p>— Nereye park ettin?</p>

  <p>— 1. François Park Alanı'na.</p>

  <p>Sesi boğuk ve duygusuzdu. Sanki bir anda ruhunun tüm makyajını silmişlerdi. Chaplain, gözlerini Leila'dan ayırmadan, kızların masasına yüz avroluk bir banknot bıraktı.</p>

  <p>— İçkiler benden.</p>

  <p>Ardından Leila'ya kapıyı işaret etti:</p>

  <p>— Gidelim.</p>
</body>
</html>
