<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>47</h2>

  <p>Saat 07.30, kalk borusu çaldı. Herkes yemekhaneye yöneldi.</p>

  <p>Çabuk! Çabuk!</p>

  <p>Janusz da onları takip etti. Tuvaletteki olayın ardından yardım gelmişti. Onu tedavi etmişlerdi; verdikleri bir Imodium hapı ishali durdurmuştu. Olay hakkında ifade vermişti. Saldırıyı abartmamış, evsizler arasındaki basit bir kavga olduğunu söylemişti. Görevliler aptal değildi. Rumenlerden şüpheleniyorlardı. Janusz onlar olmadığına dair yemin etmişti. Onu yatmaya yollamışlar ve ertesi gün barınma merkezi müdürü –ve şüphesiz polisler– huzurunda yeniden sorgulanacağını söylemişlerdi. Bir daha uyuyamamıştı. Şık kostümlü katiller. Kablo bağı. Namludaki susturucu.</p>

  <p>Onu nasıl bulmuşlardı? Biarritz'den buraya kadar onu izlemişler miydi? Barınma merkezindeki biri mi onu tanımıştı? Kim?</p>

  <p>En azından bu gece bir soruya cevap bulmuştu. Guethary'deki saldırıdan beri kendisinin de hedefte olup olmadığını düşünüyordu. Artık şüphesi kalmamıştı: O da listedeydi.</p>

  <p>Sabah erkenden sıvışmaya karar vermişti. Başka sorulara cevap vermesi mümkün değildi. Medeni dünyayla ve özellikle de polisle yeniden ilişki kurması söz konusu olamazdı. Belki de fotoğrafı karakollara, barınma merkezlerine, aşevlerine, Janusz'un görülebileceği her yere gönderilmişti. Tüymesi gerekiyordu. Hem de acilen.</p>

  <p>Barınma merkezinin kapıları saat 08.30'da açılıyordu. Gözünü kahvesine ve önündeki ekmek parçasına dikmiş düşünürken, yemekhanede tuhaf bir kıpırdanma oldu. Masada yanında oturan adam titriyordu. Bir başkası, dört sıra uzaktaki biri de. Yan masada oturan bir diğeri çok daha güçlü bir şekilde titriyordu. Sarsılmalar, titremeler, tıkırtılar gitgide artıyordu. Tüm salon sanki korkunç bir sarsılmanın etkisi altındaydı.</p>

  <p>Janusz durumu kavradı. Bu adamlar ve bu kadınlar sekiz saatten uzun süredir içki içmemişti. Onların ne kahveye ne de yağlı reçelli ekmeğe ihtiyacı vardı. Şarap istiyorlardı. Bazıları kahve fincanlarını sımsıkı tutuyordu. Bazıları ise çırpınma halindeydi, sandalyeleri zeminde sarsılıyordu.</p>

  <p>Pierre-Janet'de de, gece toplanan evsizler sabah uyandıklarında bu tür yoksunluk krizlerine giriyordu. Şarap ihtiyacı damarlarında uğulduyor ve başkalarını güldüren spazmlara neden oluyordu. Buna "zıngırtı" –titreme– deniyordu.</p>

  <p>Janusz çevresine bakındı. Salonun yarısı sarsılıp duruyordu. Diğer yarısı "Zıngırtı, zıngırtı!" diye bağırarak kahkahalarla gülüyordu. Tepsisini aldı ve ayağa kalktı. Birazdan toplu bir sara krizi yaşanacak ve bu da çok sayıda görevlinin müdahalesini gerektirecekti. Sıvışmak için ideal zamandı. Fincanını bulaşık tepsisine bıraktığı sırada birinin seslendiğini duydu:</p>

  <p>— Jeannot?</p>

  <p>Janusz sese doğru döndü. Siyah bereli, paltosunun beline ip bağlamış, ufak tefek bir adamla karşılaştı. Gözlerinde beklenmedik bir mucizeye şahit olmanın pırıltısı vardı –tanıdık biriyle karşılaşmanın ışıltısı.</p>

  <p>— Jeannot, sen misin?</p>

  <p>— Benim adım Janusz.</p>

  <p>— Tamam işte, Jeannot. (Adam bir kahkaha patlattı.) Tanrım, sen aklını mı kaçırdın yoksa?</p>

  <p>Janusz cevap vermedi. Bu surat ona hiçbir şey ifade etmiyordu.</p>

  <p>— Benim, Şampuan, diye devam etti adam.</p>

  <p>Beresini çıkardı. Hiç saçı yoktu. Eliyle kel kafasını sıvazladı.</p>

  <p>— Şampuan, çaktın mı? Kafayı mı yedin de buraya geri döndün?</p>

  <p>— Neden?</p>

  <p>— Tanrım, sen litrelerce içmiş olmalısın...</p>

  <p>— Ben... ben içiyor muyum?</p>

  <p>— Bir sünger gibi dostum.</p>

  <p>— Buraya neden dönmemem gerekiyordu?</p>

  <p>— Polisler yüzünden. Diğerleri yüzünden.</p>

  <p>Arkalarında titremeler, sarsılmalar devam ediyordu. Çığlıklar, bağrışlar, kahkahalar, koşuşturmalar. Merkez uyanıyordu. Mümkün olan tek şekilde: kâbusla.</p>

  <p>Janusz Şampuan'ı kolundan tuttu ve sakin bir köşeye, termosların ve reçellerin yakınına sürükledi.</p>

  <p>— Hiçbir şey hatırlamıyorum, anlıyor musun?</p>

  <p>Adam kel kafasını kaşıyarak kaderci bir tavır takıntı:</p>

  <p>— Bu hepimizin başına gelir...</p>

  <p>— Nerede tanıştık?</p>

  <p>— Emmaus'te. Orada çalışıyordun.</p>

  <p>Sokakta kimsenin onu tanımamasının sebebi demek buydu.</p>

  <p>Janusz başıboş bir sokak köpeği değildi. Bir yuvası vardı. Marsilya'daki Emmaus merkezi. Biarritz treninde karşılaştığı adamı hatırladı. Daniel Le Guen. Emmaus gönüllüsü. Araştırmasına bu ipucundan yola çıkarak başlamalıydı.</p>

  <p>Gürültü patırtı dayanılmaz bir hal alıyordu. Sosyal hizmet görevlileri geliyordu. Diğer görevliler ise kapıları açıyordu. Hayvanlar serbest bırakılmalıydı. Bu itiş kakıştan yararlanmak lazımdı.</p>

  <p>— Tüyelim, diye fısıldadı Janusz.</p>

  <p>— Ama daha kahvaltı etmedim!</p>

  <p>— Sana dışarıda kahve ısmarlarım.</p>

  <p>Bulaşıklığın orada bir itiş kakış oldu. Bir kalabalık toplanmaya başlamıştı. Şüphesiz, gaz verenleri ve taraf tutanlarıyla birlikte bir kavga vardı. Janusz, Şampuan'ın kolunu sımsıkı tuttu ve onu çıkışa doğru itekledi.</p>

  <p>— Gidelim.</p>

  <p>Geçerken, Janusz gruba kaçamak bir bakış attı. Bu bir kavga değildi. Yerde bir kadın yatıyordu. Ölü gibi hareketsizdi. Kadının yanına gitmek için dirsekleriyle kalabalığı yararak kendine yol açtı. Bir dizini yere koydu, süratle muayene etti. Kadın yaşıyordu.</p>

  <p>Eğilince, yoğun bir elma kokusu aldı. Bu, bir belirtiden daha iyiydi: Açıklamaydı. Bu koku, kadının bedeninden yayılan aseton kokusuydu. Kanda asitlenme sonucu oluşmuş bir şeker koması.</p>

  <p>Kadın ya ensülin tedavisini kesintiye uğratmıştı ya da birkaç günden beri hiçbir şey yememişti. Ama her durumda kadına acilen bir doz Glucagon enjekte etmek gerekiyordu. Ardından da glikozlu serum takılması lazımdı.</p>

  <p>Bir gerçek kafasına dank etti. Hiç kuşku yoktu: O bir doktordu.Bunu doğrularcasına Şampuan arkasında durmuş, bağıra bağıra konuşuyordu:</p>

  <p>— Onu rahat bırakın! Onu tanıyorum! O bir doktor!</p>

  <p>Evsizler böğürüyor, gülüyor, titriyordu. Her kafadan bir ses çıkıyordu:</p>

  <p>— Kesekâğıdına üfletmek gerek!</p>

  <p>— Suni teneffüs! Ona suni teneffüs yapmak istiyorum!</p>

  <p>— Polise haber vermek lazım!</p>

  <p>Sonunda görevliler geldi. Janusz ayağa kalktı ve çaktırmadan gözden kayboldu. Her halükârda doktor da gelecekti. Şampuan hâlâ oradaydı, bir ilkyardım elemanı gibi davranıyor, el kol hareketleri yapıyordu.</p>

  <p>Janusz onu yeniden kolundan yakaladı ve avluya kadar sürükledi.</p>

  <p>Demir parmaklık açılmıştı. Evsizler betondan ve dumandan oluşan ormanlarına kavuşuyordu. Acele etmeleri lazımdı. Dazlak kafa birden durdu:</p>

  <p>— Bekle! Eşyalarımı almam gerekiyor!</p>

  <p>Emanette beş dakika daha zaman kaybettiler, sonra sıvıştılar, ana kapıdan çıkarken bir ambulansla karşılaştılar. Hızlı adımlarla bulvara ulaştılar. Dünkü tahmini doğruydu: Mahalle yenileniyordu, bu da her şeyden önce geniş çaplı bir yıkım anlamına geliyordu. Pencerelerine duvar örülmüş yıkık dökük binaların yerini şantiyeler alıyordu. Anayolun merkezindeki bir viyadük, dönüşüm halindeki bu no man's land'in üstünden geçiyordu.</p>

  <p>Janusz evsizlerin penceresiz bir duvar boyunca yerlere kapandığını fark etti. Ağlama Duvarı'nın önündeki Yahudiler!</p>

  <p>— Ne halt ediyorlar? diye sordu.</p>

  <p>— İçkilerini geri alıyorlar. Merkezde şarap yasak. Şişelerimizi duvardaki çatlakların arasına gizliyoruz. Böylece uyanınca şarap bulmakla vakit kaybetmiyoruz. Hatta bazen bir iki fırt çekmek için geceleri de kalkıp buraya gelirler. Kimseye çaktırmadan... Nereyegidiyoruz?</p>

  <p>Janusz hiç düşünmeden cevapladı:</p>

  <p>— Denizi görmek istiyorum.</p>
</body>
</html>
