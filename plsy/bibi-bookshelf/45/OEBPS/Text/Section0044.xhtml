<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>39</h2>

  <p>Yine uykusuz ya da hemen hemen uykusuz geçen bir gece. Sabah kahvaltısı olarak şurup.</p>

  <p>Öğlen olmuştu. Anais Chatelet, Le Coz'la birlikte Biarritz'e doğru yol alıyordu. Bütün gece emniyet güçlerinin aldığı arama tertibatını denetlemişti. Her grup, her barikat emniyet müdürlüğünde oluşturulmuş bir merkezle sürekli temas halindeydi. Bordeaux'daki tüm benzin istasyonları, barınaklar, terk edilmiş binalar, saklanılabilecek her yer aranmıştı. Ayrıca Marsilya polisinden, Janusz'un geçmişine özlem duyarak geri dönme olasılığına karşı –ki Anais buna ihtimal vermiyordu– garların, havaalanlarının denetim altına alınması istenmişti.</p>

  <p>Arama işinde 300'den fazla polis –Bordeaux Asayiş Şube Müdürlüğü polisleri, suç önleme birimi ajanları– ve jandarma görevliydi. Cinayet soruşturma grup şefi olan Chatelet, bir gecede ordu komutanına dönüşmüştü. Ancak tüm bunlar boşunaydı. Tek bir ipucu bile bulamamışlardı. Âdet yerini bulsun diye evine, hastaneye polis yerleştirmişti.</p>

  <p>Banka hesaplarını, kredi kartı hareketlerini, telefon kayıtlarını kontrol ettirmişti. Ama Anais bunlardan hiçbir şey çıkmayacağını biliyordu. Janusz geçmişle ipleri koparmıştı. Ve hata yapmayacaktı. Anais adamın zekâsının canlı tanığıydı.</p>

  <p>O gece, bir yandan aramaları yönetirken ve ona sanki kafasına bir dalgıç başlığı geçirilmiş hissi veren soğuk algınlığıyla mücadele ederken bir yandan da bu iki yüzü olan adam hakkında kendi soruşturmasını yapmıştı. Mathias Freire ile Victor Janusz'un yaşamlarını araştırmıştı. Evsiz hakkında her şey daha kolaydı.</p>

  <p>Herhangi bir nüfus kaydı yoktu. Hiçbir şekilde hiçbir resmi kayda rastlamamıştı. Anais, Janusz'u Marsilya'da tutuklamış olan polislerle de konuşmuştu. Onu toplum tarafından dışlanmış bir kavgacı olarak hatırlıyorlardı. Onu berbat bir halde bulmuşlardı, kafasında büyük bir yarık vardı. Hastaneye götürülmüştü. Tahlillerde kanındaki alkol oranı 3,7 gram çıkmıştı. Üzerinde kimliğini kanıtlayacak hiçbir belge bulunamamıştı. Ve adam adının Victor Janusz olduğunu söylemişti, hepsi buydu. Yani gözaltındayken ve Marsilya'da Eveche Emniyet Müdürlüğü'nde bulunduğu birkaç saat içinde resmi olarak var olmuştu.</p>

  <p>Psikiyatr ise ardında daha fazla iz bırakmıştı. Anais, Pierre-Janet ihtisas Hastanesi'ne gitmişti. Mesleki dosyasını incelemişti. Diplomalar. Görev yaptığı yerler. Villejuif Paul-Guiraud Hastanesi'nden alınmış sertifikalar... Hepsi usulüne uygundu. Hepsi sahteydi.</p>

  <p>Sabah erkenden tabipler odasından da bilgi almıştı. Fransa sınırları dahilinde Mathias Freire adında ne bir psikiyatr ne de pratisyen doktor vardı. Villejuif Paul-Guiraud Hastanesi'ne telefon etmişti. Kimse Freire diye birini tanımıyordu.</p>

  <p>Janusz bu belgeleri nasıl elde etmişti? Pierre-Janet İhtisas Hastanesi'nin psikiyatr aradığını nasıl öğrenmişti?</p>

  <p>Saat 9'da yeniden hastaneye gitmişti. Farklı servislerdeki psikiyatrları görüşmeye çağırmıştı. Gelmişlerdi, keyifleri kaçmış, güvensiz ve suçlu gibi. Kimse bir şey fark etmemişti. Freire ağırbaşlı, yalnız ve profesyonel biriydi. Davranışlarında yalanını ele veren hiçbir şey yoktu; bilgisi asla falso vermemişti. Bu nedenle Anais çılgınca bir fikre kapıldı: Freire gerçekten psikiyatri eğitimi almış olabilirdi. Nerede? Hangi isimle?</p>

  <p>Sonra araştırmasını Volvo arabaya kaydırmıştı. Satıcıyla temasa geçmişti. Freire ehliyetini göstermiş ve arabanın parasını nakit ödemişti. Başka bir soru işareti daha: Bir ay öncesine kadar bir evsiz olduğuna göre bu parayı nasıl bulmuştu? Trafik sicil dairesinde kontrol etmişti. Freire adına kayıtlı ehliyet yoktu. Araba ruhsatını hiç yenilememişti. Sigorta bedeli ödememişti.</p>

  <p>Ayrıca bankasında ve evi ona kiralayan emlak şirketinde de araştırma yapmıştı. Her şey usulüne uygundu. Freire'in doktor maaşının yattığı bir hesabı vardı. Ev konusuna gelince, kusursuz bir dosya sunmuştu. Emlakçı özellikle belirtmişti: "Eski maaş bordrolarını ve vergi beyannamelerini gösterdi." Freire fotokopi yapmıştı. Tahrif etmek kolaydı.</p>

  <p>Dünden beri, belki bininci kez, zanlısına hangi etiketi yapıştıracağını düşünüyordu. Katil? Dolandırıcı? Yalancı? Şizofren? Neden dün onu görmeye gelmişti? Adalete teslim olmak için mi? Masum olduğunu kanıtlayacak bir bilgi vermek için mi? Patrick Bonfils ve Sylvie Robin cinayetlerini bildirmek için mi?</p>

  <p>Ofis masasının üstüne bırakılmış notu hatırlıyordu. Ben bir katil değilim. Sorun Anais'in de aynı şekilde düşünmesiydi. Freire iyi niyetli biriydi. İçinden bir ses ona, Freire'in psikiyatr gibi davrandığında numara yapmadığını söylüyordu. Patrick Bonfils'in masum olduğunu iddia ederken ve 13 Şubat gecesi Saint-Jean Garı'nda ne gördüğünü hatırlaması için ona yardım etmek istediğini söylerken de numara yapmıyordu. Eğer katil oysa, bu davranışı mantıklı değildi, insan kendini suçlu gösterecek kanıtlar aramazdı... Öyleyse? O da hafızasını mı kaybetmişti?</p>

  <p>Bir garda iki amnezik adam! Bu fazlaydı.</p>

  <p>BIARRITZ çıkışı tabelasını gördü. Olayın hiçbir şeyle uyuşmayan diğer tarafını düşündü. Patrick Bonfils ve Sylvie Robin'i neden öldürmüşlerdi? Borçlu bir balıkçı ve hanım arkadaşı ne gibi bir tehlike arz ediyor olabilirdi?</p>

  <p>Dünden beri, Bask kıyısında soruşturma yapan jandarmaya ulaşmaya çalışıyordu. Grup Şefi Binbaşı Martenot onu geri aramamıştı. Sabah saat 11.00'de, duş yaptıktan sonra olay mahalline gitmeye karar vermişti. Le Coz'la birlikte.</p>

  <p>— Bu ne karmaşa böyle?</p>

  <p>Bağlantı yolu çıkışında tıkanıklık vardı. Anais arabadan çıktı ve sabahın boktan havasıyla kendine geldi. Kapkara bir gökyüzü. Kutup soğuğu. Çivi gibi inen yağmur damlaları. Elini gözüne siper etti, uzakta bir jandarma barikatı gördü.</p>

  <p>Le Coz sordu:</p>

  <p>— Sireni açayım mı?</p>

  <p>Anais cevap vermedi. Oradaki güvenlik güçlerinin ne olduğunu anlamaya çalışıyordu. Çivili engellerle yol kesilmişti. Tepe lambaları sessizce dönen arabalar yola park edilmişti. Adamlar sıradan jandarmalara benzemiyordu. Siyah renkli savaş giysileri giymişlerdi; hepsinin üstünde çelik yelekler ve zırhlı siperliği olan kasklar vardı. Çoğu otomatik silah taşıyordu.</p>

  <p>— Ben yürüyerek gidiyorum, dedi, Le Coz'a doğru eğilerek. Sana işaret ettiğimde, arabayla hemen gelirsin.</p>

  <p>Anais deri ceketinin altına giydiği yeleğinin kapüşonunu kafasına geçirdi ve arabaların arasında yürüdü. Tir tir titriyordu. Yürürken şurubundan bir yudum daha içti. Adamlarla arasında elli metre kalmıştı ki onu fark ettiler, polis kimliğini gösterdi.</p>

  <p>— Başkomiser Anais Chatelet, Bordeaux'dan! diye bağırdı.</p>

  <p>Adamlar cevap vermedi. Opak siperlikleriyle, siyah giysiler içinde, son derece disiplinli, karanlık ölüm makinelerine benziyorlardı.</p>

  <p>— Şefiniz kim?</p>

  <p>Cevap yoktu.</p>

  <p>Yağmur şiddetini artırmıştı, kaskların zırhlı siperliklerinden sel olmuş akıyordu.</p>

  <p>— Şefiniz kim, Tanrı aşkına?</p>

  <p>Gore-Tex yağmurluk giymiş bir adam ona doğru yaklaştı.</p>

  <p>— Benim. Yüzbaşı Delarınec.</p>

  <p>— Bu gösteri de neyin nesi?</p>

  <p>— Emirler böyle. Etrafta bir kaçak varmış.</p>

  <p>Anais kapüşonunu indirdi.</p>

  <p>— O kaçak, benim şüphelim. Aksi ispat edilene kadar, masumiyet karinesinden yararlanma hakkına sahip.</p>

  <p>— O bir çılgın.</p>

  <p>— Onun hakkında ne biliyorsunuz?</p>

  <p>— Bordeaux'da bir evsizi öldürdü. Guethary'de iki masumun öldürülmesinde parmağı var. Ve o bir psikiyatr.</p>

  <p>— Yani?</p>

  <p>— Bu adamlar buradayken, deli gömleğini giymesi yakındır.</p>

  <p>Anais üstelemedi.</p>

  <p>— Binbaşı Martenot'yla randevum var. Geçebilir miyiz? isim "açıl susam açıl" etkisi yaptı. Anais, karşı yöndeki rampaya çıkmış olan Le Coz'a işaret etti. Arabaya atladı ve geçerken biraz önceki salağa selam verdi.</p>

  <p>— Janusz için mi buradalar? diye sordu Le Coz.</p>

  <p>Anais dişlerini sıkarak başını salladı. Le Coz "Janusz" diyordu. O Freire'i düşünüyordu. Tamamen farklı bir biçimde. Onu elinde diyet kolasıyla hayal ediyordu. Siyah saçlarıyla. Yorgun yüz hatlarıyla dönüş yolundaki yorgun, zayıflamış, ancak aynı zamanda gördükleriyle zenginleşmiş, güzelleşmiş Odysseus havasını. Eski bir heykel görünümündeki o adamı. Bu kollara sığınmak çok iyi olurdu.</p>

  <p>Çok net olarak hatırlıyordu.</p>

  <p>Önceki akşam, evinin kapısında, Freire ona fısıldamıştı:</p>

  <p>— Bir cinayetin tanışmamıza vesile olması çok tuhaf.</p>

  <p>— Her şey ne olacağına bağlı.</p>

  <p>Böylece bu soru işaretini aralarında dalgalanmaya bırakmışlardı.</p>

  <p>İkisinin de ağzından buhar çıkıyordu ve bu billursu, yarı saydam, belirsiz geleceği somutlaştırıyordu. Her şey ne olacağına bağlı.</p>

  <p>Daha ziyade sözleşmişlerdi.</p>
</body>
</html>
