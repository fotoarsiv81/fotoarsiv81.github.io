<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>66</h2>

  <p>Anais Chatelet karşısındaki kilitli kapıya bakıyordu. Tımarhaneye götürülen bir deli gibi onu buraya, Evâche Polis Merkezi'ne getirmişlerdi. Saat 15.00 sularında, Janusz'un onları bir kez daha atlattığına kanaat getirince –yeri saptanan ve bir sürü polis tarafından çembere alınan adam, kelimenin tam anlamıyla buharlaşmıştı– Anais gerçek bir öfke krizine tutulmuştu.</p>

  <p>Kendi arabasına saldırmış, tekmeler savurmuş, sonra Janusz'un yerini belirleyen, ancak ellerinden kaçıran devriye polislerinden öfkesini çıkarmıştı. Şapkalarını yerlere savurmuş, giysilerindeki rozetleri, rütbeleri sökmüş, onlara vurmaya teşebbüs etmişti. Onu etkisiz hale getirmişler, silahını almışlardı. Kelepçelemişlerdi. Mevkiini göz önünde bulundurarak –nezarethaneye koymamışlardı– onu bu ofise kapatmışlardı.</p>

  <p>Şimdi Lexomil'in etkisi altındaydı. Maksimum dozu almıştı: Ecstasy gibi çiğnemeden yuttuğu, bölünebilir iki tablet. Dilinin altında erittiği ilaçlar etkisini göstermeye başlıyordu. Fırtınadan sonraki sakinlik...</p>

  <p>Kollarını göğsünde kavuşturmuş, çalışma masasında oturuyordu, kafası rahattı ve turnikeden geçirilmeyi bekliyordu. Oysa sabah her şey gayet iyi başlamıştı. İkaros cinayeti soruşturmasını yürütmüş ve şimdi de Janusz'la ilgili araştırmaları koordine eden Komiser Jean-Luc Crosnier tarafından çok iyi karşılanmıştı. Ona bir oda –şu an hapsedildiği oda– tahsis edilmiş ve incelemesi için soruşturma dosyası verilmişti.</p>

  <p>Dosyada yeni bir şey yoktu. İyi iş çıkarılmıştı, ama sonuçsuz bir işti. Mitolojik katil arkasında hiç iz bırakmamak konusunda başarılıydı. Marsilya polisinin, asla bulunamamış olan sarhoş bir evsiz dışında hiç tanığı yoktu. Kullanılan malzemeye –delta kanat iskeleti, balmumu, tüyler– rağmen en ufak bir ipucu bile elde edememişlerdi.</p>

  <p>Buna karşılık tek bir konuda hiç şüphe yoktu: iki cinayetin faili de aynı katildi. Modus operandi, eroin, sembolik mizansen aynı çılgınlığa işaret ediyordu. Sadece bir ayrıntı Anais'in dikkatini çekmişti: Hiçbir yerde Sokow'un bedeninde normalden daha az kan olduğundan bahsedilmemişti. Anais sebebini anlayamamış ve açıklayamamış olsa da, bu ayrıntıyı –Philippe'in cesedinden bir veya birkaç litre kan alınmış olmasını– unutmamıştı. Adli Tabip Longo, bunu cesedin solgunluğundan çıkarmıştı. İkaros'un yanmış kadavrasında böyle bir şeyi saptamak imkânsızdı.</p>

  <p>Saat 11.30 sularında, soruşturma öğelerini iyice inceledikten sonra davayla ilgili Sorgu Yargıcı Pascale Andreu'yü aramış, kadın Anais'in öğle yemeği teklifini kabul etmişti. Restoran dönüşü de imkânsız gerçekleşmişti. Janusz, koltuğunun altında soruşturma dosyasıyla burnunun dibinden kaçmıştı...</p>

  <p>Daha kötüsü olamazdı. 48 saat içinde ikinci kez firariyi elinden kaçırıyordu.</p>

  <p>Deversat haklıydı. Kış ortasında Marsilya'nın keyfini çıkarmalı, ne olursa olsun hiçbir şeye bulaşmadan kumsallarda dolaşmalıydı...</p>

  <p>Doğruldu ve içinde bulunduğu ana döndü. Eveche Polis Merkezi XIX. yüzyıldan kalma bir köşktü. Aslında o, bu klasik binanın hemen yakınındaki modern binada bulunuyordu ve odasının pencereleri Majör Katedrali'ne bakıyordu, iki farklı taştan inşa edilmiş bu büyük kilise, krem ve çikolata rengi tonlarıyla bir İtalyan pastasına benziyordu.</p>

  <p>Cep telefonu çaldı. Gözlerini ıslatan yaşları kuruladı. Tasasız gözyaşları. Artık ne durumda olduğunu bilmeyen, beyni uyuşmuş birinin gözyaşları. Tüm bu kimyasal boklukları yutmayı bırakmalıydı...</p>

  <p>— Ben Deversat. Bu saçmalıklar da neyin nesi? Sizin bu soruşturmayla kesinlikle ilginiz yok, resmen uzaklaştırıldınız.</p>

  <p>— Çok iyi anladım.</p>

  <p>— Anlamak için çok geç. Artık gırtlağınıza kadar pisliğe battınız.</p>

  <p>— Ne demek "pisliğe battım"?</p>

  <p>— Janusz'un bavulunu toplayıp her seferinde kaçmayı başarması için sizin orada bulunmanız yeterli.</p>

  <p>Anais bulunduğu odanın karardığı hissetti.</p>

  <p>— Benden mi şüpheleniyorsunuz?</p>

  <p>— Ben mi, hayır. Ancak Emniyet Müfettişliği bu konuda farklı düşünüyor.</p>

  <p>Anais'in boğazı sıcak bir fırından daha kuruydu.</p>

  <p>— Bir... bir soruşturma mı başlatıldı?</p>

  <p>— Bu konuda bir şey bilmiyorum. Beni aradılar. Sizi buraya, Bordeaux'ya bekliyorlar.</p>

  <p>Bu hikâye ona basit bir kınama cezasından çok daha pahalıya mal olacaktı. Polislerin polisi onun hayatını eşeleyecekti. Orleans'ı ve onun çizgi dışı yöntemlerini irdeleyeceklerdi. Zayıf ruh sağlığını. Babasını ve onun işkenceci geçmişini...</p>

  <p>Deversat'nın sesi yeniden kulağında yankılandı. Tonu değişmişti. Daha sıcaktı. Neredeyse korumacıydı.</p>

  <p>— Size arka çıkacağım Anais. Kendinizi fazla üzmeyin. Daha gençsiniz ve...</p>

  <p>— Beni rahat bırakın!</p>

  <p>Büyük bir hırsla telefonu kapattı. Aynı anda kapının kilidi açıldı. Crosnier. Sağlam yapılı, sakallı bir adamdı, oldukça soğukkanlı birine benziyordu. Dudaklarında, siyah-beyaz sakallarının içinde kaybolan sinsi bir gülümseme vardı.</p>

  <p>— Benimle alay ettiniz.</p>

  <p>Yumuşak bir sesle konuşuyordu. Anais ihtiyatlıydı: Bu bir saldırı stratejisi olabilirdi.</p>

  <p>— Başka çarem yoktu.</p>

  <p>— Elbette vardı. Dürüst davranabilir ve bana durumu açıklayabilirdiniz.</p>

  <p>— Beni anlar mıydınız?</p>

  <p>— Beni ikna edebilirdiniz, bundan eminim.</p>

  <p>Crosnier bir sandalye aldı, çevirdi ve ata biner gibi oturdu, kollarını iskemlenin arkalığında birleştirdi.</p>

  <p>— Ya şimdi?</p>

  <p>Sorusunda en ufak bir ironi yoktu. Daha ziyade tükenmiş bir teveccüh söz konusuydu.</p>

  <p>— Bana İkaros dosyasını verin, dedi Anais. Bu gece bir kez daha incelememe müsaade edin.</p>

  <p>— Neden? Dosyayı ezbere biliyorum. Orada yeni bir şey bulamazsınız.</p>

  <p>— Janusz'un aradığı şeyi bulacağım. Bu belgeleri sorgu yargıcından alabilmek için bütün riskleri göze aldı...</p>

  <p>— Az önce bir telefon aldım. Yargıçlar kurulu onu bu soruşturmadan alacak gibi görünüyor.</p>

  <p>— Neden?</p>

  <p>— Bu davada en ufak bir yetkisi olmayan bir polise hayatını anlattığı için. Bürosunun kapısını kilitlemediği için. Yeniden açılan bu dosyayı kilitli bir dolaba kaldırmadığı için. Bu sebeplerden birini seçin.</p>

  <p>Anais kısa bir an, öğle yemeği boyunca konuşmalarıyla onu bunaltan bu tuhaf yargıcı düşündü. Tatsız bir on beş dakika yaşayacaktı.</p>

  <p>— Bana dosyayı verin, diye yineledi. Bırakın bu gece dosyayı inceleyeyim.</p>

  <p>Crosnier yeniden gülümsedi. Suratı koca bir oyuncak ayının suratını andırıyordu, yorgun ama çekici bir surat.</p>

  <p>— Sizin adamın burada ne işi var?</p>

  <p>— Suçluyu arıyor.</p>

  <p>— Suçlu o değil mi?</p>

  <p>— En baştan beri onun masum olduğuna inanıyorum.</p>

  <p>— Ya Bordeaux garındaki parmak izleri? Yalancılığı? Kaçması?</p>

  <p>— Buna zincirleme tepki diyelim.</p>

  <p>— Gerçekten akıntıya karşı kürek çekiyorsunuz.</p>

  <p>— Bana bu gece izin verin, diye üsteledi Anais. Beni buraya, bu büroya kapatın. Yarın sabah, Freire'in nereye gittiğini öğrenmiş olurum.</p>

  <p>— Freire mi?</p>

  <p>— Janusz demek istedim.</p>

  <p>Komiser cebinden Rhodia marka küçük bir not defteri ile bir tomar fotokopi çıkardı. Hepsini Anais'in önüne bıraktı.</p>

  <p>— Adliye binasının yakınında, bir merdiven altında bir seyahat çantası bulundu. Şüphelinin kişisel eşyaları. Freire adına düzenlenmiş kimlik belgeleri. Haklısınız. Bir soruşturma yürütüyor.</p>

  <p>Okuyabilmesi için fotokopileri Anais'e doğru çevirdi.</p>

  <p>— Bu, Tzevan Sokow'un otopsi raporu. Nereden buldu, bilmiyorum.</p>

  <p>Anais elini rapora zattı. Crosnier kıllı, iri elini üstüne koydu.</p>

  <p>— Size ikaros'un eksiksiz dosyasını göndereceğim. Ne bulursanız, dikkatinizi ne çekerse, ne yakalarsanız beni derhal bilgilendireceksiniz ve evinize döneceksiniz. Ve bu davayla uzaktan yakından ilgilenmeyeceksiniz, yeterince açık mı? Hırpaladığınız üniformalılarla durumu düzelttiğim için de bana teşekkür borçlusunuz.</p>

  <p>Anais mekanik bir ses tonuyla tekrarladı;</p>

  <p>— Yarın sabah. Elde ettiğim bilgileri size veriyorum ve eve dönüyorum.</p>

  <p>Crosnier elini defterden çekti ve ayağa kalktı.</p>

  <p>Ne Anais ne de komiser verilen bu sözü ciddiye alıyordu.</p>
</body>
</html>
