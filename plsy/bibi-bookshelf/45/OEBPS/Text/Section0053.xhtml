<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>48</h2>

  <p>Bonfils'in evi birbirinden bağımsız odalardan oluşuyordu. Boşluğu çevreleyen dört çıplak duvar. Çiftin mobilyaları, giysileri ve diğer eşyaları dışarı taşınmıştı. Evin artık ne döşemesi ne de çatısı vardı. Parkeler evden birkaç metre uzağa istiflenmişti. Çatı tahtaları ise biraz daha ileriye. Duvarlar herhangi bir boşluk olmadığını anlamak için birçok yerden delinmişti. Her taraf yanardağ külü gibi dökülen alçıyla kaplıydı. Jandarmalar her yere şişler, çubuklar saplıyor, harabe haline gelmiş evin her köşesini metal dedektörleriyle tarıyorlardı.</p>

  <p>Patrick Bonfils ile Sylvie'nin eşyaları birkaç brandanın üzerinde türlerine göre istiflenmişti. Her brandanın üstü, eşyaları yağmurdan korumak için tenteyle kapatılmıştı.</p>

  <p>Anais, üstünde yağmurluğu, ayağında kauçuk çizmeleriyle tentelerin arasında birkaç adım attı. Keyifsizdi. Gördüğü kâbustan sonra bir daha uyuyamamıştı. Raporunu yeniden okumuş, bazı düzeltmeler yapmış, sonra da şafakla birlikte sorgu yargıcına e-postayla göndermişti. Soğuk algınlığı hâlâ devam ediyordu ve az önce de, cesetlerin otopsi sonuçlarını henüz almadığını söyleyen Binbaşı Martenot'yla tartışmıştı. Yalan, gülünç bir hal almaya başlamıştı.</p>

  <p>Bir branda elektrikli ev aletlerine ve kap kacaklara ayrılmıştı. Bir diğeri giysilere, yatak örtülerine ve çamaşırlara. Bir diğeri ise banyo ve tuvalet gereçlerine: lavabo, klozet, banyo teknesi. Bir başkasına ise Bonfils'in kitapları konmuştu, Anais bir an bitpazarında dolaşıyormuş gibi bir hisse kapıldı.</p>

  <p>Uzun zamandan beri ilk kez kollarının yandığını hissediyordu. Guethary yolunda, geleneksel ilkyardım malzemelerini almıştı. Dezenfektan. Yara kurutucu krem. Bandajlar. Arabasının içinde pansumanını yapmıştı. Yaralarını yalayan bir dişi kurt gibiydi.</p>

  <p>Cep telefonu çaldı. Le Coz arıyordu. Bir ağacın altına çekildi.</p>

  <p>— Bayağı bir yol aldım, dedi Le Coz, tatmin olmuş bir sesle.</p>

  <p>— Seni dinliyorum.</p>

  <p>Le Coz ÖDGA'nın merkezine gitmiş ve gece bekçisini sıkıştırmıştı. Şirketin arşiv kayıtlarına ulaşmıştı. K-Bis.<a href="../Text/Section0156.xhtml#Footnote0058" id="Feedback0058"><sup>[58]</sup></a> Yasal teminat dosyaları. Yıllık bilançolar. Şirket müşterilerinin listesi ÖDGA'nın güvenlik hizmeti verdiği ilaç firmaları ya da üretici fabrikalar. Dikkat çeken bir şey yoktu.</p>

  <p>Kökenine gelince, şirket geniş bir faaliyet yelpazesine sahip bir holdingin bünyesindeydi. Anais, Le Coz'un tanımlamaya çalıştığı şirketlerin karmaşık faaliyetlerinden hiçbir şey anlamadı. Le Coz polis olmadan önce üniversitede ekonomi okumuştu. Bu şifreli konuşmadan elle tutulur tek bir şey çıkıyordu: Bu şirketler topluluğu, Fransız kimya sanayiinin önemli bir grubuna, merkezi Bordeaux yakınlarında bulunan Metis'e aitti. Anais bu ismi daha önce duymuştu.</p>

  <p>— Metis'le ilgili ne buldun? diye sordu Anais.</p>

  <p>— Hiç, yani hemen hemen hiç. Kimya, tarım ve ilaç alanında faaliyetler. Dünyanın hemen her yerinde, ama özellikle Fransa ve Afrika'da binlerce çalışan.</p>

  <p>— Hepsi bu kadar mı? Sahibi kim?</p>

  <p>— Bir anonim şirket.</p>

  <p>— Daha ileri gitmek lazım.</p>

  <p>— İmkânsız ve bunu sen de biliyorsun. Zaten yaptığım arama tamamen yasadışıydı, bir adım daha atarsak doğruca duvara toslarız. Davaya bir sorgu yargıcı atandığını biliyor musun?</p>

  <p>— Bu öğleden sonra onu göreceğim.</p>

  <p>— Dava hâlâ bizim mi?</p>

  <p>— Bu akşam sana söylerim. Hepsi bu mu?</p>

  <p>— Hayır. Bu sabah bir ihbar geldi.</p>

  <p>— Nedir?</p>

  <p>— Victor Janusz Marsilya'da görülmüş. Tanık ifadeleri birbirini tutuyor. Geceyi bir barınma merkezinde geçirmiş. Operasyonu yöneten komiserin numarasını ister misin?</p>
</body>
</html>
