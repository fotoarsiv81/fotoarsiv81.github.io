<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>4</h2>

  <p>Herifin teki kendini acil servis koridorunun yanındaki tuvaletlere kilitlemişti. Yarım saatten beri oradaydı ve dışarı çıkmayı reddediyordu. Freire kabinin karşısında duruyordu, yanında alet çantasıyla bekleyen bir teknisyen vardı. Yapılan birçok çağrının –uyarının– ardından kapıyı açtırdı. Adam yere, lavabonun yanına oturmuştu; dizlerini bitiştirmiş, başını kollarının arasına almıştı. İçerisi yarı karanlıktı ve boğucu, pis bir koku vardı.</p>

  <p>— Ben psikiyatrım, dedi Freire kapıyı omzuyla kapatırken. Yardıma ihtiyacınız var mı?</p>

  <p>— Gidin.</p>

  <p>Mathias, sidik birikintilerine dikkat ederek bir dizini yere koydu.</p>

  <p>— Adınız ne?</p>

  <p>Cevap yoktu. Adamın kafası hâlâ kollarının arasındaydı.</p>

  <p>— Ofisime gelin, dedi, bir elini adamın omzuna koyarak.</p>

  <p>— Size gitmenizi söyledim!</p>

  <p>Adamın konuşma bozukluğu vardı. Bol tükürük salgılayarak, heceleri yutarcasına konuşuyordu. Freire'in omzuna dokunması onu şaşırtmıştı, başını kaldırdı. Karanlıkta Freire adamın biçimsiz suratını gördü. Hem çökük hem de şişti, simetrisizdi, sanki birçok parçaya bölünmüş gibiydi.</p>

  <p>— Ayağa kalkın, diye emretti.</p>

  <p>Adam boynunu uzattı. Tablo iyice belirginleşti. Buruş buruş etlerden, gergin derilerden, parlak çizgilerden oluşan tuhaf bir görüntü. Dehşetin katıksız bir örneği.</p>

  <p>— Bana güvenebilirsiniz, dedi Freire tiksinme duygusunu bastırmaya çalışarak.</p>

  <p>Yanıktan ziyade, cüzamın tahribatına benziyordu: Dış görünümü yavaş yavaş harap eden bir hastalık. Ama Freire alacakaranlıkta gözlerini kısıp bakınca gerçeğin farklı olduğunu anladı: Bu yaralar sahteydi. Adam derisini kırışıklar, şişlikler ve çukurlar oluşturmak için zamkla yapıştırmıştı. Bunu deforme bir yüze sahip olduğuna inandırmak ve daha iyi bakım görmek için yapmıştı. Münchhausen sendromu diye düşündü psikiyatr.</p>

  <p>— Gelin.</p>

  <p>Adam sonunda ayağa kalktı. Freire kapıyı açtı, yeniden gün ışığına ve rahatça solunabilecek havaya kavuştu. Tuvaletlerin kapısına kadar yürüdüler. Çirkeften çıkıyordu ama kâbus devam edecekti. Bir saat boyunca zamk-adamla konuştu ve teşhisinin doğru olduğunu anladı. Adam hastanede yatmak ve tedavi olmak için her şeyi yapmaya hazırdı. Freire yüzünü tedavi ettirmek için onu şimdilik Pellegrin Üniversite Hastanesi'ne nakledecekti, çünkü zamk dokuları yakmaya başlamıştı.</p>

  <p>Saat 17.30.</p>

  <p>Freire yerini acil servis doktorlarına bıraktı ve kendi bölümüne döndü. Ofisinin ve danışma masasının bulunduğu konsültasyon bölümüne girdi. Etraf ıssızdı. Şahit olduğu bu yeni çılgınlığın etkisinden yavaş yavaş kurtulmaya çalışarak sandviçini yedi. Fakültedeyken söylemişlerdi: Her şeye alışılıyordu. Ama bu ona göre değildi. Yapamıyordu. Hatta gitgide kötüleşiyordu. Delilik karşısındaki hassasiyeti, tahriş olmuş, hatta iltihaplanmış açık bir yaraya dönüşmüştü...</p>

  <p>Saat 18.00.</p>

  <p>Acil servise döndü. Ortam daha sakindi. Kendi istekleriyle hastaneye yatmak üzere gelen hastalar vardı sadece. Onları biliyordu. Burada henüz bir buçuk aydır çalışmasına rağmen döner kapıdaki hastaları tanıyacak kadar zamanı olmuştu. Yatan hasta tedavi görüyor, kendine yeter hale geliyor, evine dönüyor, ilaçlarını almayı bırakıyor ve hastalığı nüksediyordu. Böylece yine "Merhaba doktor" diyorlardı.</p>

  <p>Saat 19.00.</p>

  <p>Birkaç saat daha katlanması gerekiyordu. Yorgunluktan göz çukurları zonkluyor, gözlerini açık tutmakta zorlanıyordu. Amnezik adamı düşündü. Gün boyunca aklından çıkmamıştı. Bu vaka kafasını karıştırıyordu. Muayene odasına kapandı ve Capucins Meydanı Karakolu'nun numarasını buldu. Gözaltı tutanağını hazırlayan, Asayiş Şube Başkomiseri Nicolas Pailhas'la konuşmak istediğini söyledi. Başkomiser bu cumartesi çalışmıyordu. Freire mevkiini kullanarak onun cep numarasını aldı.</p>

  <p>Pailhas ikinci çalışta cevap verdi. Mathias kendini tanıttı.</p>

  <p>— Evet? dedi başkomiser öfkeli bir ses tonuyla</p>

  <p>Hafta sonunda rahatsız edilmekten hoşlanmıyordu.</p>

  <p>— Soruşturmanızda bir ilerleme var mı, onu öğrenmek istemiştim.</p>

  <p>— Şu an evimdeyim. Çocuklarımla birlikte.</p>

  <p>— Ama bir araştırma başlattınız. Size bazı geri dönüşler olması gerekiyor, öyle değil mi?</p>

  <p>— Bu sizi neden ilgilendiriyor, anlamıyorum.</p>

  <p>Freire sükûnetini korumaya çalıştı:</p>

  <p>— Bu hasta benim sorumluluğumda. Benim görevim onu tedavi etmek. Bu da, onun kimliğini saptamam ve hafızasını kazanmasına yardımcı olmam gerektiği anlamına geliyor. Bu davada biz ortağız, anlıyor musunuz?</p>

  <p>— Hayır.</p>

  <p>Freire konuyu değiştirdi.</p>

  <p>— Bölgede hiç kayıp ihbarı yok mu?</p>

  <p>— Hayır.</p>

  <p>— Evsizlerle ilgilenen kuruluşlarla temasa geçtiniz mi?</p>

  <p>— Evet.</p>

  <p>— Bordeaux yakınlarındaki garları düşündünüz mü? O geceki trenlerde hiç tanık yok mu?</p>

  <p>— Cevap bekliyoruz.</p>

  <p>— Arama ilanı yayınladınız mı? Bedava arama hattı olan bir internet sitesi? Siz...</p>

  <p>— Fikir bulmakta zorluk çektiğimizde sizi ararız.</p>

  <p>Mathias bu alaycı cevabı duymazdan geldi ve yeniden başka konuya geçti:</p>

  <p>— Peki, İngiliz anahtarı ile rehberin üzerindeki kan tahlili?</p>

  <p>— 0 Rh pozitif. Fransa nüfusunun yarısına ait olabilir.</p>

  <p>— O geceyle ilgili herhangi bir şiddet eylemi ihbarı var mı?</p>

  <p>— Yok.</p>

  <p>— Peki rehber? Sayfaların birine yazılmış bir isim tespit ettiniz mi?</p>

  <p>— Lanet olası bir polis gibi davranıyorsunuz.</p>

  <p>Mathias dişlerini sıktı.</p>

  <p>— Sadece bu adamın kimliğini saptamaya çalışıyorum. Bir kez daha söylüyorum, amacımız aynı. Yarın adama hipnoz uygulayacağım. Eğer en ufak bir ipucu, en ufak bir bilgi varsa, onları bana aktarmanızın tam sırası.</p>

  <p>— Hiçbir şey yok, diye homurdandı polis. Size ötmek zorunda mıyım?</p>

  <p>— Görev yaptığınız karakola telefon ettim. Sanki kimse bugün bu vakayla ilgilenmiyormuş gibi bir izlenime kapıldım.</p>

  <p>— Yarın görevimin başında olacağım, dedi polis keyifsiz bir şekilde. Bu dosya önceliğim.</p>

  <p>— İngiliz anahtarı ile rehberi ne yaptınız?</p>

  <p>— Adli süreci hızlandırdık ve el koyduk.</p>

  <p>— Bu ne anlama geliyor?</p>

  <p>Polis güldü, öfkesi neşeye dönüşmüş gibiydi:</p>

  <p>— Her şey Kimlik Tespit Şubesi'nde. Pazartesi sonuçları alırız.</p>

  <p>Bu size uyar mı?</p>

  <p>— En ufak bir bilgi benim için önemli, size güvenebilir miyim?</p>

  <p>— Tamam, dedi Pailhas daha uysal bir ses tonuyla. Ama bu iki taraflı olur. Şu hipnoz seansınızda her ne öğrenirseniz benimle temasa geçin.</p>

  <p>Bir an durduktan sonra ekledi:</p>

  <p>— Bu sizin menfaatinize.</p>

  <p>Mathias gülümsedi. Gözdağı verme dürtüsü. Bu mesleği seçme nedenlerini bulmak için her polisi psikanalize tabi tutmak gerekiyordu. Freire söz verdi ve irtibat numaralarını söyledi. Ne o, polise ne de polis ona inanıyordu. Her koyun kendi bacağından asılırdı ve en iyi olan kazanırdı.</p>

  <p>Freire acil servise döndü, iki saat daha katlanacaktı. Ama iyi haber, büyük kaostan önce gidecek olmasıydı. Cumartesi akşamının kaosu. Peş peşe birçok hastaya baktı, antidepresanlar, kaygı gidericiler yazıp hepsini evlerine yolladı.</p>

  <p>Saat 22.00.</p>

  <p>Mathias yerine gelen nöbetçi doktorla selamlaştı ve tekrar ofisine döndü. Sis bir gıdım bile azalmamıştı. Hatta geceyle birlikte daha da artmıştı. Freire bu sis bulutlarının tüm çalışma gününü altüst ettiğini anladı. Sanki bu pus katmanının altında hiçbir şey gerçek değildi.</p>

  <p>Önlüğünü çıkardı. Eşyalarını topladı. Yağmurluğunu giydi. Gitmeden önce kovboy şapkalı adamı son bir kez ziyaret etmeye karar verdi. Adamın yattığı servise gitti, birinci kata çıktı. Koridorda hâlâ, alışılmış idrar, eter ve ilaç kokularına karışmış pis bir yemek kokusu vardı. Muşamba üzerinde gezinen keçe tabanlı ayakkabıların boğuk hışırtısı, televizyon uğultuları, bir izmarit avcısının yerinden oynattığı ayaklı küllüğün gıcırtısı duyuluyordu.</p>

  <p>Aniden bir kadın Freire'in üzerine atladı. Psikiyatr önce irkildi, sonra kadını tamdı. Mistinguett. Herkes onu böyle çağırıyordu. Nüfustaki gerçek ismini unutmuştu. 60 yaşındaydı, 40 yıldır buradaydı. Zararlı değildi, ama fiziksel görünümü hiç de lehine değildi. Karmakarışık beyaz saçlar. Ölgün ve gri yüz hatları. Telaşlı, donuk, zalim, parlak gözbebekleri. Kadın trençkotun yakasına yapışmıştı.</p>

  <p>— Sakin olun Mistinguett, dedi Freire, kendini kadının pençelerinden kurtararak. Yatmanız gerekiyor.</p>

  <p>Kadının dudaklarının arasından, bir yaradan fışkıran kan gibi bir kahkaha yükseldi. Kahkaha öfke dolu bir hırıltıya dönüştü, sonra da acı ve umutsuzluk ifade eden bir soluk almaya.</p>

  <p>Freire kadım sıkıca kolundan tuttu; merhem ve kekremsi sidik kokuyordu.</p>

  <p>— Haçlarınızı aldınız mı?</p>

  <p>Günde kaç kez bu kelimeleri tekrarlıyordu? Bu artık bir soru değildi. Bir dua, bir rica, bir yakarıştı. Mistinguett'i odasına götürmeyi başardı. Kadının ne olduğunu anlatmasına fırsat vermeden kapıyı kapattı.</p>

  <p>Acil durum bildirmede kullanılan manyetik anahtarını içgüdüsel olarak elinde tuttuğunu fark etti. Ucunu bir radyatöre veya boruya hafifçe değdirmek yeterli oluyordu, hastabakıcılar hemen koşuyordu. Ürperdi ve aleti cebine attı. Kendi işi ile bir gardiyanın işi arasında ne fark vardı?</p>

  <p>Kovboyun odasına vardı. Hafifçe kapıya vurdu. Cevap yoktu.</p>

  <p>Kapı kolunu çevirdi ve karanlık odaya girdi. Adam yatağına uzanmıştı, hareketsizdi, dev gibi görünüyordu. Şapkası ve çizmeleri yatağın yanındaydı. Bir evin hayvanları gibi.</p>

  <p>Freire uyuyan devi uyandırmamak için sessiz adımlarla yaklaştı.</p>

  <p>— Adım Michel, diye fısıldadı adam. Sadece bir veya iki saat uyudum ve işte sonuç. (Başını psikiyatra doğru çevirdi.) Fena değil, ha?</p>

  <p>Mathias çantasını açtı. Not defterini ve kalemini çıkardı. Gözleri karanlığa alışıyordu.</p>

  <p>— Bu senin adın mı?</p>

  <p>— Hayır. Soyadım.</p>

  <p>— Nasıl yazılıyor?</p>

  <p>— M.I.S.C.H.E.L.L.</p>

  <p>Freire not etti, ancak fazla ikna olmamıştı. Bu çok hızlı bir hatırlama olmuştu. Kuşkusuz deformasyona uğramış bir veriydi. Ya da kesinlikle hayal gücü.</p>

  <p>— Uykunda hatrına başka bir şey geldi mi?</p>

  <p>— Hayır.</p>

  <p>— Rüya gördün mü?</p>

  <p>— Sanırım.</p>

  <p>— Ne?</p>

  <p>— Hep aynı şey doktor. Beyaz köy. Patlama. Duvara yapışmış gölgem...</p>

  <p>Uyanıklık ile uyku arasında kararsız, yavaş ve derinden gelen bir sesle konuşuyordu. Mathias durmadan yazıyordu. Rüyalarla ilgili kitaplarıma bakmalıyım. Gölgeler hakkında anlatılan efsaneleri araştırmalıyım. Gecesini nasıl geçireceğini artık biliyordu. Başını defterinden kaldırdı. Adamın solukları düzene girmişti. Yeniden uykuya dalmıştı. Freire kapıya doğru yürüdü. Her şeye rağmen cesaret verici bir belirtiydi. Yarın hipnoz seansı belki verimli olabilirdi.</p>

  <p>Yeniden koridordaydı, çıkışa doğru yürüdü. Tavan lambaları sönmüştü. Yatma vakti gelmişti.</p>

  <p>Dışarıda sis, hayalet bir geminin büyük yelkenleri gibi, palmiye ağaçlarını ve avludaki lambaları sarmıştı. Freire, vaktiyle PontNeuf'ü ve Reichstag'ı paketlemiş olan sanatçı Christo'yu düşündü. Aklına çok daha garip bir düşünce geldi. İhtisas hastanesi ile tüm kenti kuşatan şey, amnezik adamın puslu zihni, diğer bir deyişle belleğinin sisiydi... Bordeaux, bu sisle gelen yolcunun boyunduruğu altındaydı...</p>

  <p>Otoparka doğru giderken fikir değiştirdi. Ne acıkmıştı ne de eve gitmek istiyordu. Sadece elde ettiği bu ilk bügiyi hemen teyit etmeyi düşünüyordu.</p>
</body>
</html>
