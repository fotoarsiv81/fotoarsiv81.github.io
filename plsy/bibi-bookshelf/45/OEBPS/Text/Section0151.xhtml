<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>143</h2>

  <p>— Anneni 1970 yılında tanıdım. Hem sosyal yardım hem de psikiyatri hizmeti veren bir danışmanlık bürosunun yöneticiliğini yapıyordum. Kocasıyla birlikte Silezya'dan kaçmışlardı. Ceplerinde metelik yoktu. Andrzej inşaatlarda çalışıyordu. Francyzska'nın ruhsal rahatsızlıkları vardı. Daha sonra gebelik yüzünden aklını yitirdiğini söylediler ama bu doğru değildi. Bu olaydan önce de onun rahatsız olduğunu sana söyleyebilirim...</p>

  <p>— Ne tür bir rahatsızlığı vardı?</p>

  <p>— Hem bipolar bozukluk hem şizofreni hem de depresyon...</p>

  <p>Tüm bunlara sos olarak da Katolik'ti.</p>

  <p>— Onu tedavi ettin mi?</p>

  <p>— Bu benim işimdi. Ama özellikle, ondan deneylerimde yararlandım.</p>

  <p>Kubiela'nın kanı dondu:</p>

  <p>— Ne deneyleri?</p>

  <p>— 1970'li yılların ödün vermez bir ürünüyüm. Psikotropları, antipsikiyatriyi, akıl hastalarına toplu yaşam yerleri açmayı savunan bir kuşağın ürünü... O dönemde, bizim branşımızın tek geleceğinin kimya olduğu düşünülüyordu, ilaçlarla her hastalığın iyileştirilebileceği! Psikiyatri faaliyetlerimin yanı sıra bir laboratuvar kurdum. Pek büyük bir şey değildi. Herhangi bir gelirim yoktu. Ama yine de, neredeyse tamamen rastlantısal olarak bir molekül keşfettim. Sentezlemeyi başardığım şey, DCR 97'nin atasıydı.</p>

  <p>Neyin atası?</p>

  <p>— Matruşka Protokolü molekülünün.</p>

  <p>— O dönemde, bu molekül neyin tedavisinde kullanılıyordu?</p>

  <p>— Hiçbir şeyin. Sadece mizaç ve itkilerde dönüşümleri kolaylaştırıyordu... Bir tür takviye edilmiş bipolarlık.</p>

  <p>— Sen... sen bu molekülü Francyzska'ya mı enjekte ettin?</p>

  <p>— Ona değil. Fetüslerine.</p>

  <p>Tüm hikâyenin gizli mantığı buydu. Vücut yapıları bu denli farklı olan ikizler zaten kobaydı. Gelecekteki deneylerin ilk taslaklarını oluşturuyorlardı.</p>

  <p>— Sonuçlar olağanüstüydü. Bugün bile bu etkileri ifade etmem çok güç. Molekül embriyoların genetik mirasını değil, rahim içindeki hayatlarından başlayarak onların davranışlarını değiştirmişti. Olumsuz itkiler, özellikle tek bir çocukta toplanmıştı. Kardeşini öldürmeye çalışan, ona karşı düşmanca davranan, huzursuz, saldırgan bir varlık.</p>

  <p>Kubiela allak bullak olmuştu.</p>

  <p>— İki çocuğu da doğurtmak isterdim, ama fiziksel olarak bu imkânsızdı. Jinekologlar aileden seçim yapmasını istedi: Dominant olanı mı, diğerini mi? Francyzska elbette zayıf halkayı seçti. Seni. Senin bir melek, bir masum olduğunu düşünüyordu. Tamamen aptallık. Sen benim deneyimin bir kobayından başka bir şey değüdin.</p>

  <p>Kubiela belli belirsiz bir rahatlama duydu: Demek o iyi olan ikizdi.</p>

  <p>— O tarihten sonra, senin gelişmen artık beni alakadar etmiyordu. Enjeksiyonları durdurdum. Francyzska'yı danışmanlığım yaptığım bir kliniğe kapattım. Yıllar geçti. Andrzej'i yeniden gördüğümde, bana senin kâbuslar gördüğünü, anlam veremediği saldırgan itkiler gösterdiğini söyledi. Sana sorular sordum. Kötü ikizinin hâlâ içinde yaşadığını anladım. Molekülümün ayırdığı şeyi, senin psişen sentezlemişti. Tek bir ruhta!</p>

  <p>— Beni tedavi ettin mi?</p>

  <p>— Neden? Hasta değildin ki. Sen benim araştırmalarımın dolaylı sonucuydun. Ama ne yazık ki, güçlü karakterin seni koruyordu. Kardeşinin hayaletini bilinçaltının derinliklerinde baskılamayı başarıyordun.</p>

  <p>Kubiela, Toinin'in kaçık bakış açısıyla bakmaya çalışarak sordu:</p>

  <p>— Neden bana molekülünü yeniden enjekte etmedin?</p>

  <p>— Çünkü yapamadım, hepsi bu. Andrzej bana güvenmiyordu.</p>

  <p>Bütün yardımlarıma rağmen –Pantin'deki evin parasını ben ödedim– benden uzak duruyordu. Hatta evin parasını bana geri ödemeyi bile teklif etti! Sonra Francyzska'yı, benim elimin ulaşamayacağı Ville-Edward'a naklettirmeyi başardı.</p>

  <p>— Senin suistimalini mi anlamıştı?</p>

  <p>— Hayır. Ama bir şeylerin yolunda gitmediğini hissediyordu. Köylü içgüdüsü. Bu arada Fransız vatandaşlığını da almıştı. Kendini daha güçlü hissediyordu. Elimden bir şey gelmiyordu. Andrzej'in iri cüssesinden bahsetmiyorum bile. Her şey dönüp dolaşıp fiziksel güce geliyor.</p>

  <p>— Peki, bana ne oldu?</p>

  <p>— Hiçbir fikrim yok. Senin vakanla ilgilenmeyi bıraktım ve başka çalışmalarım üstünde yoğunlaştım. Senin gösterdiğin değişimden umutlandım ve bir yetişkinin beyninde bir çatlağa yol açarak birçok kişiliği açığa çıkarabilecek bir madde arayışına girdim.</p>

  <p>— Metis'in molekülü.</p>

  <p>— Çok hızlı gidiyorsun. Yıllarca tek başıma, maddi destek, ekip olmadan çalıştım. Hiç ilerleme kaydedemiyordum. Metis'in çalışmalarımla ilgilenmesi için 1990'lı yılları beklemem gerekti.</p>

  <p>— Neden?</p>

  <p>— Modanın basit etkisi. Metis o yıllarda kaygı gidericiler ve antidepresanlar pazarında faaliyet gösteriyordu. Grup, insan beyni üzerinde o güne dek görülmemiş bir etki yaratacak her türlü molekülle ilgileniyordu. Onlara DCR 97'den bahsettim. Molekülün adı henüz bu değildi. Son hali de... böyle değildi.</p>

  <p>— Sana maddi destek verdiler mi?</p>

  <p>— Bir ölçüde. Ama sonunda, deneylerimi geliştirebildim. İnsan zihninde zincirleme tepkiler oluşturan bir maddeyi sentezlemeyi başardım.</p>

  <p>— Bu madde, tam olarak nasıl etki ediyor?</p>

  <p>— En ufak bir fikrim yok. Aktif ilkesini açıklayamam. Buna karşılık, etkilerini uzun süre inceledim. Her şey bir nükleer parçalanma gibi gerçekleşiyor. Hafıza bir atom çekirdeği gibi parçalanıyor. Ama beynin kendine has bir mantığı var: Doğası gereği yeniden yeni bir "ben" oluşturmak için arzuları, itkileri ve bellek kırıntılarını kendi aralarında gruplandırmaya eğimli bir tür yerçekimi yasası.</p>

  <p>Kubiela, ikizler ve çoklu kişilikler hakkında yaptığı araştırmaların ardında, aradığının bu yerçekimi yasası olduğunu anladı.</p>

  <p>— Klinik deneyler yaptın mı?</p>

  <p>— Sorun da buydu. Çalışmalarım insan malzemesi gerektiriyordu. Böyle bir molekülü fareler veya maymunlar üzerinde denemek imkânsızdı. Metis güçlü bir gruptu, ama böyle bir molekülü bir insanın üstünde test edecek kadar değil.</p>

  <p>— Yani?</p>

  <p>— Benim özel bir klinik açmam için bana izin verdiler. Akıl hastaları üstünde çalışmaya başladım. Kişilikleri zaten istikrarsız olan insanlarla. Duvarlarımın arasında özgürce çalışabiliyordum. Protokoller gizliydi, tamamen Metis tarafından finanse ediliyordu.</p>

  <p>— Böyle bir maddeyi hastalar üstünde test etmenin ne gibi bir yararı olabilir? Hastalıklarını ağırlaştırmak mı?</p>

  <p>— Bir hastalığı ağırlaştırmak mümkünse, tam tersi de mümkündür: Hastalığı iyileştirmek. Ama biz bunun peşinde değildik. Tohumları ekiyor, ardından notlar almakla, yaptığımız gözlemleri kaydetmekle yetiniyorduk.</p>

  <p>Eski hayaletler yeniden ortaya çıkıyordu. Toplama kamplarında insanlar üzerinde yapılan deneyler. Sovyet tımarhanelerinde hastaların zihinlerine yapılan müdahaleler. Sonuçları askeri istihbarat piyasasında her zaman altın değeri taşıyan, ancak yasaklanmış olan çalışmalar.</p>

  <p>— Elde ettiğimiz sonuçlar karmaşıktı. Bazı hastalar daha fazla sanrılar görmeye başlıyordu. Bazıları bitki gibi yaşıyordu. Bazıları ise, tam tersine sağlam, dengeli bir kişiliğe kavuşuyor, ancak bir süre sonra çöküyorlardı.</p>

  <p>— Patrick Bonfils gibi mi?</p>

  <p>— Anlamaya başlıyorsun. Bonfils benim en eski sinelerimden biriydi.</p>

  <p>— Zihin sağlığı yerinde olan insanlar üstünde çalışma fikri nereden çıktı?</p>

  <p>— Ordu araştırmalarımı derinleştirmemi istiyordu. Bana gerçek bir program önerdi. Matruşka. Gerçek insanlarla. Üzerinde çalışılabilecek sağlıklı zihne sahip insanlar. Ayrıca bana, dış müdahale olmadan DCR 97'yi verecek bir mikrosistem oluşturmam için gerekli maddi ve teknolojik desteği de sağladılar. Gerçekleştirdiğimiz bir implant sayesinde, işleme tabi tuttuğumuz denekleri herhangi bir yerde bırakabiliyor ve davranışlarını izleme imkânı bulabiliyorduk. Program riskliydi. Askerlerin arasında bile tam bir fikir birliği yoktu, ancak bazı sorumlular bunun nereye varabileceğini görmek istiyorlardı.</p>

  <p>— Metis'ten, ordudan söz ediyorsun. Somut olarak, bu protokolden onlar mı sorumlu?</p>

  <p>— Bu konuda bilgi sahibi değilim. Kimse bilmiyor. Hatta onlar bile. Her şey konseyler, komiteler, heyetler üstünden gerçekleşiyor. Kararlar topluca alınıyor. Ortada suçlayabileceğin bir isim yok.</p>

  <p>Kubiela şeytanın avukatlığına soyundu:</p>

  <p>— Neden molekülünü, mahkûmlar, suçlular, teröristler üzerinde test etmedin?</p>

  <p>— Çünkü onlar en iyi korunan kişiler. Avukatlar, medya, suç ortakları, hepsi katillerle ilgileniyor. Sıradan insanları kaçırmak ve onları ortadan kaldırmak çok daha kolay. Metis ve ordu, denekleri seçmek için bir sistem geliştirdi, ancak ben işin o tarafıyla ilgilenmedim.</p>

  <p>Sasha.com, Feliz, Medina, Le'ila. Kubiela programın bu tarafı hakkında Toinin'den bile daha çok şey biliyordu.</p>

  <p>— "Gönüllüleri" alıyordum. Onları işleme tabi tutuyordum. Ayrıca onları koşullandırıyordum: Ne olursa olsun, röntgen ve tomografi çekilmesini reddetmeleri gerekiyordu –Aksi takdirde implant görünürdü. Sonra onları salıyor ve olan biteni gözlemliyorduk.</p>

  <p>Kubiela devamını biliyordu, yani hemen hemen. Etraflarındaki duvarlar temelleri üstünde titriyordu. Gürlemelere bakılırsa, bazı dalgaların, yirmi metre yüksekliğindeki koruganın çatısına kadar ulaştığı anlaşılıyordu.</p>

  <p>— Bugün deneylerin neresindesiniz?</p>

  <p>— Bitti. Matruşka artık yok.</p>

  <p>— Neden?</p>

  <p>Yaşlı adam kınayan bir tavırla başını salladı:</p>

  <p>— Elde ettiğim sonuçlar ikna edici değildi. Süjeler zaman zaman kriz geçiriyordu. Kişilik değiştiriyorlardı, ama tutarlık yoktu.</p>

  <p>İçlerinden bazıları kontrolümüzden bile çıktı. Ordu ve Metis, çalışmalarımın asla somut uygulamaları olamayacağına karar verdi. Ne askeri ne de ticari açıdan.</p>

  <p>— Sanırım, sen onlarla aynı fikirde değilsin.</p>

  <p>Elini, lehim tabancasının aydınlattığı karanlığa doğru salladı.</p>

  <p>— Onların kararları umurumda değil. Ben bir Demiourgos'um.</p>

  <p>İnsanların kaderleriyle oynuyorum.</p>

  <p>Kubiela adama dikkatle baktı. Görkemli yüz hatları, kırışıklarla dolu bir yüz, kibirli bir çene. Geriye, mutlak gerekli olanı –etten yoksun kemikler ve kaslar– bırakana dek yılların aşındırdığı bir yüz. Kendini yasaların, insanların üstünde gören tam bir psikopat.</p>

  <p>— Bütün süjeleri öldürdünüz mü?</p>

  <p>— Hepsini değil. Sen buradasın.</p>

  <p>— Neden?</p>

  <p>— Çünkü seni koruyorum.</p>

  <p>— Nasıl?</p>

  <p>— İnsanları öldürerek.</p>

  <p>Kubiela artık anlamıyordu. Denizin uğultusu sığınağın yamaçlarını dört bir yandan kuşatmaya devam ediyordu. Gürültü, her hangarda yankılanarak bulundukları bölümde çınlıyordu.</p>

  <p>— Anlat.</p>

  <p>— 2008 sonunda, bana her şeye, her yere burnunu sokan bir psikiyatrdan söz ettiler. Şaşırmadım. Bazı hastalar bizim gözetimimizden çıkmıştı. Oysa hastanede olsalardı her şey yolunda gidecekti.</p>

  <p>— Beni tanıdın mı?</p>

  <p>— Bana bir araştırma dosyası verdiler. Psikiyatr olarak seni tanıyıp tanımadığımı öğrenmek istiyorlardı. O da laf mı! Kubiela ikizi! Yaklaşık otuz yıl sonra seni bulmak beni şaşırtmıştı. O zaman kaderlerimizin birbirine bağlı olduğunu anladım. Fortuna.<a href="../Text/Section0156.xhtml#Footnote0126" id="Feedback0126"><sup>[126]</sup></a></p>

  <p>— O dönemde de mi beni öldürmek istiyorlardı?</p>

  <p>— Bilmiyorum. Senin deneylerim için yeni bir süje olabileceğini söyledim. Reddettiler, çok tehlikeliydi. Onları bilgilendirdim: Vaktiyle senin tıbbi dosyanı incelediğimi anlattım. Doğum hikâyenden, köklerindeki ikilikten, psişendeki karmaşadan bahsettim. Senin ideal bir profil olduğunu ispatladım. Derinliklerinde zaten iki kişiydin.</p>

  <p>Kubiela yavaşça başını salladı ve Toinin'i tamamladı:</p>

  <p>— Sonuç olarak işleme tabi tutuldum ve birçok farklı kimliğe büründüm. Nono. Narcisse. Janusz... Sorun, Kubiela'nın araştırmasına her seferinde yeniden başlamamdı, bu sendromun nereden kaynaklandığını ve gerçek kimliğimi araştırıyordum.</p>

  <p>— Çok daha tehlikeli hale gelmiştin! Üstelik, bu arada komite programı durdurma kararı almıştı. 2009 ilkbaharından itibaren Matruşka'nın tüm izlerini silmeye başladılar. O zaman, seni bu katliamdan kurtarmak için aklıma bir fikir geldi.</p>

  <p>— Cinayet mi?</p>

  <p>— Suçlanacağın ve tutuklanmana neden olacak bir cinayet, evet. Böylece dokunulmaz olacaktın. Biraz medyayı dürterek, sana bir avukat ve psikiyatri uzmanı bularak, onların kara listesine girmene engel olacaktım.</p>

  <p>Kubiela psikiyatrın çılgın mantığını kavramaya başlıyordu:</p>

  <p>— Bunun için mi Uranos'u öldürdün?</p>

  <p>— Cinayetin çılgınca olması gerekiyordu. Yunan mitolojisinden esinlendim. Her zaman en büyük tutkumdu. İnsanlar hiçbir zaman mitlerden vazgeçmemiştir, bu mitler onları koruyan ve kaderleriyle uyum içinde olan büyük salonlar gibidir. Tıpkı biraz bu denizaltı hangarları gibi, duvarlarını göremediğimiz, ancak bizi sınırlayan mekânlar.</p>

  <p>Tam bir cinayet soruşturması alanı. Kubiela her şeyi öğrenmek istiyordu:</p>

  <p>— Cinayeti gördüm. Onu tuvallerimde resmettim, bir daha resmettim. Bu kıyıma nasıl tanıklık etmiş olabilirim ki?</p>

  <p>— Sana randevu vermiştim. Seni hiçbir zaman elimin altından uzak tutmamıştım. Sana bir anestezik enjekte ettim. Evsizi öldürdüm ve polise haber verdim. Ama hiçbir şey öngördüğüm gibi gitmedi. Çok geç uyudun, olan biten her şeyi gördün ve o sersem polisler de gelmedi.</p>

  <p>— Paçayı sıyırdım, ancak cinayetin neden olduğu şok bende yeni bir psişik kaçışı tetikledi. Kendimi Cannes'da, sonra da Nice'te buldum, sadece cinayeti hatırlıyordum.</p>

  <p>— Corto'nun yanında. Sanatçıların psikiyatrı. (Üzgün bir tavırla başını salladı.) Deliliği resimle tedavi etmek... (Sonra yüz ifadesi değişti.) Her şeye rağmen neden olmasın? O da 70'lerin ödün vermez bir ürünüydü...</p>

  <p>Kubiela ifadesiz bir ses tonuyla konuşmaya devam etti:</p>

  <p>— Yeni bir travma yaşadım mı, bilmiyorum, ancak yeniden hafızamı kaybettim. Kendimi Marsilya'da bir evsiz olarak buldum ve Victor Janusz olmuştum. Kasım 2009'da.</p>

  <p>Toinin bir anda parladı:</p>

  <p>— Sen bizim en mükemmel süjemizdin! Her iki ayda bir psişik kaçış! Onların yinelenmesini durduramıyordum. Molekül sende şaşırtıcı bir etki yapmıştı. (İşaretparmağını uzattı.) Parçalanmanın gelişmesini incelemek için mükemmel bir hastaydın. (Sesi sakinleşti.) Ama çok geçti. Araştırmalar, program artık söz konusu değildi.</p>

  <p>— Peşimdeki katiller beni temizlemeleri için bu kez evsizlere mi para ödedi?</p>

  <p>— Ayrıntıları bilmiyorum, ama seni kurtarmak için yeniden harekete geçmem gerekiyordu.</p>

  <p>— Böylece İkaros'u öldürdün.</p>

  <p>— Mitolojik cinayetler izlenimini sürdürmek için. Her şeyi seni tutuklatmak için yaptım.</p>

  <p>— Bana yine randevu mu verdin?</p>

  <p>— Seni Marsilya'da buldum. Köklerinle ilgili önemli bilgiler vereceğimi söyleyerek Sortiou Koyu'nda sana randevu verdim. Yeniden polisleri aradım. Hiçbir sonuç alamadım.</p>

  <p>— Yeniden hafızamı kaybettim. Bir süre sonra Mathias Freire oldum.</p>

  <p>— Psişik kaçış içinde bir tür deneyim kazanmıştın. Yeni kişiliğin mükemmeldi. Sahte evrakla, Bordeaux'daki şu hastaneye kapağı atmayı başardın. Seni öldürmekle görevlendirilmiş adamlar izini bulmak için bir aydan fazla uğraştılar. Beni senin yeni kimliğin hakkında bilgilendirdiler. Araştırmana yeniden başlayıp başlamadığını, benzer vakalar hakkında başka psikiyatrlarla konuşup konuşmadığını öğrenmek istiyorlardı. Birkaç telefon görüşmesi yaptım. Ocak ayının sonundaydık. Yeni kimliğini iyice benimsemiştin. Sonuçta, gerçekten olduğun adama en yakın kişilikti. Onlara artık hiçbir tehlike arz etmediğini söyledim, ama hesabın kapatılması gerekiyordu.</p>

  <p>— Bordeaux'da bir kez daha öldürmeye karar verdin.</p>

  <p>— Büyük bir darbe indirmek istedim. Minotauros! Bu kez, parmak izlerini bakım çukurunun yakınlarına bıraktım. Polislerin Victor Janusz'la bağlantı kuracaklarından emindim. Marsilya'da tutuklanmıştın. Oradaki İkaros cinayetini hatırlayacaklardı. Seri mitolojik cinayetlerden tutuklanacaktın. Psikiyatrik muayeneden geçirilecektin. Bölük pörçük olmuş hafızanla, bu cinayetlerden sorumlu tutulmayacaktın.</p>

  <p>— Beni korumak için daha basit bir yol yok muydu? Beni suçlayacak daha küçük bir şey? Akıl hastalığı sebebiyle bir yere kapatılamaz mıydım?</p>

  <p>— Hayır. Suç işlemiş tehlikeli hastaların kapatıldığı bir yere gönderilmen gerekiyordu. Katillerin elinin ulaşamayacağı bir yere. Sana yaklaşmak ve seni yeniden incelemek için bu işin üstesinden gelmem gerekiyordu. Kimse senin bu yaptıklarına bir anlam veremeyecekti. Sonra yavaş yavaş bu olay unutulacaktı. Ve ben de, senin zihninde deneylerime devam edebilecektim.</p>

  <p>Toinin'in çılgınlığının kendi içinde bir mantığı vardı. Ama bunun sonucu neydi? Belki de zaman ve mekân kavramının olmadığı bir koruganda yaşadıkları şu an. Ancak sonucun bir önemi yoktu, her bilmecenin cevabını öğrenmek istiyordu.</p>

  <p>— Kurbanlarını aşırı dozda eroin vererek öldürdün. Bu uyuşturucuyu nereden buldun?</p>

  <p>— Ben ürettim. Eroin morfinin türevidir, benim kliniğimde de bol miktarda morfin vardı. Otuz yıldan beri molekülleri sentezliyorum. Morfinden eroin elde etmek benim için çocuk oyuncağıydı.</p>

  <p>— Bana Patrick Bonfils'ten bahset. Bordeaux Garı'nda ne işi vardı?</p>

  <p>— Tali bir sorun. Bonfils benim ilk jenerasyon hastalarımdandı. Balıkçı kimliğini iyice benimsemişti ve artık kimse onunla ilgilenmiyordu. Ama köklerini soruşturuyordu. Anlamak istiyordu.</p>

  <p>Ayakları onu, daha önce birkaç gün kaldığı Vendee'deki kliniğime kadar getirdi. Ona büyük miktarda molekül enjekte ettikten sonra implantını çıkarmak için cerrahi müdahale de bulunmaya karar verdim. Ancak bu şekilde onun hayatını kurtarabilirdim.</p>

  <p>— Ama her şeyi unutacaktı. Anılarını. Karısını. Mesleğini.</p>

  <p>— Ne olmuş yani? Müdahaleden birkaç saat önce paniğe kapıldı. Birkaç hastabakıcıyı yaralayarak kaçtı.</p>

  <p>— Bir rehber ve bir İngiliz anahtarıyla.</p>

  <p>— Gerisi neredeyse komik. Bonfils bir kamyonete –hem de kurbanlarımı taşımakta kullandığım kamyonete– saklanmış. Bu şekilde, bilmeden onu Bordeaux'ya kadar götürdüm. Demiryolunda beni takip etmiş. Çukurda kavga ettik. Ona enjektörü batırmayı başardım. Onu ray boyunda bulunan bir barakaya bıraktım.</p>

  <p>Bina yavaş yavaş tamamlanmaya başlamıştı, ama hâlâ en önemli odası eksikti:</p>

  <p>— Neden hayatımı kurtarmak için bu kadar çaba harcadın? Sadece en mükemmel kobayın olduğum için mi?</p>

  <p>— Eğer bu soruyu soruyorsan, işin özünü anlamamışsın demektir. Sana göre, neden Uranos, İkaros ve Minotauros mitlerini seçtim, ha?</p>

  <p>— Hiçbir fikrim yok.</p>

  <p>— Her seferinde, canavarsı, beceriksiz ve zarar veren bir oğul. Okyanus sanki daha derinlerden homurdanıyordu. Dalgalar daha güçlü bir şekilde, daha yükseğe çıkıyordu. Korugan temellerinden sökülecek gibiydi. Bu kasırgadan bir anda şaşırtıcı bir gerçek gün yüzüne çıktı.</p>

  <p>— Demek istediğin...</p>

  <p>— Sen benim oğlumsun François. Dispanserimin olduğu yıllarda rezil herifin tekiydim, inan bana. Oraya gelen bütün kadın hastalarım için geçerliydi bu! Bazen onlara çocuk düşürttürüyordum. Bazen fetüsler üzerinde deneyler yapıyordum. Moleküllerimi enjekte ediyor ve sonra sonuçlarını gözlemliyordum. Kendi işini kendin gör!</p>

  <p>Kubiela artık onu duymuyordu. Son Rus bebeği parmaklarınm arasında kırılıyordu. Bu en son kâbustan kurtulmak için son bir girişimde bulundu.</p>

  <p>— Neden Andrzej Kubiela'nın oğlu olamayayım?</p>

  <p>— Aynada kendine bak, cevabını alacaksın. Bu nedenle, sen sekiz yaşına gelince Andrzej benle bütün köprüleri attı. Bu benzerlik yüzünden. Anladığını düşünüyorum, ama seni gerçek oğlu gibi büyüttü.</p>

  <p>Şimdi, bütün hikâye başka bir anlam kazanıyordu. Jean-Pierre Toinin kendini tanrı sanıyordu. Oğlunu da, Herakles veya Minos gibi bir yarı tanrı olarak görüyordu. Sürekli olarak ondan kaçan ve onun eserini yok etmeye çalışan bir oğul. Beceriksiz ve zarar veren bir oğul. O Toinin'in Minotaurosu, onun gizlediği canavar oğluydu. Onun, güneşe çok yakın uçmak isteyen İkarosu'ydu. İktidarını yok ederek onu öldürmek isteyen Kronosu'ydu...</p>

  <p>Yaşlı adam yaklaştı ve Kubiela'yı ensesinden tuttu:</p>

  <p>— Bu cinayetler birer saygı ifadesi oğlum. Zaten eşsiz görüntülerini...</p>

  <p>Deli psikiyatr sustu. Kubiela silahını çıkarmış ve yağmurluğuna dayamıştı.</p>

  <p>Toinin hoş gören bir ifadeyle gülümsedi:</p>

  <p>— Bunu yaparsan, kız ölür.</p>

  <p>— Her halükârda hepimiz öleceğiz.</p>

  <p>— Hayır.</p>

  <p>— Hayır mı?</p>

  <p>Kubiela tetikteki parmağını gevşetti.</p>

  <p>— Sizi öldürmek gibi bir niyetim yok. Hayatta kalabilirsiniz.</p>

  <p>— Hangi şartla?</p>

  <p>— Oyunu kurallarıyla oynayarak.</p>
</body>
</html>
