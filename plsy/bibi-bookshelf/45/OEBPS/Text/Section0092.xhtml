<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>86</h2>

  <p>Sylvain Reinhardt karanlıkta yaşıyordu.</p>

  <p>Karanlıkta kalarak, dikkatle kapıyı açmış, ancak kapı zincirini çıkarmadan sadece aralamıştı. Merdiven boşluğunda, bir maden ocağındaki parafin lambaları gibi, apliklerden zayıf bir ışık yayılıyordu.</p>

  <p>— Sizi tanıyorum, dedi adam. Siz Narcisse'siniz.</p>

  <p>Narcisse onu onaylamak için hafifçe eğildi.</p>

  <p>— Sanatçılardan asla doğrudan resim satın almam, diye uyardı Reinhardt.</p>

  <p>Narcisse'in koltukaltında, hava kabarcıklı ambalaj naylonuna sarılmış tablo vardı.</p>

  <p>— Ben satıcı değilim.</p>

  <p>— Ne istiyorsunuz?</p>

  <p>— Önce içeri girebilir miyim?</p>

  <p>Sylvain istemeye istemeye zinciri çıkardı, kapıyı açtı ve holde geri çekildi. Narcisse karanlığın içine daldı. Büyük odaları, parkeleri, çok yüksek tavanları ve geniş hatlarıyla Haussman üslubu bir dairede olduğunu tahmin etti.</p>

  <p>Birkaç saniye bu şekilde, sessiz ve hareketsiz geçti. Sonunda Reinhardt kapıyı kapattı ve kilitledi. Narcisse'in gözleri karanlığa alışıyordu. Bir salon. Kapalı panjurlar. Gri örtülerle kaplı mobilyalar. İçeriye boğucu bir sıcaklık hâkimdi.</p>

  <p>— Ne istiyorsunuz?</p>

  <p>Ses tonu saldırgandı. Narcisse ev sahibini dikkatle inceledi.</p>

  <p>Adam beyazlatılmış bir kot pantolon, yuvarlak yaka bir kazak giymişti, ayağında ise teknelerde giyilen şu mokasenlerden vardı.</p>

  <p>Yüzü şimdilik görülmüyordu.</p>

  <p>— Sizinle tanışmayı istiyordum, dedi Narcisse çekinerek.</p>

  <p>— Eserlerini satın aldığım sanatçılarla tanışmaktan kaçınırım.</p>

  <p>Bu benim kuralım. Bu konuda ne derlerse desinler, sanatsal duyarlık yansız, objektif, tarafsız olmalı.</p>

  <p>Reinhardt sağdaki salonu işaret etti. Narcisse o tarafa doğru hareketlendi. Oda dağınık değildi, ama bir terk edilmişlik, bir özensizlik olduğu aşikârdı. Her eşyanın üstü bir toz katmanıyla kaplıydı. Kapalı hava kokusu burun deliklerini yakıyordu. Zeminde çok daha karanlık görünen halılar vardı. Narcisse onların lekeli, hafif tüylü, saç kıllarıyla dolu olduğunu tahmin etti...</p>

  <p>Biraz daha ilerledi. Karanlığın içinde yüzen kristal avizeler, koltuklar, tek ayaklı yuvarlak masalar... Sağdaki duvara bir alçak kabartma oyulmuştu –Mısır hiyerogliflerini çağrıştıran dev bir yontu. Aileden kalma bir ev, diye düşündü Narcisse. Bu duvarlar, bu mobilyalar, bu halılar, kuşkusuz atalarına çekmiş burnunun biçimi veya başka irsi özellikler gibi aile yadigârıydı. Bu ev genetik mirasının bir uzantısıydı.</p>

  <p>Narcisse ona döndü ve gülümsedi:</p>

  <p>— Ham sanat koleksiyonunuz var mı?</p>

  <p>Şimdi muhatabını daha iyi görebiliyordu. Sylvain Reinhardt'ın kafası tam anlamıyla bir kurukafayı andırıyordu. İnce, gergin, kül rengi teni kaslarının ve kemiklerinin her ayrıntısını sergiliyordu. Açılmış bir alın. Çukurlarına kaçmış gözler. Çıkıntılı çene ve dişler. Kaç yaşında olduğunu anlamak imkânsızdı. Ancak ona bakınca, akla ilk gelen yıllar değil, kuşaklardı. Türünün son örneği.</p>

  <p>— Burada. Etrafınızda.</p>

  <p>O zaman onları fark etti. Resimler ne çerçevelenmişti ne de asılmıştı. Sadece duvar boyunca sıralanmışlardı. Alacakaranlıkta, donuk renkli duvar kâğıdından ayırt edilmiyordu. Karmaşık biniştirmeler, eğri biçimler. Karakalemle çizilmiş, kuş gagaları olan küçük insanlar. Sayısız dişi olan yuvarlak kafalar...</p>

  <p>— Neden böyle yaşıyorsunuz? diye sordu Narcisse. Karanlıkta?</p>

  <p>— Resimlerim için. İşık renkleri bozuyor.</p>

  <p>Narcisse, ev sahibinin şaka yaptığını düşündü. Kibirli bir konuşma tarzı vardı. Sanki her sözcük, her hece onu tiksindiriyordu.</p>

  <p>— İşık resmin varlık nedenidir.</p>

  <p>Cümle ağzından kaçmıştı –Sanatçı yanı kendini ifade etmişti.</p>

  <p>Reinhardt küçümseyen, alaycı bir gülüşle karşılık verdi.</p>

  <p>Narcisse diğer eserlere yaklaştı. Kedi suratlı insanlar. Hayalet benizli küçük kızlar. Gözleri fal taşı gibi açık, mukavvadan maskeler.</p>

  <p>— Babam Dubuffet'nin bir dostuydu, dedi Reinhardt, özür diler gibi. Onun koleksiyonunu devam ettiriyorum.</p>

  <p>Narcisse yanılmamıştı. Bu iyi aile çocuğu, koleksiyonunun tutsağı olduğu gibi soyunun da tutsağıydı. Bu eserler, bu duvarlar, onu yavaş yavaş yiyen etobur bir bitkinin büyük siyah taçyaprakları gibiydi.</p>

  <p>— Tam olarak ne istiyorsun, pislik herif? diye sordu adam, kaba bir şekilde. Ne halt etmeye evime geldin?</p>

  <p>Narcisse ona doğru döndü, bu ses tonundaki değişiklik onu şaşırtmıştı. Reinhardt elinde küçük bir tabanca tutuyordu. Karanlığın içinde sadece namlusu görünüyordu. Silah sahte gibiydi.</p>

  <p>— Beni soymak mı istiyorsun, doğru söyle!</p>

  <p>Narcisse sükûnetini koruyarak karşılık verdi:</p>

  <p>— Bir gün, Luxembourg Müzesi'nde bekçiler, elinde paleti ve fırçalarıyla Pierre Bonnard'ın bir tablosunu gizlice boyamaya çalışan yaşlı bir adam görünce şaşırdılar. Görevliler bu kaçık adamı apar topar dışarı attılar. Yaşlı adam Bonnard'ın ta kendisiydi.</p>

  <p>Reinhardt yeniden sırıttı. Dişleri çürük içindeydi.</p>

  <p>— Aynı hikâyeyi Oskar Kokoschka için de anlatırlar.</p>

  <p>— Bir ressamın eseriyle işi asla tamamen bitmez.</p>

  <p>— Yani?</p>

  <p>— Resmimde bazı rötuşlar yapmak istiyorum. Şu senin satın aldığın tabloda Postacı. Onu almak istiyorum. Bir veya iki günlüğüne.</p>

  <p>Reinhardt böyle bir istekle karşılaşmayı beklemiyordu. Dikkati bir an için dağıldı. Narcisse sol elinin keskin kenarıyla adamın bileğine vurdu ve diğer eliyle silahını çıkardı. Mirasyedi tiz bir çığlık attı –Bir gelinciğin çığlığı. Narcisse onu yakaladı ve duvara yapıştırdı, silahın namlusunu burnuna dayamıştı. Glock'u onun minyatür silahından çok daha ikna ediciydi.</p>

  <p>— Resmim nerede?</p>

  <p>Adam cevap vermedi. Bilincini kaybetmeden olduğu yere çöktü.</p>

  <p>— Tablomu bana ver, dedi Narcisse, sımsıkı kapalı dudaklarının arasından. Ve ben de seni akvaryumunda yalnız bırakayım.</p>

  <p>Dizlerinin üstündeki türünün son örneği sersemlemiş bir halde ona bakıyordu. Yaşla dolu gözleri bir çift mum gibi parlıyor, bu da ona görkemli bir hava katıyordu.</p>

  <p>— Resmim nerede, lanet herif?</p>

  <p>— Bu... burada değil.</p>

  <p>— Nerede?</p>

  <p>— Depomda.</p>

  <p>— Depon nerede?</p>

  <p>— Aşağıda. Avluda. Bir atölyede.</p>

  <p>Narcisse adamı çekerek ayağa kaldırdı ve ona kapıyı işaret etti:</p>

  <p>— Önden buyur.</p>
</body>
</html>
