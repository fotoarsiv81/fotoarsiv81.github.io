<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>1</h2>

  <p>Zil sesi şuuruna kızgın bir iğne gibi saplandı.</p>

  <p>Rüyasında güneşte parlayan bir duvar görüyordu. Beyaz duvar boyunca gölgesini takip ederek yürüyordu. Duvarın ne başlangıcı ne de sonu vardı. Duvar evrendi. Pürüzsüz, göz kamaştırıcı, kayıtsız...</p>

  <p>Yeniden zil sesi.</p>

  <p>Gözlerini açtı. Yanı başındaki kuvars çalar saatin ışıklı rakamlarını gördü. 04.02. Dirseğinin üzerinde doğruldu. El yordamıyla ahizeyi aradı. Eli boşlukta dolaştı. Dinlenme odasında olduğunu hatırladı. Önlüğünün ceplerini yokladı, cep telefonunu buldu. Ekrana baktı. Numarayı tanımıyordu. Açtı, ancak cevap vermedi.</p>

  <p>Karanlık odaya bir ses yayıldı:</p>

  <p>— Doktor Freire?</p>

  <p>Cevap vermedi.</p>

  <p>— Siz Doktor Mathias Freire misiniz, nöbetçi psikiyatr?</p>

  <p>Ses çok uzaktan gelir gibiydi. Hâlâ rüyada olmalıydı. Duvar, beyaz ışık, gölge...</p>

  <p>— Benim, dedi sonunda.</p>

  <p>— Ben Doktor Fillon. Saint-Jean Belcier semtindeki nöbetçi doktorum.</p>

  <p>— Neden beni bu numaradan aradınız?</p>

  <p>— Bana bu numarayı verdiler. Sizi rahatsız etmiyorum ya?</p>

  <p>Gözleri karanlığa alışıyordu. Negatoskop. Metal çalışma masası. İki kez kilitlenmiş ilaç dolabı. Dinlenme odası, ışıkları söndürülmüş bir muayene odasından başka bir şey değildi. Mathias Freire hasta muayene yatağında uyuyordu.</p>

  <p>— Neler oluyor? diye homurdandı doğrulurken.</p>

  <p>— Saint-Jean Garı'nda tuhaf bir olay. Gece bekçileri gece yarısı civarında bir adamı suçüstü yakalamış. Demiryolundaki bir yağlama istasyonuna gizlenmiş bir serseri.</p>

  <p>Doktorun gergin bir hali vardı. Freire yeniden çalar saate baktı: 04.05.</p>

  <p>— Onu revire götürmüşler, sonra Capucins Meydanı Karakolu'na haber vermişler. Polisler de gelip onu almışlar. Beni çağırdılar.</p>

  <p>Onu karakolda muayene ettim.</p>

  <p>— Yaralı mı?</p>

  <p>— Hayır. Ama hafızasını kaybetmiş. Bu çok şaşırtıcı.</p>

  <p>Freire esnedi:</p>

  <p>— Öyle davranıyor olmasın?</p>

  <p>— Uzman sizsiniz. Ama sanmıyorum, hayır. Sanki tümüyle... başka yerde. Ya da daha çok hiçbir yerde.</p>

  <p>— Polisler beni arayacak mı?</p>

  <p>— Hayır. Suçla Mücadele Şubesi'nden bir ekip, adamı size getiriyor.</p>

  <p>— Teşekkür ederim, dedi alaycı bir ses tonuyla.</p>

  <p>— Ben şaka yapmıyorum. Ona yardım edebilirsiniz. Bundan eminim.</p>

  <p>— Rapor yazdınız mı?</p>

  <p>— Beraberinde getiriyor, iyi şanslar.</p>

  <p>Adam konuşmayı bir an önce bitirmesi gerekiyormuş gibi telefonu kapattı. Freire bir süre kımıldamadan durdu. Adamın sesi karanlığın içinde kulak zarını hâlâ bir burgu gibi deliyordu. Hiç kuşku yok ki bu gece onun gecesi değildi. Şenlik saat 21.00'de başlamıştı. SB'de, yani Suçlular Bölümü'nde yatan bir hasta odasına pislemiş ve bir hastabakıcının bileğini kırmadan önce dışkısını yemişti. Otuz dakika sonra, batı bölümündeki bir şizofren linolyum parçalarıyla damarlarını kesmişti. Freire ilk müdahaleyi yaptıktan sonra onu Pellegrin Üniversite Hastanesi'ne nakletmişti. Aynı esnada Bağımlılar Bölümü'nde yatan bir adam epilepsi krizine girmişti. Freire yanına vardığında herif çoktan dilini ısırmıştı. Ağzının içi köpürmüş kanla doluydu. Çırpınmalarının önüne geçmek için büyük çaba sarf etmişlerdi. Mücadele sırasında adam Freire'in cep telefonunu araklamıştı. Psikiyatr, adamın sımsıkı kapattığı parmaklarını açabilmek ve kandan yapış yapış olmuş telefonunu alabilmek için hastanın kendinden geçmesini beklemek zorunda kalmıştı.</p>

  <p>Saat 03.30'da nihayet yeniden yatabilmişti. Mola sadece yarım saat sürmüş, başı sonu belli olmayan şu tuhaf telefonla kesintiye uğramıştı. Lanet olsun!</p>

  <p>Karanlıkta kımıldamadan oturuyordu. Telefondaki ses sınırları olmayan odanın içinde hayalet bir burgu gibi hâlâ kulaklarında yankılanıyordu.</p>

  <p>Telefonunu cebine koydu ve ayağa kalktı. Birden rüyasındaki duvar yeniden belirdi. Bir kadın sesi fısıldıyordu: "Feliz..." Sözcük ispanyolcada "mutlu" demekti. Neden İspanyolca? Neden bir kadın? Sol gözkapağının gerisinde, her uykudan uyanışında olduğu gibi zonklayan, bildik bir ağrı hissetti. Gözlerini ovuşturdu ve eviyenin musluğundan su içti.</p>

  <p>Yine el yordamıyla kilidi açtı. Kendini odaya kilitlemişti. İlaç dolabı, bölümün Kutsal Kâse'siydi.</p>

  <p>Beş dakika sonra, kampüsün pırıl pırıl parlayan şosesindeydi.</p>

  <p>Dünden beri Bordeaux sis altındaydı. Kalın, beyaz, tuhaf bir sis.</p>

  <p>Önlüğünün üstüne giydiği yağmurluğunun yakasını kaldırdı. Deniz kokusuyla yüklü sis, burun deliklerini gıdıkladı.</p>

  <p>İki yanı ağaçlıklı anayolu tırmandı. Üç metre ötesi görünmüyordu ama çevreyi ezbere biliyordu. Kaba sıvalı gri koğuş binaları, kubbeli çatılar, kare şeklinde çim alanlar. Aslında yeni geleni almak için bir hastabakıcıyı yollayabilirdi ama "müşterilerini" şahsen karşılamayı tercih ediyordu...</p>

  <p>Birkaç palmiye ağacıyla çevrili iç avluyu geçti. Antiller'i anımsatan bu ağaçlar ona her zaman iyimser bir hava veriyordu. Ama bu gece değil. Hava çok soğuk ve nemliydi. Ana giriş kapısına ulaştı, bekçiyi başıyla selamladı ve hastaneyi çevreleyen duvarın dışına çıktı. Polisler geliyordu. Tepe lambası, dünyanın ucundaki bir fener gibi yavaş yavaş, sessizce dönüyordu.</p>

  <p>Freire gözlerini kapattı. Acıyı gözkapağının altında hissediyordu. Tamamen psikosomatik olan bu acıyı hiç önemsemiyordu. Bütün gün, insan bedenini etkileyen zihinsel rahatsızlıkları tedavi etmekle uğraşıyordu. Neden onda da bu tür bir rahatsızlık olmasındı?</p>

  <p>Gözlerini açtı. İlk polis, yanında sivil giyimli bir adamla arabadan çıkıyordu. Telefondaki hekimin neden ürkek davrandığını anladı. Bellek yitimi olan adam dev gibi biriydi. Yaklaşık iki metre boyunda ve yüz otuz kilodan fazla olmalıydı. Başında bir şapka –gerçek bir kovboy şapkası– ve ayaklarında Santiag çizmeler vardı. Omuzları koyu gri bir paltonun içinde sıkışmış gibiydi. Elinde plastik bir torba ile resmi evraklarla dolu bir zarf tutuyordu.</p>

  <p>Polis ilerledi ama Freire, olduğu yerde kalması için işaret etti.</p>

  <p>Kovboya yaklaştı. Her adımda ağrı daha gerçek, daha belirgin bir hal alıyordu. Gözünün kenarında bir kas seğirmeye başladı.</p>

  <p>— İyi akşamlar, dedi, adamla arasında birkaç metre kaldığında.</p>

  <p>Cevap yoktu. Adam bir sokak lambasının puslu halesinden uzakta, kımıldamadan duruyordu. Freire, eli belinde, müdahale etmeye hazır, biraz geride bekleyen polise döndü:</p>

  <p>— Güzel. Gidebilirsiniz.</p>

  <p>— Bilgi vermemizi istemiyor musunuz?</p>

  <p>— Tutanağı yarın sabah bana yollarsınız.</p>

  <p>Polis söylenene itaat etti, geri döndü ve arabaya binerek bir süre sonra sisin içinde kayboldu.</p>

  <p>İki adam karşılıklı durdular, onları ayıran sadece aralarındaki sis katmanıydı.</p>

  <p>— Ben Doktor Mathias Freire, dedi sonunda. Hastanedeki acil vakalar benim sorumluluğumda.</p>

  <p>— Benimle siz mi ilgileneceksiniz?</p>

  <p>Kalın sesi oldukça boğuktu. Freire, şapkanın gölgesinde kalmış yüz hatlarını tam olarak seçemiyordu. Adamın kafası, çizgi romanlardaki devlerin kafasına benziyordu. Kalkık bir burun, bir canavar ağzı, hantal bir çene.</p>

  <p>— Kendinizi nasıl hissediyorsunuz?</p>

  <p>— Benimle ilgilenilmesi gerekiyor.</p>

  <p>— Benimle gelir misiniz?</p>

  <p>Adam kımıldamadı.</p>

  <p>— Beni takip edin, dedi Freire kolunu uzatarak. Size yardım edeceğiz.</p>

  <p>Ziyaretçi içgüdüsel olarak geri çekildi. İşık hafifçe yüzünü yaladı. Freire'in karanlıkta belli belirsiz gördükleri böylece doğrulanmış oldu. Hem çocuksu hem de orantısız bir yüzü vardı. Ellili yaşlarda olmalıydı. Şapkasının altından gümüşi saç tutamları görünüyordu.</p>

  <p>— Gelin. Her şey iyi olacak.</p>

  <p>Freire en ikna edici ses tonunu kullanmıştı. Akıl hastalarının duyarlılıkları aşırı gelişmiş olurdu. Eğer onları yönetmeye kalkarsanız hemen anlarlardı. Onların karşısında kurnazlık etmek söz konusu değildi. Karttarı açık oynamak gerekiyordu.</p>

  <p>Amnezik adam yürümeye karar verdi. Freire kendi etrafında döndü, elleri cebinde, ilgisiz bir tavırla hastanenin yolunu tuttu.</p>

  <p>Arkasına bakmamaya çalışıyordu; ona güvendiğini gösterme şekliydi bu.</p>

  <p>Ana kapıya doğru yürüdüler. Mathias ağzından nefes alıyor, soğuk havayı yutuyor ve buz parçaları emiyormuş gibi ağzı sulanıyordu. Kendini çok yorgun hissediyordu. Uykusuzluk, sis, ama özellikle de her geçen gün farklı yüzlerini gösteren delilik karşısında duyduğu şu güçsüzlük hissi...</p>

  <p>Bu yeni gelen adamın sırrı neydi? Onun için ne yapabilirdi?</p>

  <p>Freire, onun geçmişiyle ilgili bir şeyler öğrenme şansının çok az olduğunu biliyordu. Ve onu iyileştirme şansının daha da az olduğunu...</p>

  <p>Psikiyatr olmak böyle bir şeydi.</p>

  <p>Batmakta olan bir kayığın suyunu yüksükle boşaltmaktan farksızdı.</p>
</body>
</html>
