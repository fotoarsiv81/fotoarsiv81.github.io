<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>19</h2>

  <p>— Emin misiniz?</p>

  <p>— Hiç şüphem yok. Bu Patrick. Patrick Bonfils.</p>

  <p>Hemşire çalışma masasının tam karşısında, ayakta duruyordu; ellerini beline koymuştu. Myriam Ferrari. 35 yaşında 1,70 boyunda, 80 kilo. Freire onu çok iyi tanıyordu. Dadı görünümünde, erkek meslektaşları kadar güçlü kuvvetli bir kadındı. Üzerinde hâlâ mantosu vardı, çantasını omzuna çaprazlama asmıştı. Pazartesi sabahı, işe gelir gelmez Mathias Freire'i görmek istemişti.</p>

  <p>Servisin koridorunda karşılaştığı kovboyu hemen tanımıştı.</p>

  <p>Psikiyatr böyle bir rastlantıya akıl erdirmekte zorlanıyordu.</p>

  <p>— Ben bir Bask'ım Doktor. Ailem Guethary'de yaşıyor, Biarritz yakınlarında bir sahil kasabası. Her hafta sonu oraya giderim.</p>

  <p>Eniştemin kasaba girişinde gıda maddeleri satan bir dükkânı var ve...</p>

  <p>— Ve?</p>

  <p>— Ve bu sabah hastaneye geldiğimde onu hemen tanıdım. Dedim ki, bu Patrick! Patrick Bonfils. Bizim oralarda herkesin tanıdığı bir balıkçıdır. Teknesini hep iskeleye bağlar.</p>

  <p>— Onunla konuştunuz mu?</p>

  <p>— Elbette. Ona "Merhaba Patrick, burada ne arıyorsun?" dedim.</p>

  <p>— Size ne cevap verdi?</p>

  <p>— Hiç. Aslında bu da bir tür cevaptı.</p>

  <p>Freire başını eğmiş, masasının üstündeki eşyaları inceliyordu. Kalemini. Fransızca ilaç sözlüğü Vidal'ini... Akıl hastalıklarını sınıflandıran ABD menşeli bir referans kitabı olan DSM'sini (Diagnostic and Statistical Manuel)... Bu eşyalar ona bilgisinin ne kadar zayıf olduğunu hatırlatıyordu. Venp kadar yetersiz olduğunu. Eğer bu rastlantı olmasaydı bu adamın kimliğini asla saptayamazdı.</p>

  <p>— Bana daha fazla şey anlatın, dedi hemşireye.</p>

  <p>— Size ne söyleyebilirim, bilmiyorum.</p>

  <p>— Bir karısı var mı? Çocukları?</p>

  <p>— Bir karısı, evet. Daha doğrusu bir hanım arkadaşı var. Evli değiller.</p>

  <p>— Adını biliyor musunuz?</p>

  <p>— Sylvie. Ya da Sophie. Limana inen yolun köşesindeki bir kafede çalışıyor. Yani yoğun sezonda orada çalışıyor. Şu sıralarda, ağları onarmak gibi çeşitli işlerde Patrick'e yardım ediyor...</p>

  <p>Freire not alıyordu. Kovboyun tırnaklarının altındaki planktonu düşündü. Guethary, bu suyosununun yoğun olarak yaşadığı bölgedeydi. Patrick Bonfils. Soyadının altını çizdi.</p>

  <p>— Ne zamandan beri Guethary'de oturuyor?</p>

  <p>— Bilmiyorum. Ancak ben bildim bileli orada. Sonuçta, biz, dört yıldan beri Guethary'deyiz.</p>

  <p>Eğer adamın kimliğini bilirse, onu tatlılıkla gerçek kişiliğine kavuşturabilirdi. Ardından da travmasına, garda gördüklerine yoğunlaşmasını sağlayabilirdi.</p>

  <p>— Teşekkür ederim Myriam, dedi ayağa kalkarak. Bu yeni bilgiler onu... Patrick'i sağlığına kavuşturmakta bize çok yararlı olacak.</p>

  <p>— Eğer kızmazsanız... dikkatli olmanızı söylemek istiyorum... Oldukça sarsılmış bir hali var.</p>

  <p>— Kaygılanmayın. Aşama aşama yol alacağız.</p>

  <p>Hemşire odadan çıktı.</p>

  <p>Freire yerine oturmadan, aldığı notları yeniden okudu ve söylediğinin tam tersine, kaybedecek zamanı olmadığını düşündü.</p>

  <p>Kapısını kilitledi ve telefona uzandı. Birkaç görüşmenin ardından</p>

  <p>Patrtck Bonfils'in Guethary numarasını buldu.</p>

  <p>Telefon üç kez çaldıktan sonra bir kadın sesi cevap verdi.</p>

  <p>Psikiyatr lafı hiç dolandırmadı:</p>

  <p>— Sylvie Bonfils?</p>

  <p>— Bonfils değil. Sylvie Robin.</p>

  <p>— Ama Patrick Bonfils'in hanım arkadaşısınız, değil mi?</p>

  <p>— Siz kimsiniz?</p>

  <p>Ses umut ve tedirginlik arasında titriyordu.</p>

  <p>— Ben Doktor Mathias Freire, Bordeaux Pierre-Janet ihtisas Hastanesi'nde psikiyatrım. Patrick Bonfils benim servisimde yatıyor, bugün üçüncü günü.</p>

  <p>— Beyefendi...</p>

  <p>Kadının sesi boğuklaştı. Mathias hafif bir inleme sesi duydu. Kadın ağlıyordu, tuhaf, dokunaklı ve kesintisiz bir şekilde.</p>

  <p>— Hanımefendi...</p>

  <p>— Son derece endişeliydim, dedi hıçkırıklar arasında... Ondan hiç haber alamadım.</p>

  <p>— Ne zamandan beri kayıp?</p>

  <p>— Bugünle birlikte, altı gündür.</p>

  <p>— Kayıp bildiriminde bulunmadınız mı?</p>

  <p>Sylvie Robin cevap vermedi. Yeniden ağlama sesi duyuldu.</p>

  <p>Freire baştan almaya karar verdi:</p>

  <p>— Guethary'de balıkçılık yapan Patrick Bonfils'in hanım arkadaşısınız, değil mi?</p>

  <p>— Evet.</p>

  <p>— Nasıl ve ne zaman kayboldu?</p>

  <p>— Geçen çarşamba. Bankaya gitmişti.</p>

  <p>— Guethary'de mi?</p>

  <p>Hıçkırıklar arasında kısa bir gülme sesi duyuldu:</p>

  <p>— Guethary bir kasaba. Arabamızla Biarritz'e gitti.</p>

  <p>— Modeli?</p>

  <p>— Bir Renault. Eski model.</p>

  <p>— Ne zaman endişe duymaya başladınız?</p>

  <p>— Şey... hemen. Her şeyden önce bankada ne olduğunu bilmek istiyordum. Bazı sıkıntılarımız vardı. Ciddi sıkıntılar...</p>

  <p>— Borç mu?</p>

  <p>— Kredi. Tekne için. Biz... Sonuçta, yani anlıyorsunuz... Balıkçılık her geçen gün zorlaşıyor. Vergiler. Yönetmelikler de zorluyor. Ve daha kötüsü İspanyollar her şeyi ele geçirdi. Haberleri izlemiyor musunuz?</p>

  <p>Mathias sinirli bir şekilde not alıyordu.</p>

  <p>— Ne oldu?</p>

  <p>— Hiç. Gün boyunca eve dönmedi. Bankayı aradım. Onu görmemişler. Limana gittim. Sürekli gittiği kafelere uğradım.</p>

  <p>— Patrick içer miydi?</p>

  <p>Sylvie cevap vermedi. Bu, bir tür onaylama biçimiydi. Freire hâlâ yazıyordu. Patrick Bonfils, okullarda ders olarak okutulacak bir vakaydı. Para sıkıntısından bunalan adam, çok ağır bir paltodan kurtulur gibi kimliğinden sıyrılmıştı. Sonra Bordeaux'ya gitmek üzere bir trene binmişti. Ancak gardaki travmanın bu olaydaki rolü neydi? Sadece orada mı bulunmuştu? Rehber ve İngiliz anahtarı nereden çıkmıştı?</p>

  <p>— Sonra?</p>

  <p>— Akşam jandarmaya gittim. Bir arama ilanı çıkardılar.</p>

  <p>Jandarma alkolik bir balıkçının peşine düşmemiş olmalıydı.</p>

  <p>Sonuçta, arama ilanı Gironde'a kadar ulaşmamıştı.</p>

  <p>— İlk kez mi böyle ortadan kayboluyor?</p>

  <p>— E... evet. Patrick hep geç kalırdı. Aklı hep bir karış havadaydı. Ama hiç böyle davranmamıştı.</p>

  <p>— Ne zamandır birliktesiniz?</p>

  <p>— Üç yıldır.</p>

  <p>Yeniden sessizlik oldu. Sylvie içten bir şekilde sordu:</p>

  <p>— Durumu nasıl?</p>

  <p>— İyi. Sadece bir hafıza sorunu yaşıyor. Sanıyorum, güncel sorunlarınızın baskısı neticesinde zihni kısa devre yaptı. Patrick aniden bellek yitimine uğradı. Bilinçaltı, her şeye yeniden, daha iyi bir başlangıç yapmak için geçmişini silmek istedi.</p>

  <p>— Her şeye yeniden, daha iyi bir başlangıç yapmak için mi? Bu ne demek?</p>

  <p>Sylvie şaşırmış gibiydi. Freire bir tank ağırlığıyla açıklıyordu.</p>

  <p>— Sizden kaçmak istemedi, diye kadını yatıştırdı. Onu bizzat kendisinden kaçmaya zorlayan borçları, mesleğinin zorluklarıydı...</p>

  <p>Hattın diğer ucunda sessizlik oldu. Freire üstelemedi. Üstelik belki de işin aslı böyle değildi. Başka bir ihtimal daha vardı. Patrick bankaya diye yola çıkmıştı. Sonra caymıştı. Kafayı çekmişti.</p>

  <p>Bordeaux trenine binmişti... Sonra bir şeyler görmüştü. Bu şok onun tüm belleğini silmişti. Kovboy, yağlama istasyonuna sığınmıştı, zihni bomboştu.</p>

  <p>— Onu ziyaret edebilir miyim?</p>

  <p>— Elbette, ama önce gün içinde sizi yeniden aramamı bekleyin.</p>

  <p>Freire kadına iyi günler diledi. Saat 9.30'du. Yeni hastaların her sabah incelediği dosyaları bekleyebilirdi. Bürosunu kilitledi, sekreterine bir süre yerinde olmayacağını bildirdi, sonra sanat terapisi salonuna doğru yola çıktı. Kovboy şapkalı adamı orada bulacağından emindi.</p>

  <p>Mathias anahtarlarını kullandı ve servisi boydan boya kat etti. Aceleyle, hiç durmadan birkaç kişiye selam verdi. Tahmin ettiği gibi, Bonfils oradaydı. Bugün heykel atölyesinde karar kılmıştı.</p>

  <p>Kilden, ilkel bir tür maske üzerinde çalışıyordu.</p>

  <p>— Merhaba.</p>

  <p>Geniş dişetlerini sergileyen bir gülümsemeyle yüzü aydınlandı.</p>

  <p>— Bugün nasılsın?</p>

  <p>— Çok iyi.</p>

  <p>Freire oturdu ve yumuşak bir ses tonuyla sordu:</p>

  <p>— Dün bana anlattıklarını düşündün mü?</p>

  <p>— Anılarımı mı kastediyorsun? Artık o kadar emin değilim. Bu sabah hoş bir hanım beni görmeye geldi. Bana Patrick diye seslendi, ben...</p>

  <p>Sustu, gözlerini bir an için bile heykelinden ayırmamıştı. Kodese geri dönmüş bir kaçağa benziyordu. Sürekli yutkunuyordu.</p>

  <p>Hançeresi titriyordu.</p>

  <p>Mathias üslubunu sertleştirmeyi yeğledi:</p>

  <p>— Sylvie'yle konuştum.</p>

  <p>— Sylvie?</p>

  <p>İriyarı adam gözlerini ona dikti. Gözbebekleri, bir gece hayvanınınkiler gibi büyümüştü. Zihninin karanlığında, artık çok net görüyordu. Freire, amnezik adamı güvenli bir limana götürecek ileri bir hipnoz seansı yapmayı düşünmüştü. Ancak onu görünce, bellek mekanizmasının çoktan harekete geçmiş olduğunu anladı: Patrick Bonfils yeniden kendisi oluyordu. Artık ivme kazanabilirdi.</p>

  <p>— Seni evine götüreceğim Patrick.</p>

  <p>— Ne zaman?</p>

  <p>— Bu öğleden sonra.</p>

  <p>Kovboy yavaşça başını salladı. Kille ilgilenmeyi bıraktı ve yarım kalmış eserini inceledi. Bileti kesilmişti. Bundan kaçmanın yolu yoktu. Freire psikiyatrik açıdan, Bask Ülkesi'ne yapacakları bu yolculuğa büyük umut bağlıyordu. Hanım arkadaşı ile çevresinin destek olacağı Bonfils kendi benliğini bulacaktı.</p>

  <p>Şimdi Mathias'ın başka bir kaygısı vardı. Hafızasına yeniden kavuşunca hasta genellikle uydurduğu kişiliği unuturdu. Freire, Patrick'in garda gördüğü şeyi hafızasından silmesinden korkuyordu. Ancak onunla yeniden Pascal Mischell hakkında konuşmak söz konusu olamazdı.</p>

  <p>Freire ayağa kalktı ve elini dostça Patrick'in omzuna koydu:</p>

  <p>— Şimdi dinlen. Öğle yemeğinden sonra seni almaya geleceğim.</p>

  <p>Kovboy şapkalı adam başını "olur" anlamında salladı. Buna sevinmiş miydi, yoksa bu durum onu rahatsız mı etmişti, anlamak imkânsızdı. Freire koşar adım ofisine döndü. Kapılar. Anahtarlar. Zemine sabitlenmiş masalar ve yataklar. Hep aynı ruh gardiyanı duygusu.</p>

  <p>Sekreterine pazartesi gazetelerini almasını söyledi, sonra Sylvie'yi aradı ve eve döneceklerini haber verdi. Kadın şaşırmış gibiydi.</p>

  <p>Freire tumturaklı bir cümleyle konuşmasını sonlandırdı:</p>

  <p>— Patrick'in yeniden kendisi olmasının en kısa yolu, sizsiniz.</p>

  <p>Ondan saat 15.00 civarında Guethary Limanı'nda olmasını istedi, sonra telefonu kapattı. Körlemesine ilerliyordu. Hiç böyle bir durumla karşılaşmamıştı. Bir an, haber vermek için Başkomiser Chatelet'ye telefon etmeyi düşündü. Sonra kötü ayrıldıklarını hatırladı. Özellikle de TKPM koordinatörüne yalan söylediği aklına geldi. Bu yüzden hapis cezası alır mıydı?</p>

  <p>Başka bir sorun daha vardı. Dün gece, herkesten önce ulaştığı analiz sonuçları Anais'in de eline geçecekti. Kovboyun elinde ve çukurda bulunan plankton, onun şüpheli profilini daha da güçlendirecekti. Başkomiser onu gözaltına alır mıydı? En iyisi Patrick'i bir an önce evine götürmekti. Durum daha da vahimleşirse, Patrick'i bulmak için Guethary'ye geri dönmek gerekecekti. Bu arada, Patrick'in gerçek kimliğine alışması için bir veya iki gün yeterli olacaktı...</p>

  <p>Sekreteri kapıyı vurdu, sonra elinde yerel gazetelerle Freire'in ofisine girdi; Sud-Ouest. La NouveUe Republique des Pyrenees, La Depeche, Le Journal du Medoc... Mathias hepsinin birinci sayfasına göz attı. O hafta sonu Gironde'a çöken yoğun sis manşetlerdeydi. Sis yüzünden meydana gelen kazalar da yarım sayfa yer işgal ediyordu.</p>

  <p>Ayrıca daha küçük bir haber olarak "Saint-Jean Garı'nda soğuktan donarak ölmüş bir evsizin cesedinin bulunduğundan" söz ediliyordu. Freire bu başarıyı takdir ediyordu. Polislerin bunu nasıl ayarladığını bilmiyordu ama bu tüyler ürpertici cinayeti örtbas etmeyi başarmışlardı. Şüphesiz bunun sebebi, daha iyi sıçramak için biraz geri çekilmek ve soruşturmayı gizlilik içinde sürdürmekti.</p>

  <p>Bonfils'e gelince, haberi sadece orta sayfalarda –Bordeaux'ya ve yerel olaylara ayrılmış sayfalarda– çıkmıştı. 12 Şubat'ı 13 Şubat'a bağlayan gece, garda bulunan ve hemen Pierre-Janet İhtisas Hastanesi'ne nakledilen, zihinsel rahatsızlığı olan bir adamdan söz ediliyordu.</p>

  <p>Freire gazeteleri katladı. Şansı yaver gitmiş, hiçbir medya kuruluşundan yeni hastasıyla ilgili telefon almamıştı. Saatine baktı.</p>

  <p>10.00'du. Pazartesi sabahı yatan hastaların dosyalarını aldı. Tüm vakaları incelemek, servisinde günlük vizitelerini tamamlamak ve konsültasyonlar yapmak için öğlene kadar vakti vardı. Sonra Patrick Bonfils ve onun su yüzüne çıkmamış gerçekleri eşliğinde Bask Ülkesi'ne doğru yola çıkacaktı.</p>
</body>
</html>
