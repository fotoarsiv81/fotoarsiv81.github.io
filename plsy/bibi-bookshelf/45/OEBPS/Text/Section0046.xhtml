<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>41</h2>

  <p>Binbaşı Martenot onları cinayet mahalline götürmeyi kabul etmişti. Herkes kendi arabasındaydı. Ve ofiste bu konu hakkında tek bir kelime etmemişlerdi. Şimdi, son yıllarda acil müdahale birimlerine verilen ithal modellerden birini, bir Subaru WRX'i izliyorlardı. Demiryolunu takip ederek, Bidart'ı ve Guethary'yi arkalarında bıraktılar. Yağmur devam ediyordu. Seslere, duygulara, hareketlere karışıyordu. Yeşil koruluklara ve parlak asfalta dökülüyordu. Okyanusun yüzeyinde soluk ışık parıltıları oluşturuyordu.</p>

  <p>Arabalar bir kayalığın tepesinde durdu. Manzara sık çalılar, birbirinden uzak birkaç ev, siyah kayalarla çevrili renksiz bir kumsaldan ibaretti.</p>

  <p>Anais ile Le Coz jandarmaların yanına gitti. Martenot, yüz metre uzaktaki, üzerinde balık biçiminde bir pano bulunan beton bir kulübeyi işaret etti.</p>

  <p>— Bonfils'in evi.</p>

  <p>Ev hâlâ sarı güvenlik bandıyla çevriliydi. Kapıda ve pencerelerde mühür vardı. Jandarma komutanı açıklamada bulundu: Delil toplama, fotoğraf çekme, parmak izi alma çalışmaları dün tamamlanmıştı, ancak yarın sabah detaylı bir arama yapılacaktı.</p>

  <p>— Cinayet tam olarak nerede işlendi?</p>

  <p>— Aşağıda. Kumsalda. (Binbaşı işaretparmağını okyanusa doğnı uzattı.) Kadının cesedi aşağıdaydı. Adamınki ise daha uzakta, bir kayanın dibinde.</p>

  <p>— Bir şey görmüyorum.</p>

  <p>— Bölge sular altında. Deniz yükselmiş.</p>

  <p>— Oraya inelim.</p>

  <p>Dik, toprak bir yolu izlediler. Anais başını çevirince yukarısındaki manzarayı görüyordu: Buhar kusan ağaçlar ve çalılıklar. Çamların arasında, teraslı bir veya iki villa. Yağmurun altına parlayan, bir tablodaki maket bıçağı kesiği gibi dümdüz uzanan demiryolu. İç karartıcı bir kum şeridinden başka bir şey olmayan kumsala indiler. Anais ürperdi. Hâlâ devam eden soğuk algınlığından. Veya korkudan. Aklı şimdi, fırtınalarla ve aşk iksirleriyle dolu Tristan ve Isolde<a href="../Text/Section0156.xhtml#Footnote0052" id="Feedback0052"><sup>[52]</sup></a> efsanesine takılmıştı...</p>

  <p>Dikkatini topladı:</p>

  <p>— Olay saat kaçta olmuş?</p>

  <p>— Tanıklara göre, öğlen saatleri civarında.</p>

  <p>— Tanık var mı?</p>

  <p>— İki balıkçı. Onlar da kumsaldaymış, buradan yüz metre uzakta.</p>

  <p>— Ne görmüşler?</p>

  <p>— Bu oldukça karmaşık. Koşarak kaçan pardösülü bir adamdan söz ettiler. Sizin şüpheliniz. Mathias Freire.</p>

  <p>— Size onun ismini mi verdiler?</p>

  <p>— Doğru değil mi?</p>

  <p>Anais üstünde durmadı; zaten karmaşık olan durumu daha da anlaşılmaz kılmanın gereği yoktu.</p>

  <p>— Nereden koşuyormuş?</p>

  <p>— Kumsaldan.</p>

  <p>— Freire, Bonfils ile karısını öldürmüş ve sonra da kaçmış olabilir mi? diye sordu Anais, şeytanın avukatlığını yaparak.</p>

  <p>— Hayır. Kurbanlar uzak mesafeden vurulmuş. Zaten tanıklar, kumsala doğru koşan siyahlar giymiş iki adam görmüş. Katil olduğunu düşündükleri Freire'i yakalamak için mi koştuklarını, yoksa tam tersine onların mı katil olduğunu bilmiyorlar. Audi marka bir 4x4'e binip gitmişler. Bir Q7. Ne yazık ki plakasını bilmiyoruz.</p>

  <p>Lanet olsun! Bunu nasıl unutmuştu? Bir önceki gün Freire ona bir plakanın fotoğraflarını vermişti, iki günden beri bir 4x4 tarafından izlendiğini söylemişti. Resimler hâlâ ondaydı...</p>

  <p>— Daha sonra, diye devam etti jandarma, balıkçıların ifadesi karmaşık bir hal alıyor. Söylediklerine göre, bir tren geçmiş. Pardösülü adam ortadan yok olmuş. Diğer iki adam 4x4'lerine binmiş ve gitmiş.</p>

  <p>— Sonra?</p>

  <p>— Hiç. Herkes buharlaşmış.</p>

  <p>Gökyüzünde boğuk bir çığlık duyuldu. Anais başını kaldırdı.</p>

  <p>Martılar rüzgâra karşı sekizler çizerek uçuyordu. Siyah kumsala çarparak kırılan dalgaların gürültüsü de onlara eşlik ediyordu.</p>

  <p>— Bana atış açısından bahsedin, dedi Anais, ellerini ceplerine sokarak.</p>

  <p>— Öncelikle, nişancı şu villanın terasına konuşlanmış, tam karşıdaki. Kış boyunca kimsenin oturmadığı bir ev.</p>

  <p>Ev beş yüz metreden daha uzaktaydı.</p>

  <p>— Söylemek istediğiniz, katillerin...</p>

  <p>— Uzun menzilli silahlarla ateş ettikleri, evet. Gerçek bir nişancı işi.</p>

  <p>Soruşturma yeni bir görünüm alıyordu. Borç batağındaki bir balıkçı ile karısını öldürtmek için seçkin nişancılara para ödenmiş olabilir miydi?</p>

  <p>— Karşıdan ateş edildiğinden nasıl bu kadar eminsiniz?</p>

  <p>— Terasta kovanları bulduk.</p>

  <p>Bu son derece mantıksızdı. Katillerin profesyonel oldukları göz önüne alınırsa, böyle bir hata yapmamış olmaları gerekirdi. Ateş ettikleri yerde bu tür ipuçları bırakmamaları. En azından... Anais başka bir senaryo düşündü. Katiller hedeflerini vuruyor ama üç hedeften biri –Freire– kurtulmayı başarıyor. Onu takip etmek için harekete geçiyorlar. Ve aceleyle kovanlarını unutuyorlar.</p>

  <p>Komutanın avucunda şimdi, içinde metal parçalar bulunan plastik şeffaf bir torba vardı. Anais torbayı aldı ve altın parlaklığındaki kovanlara baktı. Ona hiçbir şey ifade etmiyordu. Balistik konusunda hep zayıftı. Kalibreler. Etkileri. Mesafeler. Bunlardan bir şeyler çıkarmasının imkânı yoktu.</p>

  <p>— 12,7 mm'lik, diye açıkladı Martenot. Yüksek etkiye sahip delici mermiler.</p>

  <p>— Bu bize katiller hakkında bilgi veriyor mu?</p>

  <p>— Biraz. Saldırı gücü ve uzaktan yapılan atışlarda merminin hızı nedeniyle, genellikle ağır makinelilerde kullanılan olağanüstü bir kalibre. Ayrıca bazı hassas silahlarda da kullanılır.</p>

  <p>— Bu ne anlama geliyor?</p>

  <p>— Bu 1990'lı yıllarda geliştirilmiş bir tüfek olan Hecate II'ye özgü bir kalibre. Nişancılar tarafından çok kullanılan bir silah. Deneyimli bir nişancı 1.200 metre uzaktaki bir hedefi vurabilir. Ayrıca 1.800 metre uzaktaki bir aracı da durdurabilir. Bir balıkçı çifti öldürmek için son derece üstün özelliklere sahip bir alet. Bu silahın çok özel hünerlerinden bahsetmiyorum bile.</p>

  <p>Binbaşı şaşkınlığını gizlemek için en ifadesiz ses tonunu kullanıyordu. İri yapılı, kır saçlı, umursamaz tavırları olan bir adamdı, mavi parkası içinde uçak gemisindeki bir amirali andırıyordu.</p>

  <p>Anais çoktan anlamıştı.</p>

  <p>— Katil bir asker olabilir mi?</p>

  <p>— Hecate II, 1997'de Kara Kuvvetleri Teknik Birimi tarafından kabul gördü, diye belirtti Martenot. Bu bizim Balkanlar'daki savaşta nişancılara verdiğimiz cevaptı. Günümüzde jandarma acil müdahale birimleri ve polis özel timleri tarafından hâlâ kullanılıyor.</p>

  <p>Kısa bir sessizlik oldu. Olay kesinlikle farklı bir yöne kayıyordu. Sanki her şey bir anda üçüncü bir boyut kazanmıştı.</p>

  <p>— Başka ordular ve yabancı özel birimler de bu silahı kullanıyor, diye devam etti jandarma. Tüm bunları Rosny-Sous-Bois'daki Jandarma Suç Araştırma Enstitüsü'ne yollayacağız. Böylece silahlı kuvvetlere kadar ulaşma imkânımız olur. Hecate II pazarda kolayca bulunabilecek bir silah değil. Ayrıca kullanımı da basit sayılmaz. Size bir fikir vermesi için söylüyorum, tam donanımlı olarak 17 kilo ağırlığında.</p>

  <p>Hâlâ yağan yağmur altında Anais başını sallıyordu. Bu hikâyenin karmaşık olacağını biliyordu –Hep bilmişti. Minotauros haline getirilen bir evsizin öldürülmesi. Cevapsız soruları olan amnezik bir adamın ortaya çıkışı. Sahte bir psikiyatrın parmak izleri... Ve şimdi de askeri bir pusuyu çağrıştıran bir katliam.</p>

  <p>Jandarma, Anais'in avucundaki kovanları aldı. Başkomiser bir an tereddüt etti.</p>

  <p>— Korkmanıza gerek yok, dedi Martenot. Sonuna kadar gidilecek, suçlular bizden olsalar bile. Akşamdan önce bu kovanlar laboratuvarda olacak. Rapor sorgu yargıcının ofisine doğru yola çıktı bile.</p>

  <p>— Sorgu yargıcının kim olduğu belli mi?</p>

  <p>— Claude Bertin. Bayonne Savcılığı. ETA'dan deneyim sahibi. Bu balistik hikâyelerinden kaçacak biri değil.</p>

  <p>— Otopsi raporunu aldınız mı?</p>

  <p>— Henüz elime geçmedi.</p>

  <p>Anais yüzünü buruşturdu. Bonfils ile sevgilisinin cesetleri, Toulouse yakınlarındaki Rangueil Adlı Tıp Enstitüsü'ne önceki gün akşam saatlerine doğru ulaşmıştı. Kuşkusuz Martenot sonuçları almıştı. Ve başkalarının eline geçmeden amirlerine takdim etmişti. Böyle bir bağlamda, her şey ölçülüp biçilmeli, değerlendirilmeli, analiz edilmeliydi. Belki de ordu bir karşı ekspertiz için başka bir adli tabip talebinde bulunmuştu.</p>

  <p>Martenot'nun sesi onu kendine getirdi:</p>

  <p>— Size bir kahve ikram edebilir miyim?</p>

  <p>— Memnuniyetle, dedi Anais, gülümseyerek. Ama önce bir telefon açmam gerekiyor.</p>

  <p>Patikadan iyice uzaklaştığına kanaat getirince yavaşladı. Nemli bir rüzgâr esiyordu, Conante'ı aradı. Polis ilk çalışta telefonu açtı. Anlaşılan herkes tetikteydi.</p>

  <p>— Benim, dedi başkomiser. Yeni bir şey var mı?</p>

  <p>— Ben de seni arayacaktım.</p>

  <p>— Benim için bir şey yapmanı istiyorum. Hemen benim eve git.</p>

  <p>— Çiçeklerini sulamayı mı unuttun?</p>

  <p>— Kapıcı kadından anahtarları iste. İnandırıcı olmaya çalış. Biraz geçimsizdir. Polis kimliğini göster. Başının çaresine bak.</p>

  <p>— Evine girdiğimde ne yapmamı istiyorsun?</p>

  <p>— Çalışma masamın üstünde bir plakanın fotoğrafları var. Kime ait olduğunu öğren ve hemen beni ara.</p>

  <p>— Sorun değil. Biarritz'de durum ne?</p>

  <p>Anais başını kaldırdı. Jandarmaların siyah siluetleri, sağanağın altında belli belirsiz görünüyordu. Yağmur damlaları raylara gürültüyle çarpıyordu. Çam ağaçları ve katırtırnakları yağmurun neden olduğu pusun arasından zorlukla seçiliyordu.</p>

  <p>— İslak. Beni aramayı unutma.</p>
</body>
</html>
