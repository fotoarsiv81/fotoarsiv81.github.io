<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>78</h2>

  <p>Her şey yerli yerindeydi.</p>

  <p>Sanki Narcisse atölyesinden dün ayrılmıştı.</p>

  <p>— Geri döneceğinden hiç kuşkum yoktu, diye açıkladı Corto.</p>

  <p>Öğle yemeğinden sonra, nihayet onun atölyesine gitmişlerdi. Psikiyatr ona eşlik etmeyi özellikle istemişti. Atölye elli metrekareden daha geniş değildi. Duvarları ne siyaha boyanmıştı ne de çizimlerle doluydu, ama Rebecca'nın yeri gibi kusursuz da değildi.</p>

  <p>Boş tuvaller soldaki duvara sıralanmıştı. Zemin, üzerleri boya lekeleriyle dolu örtülerle kaplıydı. Sanayi boya kutuları, lekeli boya tekneleri, boya çantaları, çeşitli boyda plastik kaplar her yere istiflenmişti. Dört ayaklı destekler üzerindeki tahtalarda kurumuş, bükülmüş, ezilmiş boya tüpleri ile tuhaf bir şekilde büyük metal şırıngalar duruyordu. Konserve kutuları içinde desteler halinde fırçalar vardı.</p>

  <p>— Sen de kendi boyam üretiyordun, dedi Corto. Sen de Karl kadar güç beğenen biriydin. Pigmentlerini karıştırıyordun. Onları öğütücüden geçiriyor, terebentinle ve ketenyağıyla karıştırarak kayganlıklarını ayarlıyordun. Hatırlıyorum da, pigmentleri bağlamak için özel olarak arıtılmış bir yağ kullanıyordun. Bunu da, genelde ton bazında satış yapan yakınlardaki bir sınai rafineriden sağlıyordun. Sonra boyalarını traktörleri yağlamakta kullanılan şırıngalara dolduruyordun, bu şırıngaları yakınlardaki çiftlik sahiplerinden bizzat ben almıştım...</p>

  <p>Narcisse, kurumadan önce içinde siyahımsı, kırmızımsı, morumsu karışımların olduğu anlaşılan boya teknelerine yaklaştı.</p>

  <p>Bidonlardan, alüminyum kaplardan, tozlu çantalardan hâlâ güçlü kimyasal ve mineral kokuları yayıhyordu. Fırçaları tuttu, boya tüplerini okşadı, kokuları içine çekti –Hiçbir şey hissetmiyordu.</p>

  <p>En ufak bir şey bile hatırlamıyordu. Ağlamak üzereydi.</p>

  <p>Taşlaşmış cisimlerin arasında, sayfaları boya yüzünden yapış yapış olmuş bir defter dikkatini çekti. Sayfalarını karıştırdı. Küçük harflerle isimlerin, rakamların, yüzdelerin yazılı olduğu listeler.</p>

  <p>— Gizemli defterin, dedi Corto. Karışımlarının ve tam olarak elde etmeyi istediğin tonların oranları.</p>

  <p>Narcisse defteri cebine koydu, sonra sordu:</p>

  <p>— Bana çalışma tarzımdan söz edin.</p>

  <p>— Hiçbir fikrim yok. Atölyelerin kapısı yok, ama sen pervaza bir perde asmıştın. GİRMEK KESİNLİKLE YASAK. Akşamları tabloları duvara doğru çeviriyordun.</p>

  <p>— Neden?</p>

  <p>— "Suratımı görmekten gına geldi" diyordun.</p>

  <p>Marsilya'daki Emmaus gönüllüsü Daniel Le Guen ona, Courbet'nin reprodüksiyonunu bir kez görmenin bile onu hasta ettiğini anlatmıştı.</p>

  <p>— Size Gustave Courbet'den daha önce bahsettim mi?</p>

  <p>— Elbette. Onun ustan, yol göstericin olduğunu söylerdin.</p>

  <p>— Ne anlamda?</p>

  <p>— Bilmiyorum. Biçimsel olarak senin resimlerinin onun eserleriyle hiç ilgisi yok. Ama Courbet bir otoportre üstadıdır. Kendini resmetmeyi çok seviyordu. O dönem konusunda uzman değilim, ama Umutsuz Adam adlı otoportresi dünyanın en meşhur tablolarından biridir...</p>

  <p>Narcisse cevap vermedi. Aklına duvarlardaki onlarca otoportre geldi. Kültür belleği sorunsuz çalışıyordu. Dürer. Van Gogh. Caravaggio. Degas. Schiele. Opalka... Ama Courbet'nin tek bir resmini bile hatırlamıyordu. Kahretsin. Hastalığının kara deliği tarafından yutulmuş olması, bu ressamın ve eserlerinin hayatında yeri olduğunun kanıtıydı.</p>

  <p>— Şimdi hatırlıyorum, diye devam etti Corto. Courbet'nin bütün otoportreleri içinde Yaralı Adam'a kafayı takmıştın.</p>

  <p>— Nasıl bir tablo?</p>

  <p>— Ressam kendini bir ağacın dibinde, kalbinin yanında bir kan lekesiyle ölürken resmetmişti.</p>

  <p>— Neden özellikle bu resimle ilgileniyordum?</p>

  <p>— Ben de sana bunu sormuştum. Bana "O ve ben, aynı işi yapıyoruz" diye cevap vermiştin.</p>

  <p>Bir zamanlar ini, yuvası, sığınağı olan atölyenin içinde birkaç adım daha attı. Ona hiçbir şey tanıdık gelmiyordu. Araştırması umutsuz görünüyordu.</p>

  <p>— Bizimle kal, dedi Corto, Narcisse'in umutsuzluğunu hissetmiş gibi. Yeniden resme başla Belleğin...</p>

  <p>— Yarın sabah ayrılıyorum. Hemen paramı istiyorum.</p>
</body>
</html>
