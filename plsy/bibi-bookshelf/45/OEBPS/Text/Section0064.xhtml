<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>59</h2>

  <p>Anais yattığından daha yorgun uyandı. Bir morgda kadavraların üzerine eğilmiş ve burunlarını kestikten sonra kanlarını içen Hugo Boss takımlı vampirlerin cirit attığı üç saatlik bir kâbusun ardından yorgundu. Tek bir tesellisi vardı: Bu şenlikte babası yoktu.</p>

  <p>Kendine gelmek için birkaç saniye bekledi. Gecenin üçünde tabelasını gördüğü, otoyol kenarındaki bir otel odasındaydı. Hiç düşünmeden durmuştu, yorgunluktan ölüyordu. Odasının ışığını yakmak bile aklına gelmemişti. Elbiseleriyle kendini yatağa atmıştı –ve beyninin gizli odasındaki şık giyimli vampirleri buyur etmişti.</p>

  <p>Banyoya gitti, kazağını çıkardı, sonra ışığı yaktı. Aynada gördüğü şey hoşuna gitti: Tişörtü içinde, kolları bandajlı genç bir kadın, geniş ve sağlam omuzlar. Kadınsılıkla ve sevimlilikle alakası olmayan bir görüntü. Yuvarlak hatları, yumuşacık olduğunu düşündürüyordu, ta ki dokunana kadar. Gözkapaklarının kenarında parlayan yaşları fark etti. Kaolinden yapılmış bir maskenin üzerindeki çiy damlalarını düşündü ve bu görüntü de hoşuna gitti.</p>

  <p>Tuvalet çantasını aldı ve yaralarını bir kez daha gözden geçirdikten sonra pansumanları değiştirdi. İlk yaralarını tedavi ettiği günden bu yana yıllar geçmişti... Sonra üstüne bir hüzün çöktüğünü hissetti, ona İkaros'un büyük siyah kanatlarını düşündüren bir umutsuzluk. Kollarına yeni bandajlar sarmakta aceleci davrandı.</p>

  <p>Odasına döndü. Hâlâ bir öğrenci gibi, içine yaylı kurşunkalemlerini, dolmakalemlerini ve ince uçlu tükenmezkalemlerini koyduğu bir okul çantası kullanıyordu. İlaçlarını da bu çantaya gizliyordu. Alışkanlığın verdiği bir güvenle, yarım bir Solian ile bir Efexor jel kapsül yuttu. Ağır ilaçlar. Bunlara bir de Lexomil tableti ekledi. Bu, depresyon zamanlarında uyguladığı şok tedaviydi.</p>

  <p>Depresyon sözcüğü kulağa kötü geliyordu ama zaten o da kötü günler yaşamış bir kızdı. Bakaloryasını verdikten sonra, hukuk fakültesindeki ilk yılında, iki ay yataktan çıkmamacasına kabuğuna çekilmişti. Yerinden kımıldayacak durumda değildi. O dönemde, henüz babasının durumundan da haberdar değildi... Bu yaşadığı başka bir şeydi. Ruhunun derinliklerindeki dalgalanmalar onu dünyaya karşı ilgisiz kılıyordu. Ya da bunun nedeni annesinin genetik mirasıydı. Hiç yerinden kıpırdamıyordu. Hiç konuşmuyordu. Ölmekten daha beter durumdaydı. Hastaneye yatmaktan kıl payı kurtulmuştu.</p>

  <p>Ciddi bir antidepresan tedavisi sayesinde yavaş yavaş düzelmiş ve hastalığın depreşmesinden duyulan sürekli bir kaygı içinde yaşadığı kararsız bir dönem, bıçak sırtında iki yıl geçirmişti. Bu kaygıdan hiçbir zaman tam olarak kurtulamamıştı.</p>

  <p>İşte yine kaygı... Soruşturma başladığı andan beri, gerek nezlenin etkisiyle, gerek işinin gerginliğiyle, gerekse Freire'le karşılaşmanın getirdiği heyecanla öncü belirtiler –kollarını yaralaması– ortaya çıkmıştı. Bu günleri, en ufak düşüncenin en kötüyü tetikleyeceği bir Rus ruleti gibi yeniden yaşamaktan korkuyordu.</p>

  <p>İntiharla neticelenecek bir kaygı veya uyanık koma hah...</p>

  <p>Resepsiyona indi ve bir kahve makinesi buldu. Tehna lobinin hüznüne aldırmadan kendine bir espresso hazırladı. Hiçbir seçkinliği, hiçbir anısı olmayan eşyalar vardı burada. Bu dekora ait olduğunu düşündü. Diğerlerinin arasında hayalet bir eşya.</p>

  <p>Odasına geri dönünce mesajlarını kontrol etti. Beş SMS vardı.</p>

  <p>Crosnier, Marsilyalı polis. Le Coz. Gece boyunca üç kez aramış olan Deversat. Janusz'la ilgili haber olmasını umut ederek ama aynı zamanda da korkarak önce Marsilyalı polisin mesajını okudu. Herhangi bir haber yoktu. Mesaj saat 22.00'de gelmişti ve sadece ertesi gün saat kaçta Marsilya'da olacağını soruyordu.</p>

  <p>Le Coz'un mesaj saati 23.30'du, kısa ve özdü: "Beni ara."</p>

  <p>Deversat'nın mesajı da öyleydi. Ama isteği, saat başı nasihate, emre, öfkeye dönüşmüştü.</p>

  <p>Önce, uykulu bir sesle cevap veren Le Coz'u aradı.</p>

  <p>— Beni aramışsın.</p>

  <p>— Şu senin Metis hikâyesi, diye mırıldandı Le Coz. Gitgide pis kokular alıyorum...</p>

  <p>— Bir şeyler mi öğrendin?</p>

  <p>— Gazetecilerle temasa geçtim. Bordeaux'daki Sud-Ouest ve La Republique des Pyrenees'nin yerel ofislerinden tanıdığım araştırmacı gazeteciler. Bölgedeki her şeyden haberdar olan profesyoneller.</p>

  <p>— Yani?</p>

  <p>— Bana "çok nazik, el yakan" bir dosyadan söz ettiler. Telefonda konuşulmayacak kadar önemli bir dosya. Gece yarısı randevuları vesaire.</p>

  <p>— Bu kadar gizli olan ne?</p>

  <p>— Burası muğlak. Metis bugün kimya ve ilaç sanayiinde faaliyet gösteren bir grup, ama kökeni askeri.</p>

  <p>— Nasıl yani?</p>

  <p>— 60'lı yıllarda, Afrika'da eski paralı askerler tarafından kurulmuş. Önce tarım alanında faaliyet göstermişler, sonra kimya, ardından da ilaç sanayiinde.</p>

  <p>— Ne tür ilaçlar?</p>

  <p>— Çok güçlü uyuşturucu ilaçlar. Kaygı gidericiler. Antidepresanlar. Hangileri olduğunu bilmiyorum ama, bazıları pazarda çok tanınan ilaçlarmış.</p>

  <p>Soruşturmanın cilvesi: Kuşkusuz Anais de Metis'in ilaçlarını kullanmıştı.</p>

  <p>— Bunda çok nazik olan şey ne?</p>

  <p>— Hep aynı terane, insan üzerinde yapılan deneyler, gizli araştırmalar saçmalığı. Bana kalırsa, bunlar tamamen şehir efsanesi...</p>

  <p>— Şirket ile ÖDGA arasında ne gibi bir bağ var?</p>

  <p>— Hiçbir şey yok. Metis Grubu'nda bir sürü şirket var. Onların arasında bu güvenlik şirketi de var, hepsi bu.</p>

  <p>Anais Q7'yi düşündü. Bu devasa ilaç firması ile saldırı arasında bir ilişki olduğuna emindi. Buna karşılık, askeri kökeninden başka, ilaç üreticisi Metis'in nişancılarla ve onların kullandığı Hecate tüfeğiyle bağdaşan bir yanı yoktu. Bask kıyılarının savunmasız balıkçısı Patrick Bonfils'in profiliyle ise hiç bağdaşmıyordu.</p>

  <p>— Sorunu en fazla eşeleyen gazeteci bir röportaja gitti. Yarın dönüyor. Numarasını ister misin?</p>

  <p>— Onu önce sorgula. Ne zaman döneceğimi bilmiyorum.</p>

  <p>Anais sorma ihtiyacı hissetti:</p>

  <p>— Ya bizim soruşturma?</p>

  <p>— Hangi soruşturma?</p>

  <p>— Duruy. Minotauros. Saint-Jean Garı.</p>

  <p>— Sanırım durumu iyi anlamadın. Mauricet'nin adamları tutanakları, ayrıca dosyayla ilgili belgelerin yer aldığı hard diski gelip bizden aldılar. Minotauros artık bizim için eski bir hikâye.</p>

  <p>Anais yatağın üstünde duran, gelirken beraberinde getirdiği soruşturma dosyasına baktı. Başkomiser Chatelet ve ekibinin yürüttüğü davanın son kopyası. Bir koleksiyoncu.</p>

  <p>— Deversat'nın bana geçtiği fırçayı saymıyorum bile.</p>

  <p>— Ne fırçası?</p>

  <p>— Dün gece ÖDGA'da yaptığım şu küçük aramadan dolayı. Patron kendi kurmay heyetine şikâyette bulunmuş. Metis yöneticileri de hindistancevizi ağacını salladı. Afrika'nın paralı askerlerinin çoğu da bizim güzel bölgemizin insanları. Metis, Akitanya bölgesinin en önemli grubu.</p>

  <p>— Yani?</p>

  <p>— Yanisi, oluk dolunca, her zamanki gibi sular üzerimize dökülecek. Deversat'ya senin beni koruyacağını söylediğimde yangına körükle gidiyormuşum gibi geldi.</p>

  <p>Anais en azından emniyet müdürünün gece boyunca onu neden aradığını artık biliyordu.</p>

  <p>— Ya sen? diye sordu Le Coz.</p>

  <p>— Marsilya yolundayım.</p>

  <p>— Onu buldular mı diye sormuyorum.</p>

  <p>— Marsilya'ya varınca seni ararım.</p>

  <p>Kısa bir an Anais ikinci telefonu kime açacağı konusunda tereddüt yaşadı. Crosnier'yi aramaya karar verdi. En iyiyi –Deversat– sona saklıyordu.</p>

  <p>Marsilyalı polisin hafif bir aksanı vardı ve babacan bir sesle konuşuyordu. Birden kendisini Marsilya'da güneş, ışık ve sıcak bekliyormuş gibi bir izlenime kapıldı. Komiser bilinen şeylerin bir özetini yaptı. Victor Janusz 17 Şubat'ı 18 Şubat'a bağlayan geceyi bir barınma merkezinde geçirmişti. Tuvalette saldırıya uğramış, sonra sabah ortadan kaybolmuştu. Bir daha da haber alınamamıştı. Ne en ufak bir iz ne de bir tanık vardı.</p>

  <p>— Ona kim saldırmış?</p>

  <p>— Pek net değil. Kuşkusuz başka evsizler.</p>

  <p>Anais ikna olmamıştı. Katiller onun izini mi bulmuştu? Ve Freire neden Marsilya'ya dönmüştü? Ve neden Janusz gibi eski püskü giysilerle dolaşıyordu?</p>

  <p>— Size başka bir şeyden daha söz etmek istiyorum, dedi Crosnier.</p>

  <p>— Nedir?</p>

  <p>— Dün gece Philippe Duruy cinayetiyle ilgili raporunuzu aldım.</p>

  <p>Le Gali için hazırladığı rapor en azından bir işe yaramıştı.</p>

  <p>— Suç mahallinin mitolojik özelliği dikkatimi çekti.</p>

  <p>— Bir şey mi var?</p>

  <p>— Hayır. Yani bunun bana... aynı şekilde işlenmiş başka bir cinayeti hatırlattığını söylemek istiyorum.</p>

  <p>— Bu cinayet ne zaman işlendi?</p>

  <p>— Geçen aralık ayında, Marsilya'da. Ekip amiri bendim. Sizin hikâyeyle oldukça fazla benzerlikler var. Maktul Çek asıllı genç bir evsizdi. Cesedi Vieux-Port'dan birkaç kilometre uzaktaki küçük bir koyda bulundu.</p>

  <p>— Bu cinayetin mitolojik... özellikler taşıdığını düşündüren şey ne?</p>

  <p>— Katil, ikaros efsanesinden esinlenmiş. Adam çıplaktı, yanmıştı ve sırtında büyük kanatlar vardı.</p>

  <p>Anais karşılık vermedi. Göz önünde bulundurulması gereken birçok bağlantının yanında çarpıcı, pis kokan bir şey vardı: Mathias Freire'in cinayet mahallerindeki varlığı... Janusz'un katil olduğu varsayımını destekleyen yeni bir husus.</p>

  <p>— Hepsi bu kadar değil, diye devam etti Crosnier. Adamımızın damarları da eroinle doluydu. Biz...</p>

  <p>Anais komiserin sözünü kesti, bir yandan da ceketini giyiyordu:</p>

  <p>— İki saat içinde orada olacağım. Size katılmak için Evech£ Polis Merkezi'ne uğrarım. Elimizde ne var bakarız.</p>

  <p>Crosnier'nin cevap verecek zamanı olmadı. Anais otoparka gitti ve arabasının yanına vardı. Bu son darbeyi kavraması gerekiyordu. Onu olgunlaştırması. Ve sindirmesi.</p>

  <p>Golf'ünün önünde durdu. Deversat'yı unutmuştu. Numarasını tuşladı. Parmakları titriyordu.</p>

  <p>— ÖDGA'yla sorunun ne? diye bağırdı emniyet müdürü. Gecenin bir yarısı arama yapmak nereden çıktı? Siz nerede olduğunuzu sanıyorsunuz? Dün öğleüzerinden beri telefonum susmadı.</p>

  <p>— Zaman kazanmak istedim, dedi Anais kısık sesle. Ben...</p>

  <p>— Çok zamanınız olacak yavrum. Marsilya yolunda mısınız?</p>

  <p>— İki saat içinde orada olacağım.</p>

  <p>— Öyleyse size iyi tatiller. Çünkü görevden alındınız. Hemen Eveche Polis Merkezi'ni arıyorum. Her şeyi unutun ve denizin tadını çıkarın! Döndüğünüzde hesaplaşırız.</p>
</body>
</html>
