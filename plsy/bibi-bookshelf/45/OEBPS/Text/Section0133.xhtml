<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>125</h2>

  <p>Anais Chatelet, Fleury-Merogis Kadın Cezaevi'nden sabah saat onda çıktı. İdari işlemler kırk dakikadan fazla sürmüştü. Soruları cevaplamış, belgeleri imzalamıştı. Çizmelerini, montunu, kimlik kartlarını ve cep telefonunu teslim etmişlerdi. Sonuçta, artık özgürdü –Sonraki pazartesi hâkimin karşısına çıkması ve Paris'ten ayrılmaması koşuluyla. Adli denetimi, bugünden itibaren başlıyordu. Haftada bir kez, ilk tutuklandığı Invalides Meydanı'ndaki karakola gidip imza vermesi gerekiyordu.</p>

  <p>Cezaevinin kapısında gözlerini kapattı ve temiz havayı içine çekti. Aldığı bu derin nefesle sanki bütün solunum sistemi bir anda temizlenmişti.</p>

  <p>Yüz metre ileride, gün ışığının aydınlattığı otobüs durağının önüne park etmiş bir araba vardı. Aracı tanıyordu. En azından modelini. Cenaze arabasını andıran siyah bir Mercedes. Babası. Yarı büyük patron, yarı diktatörlük generali. Arabaya doğru yürüdü. Her şeye rağmen, özgürlüğünü ona borçluydu. Arabaya varmasına beş metre kalmıştı ki, Nicolas araçtan çıktı.</p>

  <p>— Matmazel Anais...</p>

  <p>Oldukça kısa boylu olan adamın gözlerinde hâlâ yaş vardı.</p>

  <p>Anais, babası gibi işkenceci bir adamın nasıl böyle duygulu bir yardımcısı olduğunu düşündü. Adamın yanağına bir öpücük kondurdu ve arka koltuğa yerleşti.</p>

  <p>Jean-Claude Chatelet, koltuğa yayılmış onu bekliyordu, her zamanki gibi bronz teniyle yine göz kamaştırıyordu. Arabanın tavan ışığının altında, koyu renk deri döşemede, tehlikeli ve ışü ışıl parlayan bir silah gibiydi.</p>

  <p>— Sanırım sana teşekkür etmem gerekiyor.</p>

  <p>— Senden bu kadarını talep edemem.</p>

  <p>Kapı çarptı. Nicolas direksiyona yerleşti. Birkaç saniye sonra, Paris'e giden N 104 karayolunda ilerliyorlardı. Anais göz ucuyla babasını inceledi. Turkuvaz rengi keten bir gömlek ve V yaka lacivert kazak giymişti. Sanki yatının güvertesinden Essonne bölgesinin gri otoyollarına ışınlanmıştı.</p>

  <p>Tuhaf bir şekilde, Anais ona kavuştuğu için mutluydu. Onu yeniden görmek, kinin yeniden canlanması demekti. Yani onu ayakta tutan duygunun.</p>

  <p>— Yine mesaj getirmek için mi geldin?</p>

  <p>— Hayır, bu kez bir emir.</p>

  <p>— İyi.</p>

  <p>Aradaki ahşap orta konsolu açtı. İsı yalıtımlı bölmede gazlı içecekler ve torpili andıran parlak termoslar vardı.</p>

  <p>— Bir şey içmek ister misin? Kahve? Kola?</p>

  <p>— Kahve iyi olur.</p>

  <p>Chatelet ona kahveyi, hasır kılıfı içindeki bir cam bardakta sundu. Anais bir yudum aldı. Elinde olmadan gözlerini kapattı.</p>

  <p>Dünyanın en güzel kahvesi. Hemen kendine geldi. Aşina olduğu bu zehrin onu ele geçirmesine izin veremezdi: Bu katil ellerin sunduğu sıcaklığa, rahatlığa, özene asla teslim olmayacaktı.</p>

  <p>— Birkaç gün Paris'te kalacaksın, dedi cellat değişik aksanıyla.</p>

  <p>Sana bir otelde yer ayırttım. Adli denetçini ve hâkimi görmeye gideceksin. Bu süre zarfında, dosyanı Bordeaux'ya naklettireceğiz ve ben de seni Gironde'a götüreceğim.</p>

  <p>— Tımarına mı?</p>

  <p>— Her yer benim tımarım. Bu arabada bulunman bile bunun ispatı.</p>

  <p>Chatelet kızına döndü ve gözlerini onun gözlerine dikti.</p>

  <p>Topal'ın parlayan gözbebeklerinde, insanı çeken, baştan çıkarıcı bir ışıltı vardı. Neyse ki Anais gözlerini –And Dağları'nın eteklerinde, yerin binlerce metre altından çıkarılan bir maden olan antrasit rengindeki gözlerini– annesinden almıştı.</p>

  <p>— Şaka yapmıyorum Anais. Eğlence bitti.</p>

  <p>Önceki pazar yapılan uyarıdan sonra, yaptırım uygulamaya başlamışlardı. Baba ocağına dönülecekti, o kadar. Fleury'den bu koşulla serbest bırakılmıştı. Hapishane zulmüne karşı babasının zulmü.</p>

  <p>— Sana bunu bir kez söyledim, diye tekrarladı babası. Bu heriflerin şakası yok. Hepsi görev adamı. Bir sistemi temsil ediyorlar.</p>

  <p>— Bana bu sistemden bahset.</p>

  <p>Chatelet derin bir iç çekti ve koltuğuna gömüldü. O da başka seçeneği olmadığını anlamış gibiydi. Kızını ikna etmek istiyorsa, onun da uzlaşma yoluna gitmesi gerekiyordu.</p>

  <p>Aniden bastıran yağmur tüm şiddetiyle ön camı dövüyor, damlalar uzayarak yan camlardan akıyordu. Şarap uzmanı sert bir hareketle diyet kolayı açtı.</p>

  <p>— Herhangi bir komplo yok, dedi alçak sesle. Ne sandığın gibi bir dalavere ne de gizli bir plan söz konusu.</p>

  <p>— Benim sandığım bir şey yok. Seni dinliyorum.</p>

  <p>— Metis 1960'lı yıllarda Fransız ve Belçikalı paralı askerler tarafından kuruldu. O zamandan bugüne köprünün altından çok sular aktı. Uzun zamandır, şirketin bu tür faaliyetlerle ilgisi yok.</p>

  <p>— Metis psikotrop ilaçlar konusunda önde gelen şirketler arasında yer alıyor. Orada çalışan bilim insanları beynin kontrolüyle ilgili araştırmalar yapıyorlar.</p>

  <p>— Metis, Hoechst veya Sanofi-Aventis ayarında bir ilaç ve kimya şirketi. Ama bu, onların yasadışı uygulamalarla insan beynine müdahale ettikleri anlamına gelmez.</p>

  <p>— Ya güvenlik şirketleri?</p>

  <p>— Üretim ünitelerinin güvenliğini sağlıyorlar. Tamamen kendi faaliyetlerine yönelik.</p>

  <p>Anais ÖDGA'nın müşteri listesini incelemişti. Babası yalan söylüyordu –veya yanılıyordu. Şirket Gironde'daki farklı alanlarda faaliyet gösteren başka şirketlere de hizmet veriyordu. Fakat belki de en önemli müşterileri yine Metis'in bünyesindeki şirketlerdi. Geçelim.</p>

  <p>— Tuhaf bir güvenlik mesleği anlayışı olan iki adam tanıyorum.</p>

  <p>— Söz konusu olan Metis değil. Bu pislik herifler yaptıkları işleri gizlemek için ÖDGA'yı kullanmışlar.</p>

  <p>Demek ki babası, operasyonun ayrıntılarından haberdardı. Bir yer sarsıntısının dalgalarını andıran bir gök gürültüsü duyuldu. Gökyüzü içten içe çatırdayan bir granite ya da madene benziyordu.</p>

  <p>— Kimler? diye sordu Anais, sinirli bir ses tonuyla</p>

  <p>— Metis yeni ürünler geliştiriyor. Kaygı gidericiler, antidepresanlar, uyku ilaçları ve nöroleptikler... Üretim safhasının başında, laboratuvarlar molekülleri izole ediyor, sentezliyor ve ilaç yapımına geçilmesini sağlıyorlar. Bu bir ilaç şirketi için normal bir işleyiş.</p>

  <p>— ÖDGA'nın paralı askerleriyle bağlantısı ne?</p>

  <p>Topal ağır ağır kolasını içiyordu. Sağanağın ıslattığı camın ardından ara sıra renklenen gri siluetleri izliyordu. Fabrikalar, depolar, alışveriş merkezleri.</p>

  <p>— Ordunun da gözü bu araştırmaların üstünde, insan beyni her zaman temel hedef olmuştur ve hep öyle olacaktır. Ama aynı zamanda da, önemli bir silah. Geçen yüzyılın son yarısını nükleer silah geliştirmekle geçirdik. Tüm o silahlar, daha ziyade kullanmamak içindi. Zihni kontrol etmek, savaşı önlemenin bir başka yoludur. Laozi'nin söylediği gibi: "En büyük fatih, savaşmadan yenmeyi bilendir."</p>

  <p>Anais alıntılar yaparak konuşan insanlardan nefret ediyordu. Kendini düşünür mertebesine yükseltmek için sinsice başvurulan bir yöntemdi bu.</p>

  <p>— Metis bir molekül keşfetti.</p>

  <p>— Metis değil. Uyku laboratuvarından biri. Metis'in de hissedar olduğu bir araştırma birimi.</p>

  <p>— Laboratuvarın adı ne?</p>

  <p>— Bilmiyorum.</p>

  <p>— Beni salak mı sanıyorsun?</p>

  <p>— Ben aileme hakaret etmem. Bu tür ayrıntıların dile getirildiği toplantılara katılmıyorum. Vendee'de bir laboratuvar. Sadece deney amaçlı klinik çalışmalar yapan bir merkez. Genellikle işe yaramaz deneyler.</p>

  <p>— Zihinsel parçalanmalara neden olan bir molekül mü? Ve işe yaramayan?</p>

  <p>— Bize sattıkları bu. Aslında molekül stabilize edilmemiş. Müdahaleye açık.</p>

  <p>— Kobayların, adı sanı bilinmeyen bir ilacın neden olduğu psişik kaçışlar yaşadığını inkâr edemezsin.</p>

  <p>Chatelet yavaşça başını salladı. Bu iki anlama da çekilebilecek bir hareketti. Yağmur, araba yıkama istasyonlarındaki hışırdayan fırçalar gibi Mercedes'i kuşatıyordu.</p>

  <p>— Bizi ilgilendiren, beynin kontrolü. Şenlik fişekleri oluşturmak değil.</p>

  <p>— "Biz" dediğin kim?</p>

  <p>— Ülkenin savunma güçleri.</p>

  <p>— Şimdi de Fransız ordusunun askeri mi oldun?</p>

  <p>— Sadece danışmanım. Metis ile hükümet arasında bir <i>gobetween.</i><a href="../Text/Section0156.xhtml#Footnote0113" id="Feedback0113"><sup>[113]</sup></a> Grubun küçük bir hissedarıyım. Ve Fransız ordusunda hâlâ sözü geçen bazı dinozorları da tanıyorum. Bu nedenle protokolün hazırlanmasına da katkım oldu. Hepsi bu.</p>

  <p>— Protokolün adı ne?</p>

  <p>— Matruşka Rus bebeği. Molekülün sebep olduğu art arda gelen çatlamalar sebebiyle. Ancak program kesin olarak durduruldu. Artık var olmayan bir şeyi soruşturuyorsun. Kendi içimizde anlaşmazlıklar patlak verdi, işin boku çıktı.</p>

  <p>— Ya cinayetler? Adam kaçırmalar? Zihinsel işkenceler? Kendinizi yasaların üstünde mi görüyorsunuz?</p>

  <p>Chatelet kolasından bir yudum daha aldı. Anais kendini kor gibi yakıcı hissediyordu. Buna karşılık, babasının dudaklarında buz gibi kola damlacıkları görüyordu.</p>

  <p>— Tam olarak kim öldü? diye sordu Chatelet, güneybatı aksanıyla. Yalnız yaşayan birkaç gariban mı? Dillerini tutamayan bir iki orospu mu? Yapma kızım, idealist ayaklarına yatmak için epey yaşlısın. Şili'de bir söz vardır: "Eğer çürümüşse meyveyi soyma."</p>

  <p>— Olduğu gibi yutmak mı lazım?</p>

  <p>— Kesinlikle. Savaştayız tatlım. Elde edilmesi umulan sonuçların yanında, insanların üzerinde yapılan birkaç deneyin lafı mı olur? Her yıl terörist saldırlar binlerce insanın ölümüne, ulusların istikrarının bozulmasına neden oluyor ve dünya ekonomisini tehdit ediyor.</p>

  <p>— Çünkü düşman, terörizm, öyle mi?</p>

  <p>— Diğer akımların yanı sıra.</p>

  <p>Anais başını salladı. Bu tür pis oyunların Fransa topraklarında oynanmasını ve cezalandırılmamasını aklı almıyordu.</p>

  <p>— Sivil insanları nasıl kaçırırsınız? Etkileri bilinmeyen maddeleri onlara nasıl enjekte edersiniz? Ve hiçbir şey olmamış gibi onları nasıl öldürürsünüz?</p>

  <p>— İnsanların kobay olarak kullanılması savaşlar kadar eskidir.</p>

  <p>Naziler, insan direncinin sınırlarını Yahudiler üzerinde incelediler. Japonlar Çinlilere hastalık mikrobu enjekte ediyorlardı. Koreliler ve Ruslar Amerikalı mahkûmlara zehir veriyorlardı.</p>

  <p>— İnsanlığı hiçe sayan diktatörlüklerden, totaliter rejimlerden bahsediyorsun. Fransa yasalar ve ahlâki değerlerle yönetilen bir demokrasidir.</p>

  <p>— 1990'lı yıllarda, Çek General Jan Sejna Duvar'ın öte yanında şahit olduklarını ABD'de kamuoyuna açıkladı. Askerler üzerinde yapılan deneyler, zihinsel yönlendirmeler, tutuklulara verilen uyuşturucular ve zehirler... Bu korkunç olayları kınayan tek bir ses bile yükselmedi. Bunun çok basit bir nedeni vardı: Çünkü CIA de aynı şeyleri yapmıştı.</p>

  <p>Anais yutkunmaya çalıştı. Boğazı yanıyordu:</p>

  <p>— Bu hayâsızlığın, söylediklerine korkunç bir gerçeklik veriyor.</p>

  <p>— Ben eylem adamıyım. Beni hiçbir şey şaşırtmaz. Bu tür şeyler muhalefet politikacılarına veya sürekli dırdır eden gazetecilere yakışır. Barış dönemi diye bir şey yoktur. Savaş hep devam eder, geri planda da olsa. Ve psikoaktif maddeler söz konusu olunca hayvanlar üstünde çalışmak imkânsızdır.</p>

  <p>Jean-Claude Chatelet ağırbaşlı, neredeyse sevimli bir ses tonuyla söylevini çekmişti. Anais onun yüzündeki gülümsemeyi yok etmek için babasınm suratını cama yapıştırmak istiyordu ama bu nefret sayesinde tamamen depresyona girmediğini de biliyordu. Teşekkürler baba.</p>

  <p>— Bu programın liderleri kim? Yani sorumluları?</p>

  <p>— İsim istiyorsan, hayal kırıklığına uğrarsın. Tüm bunlar iktidarın entrikaları arasında kaynayıp gider. Romanlarda ve tarih kitaplarında komplolar ve gizli operasyonlar akılcı, planlı ve tutarlıdır. Gerçek hayatta ise hepsi rezil bir karmaşadan ibarettir. Nereye iteklenirlerse oraya giderler. Suçluların listesini unut. Bugünkü duruma gelince, senin "kıyım" dediğin şey, tam aksine zararları en aza indirmekten başka bir şey değil. Kangrenli kolu kesmek gibi.</p>

  <p>Sessizlik oldu. Şiddetli yağmurun sesinden başka bir şey duyulmuyordu. Şimdi şehrin dışındaki bulvarda yol alıyorlardı. Yağmur ara sıra hızını azalttığında, şehir, buraya kadar onlara eşlik eden beton ve çelik yapılardan daha sevimli ve daha insani bir görüntü sunmuyordu. Banliyölerdeki hastalıklı yapılaşma başkente de bulaşmıştı.</p>

  <p>Aydınlatılması gereken son bir nokta kalmıştı:</p>

  <p>— Bu deneylerin sonrasında, farklı farklı cinayetler işlenmişti.</p>

  <p>Mitolojiye göndermeler yapan cinayetler.</p>

  <p>— Programın önemli bir sorunu.</p>

  <p>— Bu cinayetlerden haberin var mı?</p>

  <p>— Matruşka bir canavar doğurdu.</p>

  <p>Anais bu yorumu beklemiyordu.</p>

  <p>— Hastaların birinde, diye devam etti Chatelet, molekül son derece karmaşık bir öldürme itkisini açığa çıkardı. Herif temelini mitolojiden alan garip bir ritüel uygulamaya başladı. Ama zaten sen biliyorsun.</p>

  <p>— Bu... bu hastanın kimliğini saptadınız mı?</p>

  <p>— Aptal olma Hepimiz onu tanıyoruz. Onu durdurmamız ve olay elimizde patlamadan önce onu ortadan kaldırmamız gerekiyor.</p>

  <p>İşte istenen de buydu. Freire seçilmiş bir suçluydu. Kara listede yer alan diğer isimlerden biri değildi. Öncelikle öldürülmesi gereken adamdı. Anais camı açtı, yağmur damlaları yüzüne çarptı. Şimdi Sen Nehri boyunca ilerliyorlardı. Tabela PARiSMERKEZ'i işaret ediyordu.</p>

  <p>— Beni burada indir.</p>

  <p>— Otelin bulunduğu semte gelmedik.</p>

  <p>— Nicolas! diye bağırdı Anais. Arabayı durdur, yoksa atlarım!</p>

  <p>Yardımcı, başıyla onay veren patronuna dikiz aynasından baktı. Sola kırdı ve arabayı durdurdu. Anais arabadan indi ve dar bankete çıktı, yandaki ekspres yoldan araçlar büyük bir vızıltıyla akıp gidiyordu.</p>

  <p>Hoşça kal demek yerine, arabanın içine doğru eğildi ve gırtlağını patlatırcasına bağırdı:</p>

  <p>— Katil o değil!</p>

  <p>— Bana öyle geliyor ki bu dava kişisel bir meseleye dönüştü.</p>

  <p>Anais kahkahayı bastı:</p>

  <p>— Bunu sen mi söylüyorsun?</p>
</body>
</html>
