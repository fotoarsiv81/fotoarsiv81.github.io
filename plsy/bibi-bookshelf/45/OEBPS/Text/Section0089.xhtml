<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>83</h2>

  <p>Resimler müzik partisyonlarına benziyordu. Porteler, notalar, kuyruklu notalar. Çizgiler düz değildi, bu dairesel müziğin içine davet edilmiş gibi duran başları, kişileri, sembolleri çevreleyen kıvrımlar oluşturuyordu.</p>

  <p>Narcisse figürleri daha iyi seçebilmek için eğildi. Maskeli bir adam. Yunuslar. Pervaneler. Resimlerin tümü toprak ve altın rengi tonlarındaydı ve ressam tarafından yaratılmış bir kozmogoniyi çağrıştırıyordu. Galerinin beyaz duvarlarında altın parıltılı, kahverengi tonlarındaki tablolar dev ikonalar gibi parlıyordu.</p>

  <p>— Dokunmayın sakın! Bunlar Wölfli!<a href="../Text/Section0156.xhtml#Footnote0079" id="Feedback0079"><sup>[79]</sup></a></p>

  <p>Narcisse arkasına döndü. Saçlarıyla uyumlu, parlak gri renkli takım elbise giymiş bir adam ona doğru yaklaşıyordu. Altmışlı yaşlarda, marka gözlük takan, bakımlı bir adam. Narcisse ağzını yaya yaya ona gülümsedi. Bu sabah, kim olursa olsun, herkese gülümseyecekti. Buraya, Paris'e, özellikle de Marais Mahallesi sınırında bulunan Turenne Sokağı 18 Numara'daki Villon-Pemathy Galerisi'ne ulaşabilmiş olmasına hâlâ şaşırıyordu.</p>

  <p>Önceki gün, ormanın bitiminde, karşısına bir şehirlerarası yol çıkmıştı. Çok geçmeden de bir kamyon belirmişti. Narcisse gayriihtiyari başparmağını kaldırmıştı. Şoför durmuştu. Paris bölgesindeki Aubervilliers'ye kaplama malzemesi taşıyordu. Zaman zaman direksiyona geçmesi koşuluyla onu elbette götürmeyi isterdi. Narcisse daha iyi bir fırsat yakalayamazdı. Bu şekilde, nöbetleşe direksiyona geçerek ve başı sonu olmayan sohbetlerle, uyku ile uyanıklık arasında bütün gece araba kullanmışlardı.</p>

  <p>Narcisse sabah altıda, Paris metrosuna binmek için Chapelle Kapısı'nda kamyondan inmişti. "Hatıra" sözcüğü belki çok iddialı olabilirdi, ama burada kendini evinde hissediyordu. Metro hatlarını, semtleri, isimleri biliyordu. Başkentte yolunu bulabilirdi.</p>

  <p>Bir bilet almış ve Mairie d'Issy tarafına giden 12 numaralı trenine binmişti. Peş peşe geçen istasyonlara bakarken, bir kez daha paçayı sıyırdığını düşünüyordu. Böyle daha ne kadar devam edebilirdi? Ölü gömücüler onu nasıl bulmuştu? Klinikteki binaları aramışlar mıydı? Müdürü sorgulamışlar mıydı? Bunları bilmesinin imkânı yoktu.</p>

  <p>Madeleine'de metrodan inmiş, yürüyerek Royale Sokağı'na varmıştı. Cebindeki avro dolu zarfı hissediyordu; bu temas ona, belindeki Glock'tan çok daha fazla güven veriyordu. Concorde Meydanı'na varınca sağa sapmış ve başkentin en lüks otellerinden birine girmişti: Le Crillon. Bunu yapmasının iki sebebi vardı. Böyle şatafatlı bir otel, kimlik ibraz etmeyi geciktirebileceği türden bir yerdi. Bu paraya her zaman anlayışlı olurlardı. Diğer sebep ise Le Crillon'un, evsiz bir kaçağı arayacakları son yer olmasıydı.</p>

  <p>Narcisse cüzdanını kaybettiğini söylemişti. Odanın parasını önceden nakit olarak ödemişti –yaklaşık 1.000 avro– ve ertesi gün kayıp ilanı vereceğini belirtmişti. Yırtık ceketi resepsiyon görevlisinin dikkatini bile çekmemişti. Sırf zevk için Mathias Freire adını vermişti. Hiçbir şeyden korkmuyordu. Metroya bindiği andan itibaren, kimsenin onu Paris'te aramadığını anlamıştı. Bordeaux'da veya Marsilya'da ulusal bir felakete dönüşen bu olay, Paris'in kalabalığı içinde kaybolup gitmişti.</p>

  <p>Odasına çıkmış, duş yapmış, beş yıldızlı konfora belli bir aşinalığı olduğunu anlamıştı. Sonra soruşturma dosyasını odasındaki kasaya koymuştu. Her şey bir rüya gibiydi. Katilleri atlatmıştı. Cepleri doluydu. Başkentte ummadığı bir hareket özgürlüğüne sahipti.</p>

  <p>Sakal tıraşı olmuş ve kendine çekidüzen vermişti. İki saat uyumuştu. Sonra bir taksiye atlamış ve I. François Sokağı'na, erkek giysileri satan şık bir butiğe gitmişti. Koyu renk, yünlü, sade bir takım elbisede karar kılmıştı. Gök mavisi bir gömlek –Kravatsız– siyah süet mokasenler. Kabinde, gözlerden uzak, yanında getirdiği Narcisse'in not defteri ile Marsilya Adliye Binası'nda güvenlik görevlisinden aldığı kelepçe anahtarını –cebinde kalmış fetişi– yeni giysine aktarmıştı. Ayrıca iki de kemer satın almıştı. Biri pantolonunu tutması –ve silahını belinde taşıyabilmesi– İçindi. Diğeri ise sağ baldırına bağlayıp bir balıkadam gibi Eickhom'unu yerleştirmek içindi.</p>

  <p>— Narcisse? Gerçekten siz misiniz?</p>

  <p>Grili adam –Kuşkusuz galericiydi– şimdi tam karşısında duruyordu. Yüz ifadesi değişmişti.</p>

  <p>— Benim. Tanışıyor muyuz?</p>

  <p>— Otoportrelerinizi biliyorum. Corto sizin ortadan kaybolduğunuzu söylemişti...</p>

  <p>— Geçici bir durumdu.</p>

  <p>Galeri sahibinin keyfi kaçmış gibiydi. Takım elbisesinin içinde kıpırdanıp duruyordu, elini uzattı:</p>

  <p>— Ben Philippe Pemathy, galerinin sahibi. Serginiz büyük sükse yaptı.</p>

  <p>— Bana da öyle söylendi.</p>

  <p>— Siz... siz resim yapmaya devam ediyor musunuz?</p>

  <p>— Hayır.</p>

  <p>— Peki ne istiyordunuz?</p>

  <p>Her geçen saniye Narcisse'i haklı çıkarıyordu. Pemathy onun varlığından hoşnut değildi. Neden?</p>

  <p>— Tablolarımı görmek istiyordum.</p>

  <p>Galerici sanki biraz rahatlamıştı. Narcisse'i kolundan tuttu ve salonun dip tarafındaki odasına götürdü:</p>

  <p>— Hiç sorun değil. Burada hepsinin fotoğrafı var ve...</p>

  <p>— Hayır. Orijinallerini görmek istiyorum.</p>

  <p>— Bu imkânsız. Tablolarınızın hepsini sattım.</p>

  <p>— Biliyorum. Alıcıların listesini ve telefonlarını istiyorum.</p>

  <p>— Bu imkânsız. Bunlar gizli bilgiler.</p>

  <p>Narcisse sonunda anlamıştı. Sorun maliydi. Kurnaz herif resimleri Corto'ya söylediğinden çok daha fazlasına satmıştı. Sanatçının müşterilerle temas kurmasından çekiniyordu.</p>

  <p>— Sizin ticaretiniz beni alakadar etmiyor, dedi Narcisse. Onları görmem lazım, hepsi bu!</p>

  <p>— Hayır. Bu... bu imkânsız.</p>

  <p>Narcisse adamı ceketinin yakasından tuttu:</p>

  <p>— Benim kim olduğumu biliyorsunuz, değil nü? Delilerle birlikteyken, her an başınıza bir kaza gelebilir!</p>

  <p>— Ben... ben size bu listeyi veremem, diye geveledi adam. Onlar isimlerinin gizli kalmasını isteyen çok özel müşteriler, ben...</p>

  <p>Galerici birden sustu. Narcisse, Glock'unu çıkarmıştı. Şimdi namlusunu adamın çenesinin altına bastırıyordu.</p>

  <p>— Liste, dedi hırıltılı bir sesle, ikimize de zarar verecek çılgınca bir şey olmadan önce.</p>

  <p>Pemathy çökmüş gibiydi, sanki bir veya iki omum artık onu taşımıyordu. Titreyerek, kıpkırmızı olmuş bir suratla masanın çevresini dolandı ve bilgisayarın faresini kavradı. Birkaç kez tıkladı. Narcisse adamın gözlük camlarına yansıyan listeyi görebiliyordu. Dolandırıcı titreyen eliyle yazıcıyı çalıştırdı.</p>

  <p>— Bir kadeh bir şey için, diye öğütledi Narcisse, iyi gelir.</p>

  <p>Adam uysal bir şekilde, odanın bir köşesindeki su sebilinin arkasına gizlenmiş bir mini buzdolabını açtı, içinden bir diyet kola kutusu çıkardı.</p>

  <p>— Benim içinde bir tane var mı?</p>

  <p>Birkaç saniye böyle tuhaf bir şekilde geçti. Narcisse silahını herifin üzerinden çekmemişti. Yazıcı mırıl mırıl çalışırken sessizce kolalarını içiyorlardı. Sağ tarafta, siyah gözlü, derin bakışları olan, askılı pantolon giymiş, kel kafalı bir adamın siyah-beyaz fotoğrafı dikkatini çekti. Elinde kâğıttan bir trompet tutuyordu.</p>

  <p>— Bu kim?</p>

  <p>— Adolf Wölfli. Bir retrospektif düzenliyorum. Ham sanatın, gelmiş geçmiş en büyük ressamlarından biri.</p>

  <p>Narcisse adamın akkor halindeki gözlerine bakıyordu.</p>

  <p>— Deli miydi?</p>

  <p>Pemathy nokta ve virgüllerden oluşan sözdiziminden vazgeçerek hızlı hızlı konuşmaya başladı:</p>

  <p>— Öyle de denebilir, evet. Çocuklara yönelik çok sayıdaki taciz girişiminden sonra, hiçbir eyleminden sorumlu tutulamayacağı açıklandı. Bem yakınlarındaki bir akıl hastanesine kapatıldı. Bir daha da oradan çıkamadı, işte orada resim yapmaya başladı. Haftada bir kurşunkalem ile iki kâğıt hakkı vardı. Bazen, sadece birkaç milimetrelik bir kalem ucuyla resim yapıyordu. Binlerce ve binlerce sayfa resim yaptı. Öldüğünde odası yerden tavana kadar resimlerle ve elde ciltlenmiş kitaplarla doluydu.</p>

  <p>— Şu kâğıt trompet neden?</p>

  <p>— O rulo parçasıyla kendi müziğini yapıyordu. Müzisyen değildi, ama kafasının içinde notalar duyduğunu iddia ediyordu.</p>

  <p>Narcisse'in başı döndü. Bitmez tükenmez porteler ve arabeskler içinde şiddetli ruhsal gerginliklerle yitip gitmiş suçlu bir kaçık. Onun gibi mi?</p>

  <p>— Liste, dedi, boğuk bir sesle.</p>

  <p>Galerici yazıcıdan çıkan kâğıdı uzattı. Kıpkırmızı olmuş suratı yavaş yavaş normal rengine kavuşuyordu. Zengin giysisi içindeki bedeni yeniden doğruluyordu, özellikle bir an önce bu zorbadan kurtulmak ister gibiydi.</p>

  <p>Narcisse isimlere bir göz attı: Hepsi tanınmış kişilerdi. Çoğu Paris'te yaşıyordu. Onları kolayca bulabilirdi. Her ismin karşısına, satılan eserin adı yazılmıştı. Senatör. Postacı. Amiral...</p>

  <p>Silahını beline yerleştirdi ve geri geri kapıya doğru gitti, o esnada aklına bir şey geldi:</p>

  <p>— Bana Courbet'den bahset, diye emretti. Adama birden "sen" diye hitap etmeye başlamıştı.</p>

  <p>— Cour... Courbet? Ne, Courbet mi?</p>

  <p>— Bana Yaralı Adam'dan bahset.</p>

  <p>— O dönemle ilgili uzmanlığım yok.</p>

  <p>— Ne biliyorsan anlat.</p>

  <p>— Bu otoportreyi sanıyorum 1840, 1850 yıllarında yapmış. Bunun gibi bir şey. Pişmanlığın meşhur örneklerinden biri.</p>

  <p>— Bir ne? Sen ne söyledin?</p>

  <p>— Pişmanlık. Sanatçı tarafından ciddi düzeltmeler yapılan bir resim bu şekilde adlandırılır. Ya da üzerine başka bir resim yapılmış tablo.</p>

  <p>Cümle kafasının içinde bomba etkisi yaptı. Benim resmim pişmanlıktan başka bir şey değil. Narcisse sanatının bir pişmanlık acısını ifade ettiğini söylemek istemiyordu. Önce tuvallerine başka bir şey resmettiğini belirtiyordu. Zaten tam olarak şunu söylemişti:</p>

  <p>İnsan gördüğüne inanmamalı. Benim resmim pişmanlıktan başka bir şey değil. Otoportreleri birer kamuflajdan başka bir şey değildi...</p>

  <p>— Yaralı Adam. Anlat.</p>

  <p>— Tam bir ders konusu, diye belirtti Pemathy, fazla acele etmeyen bir sesle. Sanat tarihçileri neden Courbet'nin kendini ağacın altında yatan, kalbinden yaralı bir adam olarak resmettiğini hep düşünmüştü. Çok sonra, bu tablonun bir sırrı sakladığı anlaşıldı.</p>

  <p>Başlangıçta Courbet kendini nişanlısıyla birlikte resmetmişti. Resim tamamlandığında kız onu terk etmişti, incinen Courbet kızı resimden sildi ve yerine sembolik olarak, kalpteki bu kan lekesini yerleştirdi. Adamın yarası bir aşk yarasıydı.</p>

  <p>Narcisse heyecan içinde bu anekdotu değerlendirdi:</p>

  <p>— Tüm bu hikâyeyi nasıl biliyorlar?</p>

  <p>— 1972 yılında tuvali x-ray cihazıyla taradılar. Yüzeydeki resmin altında, Courbet'nin omzuna dayanmış kızm silueti net olarak görülüyordu.</p>

  <p>Narcisse'in beynine kan hücum etti. Elleri titriyordu. Bütün otoportrelerinin altında başka bir resim vardı. Gerçek kimliğiyle veya evsizleri öldüren katilin işlediği cinayetlerle ilgili bir gerçek.</p>

  <p>X-ray cihazında görülebilecek bir gerçek.</p>

  <p>Kapıdan çıkmadan önce adamı uyarmayı ihmal etmedi:</p>

  <p>— Hiç karşılaşmadık, bu hem senin hem de benim için daha iyi.</p>

  <p>— Anlıyorum.</p>

  <p>— Hiçbir şey anlamıyorsun ve böylesi çok daha iyi. Sakın müşterilerini yapacağım ziyaret konusunda uyarma Aksi takdirde geri gelirim.</p>
</body>
</html>
