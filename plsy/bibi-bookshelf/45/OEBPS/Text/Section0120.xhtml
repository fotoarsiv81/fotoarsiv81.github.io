<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>113</h2>

  <p>— Bu saçmalıklar da neyin nesi?</p>

  <p>Anais bir kez daha görüşme odasındaydı. Bir kez daha, öfkeden kudurmuş bir halde dizüstü bilgisayarında görüntüleri oynatan Solinas'nın karşısındaydı. Janusz'la yaptığı görüşme, güvenlik kamerası tarafından kaydedilmişti.</p>

  <p>— Ben bir şey yapmadım, dedi Anais. Ben...</p>

  <p>— Kapa çeneni. Sen neye bulaştığının farkında mısın?</p>

  <p>— Sana söyledim, ben...</p>

  <p>Solinas gözlüğünü kafasının üstüne kaldırdı. Şakaklarının altında kasları sinirle seğiriyordu.</p>

  <p>— Bana bu görüntüleri gösterdiklerinde, hayal gördüğümü sandım, dedi bitkin bir sesle. Bu herif hasta.</p>

  <p>— Panik halinde.</p>

  <p>— Panik halinde mi? (Kaygılı bir şekilde sırıttı.) Sana sadece bu orospu çocuğunun bugüne kadar gördüğüm en küstah herif olduğunu söyleyebilirim. Ne istiyormuş?</p>

  <p>— Bir telefon numarasının tespit edilmesini.</p>

  <p>— Hepsi bu mu?</p>

  <p>— Hemen hemen. Eğer sana onun masum olduğunu ve araştırmasına devam ettiğini söylesem bana vereceğin cevabı biliyorum.</p>

  <p>— Eğer çekindiği bir şey yoksa gelip teslim olur, biz de işimizi yaparız.</p>

  <p>Hapishanede öğle yemeği sona ermişti. Her tarafa, insanın tenine işleyen, burun deliklerini dolduran kötü bir yemek kokusu hâkimdi. Buraya kapatıldığı günden beri Anais hiçbir yemeğe el sürmemişti. Gözü bilgisayar ekranına takıldı. Janusz onun ellerini tutuyordu –parmaklarının arasına bir kâğıt parçası sokuşturmak için. Bu hareket ekranda belli olmuyordu.</p>

  <p>— Kimseye güvenmiyor, diye mırıldandı Anais.</p>

  <p>— Güvenmiyor mu? (Bilgisayar ekranını kapattı.) Ben de ona güvenmiyorum, hem de hiç güvenmiyorum. Ama her halükârda senin hangi tarafta olduğunu biliyoruz.</p>

  <p>— Öyle mi?</p>

  <p>— Bana onunla yattığın söylenmişti. İnanmamıştım. Yanılmışım.</p>

  <p>— Sen salak mısın? Adam olmadık riskleri göze alıyor, sırf...</p>

  <p>— Benim de söylemek istediğim bu. Benim dünyamda, bu tür riskler iki sebepten göze alınır. Ya para için ya da dalga geçmek için.</p>

  <p>Anais gülümsedi. Solinas'nın edepsiz lisanında bu bir komplimandı.</p>

  <p>— Bu kız hakkında sana ne söyledi?</p>

  <p>— Hiç.</p>

  <p>— Onun bir fahişe olduğunu bilmiyor muymuş?</p>

  <p>— Medina Malaoui mı?</p>

  <p>— 2008'den beri poliste kaydı var. Eylül 2009'da birden buharlaşmış.</p>

  <p>— Onun izini mi buldunuz?</p>

  <p>— Sen ne sanıyorsun? Buradaki tüm görüşmeler dinleniyor. Benim çocuklar onun evine gitti. Daha önce oraya biri uğramış. Kapıcı kadına göre bu sabah. Eşkâl senin adama uyuyor. Demek ki aynı şeyi arıyoruz, o ve biz.</p>

  <p>— Neyi?</p>

  <p>— Belki de bunu?</p>

  <p>Solinas masamn üstüne, Anais'in ilk bakışta ne olduğunu anladığı şeffaf kapaklı bir dosya koydu. Kapatılmamış bir soruşturma dosyası. Anais ilk sayfayı açtı ve tüyler ürpertici fotoğraflarla karşılaştı. Suda şişmiş, çıplak, yüzü parçalanmış, çeneleri koparılmış, parmakları kesilmiş bir ceset.</p>

  <p>— Bu ceset bizim kıza ait olabilir. Yaraları, kesikleri görüyor musun? Sana başka açıklama yapmama gerek yok.</p>

  <p>— Bu ceset neden Medina'ya ait olsun ki?</p>

  <p>— Çünkü ceset Sen Nehri'nde 7 Eylül'de bulundu. Boyu, saç rengi ve gözleri uyuyor. Bunun belki fazla bir önemi yok, ama benim çocuklara göre dairesi bir ölü evinden farksızmış. Ve kaynaklarımıza göre, ağustos ayının sonunda ortadan yok olmuş. Bu tarihten sonra ölmüş ve kimliği belirlenememiş cesetlerin dosyası gözden geçirildi. İşte sonuç. Bana göre bu Medina.</p>

  <p>Anais cesedi ayrıntılı bir şekilde incelemeye çalıştı. Yaralar, kesikler ve suyun sebep olduğu çürüme yüzünden cesedin yüzü tamamen bozulmuştu. Bir sünger gibi suyu emen suratı, balık ısırıklarının yanı sıra kurtların açtığı deliklerle doluydu. Şişmiş göz çukurları iki hıyarcığı andırıyordu. Ağzı ise kocaman bir yaradan farksızdı.</p>

  <p>Karnı, kolları ve bacakları da suda kaldığı için şişmişti. Kadavra morluktan, yaralar ve hematomlar, sarı ile morumsu mavi arasında tereddüt yaşayarak, bir leopar postu oluştururcasına vücudun her yanına dağılmıştı. Ceset patlamaya veya bir sufle gibi sönmeye hazır bir görünümdeydi.</p>

  <p>— Ölüm sebebi ne?</p>

  <p>— Her halükârda su değil. Nehre atıldığında çoktan ölüymüş.</p>

  <p>Adli tabibe göre, yaklaşık bir hafta suda kalmış. Ceset akıntıyla sürüklenmiş ve suda bayağı hırpalanmış. Ölmeden önce veya sonra neye maruz kaldığını söylemek imkânsız. Ama kesin olan bir şey var: Çenelerinin koparılma ve parmaklarının kesilme nedeni kimlik tespitini geciktirmek.</p>

  <p>— Bizim cinayetlerle bir bağlantısı var mı? Modus operandi'den söz ediyorum.</p>

  <p>— Hayır. En ufak bir ritüel izi yok. Kanında eroin de. Ancak geç de olsa bir şey keşfettik.</p>

  <p>— Burnunda yara izi mi?</p>

  <p>Solinas şaşırmış gibiydi. Patrick Bonfils'in öldürüldükten sonra suratının parçalandığını bilmiyordu. Yine de üstelemedi.</p>

  <p>— Adli tabibe göre yüz, yumruk darbeleriyle parçalanmış.</p>

  <p>— Müşterilerine ulaştınız mı?</p>

  <p>— Soruşturma yeni başladı. Ve doğruyu söylemek gerekirse, altı ay gecikmeyle, ne olduğunu anlamak için fazla şansımız yok.</p>

  <p>— Ya dairesi?</p>

  <p>— Aranmış, bunu sana söyledim. Senin salak tarafından. Ve belki başkaları tarafından da. Bana sorarsan, orada bulunacak bir şey yok. Kız arkasını kolluyormuş.</p>

  <p>Anais dosyayı kapattı.</p>

  <p>— Sen ne düşünüyorsun? diye sordu Solinas'ya.</p>

  <p>— Gerçekten ne yaptığını bilen kaçık bir müşteri. Ya da aldıkları emirle harekete geçen profesyoneller.</p>

  <p>— Kimin emriyle? Ve hangi sebeple?</p>

  <p>Solinas belirsiz bir hareket yaptı. Hâlâ alyansıyla oynuyordu.</p>

  <p>— Çok şey bilen bir fahişe, klasik hikâye. Polis istihbarat birimi, telekızları bilgi kaynağı olarak kullanır.</p>

  <p>Olasılık dahilindeydi. Ama Anais bu cinayeti işleyenlerin Metis bünyesinden veya onların askeri ortaklarından olduğuna emindi. Patrick Bonfils ile karısını ortadan kaldıranlar da aynı kişilerdi.</p>

  <p>Rangueil Adli Tıp Enstitüsü'nden implantı kimler almıştı? JeanPierre Corto'ya kimler işkence yapmıştı? Medina Malaoui, grubun yaptığı deneylerden haberdar mıydı? Eğer haberdarsa, nasıl haberdardı? Bir eskort kız ile bir molekülün klinik deneyleri arasında ne tür bir bağ olabilirdi?</p>

  <p>— Başka bir hipotez daha var, diye devam etti polis.</p>

  <p>Anais bakışlarıyla sordu.</p>

  <p>— Cinayeti senin sevgili dostun işledi.</p>

  <p>— İmkânsız.</p>

  <p>— Evsizleri öldürdüğünden şüphe ediliyor. Neden bir fahişeyi öldürmesin?</p>

  <p>Anais avucuyla masaya vurdu:</p>

  <p>— Tüm bunlar zırvalık!</p>

  <p>Solinas gülümsedi. Bir yaranın üstüne bastıran sadist bir işkencecinin gülümsemesiydi bu. Anais çenesinin titrediğini hissetti. Yumruklarını sıktı. Ağlamamalıydı. Özellikle de bu pisliğin önünde. Öfkenin yarattığı adrenalin onun son yakıtıydı.</p>

  <p>— Sana tam olarak neyin peşinde olduğunu söyledi mi?</p>

  <p>— Hayır.</p>

  <p>— Nerede saklanıyor?</p>

  <p>— Sence?</p>

  <p>Polis kötü kesimli ceketinin içinde omuzlarını kıpırdattı:</p>

  <p>— Sana bir numara verdi mi? Temas kurabileceğin bir şey?</p>

  <p>— Elbette, hayır.</p>

  <p>— Malaoui'yla ügili bilgileri ona nasıl ilettin?</p>

  <p>Anais altdudağını ısırdı.</p>

  <p>— Boş ver. Sana bir şey söylemeyeceğim.</p>

  <p>Savunması zayıftı. Bordeaux François de Sourdis Sokağı'ndaki bürosuna gelen serseriler kadar bile hayal gücü olmadığını fark etti. Solinas, Anais'in cevabını umursamazmış gibi ensesini ovuyordu.</p>

  <p>— Bu iş artık beni zerre kadar alakadar etmiyor, dedi. Kaçak suçlular şubesi dosyayı devraldı.</p>

  <p>Ensesini ovuşturmayı bitirdi ve iki eliyle masanın kenarlarını tuttu:</p>

  <p>— Beni, ister Janusz olsun, ister bir başkası, şu kaçık katili yakalamak ilgilendiriyor. Konuştuğumuz konuyla ilgili bir ilerleme kaydettin mi?</p>

  <p>— Hangi konu?</p>

  <p>Solinas evrak çantasından bir başka fotoğraf çıkardı: Hugues Femet'nin cesedi, Iena Köprüsü'ndeki iriyarı adam.</p>

  <p>— Bu cinayet hangi mitten esinlenilerek işlenmiş?</p>

  <p>Anais kurnazlık yapacak durumda değildi:</p>

  <p>— Uranos miti, ilk tanrılardan biri. Oğlu Kronos, iktidarı ele geçirmek için onu iğdiş etmiş.</p>

  <p>Polis öne doğru eğildi. Yukarı kaldırdığı gözlüğünün altında alnı kırışıklarla doluydu. Anais bir kat daha cila atmaya karar verdi; hapisten kurtulmanın tek yolu buydu.</p>

  <p>— Bir seri katil, Solinas. Ağustos 2009'da Uranos'tan esinlenerek Paris'te Hugues Femet'yi öldürdü. Aralık 2009'da Marsilya'da, Tzevan Sokow'u İkaros'a dönüştürerek katletti. Şubat 2010'da ise Minotauros'a benzeterek Philippe Duruy'ü öldürdü. O bir mitolojik katil. Kriminoloji tarihinde bugüne dek görülmemiş bir vaka. Ama onu enselemek için bana ihtiyacın var.</p>

  <p>Solinas hiç kımıldamıyordu. Alyansı bile yerinde duruyordu. Sanki Anais, Delphoi kâhiniymiş ve ona efsanenin kahramanı olarak kaderini söylemiş gibi gözlerini dikmiş genç kadına bakıyordu.</p>

  <p>— İkaros ve Minotauros mitleri gibi, diye devam etti Anais, Uranos hikâyesi de bir baba-oğul çatışmasını sahneliyor. Bu önemsiz olabilir, ancak işin bu tarafının da araştırılması gerekiyor. Katil hayal kırıklığına uğramış bir baba ya da öfkeli bir oğul olabilir. Çıkar beni buradan, Tanrı aşkına! Bu kaçığı yakalamak için sana benden başka kimse yardım edemez!</p>

  <p>Polis artık onu görmüyordu, ama Anais onun gözlerinin içini görebiliyordu: Noel vitrini şeklinde bir dava, parlak bir terfi, doğrudan Fransa yönetiminin tepesine çıkan bir asansör.</p>

  <p>Solinas ayağa kalktı ve camlı kapıya vurdu:</p>

  <p>— Sana dosyayı bırakıyorum. Benden haber beklerken ödevlerini yap.</p>

  <p>Bir dakika sonra Solinas dışarıdaydı. Anais çizgilerini düzeltmek ister gibi iki eliyle suratını sıvazladı. Ne tür bir mücadele sürdürdüğünü bilmiyordu. Ama ilk raundu kazanmıştı.</p>
</body>
</html>
