<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>112</h2>

  <p>Yepyeni, gıcır gıcır pasaportlar ön konsolun üstünde şakladı.</p>

  <p>— İşte sana yirmi pasaport. Diğer onu da yarın sabah elinde olacak.</p>

  <p>Bütün gece, gerçek bir kalpazanın mahareti, bilgisi ve ustalığıyla bu belgeler üstünde çalışmıştı. Yeniden uzman Nono, altın parmak Nono olmuştu. Mercedes S'in direksiyonundaki Yussef belgeleri itinayla aldı. Sayfalarını karıştırdı, inceledi, parmaklarıyla yokladı. Chaplain yanındaki koltukta oturuyordu. Amar ise yarı uyuklar yarı tetikte arka koltukta.</p>

  <p>Yussef başını salladı ve pasaportları bir cihazdan –kuşkusuz bir dedektörden– geçirmesi için diğerine verdi. Saniyeler, erimekte olan bir çelikten düşen damlalar gibi çok yavaş akıyordu.</p>

  <p>Chaplain ön mahallin muhteşem dizaynına konsantre olmaya çalıştı: damarlı akağaçtan ön panel, siyah deri koltuklar, üzerinde açılır kapanır bir GPS ekranının yer aldığı ön konsol...</p>

  <p>Füme renkli ön camdan Saint-Maurice Barınağı ve havai metro hattının gölgesindeki Chapelle Bulvarı görüyordu. Bu yat kabinini andıran araba ile barınak kapısının önünde itişip kakışan, korkunun, sefaletin ve unutulmuşluğun yüzlerinden okunduğu, kimliksiz insanlar arasında çarpıcı bir tezat vardı.</p>

  <p>Yussef'i saat 13.00'te aramıştı, Boşnak ona, evsiz ve kimliksiz insanların bekleştiği bu barınağın önünde randevu vermişti.</p>

  <p>Boşnak'ın müşterileri. Amar kolunu iki koltuğun arasından uzattı ve pasaportları</p>

  <p>Yussefe geri verdi:</p>

  <p>— Temiz.</p>

  <p>Yussef'in, bir maket bıçağıyla kesilmiş gibi duran dudaklarının birleşme yeri gülümsemek için gerildi:</p>

  <p>— Becerini kaybetmemişsin.</p>

  <p>— Geri kalanı yarın sabah.</p>

  <p>— Bu kez artık paradan bahsetmiyoruz, değil mi? Tamam mı?</p>

  <p>— Savaşta birkaç parmağını kaybetmemiş olmak güzel.</p>

  <p>Yussef, bir iskambil oyunundaymış gibi pasaportları sayıyordu.</p>

  <p>— Nono, diğerlerine göre hâlâ çok becerikli ve akıllısın.</p>

  <p>Chaplain, bu çok zayıf ve bir general gibi otoriter genç adama hayranlıkla baktı. Üzerinde İngiliz ordusunda kullanılan, dirsekleri ve omuzları kumaşla güçlendirilmiş, zeytin yeşili kazaklardan vardı. Mercedes'i ise onun zırhlısıydı.</p>

  <p>— Yine de senden bir iyilikte bulunmanı isteyeceğim.</p>

  <p>— Elbette, dedi diğeri, dışarıdaki hortlaklara bakarak.</p>

  <p>— Bir silaha ihtiyacım var.</p>

  <p>— Bu sana pahalıya mal olur.</p>

  <p>— Bir tabanca için, oturma belgeleri, eğer kabul edersen.</p>

  <p>— Neden silah?</p>

  <p>— Kişisel sebepler.</p>

  <p>Yussef sessiz kaldı. Sıvaları dökük duvar boyunca gezinen, kendi gölgeleri içinde kaybolmuş kaçak göçmenlere bakmaya devam ediyordu. Sonunda, arabadan çıkması için Amar'a işaret etti. Chaplain'in izlenimi doğruydu: Boşnak onu seviyordu –ve hep sevmişti.</p>

  <p>Arka bagaj açıldı. Gerçeküstü bir sahneydi: Karbon alaşımından ve vernikli ahşaptan oluşan bu sığınak, kaldırım taşlarının üstünde itişip kakışan kimliksiz göçmenler ve hem idari ofis hem cephanelik hem banka hem de para kasası görevi gören Mercedes'in olanakları.</p>

  <p>— Sana hafıza sorunlarım olduğunu söylemiş miydim?</p>

  <p>— Genel hatlarıyla, evet.</p>

  <p>— Nasıl tanıştığımızı hatırlamıyorum.</p>

  <p>Yussef hafifçe başını salladı. Nono'nun şaşkınlığı onu eğlendiriyordu.</p>

  <p>— Geçtiğimiz mart ayında, seninle Staiingrad'da karşılaştık. Yere tebeşirle resimler çiziyordun. Yoldan gelip geçenlerin verdiği üç-beş kuruşla yaşıyordun. Kafanın içi bomboştu. Adını ve kökeni öğrenmek imkânsızdı.</p>

  <p>— Neden bana yardım ettin?</p>

  <p>— Resimlerin sebebiyle. Bana stecci'leri, ülkemdeki eski mezarları hatırlattı.</p>

  <p>Amar geri dönmüştü. Elinde, vites kolunun üstünden uzattığı, kabzası onlara doğru dönük bir tabanca vardı.</p>

  <p>— Bir CZ 75, dedi Yussef. Bu salak Çekler iyi iş çıkarmış.</p>

  <p>Tabanca Glock'tan farklıydı. Bunun üstünde durmadı ve tabancayı cebine koydu. Amar, sakin bir tavırla ona üç şarjör uzattı.</p>

  <p>Chaplain teşekkür edecekken, gözleri hâlâ kaçak göçmenlerde olan Yussef sözlerine devam etti:</p>

  <p>— Seni sokaktan topladık dostum. Temizledik, karnını doyurduk, eve yerleştirdik. Kafanın içi hâlâ bomboştu, ama resim çizebiliyordun. Seni benim kalpazanlık işlerinde kullanmaya başladım.</p>

  <p>— Başka kalpazanlık işlerin de mi var?</p>

  <p>— Ne sanıyorsun? Fransa'nın nüfusunu artırmak için seni beklediğimi mi?</p>

  <p>— Kabul ettim mi?</p>

  <p>— Hemen çalışmaya koyuldun glupo. İki hafta içinde herkesi geçtin. Yetenek, beceri. Mürekkepler, baskı teknikleri, mühürler... (Parmaklarıyla bir bir sayıyordu.) Her şeyi kavradın. Bir ay sonra, ilk paranı cebine koydun. Kendi laboratuvarını kurdun.</p>

  <p>Senin dışında başka biri bunu yapsa taşaklarını eline verirdim. Ama ben sana güvendim, işini hep zamanında teslim ettin.</p>

  <p>Demek Nono, diğerlerine göre onunla daha uzun süre çalışmıştı. 2009 Martı'ndan Eylülü'ne kadar. Bir yere iyice yerleşmeye, meşruiyet kazanmaya, resmi bir statü elde etmeye yetecek kadar bir zamanı olmuştu: Bir atölye kiralayabilmiş, bankada hesap açtırabilmiş, faturalarını ödeyebilmişti. Tüm bunları sahte evrak hazırlayarak yapmıştı.</p>

  <p>— Sana hiç adımı söylemedim mi?</p>

  <p>— Bir süre sonra, adının Nono olduğunu söylemeye başladın.</p>

  <p>Havre'dan geliyordun, matbaacıydın. Bir sürü saçmalık. Önemli olan yaptığın teslimattı. Bu nedenle seninle hiç sorun yaşamadık.</p>

  <p>Ta ki ortadan kaybolana dek.</p>

  <p>Hafifçe güldü ve Chaplain'i ensesinden tuttu:</p>

  <p>— Serseri!</p>

  <p>Chaplain, Mathias Freire mucizesini daha iyi anlıyordu. Bu isimde bir sürü belge hazırlamış olmalıydı... Bu, Narcisse ve Victor Janusz olduğunda da hep bu belgelerle dolaştığı anlamına mı geliyordu? Hayır. Daha ziyade, hep parmaklarının ucunda olan bu becerinin, hiçlikten sonra yeniden doğduğunda bir kez daha ortaya çıktığını düşünüyordu. Mathias Freire'i yaratmıştı. Belgeler hazırlamıştı ve Pierre-Janet'deki işi bulmuştu.</p>

  <p>Yussef parmaklarını şıklattı. İki koltuk arasındaki yükseltide iki bardak belirdi. Tüfek mermisi kadar küçüktüler.</p>

  <p>Amar iki koltuğun arasına eğildi, elinde bir şişe vardı. Yussef "shot" kadehini havaya kaldırdı.</p>

  <p><i>— Zivjeli!</i><a href="../Text/Section0156.xhtml#Footnote0102" id="Feedback0102"><sup>[102]</sup></a></p>

  <p>Chaplain votkasını bir dikişte bitirdi, içki vernikten daha yoğundu. Şiddetle öksürdü. Alkol boğazını yaktı, ciğerlerini kavurdu, sonra kol ve bacaklarını uyuşturdu.</p>

  <p>Yussef, anında joker dudakları tarafından yutulan çok kısa bir kahkaha attı.</p>

  <p><i>— Polako</i><a href="../Text/Section0156.xhtml#Footnote0103" id="Feedback0103"><sup>[103]</sup></a> Nono. Bunları, tadını çıkara çıkara içmek lazım...</p>

  <p>Bir baş hareketiyle Amar'a yeniden doldurmasını emretti.</p>

  <p>Chaplain'in gözleri yaşarmıştı. Bu pusun ardında, dışarının faunasını görüyordu. Çökmüş omuzlardan, kamburlaşmış sırtlardan buhar çıkıyordu. Siyahlar, genç Mağribiler, çekik gözlüler, Hindular, Slavlar vardı... Birbirlerine iyice sokuluyorlar, asfaltı arşınlıyorlar, neyi beklediklerini bilmeden öylece duruyorlardı.</p>

  <p>— Nasıl beceriyorlar? diye sordu.</p>

  <p>— Hayatta, kalmayı mı?</p>

  <p>— Pasaportların parasını ödemeyi.</p>

  <p>Yussef güldü:</p>

  <p>— Yüzlerini gördün mü? Onlar daha ziyade oturma belgesi alıyorlar.</p>

  <p>— Bu benim sorumun cevabı değil. Nasıl beceriyorlar?</p>

  <p>— Aralarında para topluyorlar. Borçlanıyorlar. Başlarının çaresine bakıyorlar.</p>

  <p>Chaplain'in midesi ağzına geldi. O da bu yasadışı faaliyetin bir parçasıydı. Onun da bu esarette katkısı vardı. Nasıl bu kadar alçalabilmişti? Bugüne kadarki kimlikleri onu asla yukarı doğru götürmeyen basamaklara benziyordu.</p>

  <p>— Sana başka hiçbir şey söylemedim mi? diye üsteledi. Geçmişimle ilgili? Yaşam tarzımla ilgili?</p>

  <p>— Hiçbir şey söylemedin. Siparişi alıyordun, ortadan yok oluyordun. Geri döndüğünde ise belgeler hazır olurdu. <i>Dakako.</i><a href="../Text/Section0156.xhtml#Footnote0104" id="Feedback0104"><sup>[104]</sup></a></p>

  <p>— Hepsi bu kadar mı?</p>

  <p>— Sana söyleyebileceğim, değişmiş olduğun.</p>

  <p>— Ne anlamda?</p>

  <p>İşaretparmağıyla Paul Smith kadife ceketinin astarına dokundu:</p>

  <p>— Giyimin enikonu düzelmiş. Saçların bakımlı. Parfüm kokuyorsun. Bana sorarsan pis bir sikici gibi görünüyorsun.</p>

  <p>Tam sırasıydı. Votkasını içti ve kozunu oynadı:</p>

  <p>— Kızlar arıyorum.</p>

  <p>— Kızlar mı?</p>

  <p>— Profesyoneller.</p>

  <p>Yussef içten bir kahkaha patlattı:</p>

  <p>— Ya senin bağlantıların kardeşim?</p>

  <p>— Numaralarını bile hatırlamıyorum.</p>

  <p>— Seni tanıştırabilirim. Ülkenin kızları. En iyileri.</p>

  <p>— Hayır. Ben güneyden kızlar istiyorum. Mağrip'ten.</p>

  <p>Yussef alınmış gibiydi. Sürüngen gözlerinde bir pırıltı oldu. Parmaklarının arasında tuttuğu alkolün yoğun ve tehlikeli ışığını çağrıştıran bir pırıltı. Chaplain en kötüsünden korktu, ama adamın dudaklarının birleşme yeri yukarı doğru kıvrıldı ve gözlerini kırpıştırdı.</p>

  <p>— Sophie Barak'ı görmeye git.</p>

  <p>— O kim?</p>

  <p>— Onun elinden geçmeyen tek bir Mağripli kız yoktur.</p>

  <p>— Onu nerede bulabilirim?</p>

  <p>— Theodor Oteli. Bu yılki karargâhı orada. Artois'da bir çıkmaz sokak. Ona seni benim yolladığımı söyle. Ona kızları için belge satıyorum.</p>

  <p>— Sevimli biri mi?</p>

  <p>Yussef, Nono'nun yanağından makas aldı:</p>

  <p>— Seninle herhangi bir sorun çıkmaz. Senin tarzındaki küçük götleri sever. Ama onunla yüksek sesle konuşman gerekiyor. Lübnanlı. Çocukluğunda patlayan bombalar nedeniyle yarı sağır.</p>

  <p>— Peki ya şahsen avlanmak istersem?</p>

  <p>Yussef, Amar'a baktı. Koca herif ilk kez gülümsedi.</p>

  <p>— Eğer ceylanları arıyorsan suyun kaynağına gitmen gerekir. Clement-Marot Sokağı'ndaki Johnny's'e git. Kendi işini halledebilirsin. Yarın görüşürüz. Devamıyla gelmen senin yararına olur. Gerisini sonra konuşuruz.</p>

  <p>— Devamı mı?</p>

  <p>— Kimlikler glupo. Bana sen söyledin. Chaplain'in ceketinin cebine 500'lük iki banknot koydu:</p>

  <p>— Piliçlerden birini de benim şerefime becer!</p>
</body>
</html>
