<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>65</h2>

  <p>— Doktor Enoschsberg?</p>

  <p>— Benim.</p>

  <p>— Bordeaux Emniyeti komiseri.</p>

  <p>— Neyle ilgiliydi?</p>

  <p>Janusz kanalizasyoncuyla birlikte bir telefon kartı almıştı.</p>

  <p>"Bodyguard"ı şimdi telefon kulübesinin önünde, şüphe uyandırıcı tek bir hareket yapmadan, kaçma girişiminde bulunmadan mekik dokuyordu. Janusz, eğer bir aptallık yaparsa hiç tereddüt etmeden ateş edeceğini söylemişti.</p>

  <p>— Sizinle hastalarınızdan biri, Christian Buisson hakkında konuşmak istiyordum. Herkes onu Teneke olarak biliyor.</p>

  <p>— Geçtiğimiz aralık ayında, meslektaşlarınızın bütün sorularına cevap verdim.</p>

  <p>— Yeni şeyler var. Katil yeni bir cinayet işledi. Bu kez bizim şehrimizde.</p>

  <p>— Yani?</p>

  <p>— Bir ek soruşturma için sizi aradım.</p>

  <p>Bir sessizlik oldu. Janusz, Enoschsberg'i polisten yana olanlar kategorisine dahil edemezdi. Cep telefonunun numarası tanık ifade tutanağının en tepesine yazılmıştı.</p>

  <p>— Geçtiğimiz yaz Christian Buisson'u tedavi ettiğinizi söylemişsiniz ve...</p>

  <p>— Tedavi etmek sözü çok iddialı olur. Onun bulunduğu evrede...</p>

  <p>— Doğru. Meslektaşlarım Teneke'yi asla bulamamış. Adamın, kimliği belirsiz bir şekilde öldüğü sonucuna varmışlar. Düşünüyorum da, siz soruşturmayı izleyen haftalar içinde bu hastayı görmüş olabilir ve...</p>

  <p>— Onu gördüm, evet.</p>

  <p>Janusz'un nefesi kesilir gibi oldu. Bir sonuç elde edemeyeceğini bile bile bu doktoru aramıştı. Ve işte balık yemi ısırıyordu.</p>

  <p>— Tam olarak ne zaman?</p>

  <p>— Ocak ayının başında. Toulon'da bir konsültasyonda.</p>

  <p>Yeniden bir sessizlik. Doktor tereddüt ediyor gibiydi.</p>

  <p>— Polisler ondan haber alırsam aramamı istemişlerdi, ama bunu yapmadım.</p>

  <p>— Neden?</p>

  <p>— Çünkü Teneke can çekişiyordu. Polislerin, yani meslektaşlarınızın onu sıkıştırmasını, daha fazla üzmesini istemiyordum.</p>

  <p>Janusz empati kurar gibi yaptı:</p>

  <p>— Anlıyorum.</p>

  <p>— Sanmıyorum, hayır. Christian sadece ölmek üzere değildi, aynı zamanda korkuyordu. Kuşkusuz hayatını tehlikeye atan bir şeyler görmüştü. O dönemde meslektaşlarınızın anlamadığı bir şeyler.</p>

  <p>— Katilin yüzünü gördüğünü mü... söylemek istiyorsunuz?</p>

  <p>— Bilmiyorum, ama o günden beri saklanıyordu. Çok korkuyordu. Ölmek üzereydi ve bir hamamböceği gibi gizleniyordu...</p>

  <p>— Onu hastaneye yatırdınız mı?</p>

  <p>— Palyatif tedavi evresindeydi.</p>

  <p>— Yani öldü mü?</p>

  <p>— Hayır.</p>

  <p>Janusz sıkılı yumruğunu cama dayadı.</p>

  <p>— O nerede?</p>

  <p>— Nice'te bir yerde. Her şeyi ayarladım. Ocak ayının ortasından beri günleri sakin geçiyor. Güvende.</p>

  <p>— O NEREDE?</p>

  <p>Janusz sorduğu sorudan –özellikle de soruş tarzından– anında pişmanlık duydu: Ulur gibi bağırmıştı. Doktor cevap vermedi. Bir polisin, hayatınm son dönemindeki zavallı bir adamın canını sıkması, kesinlikle istemediği bir şeydi.</p>

  <p>Ama adam alttan aldı:</p>

  <p>— Tövbekârlar'ın yanında. Nice'teki Arbour Tövbekârları.</p>

  <p>— Bu nedir? Dini bir tarikat mı?</p>

  <p>— XII. yüzyılda kurulmuş, çok eski bir hayır derneği. Yaşamlarının sonuna gelmiş hastaların bakımlarını üstleniyorlar. Teneke için onları düşündüm.</p>

  <p>— Hastaneleri mi var?</p>

  <p>— Tıbbi tedavi koordinasyon binaları var. Sürekli ikametgâhı olmayan kişilere refakat hizmeti veren yerler...</p>

  <p>— Nerede?</p>

  <p>Enoschsberg son bir kararsızlık daha yaşadı. Ama artık yarı yolda duramazdı.</p>

  <p>— R£publique Caddesi, Nice'te. Ona ne sormak istediğinizi bilmiyorum ama umarım önemli bir şeydir. Ve umarım onun durumuna özellikle saygı gösterirsiniz.</p>

  <p>— Teşekkürler Doktor. Bana inanın, çok önemli. Ona olabildiğince yumuşak ve saygılı davranacağız.</p>

  <p>Telefonu kapatırken, blöfünün bundan sonra olacakların öncüsü olduğunu anladı. Bordeaux ve Marsilya polisi Ikaros soruşturmasını yeniden açacaktı, içlerinden birinin aklına Doktor Eric Enoschsberg'i aramak gelecekti ve onlar da aynı bilgiyi elde edecekti.</p>
</body>
</html>
