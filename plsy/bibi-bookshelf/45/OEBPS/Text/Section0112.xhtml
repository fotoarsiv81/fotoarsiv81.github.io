<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>105</h2>

  <p>— Lulu 78, dedi kadın, kokteylinden büyük bir yudum aldıktan sonra.</p>

  <p>Chaplain'in içinden gülmek geldi. Kadın ona hak verdi:</p>

  <p>— Komik, öyle değil mi?</p>

  <p>— Anlamı ne?</p>

  <p>— 78, benim doğum tarihim. (Bir yudum daha aldı. Rengi yerine geliyordu.) Açık oynadığım söylenebilir, değil mi?</p>

  <p>— Ya Lulu?</p>

  <p>— Lulu, işte o benim sırrım. Ancak her halükârda adım Lucienne değil.</p>

  <p>Japonlar gibi eliyle ağzını kapatarak sinirli sinirli güldü. Omuzları bir çocuğunki gibi dar, ufak tefek bir kadındı. Kızıl-sarı saçları, bir ikonanın hareli çerçevesi gibi şakaklarından aşağı dökülüyordu. Yine kızıl-sarı gibi görünen gözbebeklerinin aydınlattığı dar bir suratı vardı. Kaşlarıyla uyum içindeki bu gözler yüzünün geri kalan kısmıyla bağdaşmıyordu. Çok uzun burnu, çok ince dudakları, ona hiçbir çekiciliği olmayan bir sertlik, bir duygusuzluk katıyordu. Üzerinde hiç takı yoktu. Giysileri de özensiz ve gösterişsizdi. Her ayrıntı onun buraya isteksizce geldiğini gösteriyordu.</p>

  <p>— Bu benim internetteki takma adım, diye ekledi bir mazeretmiş gibi. Onu o kadar çok kullandım ki... Neredeyse gerçek adım halini aldı.</p>

  <p>Cangılda ve pusuda geçirdiği yıllarla yıpranmış bir avcı gibi konuşuyordu. Chaplain, karşılığında takma adını sormadığını fark etti. Çünkü onu tanıyordu.</p>

  <p>Geniş çaplı bir atağa kalktı:</p>

  <p>— Bu tür bir randevudan beklentiniz ne?</p>

  <p>Ufak tefek kadın bir an ona baktı, bu bakışın altında "sanki bunu bilmiyorsun" der gibi bir hava vardı, sonra ciddi bir tavırla konuşmaya başladı:</p>

  <p>— Bir şans. Bir fırsat. Hayatın bana vermeyi reddettiği bir umut...</p>

  <p>Huzursuzluğundan kurtulmak ister gibi, daha genel konulara geçti. Aşka, paylaşmaya, birlikte yaşamaya dair görüşlerini dile getirdi. Chaplain ona usul usul karşılık veriyordu. Kendilerinden bahsetmekte olduklarını unutarak, bu konuyu soyut, kendi dışlarında bir konuymuş gibi konuşmaya başladılar.</p>

  <p>Lulu 78 gevşiyordu. Bardağının dibindeki içkiyi döndürürken gözleriyle dairesel hareketi takip ediyordu, ilk izlenim –tanışıyor oldukları fikri– kaybolmuştu. Yine de, ara sıra bir bakış, ses tonundaki bir değişiklik, o dejâ-vu duygusunu yeniden canlandırıyordu. O esnada kadının gözlerindeki öfkenin yanı sıra, tuhaf bir korku da görebiliyordu.</p>

  <p>Sadece birkaç dakikaları kalmıştı, ama Chaplain artık bu sohbetle ilgilenmiyordu. Aklında tek bir şey vardı: Bu kadını dışarıda takip etmek ve ortak geçmişleriyle ilgili olarak onu sorgulamak.</p>

  <p>— Günümüzde, diye cümlesini bağladı kadın, bekâr olmak, bir hastalık.</p>

  <p>— Hep öyle değil miydi?</p>

  <p>— Her halükârda burası tedavi olunacak bir yer değil.</p>

  <p>— Verdiğiniz cesaret için teşekkürler.</p>

  <p>— Saçmalamayı kes, sen... (Birden, "sen" diye hitap ettiğine pişman oldu.) Buna inanmıyorsunuz. Kimse inanmıyor.</p>

  <p>— Eğer isterseniz birbirimize "sen" diye hitap edebiliriz.</p>

  <p>Hâlâ parmaklarının arasında bardağını çeviriyor ve bir kâhin gibi gözlerini dikmiş, bardağa bakıyordu.</p>

  <p>— İstemem, hayır... Sigara içememek çok can sıkıcı... ‘</p>

  <p>— Çok içiyor musunuz?</p>

  <p>— Bu seni neden alakadar ediyor?</p>

  <p>Cevap bir tokat kadar şiddetliydi. Ağzını açtı. Her şeyi söyleyebilecek kıvamdaydı. O esnada çan sesi duyuldu. Sandalye gıcırtıları, gülüşmeler, kumaş hışırtıları duyuldu. Fırsat kaçmıştı. Kadının dar suratı bir Meryem Ana heykeli kadar soğukkanlı bir hal almıştı.</p>

  <p>Chaplain soluna baktı.</p>

  <p>Bir adam sırasını bekliyordu.</p>

  <p>Lulu 78, Saint-Paul Sokağı'na girdi.</p>

  <p>Havada belli belirsiz kar zerrecikleri uçuşuyordu. Kaldırımların köşeleri don nedeniyle mavileşmişti. Her adım kırbaç sesi gibi yankılanıyordu. Chaplain yüz metre geriden yürüyordu. Kadın arkasını dönse ve dikkatle sokağa baksa bile onu göremezdi. Bu takibi seviyordu. Her ayrıntının mutlak belirginliğini. Sokak lambalarının ışıkları altında soğuğun aldatıcı parlaklığını. Sanki rüyasının negatifini yaşıyordu; rüyasında duvar beyaz, gölgesi siyahtı.</p>

  <p>Şimdiyse siyah duvarları arşınlıyordu ve gölgesi –ağzından çıkan ve sokak lambalarının beyaz ışığında süzülen buhar– beyazdı.</p>

  <p>Kadın sola, Sainte-Antoine Sokağı'na saptı. Chaplain adımlarını hızlandırdı. Ana caddeye ulaştığında, kadın çoktan karşı kaldırıma geçmiş, sağa dönüyordu: Sevigne Sokağı. Chaplain de karşıya geçti. Kimsenin telefon numarasını almadan bardan ayrılmıştı.</p>

  <p>Tek önceliği Lulu 78'di.</p>

  <p>— Lanet olsun, diye alçak sesle söylendi.</p>

  <p>Kadın gözden kaybolmuştu. Her iki yanında XVII. Yüzyıldan kalma özel konutların bulunduğu, dümdüz uzanan sokak bomboştu. Koşmaya başladı. Kadın ya bu evlerden birinde oturuyordu ya da arabasına binmişti.</p>

  <p>— Ne istiyorsun?</p>

  <p>Chaplain sıçradı: Kadın bir kapı sundurmasının altına gizlenmişti. Eşarbıyla aynı renkte –sonbahar kızılı– bir bere giymiş olan kadının sadece siluetini ayırt edebiliyordu. Lulu 78 yolunu kaybetmiş kolejli bir kızı andırıyordu.</p>

  <p>— Korkmayın, dedi Chaplain, ellerini kaldırırken.</p>

  <p>— Korkmuyorum.</p>

  <p>Chaplain kadının sağ elindeki tehditkâr aleti fark etti. Elektrik veren şu şok cihazlarından biriydi. Varlığını kanıtlamak ister gibi alet göz kamaştırıcı pırıltılar saçıyordu. Basit bir uyarı.</p>

  <p>— Ne istiyorsun?</p>

  <p>Chaplain gülümsemeye çalıştı:</p>

  <p>— Belki saçma. Ama tanışmamız iyi başlamadı ve...</p>

  <p>— Sana söyleyecek bir şeyim yok.</p>

  <p>— Ben tam tersini düşünüyorum, konuşmamıza kaldığımız yerden devam edebiliriz...</p>

  <p>— Salak! Biz seninle çıktık. Ama az önce karşıma oturduğunda beni tanımadın bile.</p>

  <p>Demek hayal görmemişti.</p>

  <p>— Şunu indirebilir misiniz lütfen?</p>

  <p>Kadın en ufak bir harekette bulunmadı, kapı sundurmasının altına iyice büzülmüştü. Etrafındaki buzlanmış tonoz, mavi ve sert bir hale oluşturuyordu. Surata bir buhar sorgucuyla çevrili gibiydi.</p>

  <p>— Beni dinleyin, dedi Chaplain, yatıştırıcı bir ses tonuyla. Bir kaza geçirdim... Kısmi bellek kaybına uğradım...</p>

  <p>Kadının asabiyetini hissedebiliyordu. Kuşkusunu, güvensizliğini.</p>

  <p>— Yemin ederim ki doğru. Bu nedenle, aylarca Sasha'nın toplantılarına katılamadım.</p>

  <p>Hiç tepki yoktu. Lulu 78 hâlâ savunma pozisyonunu koruyordu. Bu davranışının altında sadece hınç yoktu. Başka bir şey gizliydi. Çok daha derin bir şey. Şimdiki anın çok ötesinde bir korku.</p>

  <p>Kadının konuşmasını umut ederek birkaç saniye geçmesini bekledi.</p>

  <p>Tam vazgeçiyordu ki kadın fısıldadı:</p>

  <p>— O dönemde sen çok farklıydın.</p>

  <p>— Çok iyi biliyorum! diye abarttı Chaplain. Ancak geçirdiğim kaza beni tamamen değiştirdi.</p>

  <p>— Dalgacı Nono. Baştan çıkarıcı Nono. Kadın avcısı...</p>

  <p>Bunları kırgın bir şekilde telaffuz etmişti. Çatlak dudaklarından hüzün damlıyordu.</p>

  <p>— Ama tüm bunlar, numaraydı...</p>

  <p>— Numara mı?</p>

  <p>— Diğerleriyle konuştum.</p>

  <p>— Diğerleri?</p>

  <p>— Diğer kadınlar. Sasha'ya, bir herif bulmaya gelen ama oradan hemcinsleriyle çıkan kadınlar.</p>

  <p>Chaplain ellerini ceplerine soktu:</p>

  <p>— Neden numara?</p>

  <p>— Dış görünümün dışında hiçbir şey yok. Sen bizle hiç ilgilenmedin.</p>

  <p>— Anlamıyorum.</p>

  <p>— Biz de hiç anlamadık. Senin tek isteğin sorular sormaktı. Hep sorular sormak.</p>

  <p>— Bu sorular neyle ilgiliydi? diye her şeyi göze alıp sordu Chaplain.</p>

  <p>— Birini arıyor gibiydin. Bilmiyorum.</p>

  <p>— Bir kadın mı?</p>

  <p>Lulu cevap vermedi. Chaplain ona yaklaştı. Kadın kapının köşesine doğru geriledi ve şok aletini salladı. Ağzından hâlâ buhar çıkıyordu. Duyduğu korkunun hayaleti.</p>

  <p>— Bu beni bir canavar yapmaz.</p>

  <p>— Bazı söylentiler vardı, dedi Lulu 78 boğuk bir sesle.</p>

  <p>— Ne tür söylentiler?</p>

  <p>— Kulübe takılan kadınlar kayboluyordu.</p>

  <p>Heyecanlandı. Bu kadarını beklemiyordu. Soğuk onu uyuşturmaya başlıyordu.</p>

  <p>— Hangi kadınlar?</p>

  <p>— Bilmiyorum. Aslında hiç kanıt yok.</p>

  <p>— Tam olarak ne biliyorsun?</p>

  <p>Kumandayı eline aldığını göstermek için "sen" diye hitap etmişti. Güç gösterisi tersine dönüyordu. Lulu 78 omuzlarını silkti. Sözlerindeki saçmalığın o da farkında gibiydi.</p>

  <p>— Sasha'dan sonra, eğer hüsrana uğramışlarsa, kızlar hep birlikte bir kadeh bir şey içmeye gider. Bu olaydan ilk kim bahsetti hatırlamıyorum, ama çok abartıldı.</p>

  <p>— Sasha'ya sordun mu?</p>

  <p>— Elbette. Bağırıp çağırdı.</p>

  <p>— Sasha'nın bir şeyler sakladığını mı düşünüyorsun?</p>

  <p>— Bilmiyorum. Belki de polise haber verdi. Aslına bakarsan, oraya takılan bir kadının kaybolup kaybolmadığını anlamak imkânsız. Yani, bir kadın kulübe takılmaktan vazgeçmiş de olabilir. Bu onun bir seri katilin kurbanı olduğunu göstermez.</p>

  <p>— Ama buna rağmen sen gelmeye devam ettin...</p>

  <p>Lulu 78 ilk kez güldü ama hüzünlü bir gülüştü bu.</p>

  <p>— Umut insanı hayata bağlar.</p>

  <p>— Ben oraya ne yapmaya geliyordum?</p>

  <p>— Seni hep tuhaf bulduk, dedi, kısa bir tereddüdün ardından.</p>

  <p>— Çünkü kızlarla ilgilenmiyordum.</p>

  <p>— Çok kafa yorduk. Sasha'yla bile konuştuk...</p>

  <p>Chaplain melez kadının soğukluğunu anlamaya başlıyordu. Bu hikâyeye inanmıyor olsa da Nono'nun Pitcaim'e dönüşü iyi bir reklam değildi.</p>

  <p>— Seni nasıl ikna edeceğimi bilmiyorum. Tüm bu hikâye bana aptalca geliyor.</p>

  <p>— Bana da.</p>

  <p>Sözlerini desteklemek ister gibi silahını çantasına koydu.</p>

  <p>— Hâlâ korkuyor musun?</p>

  <p>— Korkmuyorum, sana söylemiştim.</p>

  <p>— Öyleyse yolunda gitmeyen ne?</p>

  <p>Sundurmanın gölgesinden çıktı. Ağlamıştı.</p>

  <p>— Bir herif arıyorum, anlıyor musun? Ne bir seri katil ne hafızasını kaybetmiş bir adam ne de başka saçmalık! Sıradan bir herif, anlıyor musun?</p>

  <p>Son sözcükleri bir buhar bulutu içinde söylemişti. Artık buhar, bir hayalet, billursu bir görüntü değildi, umutsuzca soluk almaya çalışan, suyun dışına fırlamış bir balıktı.</p>

  <p>Buz zerrecikleriyle parlayan asfaltın üstünde uzaklaşan kadının ardından baktı. Ona engel olmak isterdi ama kendi hiçliğinden başka sunacak bir şeyi yoktu.</p>
</body>
</html>
