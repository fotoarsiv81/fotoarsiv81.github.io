<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>17</h2>

  <p>21.00.</p>

  <p>Nihayet nöbeti bitmişti. Mathias Freire kovboy şapkalı adamı ve Minotauros'u düşünerek evine dönüyordu. Anais Chatelet'nin ziyaretinden beri, bu iki olay arasındaki olası bağı düşünmekten kendini alamıyordu. Tüm öğleden sonra, kafasında bu sorularla hasta muayene etmişti. Mischell ile cinayet arasındaki ilişki neydi? Amnezik adam tam olarak ne görmüştü? Polisin önerisini kabul etmediğine pişmandı. Bu vakada nasıl yol alacağını artık bilmiyordu.</p>

  <p>Anahtarı kapı kilidinde çevirirken aklına bir fikir geldi. Bir blöf.</p>

  <p>Salonun lambasını yaktı, sonra internete bağlandı. Bordeaux'ya en yakın kriminal polis laboratuvarının, Toulouse'daki KPL 31'in telefon numaralarını kolayca buldu. Oradaki ekiplerden birinin amnezik adamın davasında çalışıp çalışmadığını ve Mischell'in ellerinden numune alıp almadıklarını düşündü. Eğer bu vakayla ilgileniyorlarsa, aynı adamlar Minotauros davası üzerinde de çalışıyor olmalıydı.</p>

  <p>Daha fazlasını öğrenmenin en iyi yolu telefon etmekti.</p>

  <p>Karşısına nöbetçi bir memur çıktı. Kendini Saint-Jean Garinda bulunan ceset davasında görevli suç psikiyatrisi uzmanı olarak tanıttı. Telefondaki adam bu olaydan söz edildiğini duymuştu –Analizlerde kullanılması için bu sabah ilave malzemeler yollanmıştı.</p>

  <p>Freire'in tahmini doğru çıkmıştı. 13 Şubat akşamı kimliği bilinmeyen adamla ilgilenen ekip, ertesi akşam cinayet mahallinde çalışan ekiple aynıydı. Basit bir rastlantıydı: Olay yeri inceleme teknisyenleri başka bir vaka vesilesiyle zaten Bordeaux'daydı.</p>

  <p>— Ekip şefinin cep numarasını alabilir miyim?</p>

  <p>— Koordinatörünkini mi demek istediniz?</p>

  <p>— Evet, onunkini.</p>

  <p>— Bu prosedüre aykırı. Neden davaya bakan asayiş şube onu aramıyor?</p>

  <p>— Anais Chatelet mi? Sizinle temasa geçmemi bana o söyledi, isim, hedefi tam on ikiden vurdu. Numarayı verdikten sonra adam ekledi:</p>

  <p>— Adı Abdellatif Dimoun. Hâlâ orada, Bordeaux'da. özel bir laboratuvarla çalışıyor. Sonuçları aldığında olay yerinde olmak istiyordu.</p>

  <p>Freire teşekkür etti, telefonu kapattı, sekiz rakamı tuşladı.</p>

  <p>— Alo?</p>

  <p>Mathias ona da suç psikiyatrisi uzmanı olduğu yalanını söyledi. Ancak Abdellatif Dimoun dünkü çocuk değildi.</p>

  <p>— Sonuçları alır almaz soruşturmadan sorumlu başkomiser ile sorgu yargıcına raporumu vereceğim.</p>

  <p>— Hastam amnezik biri, diye karşılık verdi Freire. Hafızasını kazandırmaya çalışıyorum. En ufak bir ayrıntı, en ufak bir ipucu işime yarayabilir.</p>

  <p>— Anlıyorum, ancak Anais Chatelet'ye başvurmanız gerekiyor.</p>

  <p>Freire duymazdan geldi:</p>

  <p>— Rapora göre, toz zerrecikleri bulmuşsunuz...</p>

  <p>— Kalın kafalısınız dostum. Yarın sabah raporumu Chatelet'ye yollayacağım. Bu konuyu onunla görüşün.</p>

  <p>— Zaman kazanabiliriz. Yarın sabah erkenden hastamla bir hipnoz seansı yapacağım. Telefonda söyleyeceğiniz bir kelime bana bir gün kazandırabilir!</p>

  <p>Teknisyen cevap vermedi. Tereddüt ediyordu. Kırtasiye işleri herkese ağır geliyordu. Freire bu avantajı değerlendirme yoluna gitti.</p>

  <p>— Elde ettiğiniz sonuçları bana özetleyin. Hastam bazı şeyleri hatırlamaya başladı; tırnaklarının altındaki zerrecikler tuğla tozu olabilir.</p>

  <p>— Hayır.</p>

  <p>— Peki nedir?</p>

  <p>— Bir fitoplankton türü.</p>

  <p>— Ne?</p>

  <p>— Deniz planktonu. Fransa'nın Atlantik kıyılarında, özellikle güneyde rastlanan bir mikroorganizma Bask kıyısında.</p>

  <p>Freire, Mischell'in Audenge'la, Cap-Ferret'yle, Kuş Adası yakınındaki hayali köy Marsac'la ilgili uydurduğu şeyleri düşündü. Bunlar gerçek kökeni –Bask Ülkesi– hakkında yaptığı deformasyonlardı.</p>

  <p>— Şu planktonun türünü tam olarak belirlediniz mi?</p>

  <p>— Deniz Araştırmaları Enstitüsü ile Kıyı Koruma uzmanlarını aradık. Dinoflagellat takımından bir plankton, Mesodinium rubrum. Konuştuğumuz uzmanlara göre çok nadir rastlanan bir plankton. Bask Kornişi'nin sualtı florasına ait.</p>

  <p>Mathias bir deftere not aldı, sonra hemen devam etti –istim üstündeydi:</p>

  <p>— Başka bir şey buldunuz mu?</p>

  <p>Olay yeri inceleme uzmanı önce tereddüt etti, sonra cevapladı:</p>

  <p>— Polislerin ilgisini çekecek olan şey ise bu planktonun başka yerde de bulunmuş olması.</p>

  <p>— Nerede?</p>

  <p>— Suç mahallinde. Bakım çukurunun dibinde. Yaptığımız analizler sonucu adamdan alınan numuneler ile çukurdan alınanlar arasında bir örtüşme saptandı.</p>

  <p>Freire yeni bir sessizliği sineye çekti. Anais Chatelet haklıydı:</p>

  <p>Amnezik adam cesedi görmüştü. Belki de daha fazlasını...</p>

  <p>— Teşekkür ederim, dedi. Şimdilik, bu olayı hipnoz seansında göz önünde bulundurmayacağım. Cinayet soruşturması polisi ilgilendiriyor.</p>

  <p>— Elbette, dedi olay yeri uzmanı, anlayışlı bir ses tonuyla. Bol şans.</p>

  <p>Mathias telefonu kapattı. Sinirli bir yazıyla, konuşmanın önemli noktalarının bir özetini çıkardı. Deniz planktonu Bask kıyısını işaret ediyordu. Belki de denizle ilgili bir mesleği vardı. Şimdiye dek, Mischell'in açık havada elleriyle çalışan bir işçi olduğuna ikna olmuştu. Balıkçı? Kelimenin altını birkaç kez çizdi. Ancak plankton da Mischell ile ceset arasında doğrudan bir bağ oluşturuyordu. Freire yazmayı bıraktı; bu bağın hastasının boynunu gitgide sıkan bir ip olduğunu düşündü...</p>

  <p>Aynı zamanda, bir hekim olarak edindiği izlenimden de kurtulamıyordu: Kovboy masumdu. Belki katili suçüstü yakalamıştı.</p>

  <p>Belki de çukurun dibinde, rehberi ve İngiliz anahtarını silah olarak kullanarak onunla dövüşmüştü. Ayrıca kan, katilin kanı da olabilirdi...</p>

  <p>Vardığı bu sonuç aklına başka bir fikir getirmiş gibi ayağa kalktı ve mutfağa yöneldi. İşığı yakmadan pencerenin önünde durdu ve karanlık sokağa baktı. Siyah giyinmiş adamlar görünürde yoktu.</p>
</body>
</html>
