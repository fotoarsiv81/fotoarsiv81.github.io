<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>91</h2>

  <p>İki kişiyi öldürdüm. Bilincinde dolanan tek düşünce buydu. Karanlık, yakıcı, karmaşık bir düşünce.</p>

  <p>İki kişiyi öldürdüm. Glock'un patlamaları. Elinde hissettiği geri tepme. Bıçağının ikinci katilin karnına teması. Eickhom'u saplamıştı, bir daha, bir daha.</p>

  <p>İki kişiyi öldürdüm...</p>

  <p>Birkaç kez gözlerini kırptı. Beyaz tavan lambaları. Negatoskoplar. Üzeri antiseptik ürünlerle dolu tekerlekli metal sehpalar.</p>

  <p>Bir hastanenin aşırı sıcak muayene odasındaydı. Metal bir sedyede, izotermik bir örtünün altında yatıyordu. Tüm bedeni ağrıyordu. Etine demir çubuklar saplamyormuş gibiydi.</p>

  <p>Yeniden gözlerini kapattı ve durum muhakemesi yaptı. O kadar da olumsuz değildi. Ölümden kıl payı kurtulmuştu, hâlâ hayattaydı ve yürüyebilecek durumdaydı. Sızlayan bedeninde kanın dolaştığını belli belirsiz hissedebiliyordu. Sıcak. Soruşturma. Cinayetler. Sırlar. Hepsi ona uzak, boş, gerçekdışı geliyordu.</p>

  <p>Günlerden beri, sorular biriktiriyordu. Polis cevaplar isteyecekti.</p>

  <p>Bir tıngırtı, içinde bulunduğu durumu teyit etti: Sol kolu kelepçeyle sedyeye bağlanmıştı, sağ koluna ise bir serum takılıydı. Soruşturma normal seyrini sürdürürken o hapiste sakince bekleyecekti. Dinlenme zamanı gelmişti...</p>

  <p>Biraz gecikmeyle de olsa, odada başka birinin daha olduğunu anladı. Gözlerini açtı. Sağ tarafında birkaç metre ileride, sırtı ona dönük beyaz önlüklü bir adam bir diktafona fısıldıyordu –Kuşkusuz onun hakkında bir rapor hazırlıyordu. Başını sola çevirdi ve negatoskopa tutturulmuş radyografileri gördü. Röntgenler bir kafatasını önden ve yandan gösteriyordu. Burun kıkırdağının içinde bir tabanca mermisi vardı. Sol sinüse doğru yönelmiş parlak metal, siyah üzerinde beyaz olarak, kusursuz bir biçimde görünüyordu.</p>

  <p>Kurbanının radyografileri. Katili burun deliğinin hemen yanından vurmuştu.</p>

  <p>Birden yüzünü ter bastı. Başındaki ağrı biraz daha arttı. İki kişiyi öldürdüm... Gözünün önüne x-ray cihazında gördüğü resimler geldi. Ve aynı zamanda evsizlerin de katili olduğu gerçeği.</p>

  <p>— Uyandınız mı?</p>

  <p>Doktor, elleri cebinde, tam karşısında duruyordu. Gözlük camlarına parlak, berrak bir ışık –insanda içine girme, orada arınma, günahlarını aklama isteği uyandıran billur gibi bir su– yansıyordu.</p>

  <p>— Ben Doktor Martin. Sizinle ilgilenen acil servis doktoru.</p>

  <p>— Neredeyiz? diye sormayı başardı Narcisse.</p>

  <p>— Hotel-Dieu'de. Sizi Cusco bölümünden çıkarmaları için ısrar ettim.</p>

  <p>— Orası neresi?</p>

  <p>— Adli tıp acil bölümü. Şüphelilerle, kurban ve mağdurlarla, polislerle dolu berbat bir yer.</p>

  <p>— Ya ben, ben neyim?</p>

  <p>Doktor çenesiyle kelepçeleri işaret etti:</p>

  <p>— Sizce? Adli denetim altındasınız. Ben bile savcının talepleri doğrultusunda görev yapıyorum. Kısacası, hastanede olduğunuz kadar hapistesiniz de, ama bu serviste en az bir gece rahatsız edilmezsiniz. Kendinizi nasıl hissediyorsunuz?</p>

  <p>Narcisse cevap vermek için birkaç saniye bekledi. Uzaktan bir ambulansın veya bir polis arabasının sireni duyuldu.</p>

  <p>— Ben... Benim her yerim ağrıyor.</p>

  <p>— Üzerinizde tepinmişler, dedi doktor, bir sırrı ifşa eder gibi. Ama kafanız bayağı kalınmış!</p>

  <p>Narcisse negatoskopun üstündeki röntgenleri işaret etti:</p>

  <p>— Bunlar kurbanımın röntgenleri mi?</p>

  <p>— Başka kurban yok. Yani sizin dışınızda.</p>

  <p>— İki kişiyi öldürdüm.</p>

  <p>— Yanılıyorsunuz. Hiç ceset bulunmadı. Tüm bildiğim, bir kadının da tutuklanmış olduğu. Bordeaux'lu bir kadın polis, sanırım. Karmaşık, pis bir durum.</p>

  <p>Bordeaux'lu bir kadın polis. Narcisse'in başka açıklamaya ihtiyacı yoktu. Anais Chatelet de şenliğe katılmıştı. Demek o zamandan bu yana, davanın peşini bırakmamıştı.</p>

  <p>Parça parça yaşananları bir kez daha düşündü. Silah sesleri.</p>

  <p>Bıçak darbeleri. Kalabalığın uğultusu. Siren sesleri, iki katü nereye kaybolmuştu? Kurbanları neredeydi?</p>

  <p>Bir dirseğinin üzerinde doğruldu ve yeniden negatoskoptaki röntgenleri işaret etti:</p>

  <p>— Eğer ceset yoksa, kafasında kurşun olan bu adam kim?</p>

  <p>— Sizsiniz.</p>

  <p>Narcisse sedyenin üzerine yığıldı, kelepçeler bir kez daha tıngırdadı.</p>

  <p>— Bu radyografiler size ait. Buraya geldiğinizde çekildi.</p>

  <p>Doktor, Narcisse'in sol elinin damarlarına antiseptik bir kompres uyguladı.</p>

  <p>— Size bir sakinleştirici yapacağım, zarar vermez.</p>

  <p>Narcisse kımıldamadı. Antiseptiğin kokusu hem ferahlatıcı hem de saldırgandı, içerinin sıcaklığı, ona saunada kızgın taşların üstünde yatıyormuş hissi veriyordu. Merminin beyaz gölgesi camda hüzün verici bir belirginlikle parlıyordu.</p>

  <p>— Şu kafamdaki zımbırtı nedir?</p>

  <p>— Bunu siz bilmiyorsanız, bu konuda sizi ben bilgilendiremem.</p>

  <p>Meslektaşlarıma danıştım. Kimse böyle bir şey görmemiş. Bazı telefon görüşmeleri yaptım. Bir implant olabilirmiş. Gebeliği önleyici implantlar gibi bir hormon salgılayıcı. Ya da bazı patolojilerde kullanılan, silisyumdan yapılan şu çipli mikropompalardan biri. Epilepsi hastası mısınız? Ya da diyabet?</p>

  <p>— Hayır.</p>

  <p>— Yine de, kan tahlillerinizin sonuçlarını beklemek gerekiyor.</p>

  <p>— Şu şey, o yerinde kalacak mı?</p>

  <p>— Sabah sizi ameliyat etmeyi düşünüyoruz. Ama tıbbi dosyanız olmadığından ihtiyatlı davranmak gerekiyor. Her tahlilin, her teşhisin aşamalarına göre hareket etmemiz lazım.</p>

  <p>Tıbbi dosya konusu aklına başka bir şey getirdi:</p>

  <p>— Buraya getirildiğimde size bir isim verdim mi?</p>

  <p>— Çok net bir şey yok. Hasta yatış formunu polisler doldurdu.</p>

  <p>— Ama bir şeyler söylemedim mi?</p>

  <p>— Sayıklıyordunuz. Önce aldığınız darbeler sebebiyle bir tür hafıza kaybı yaşadığınızı düşündük. Ama bundan daha komplike bir şey, öyle değil mi?</p>

  <p>Narcisse gözlerini röntgenlerden ayırmadan, başını sedyeye bıraktı. Cisim, sol burun çeperinin başlangıcına, sol sinüse dönük olarak yerleştirilmişti. Bir savaş yaralısı mıydı? Yoksa bir deneyin kobayı mı? Bu implant ne zamandan beri oradaydı? Kesin olan bir şey vardı. Bu yabancı cisim sol gözünün dibindeki inatçı ağrıyı açıklıyordu.</p>

  <p>Doktorun eldivenli elinde bir şırınga vardı.</p>

  <p>— Bu ne?</p>

  <p>— Size söyledim: Bir sakinleştirici. Kafanızın arkasında berbat bir hematom var. Bu sizi rahatlatacak.</p>

  <p>Narcisse cevap vermedi. Sakinleşmeye ve hareket etmemeye çalıştı. Sıvının damarlarına aktığını hisseder gibi oldu. İlacın etkisi hem yakıcı hem de rahatlatıcıydı. Doktor şırıngayı çöpe attı ve kapıya doğru yöneldi.</p>

  <p>— Birazdan sizi başka bir odaya alacaklar. Yarın, formda olmanız lazım. Soruşturmayı yürüten asayiş şube polisleri sizi görmeye gelecek. Ayrıca mahkemenin atadığı avukat. Savcı yardımcısı... Tüm bunlardan sonra, burada adli denetim altında tutulmanızı isteyen yargıcın karşısına çıkacaksınız.</p>

  <p>Narcisse, kelepçenin halkasını sedyenin demirine vurdu:</p>

  <p>— Peki bu?</p>

  <p>— Bu benim yetki alanımda değil. Polislerle görüşün. Tıbbi açıdan, böyle özel bir işlem gerektirecek herhangi bir durum yok. Üzgünüm.</p>

  <p>Narcisse sağ eliyle kapıyı gösterdi:</p>

  <p>— Gözetim altında mıyım?</p>

  <p>— Kapıda iki polis var, evet. (Son bir kez gülümsedi.) Çok tehlikeli birisiniz, sanırım. Hoşça kalın. İyi uyuyun.</p>

  <p>Işık söndü. Kapı kapandı. Kilidin sesi duyuldu, iğneye rağmen, sükûneti ve huzuru kaçmıştı. En azından iki cinayetten –Minotauros ve İkaros cinayetleri– suçlanacağını biliyordu. Üçüncüsünü saymıyordu bile: Röntgeni çekilmiş resimlerden saptanacak, bir Paris köprüsü altında iğdiş edilen adam. Gerçekten bir katil miydi? Neden o zımbırtı burnuna yerleştirilmişti? Onu oraya kim koymuştu?</p>

  <p>Uzmanları, ona zihinsel yetersizlik, kronik delilik teşhisi koyarken hayal ediyordu. Mitolojik cinayetlerle bölünen psişik kaçışlar. Durumu gayet açıktı. Hiçbir tereddüde mahal vermeden doğruca suçlu akıl hastalarının kapatıldığı bir kliniğe gönderilecekti.</p>

  <p>Sedyenin üstünde kıpırdandı. Bileğini saran kelepçeyi hissetti. Vücudu ağrılardan felç olmuş gibiydi. Hoşuna giden tek duygu, pantolonunun kıvrımlarının yumuşaklığıydı...</p>

  <p>Yüreği hopladı. Pantolonu hâlâ üzerindeydi. Saçma bir umuda kapıldı, serbest elini sağ cebine soktu. Küçük kelepçe anahtarını bir pantolonundan diğerine aktardığını hatırlıyordu. Eğer biraz şansı varsa, polislerin gözünden kaçmış olabilirdi.</p>

  <p>Elini çıkardı. Yoktu. Kıvrılarak, elini bu kez sol cebine soktu, içinin her kıvrımını aradı. Anahtar oradaydı. Titreyen elini cebinden çıkardı, evet, bu anahtar onun uğuruydu.</p>

  <p>Bu tip anahtarlar standart olurdu. Doğruldu, anahtarı kelepçenin kilidine soktu. Tek bir klikte, mekanizma açıldı. Narcisse sedyenin üstünde oturdu ve karanlığın içinde bileğini ovaladı.</p>

  <p>Gecenin sessizliğinde gülüyordu.</p>
</body>
</html>
