<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>76</h2>

  <p>Karşılaştırmalı incelemesinden hiçbir şey elde edememişti.</p>

  <p>Gözlerinin yanması, eline kramp girmesi ve belli belirsiz bir mide bulantısının boğazına kadar yükselmesi dışında. Sol göz çukurunun dibindeki ağrı yeniden nüksetmişti. Kafasının içinde isimler dans ediyordu –ve tıp mezunları ile güzel sanatlar öğrencileri arasında ortak bir soyadı bulamamıştı. Tam bir başarısızlık.</p>

  <p>Son listeyi de buruşturup top haline getirdi ve çöp sepetine fırlattı. Neredeyse öğlen olmuştu. Boşa geçen tüm bir sabah. Olumlu tek bir nokta vardı: Yan odalarda, bir psikiyatri hastanesine özgü gürültüler –umutsuzca bağırıp çağıranlar ya da tam tersine son derece tatlı gülüşmeler, hiçbir yere gitmeyen ayak sesleri...devam ettiği halde, kimse onu rahatsız etmemişti.</p>

  <p>Öğlene kadar yaptığı liste incelemesi, en azından içinde bulunduğu durumu daha iyi kavramasına olanak vermişti: Polisten kaçmıştı ama başlangıç yerine dönmüştü. Tek bir değişiklik vardı: Psikiyatrken hasta olmuştu.</p>

  <p>— Her yerde seni arıyorduk.</p>

  <p>Corto kapının aralığında duruyordu.</p>

  <p>— Öğle yemeği vakti yaklaştı. Atölyeleri ziyaret edecek az zamanımız var.</p>

  <p>Narcisse bilgisayar odasında geçirdiği saatler hakkında onun hiçbir şey sormayacağını biliyordu. Koridora çıktılar ve yemekhaneye vardılar, çelik masaların yer aldığı çıplak duvarlı, kare biçiminde bir salondu, iriyarı iki hastabakıcı naylon yemek örtülerini yayıyor, tabakları yerleştiriyordu.</p>

  <p>— Sen buradasın.</p>

  <p>Corto, duvara asılı bir fotoğrafı işaret ediyordu. Narcisse fotoğrafa yaklaştı ve kendini tanıdı. Üzerinde XIX. yüzyıl sonlarında ressamların giydiği önlüklerden vardı. Neşeli görünüyordu. Diğerleri de dengesizlere, kaçıklara has bir tavırla gülümsüyordu.</p>

  <p>— Bu fotoğrafı Karl'ın doğum gününde çektik, geçtiğimiz 18 Mart'ta.</p>

  <p>— Karl kim?</p>

  <p>Psikiyatr, Narcisse'in yanında duran güleç yüzlü iriyarı adamı gösterdi, meşin bir önlük giymişti ve elinde simsiyah olmuş bir fırça tutuyordu. Bir Ortaçağ demirci ustasına benziyordu.</p>

  <p>— Gel. Seni onunla tanıştırayım.</p>

  <p>Bir yangın kapısıyla biten yeni bir koridorda ilerlediler. Dışarı çıktılar ve aşağıdaki ikinci binaya inen bir merdivene yöneldiler. Öğle güneşinin altında, manzara tüm ihtişamıyla gözler önündeydi. Soğuk, kayıtsız ve acımasız bir güzellik. Doruklar, sivri tepeler, kızıl kaya parçaları adak taşları gibi yükseliyordu. Temsil ettikleri tanrılarla aynı konumda olduklarını gösteren totemler gibiydiler. Vadinin dibindeki karanlık orman vahşi ve seçmeli bir biyosistem sergiliyordu. Toprak burada sadece yükseltiye, soğuğa ve yokluğa dayanabilenleri besliyordu. Diğerleri ölüyordu.</p>

  <p>Binaya girdiler ve zemin kata inmek için odaların olduğu birinci katta hiç oyalanmadılar. Corto koridordaki ilk açıklığın –kapı yoktu– pervazına vurdu ve cevap gelmesini bekledi.</p>

  <p><i>— Hereinkommen!</i><a href="../Text/Section0156.xhtml#Footnote0075" id="Feedback0075"><sup>[75]</sup></a></p>

  <p>Narcisse bir süre eşikte durdu. Atölyenin her tarafı, tavan da dahil simsiyahtı. Duvarlardaki tekrenkli tablolar da siyahtı. Odanın tam ortasında, fotoğraftaki o irikıyım adam duruyordu, iki metreye yakın bir boyu ve rahat 150 kilo ağırlığı vardı. Cilalanmış gibi duran meşin bir önlük giyiyordu.</p>

  <p>— Selam Karl. Bugün nasılsın?</p>

  <p>Adam sırıtarak eğildi. Yüzünde filtreli bir maske vardı. Odaya kimyasallardan yayılan ve soluk almayı güçleştiren bir koku hâkimdi.</p>

  <p>Corto, Narcisse'e döndü:</p>

  <p>— Karl Alman'dır. Hiçbir zaman dilimizi tam olarak öğrenmeyi başaramadı. Doğu Almanya'da, Leipzig yakınlarında bir akıl hastanesindeymiş. Duvar yıkıldıktan sonra, yeni sanatçılar bulmak için Doğu Almanya'daki tüm enstitüleri dolaştım. Karl'ı keşfettim. Verilen cezalara, uygulanan elektroşoklara, tecritlere rağmen eline geçen her şeyi siyaha boyamayı inatla sürdürmüş. O dönemde kömür kullanıyordu.</p>

  <p>— Ya şimdi?</p>

  <p>— Şimdi Karl zoru yapıyor! diye güldü Corto. Hiçbir madde onu tatmin etmiyor. Tekrenklileri için, anilin ve indantren bazlı karışımlar deniyor! Mutlak renksiz olanı arıyor. İşığı gerçekten soğuracak bir şey.</p>

  <p>Çam yarması, içinde sıcak ve yumuşak bir tür katranı yoğurduğu bir tekneye eğilmiş, yeniden işe koyulmuştu. Maskesinin altında hâlâ sırıtıyordu.</p>

  <p>— Karl'ın bir sırrı var, diye fısıldadı psikiyatr. Boyasını spermiyle karıştırıyor. Bu maddenin, tekrenkli resimlerine gizli bir hayat verdiğini ileri sürüyor.</p>

  <p>Narcisse teknedeki maddeyi yoğuran iri ellere bakıyordu. Sanatçıyı, aletini sıvazlarken hayal ediyordu. Corto'nun sanat terapisindeki ayrıcalığı: Libido hâlâ aktifti. Henri-Ey'de psikotrop ilaçlardan serseme dönmüş hastalarının hepsi yarım akıllıydı.</p>

  <p>Tekdüze siyaha boyanmış tablolardan birine yaklaştı:</p>

  <p>— Bu neyi temsil ediyor?</p>

  <p>— Hiçliği. Birçok obez gibi Karl'da da ciddi uyku apnesi sorunu var. Hiç nefes almıyor. Hiç rüya görmüyor. Bir anlamda ölüyor. O kara delikleri resmediyormuş.</p>

  <p>Narcisse bir resme doğru eğildi ve Braille alfabesi gibi daha çok elle okumayı gerektiren ince kabartma bir yazı fark etti.</p>

  <p>— Bu Almanca mı?</p>

  <p>— Bilinen bir dil değil.</p>

  <p>— Onun uydurduğu bir dil mi?</p>

  <p>— Ona göre apne sırasında onu ziyaret edenlerin konuştuğu dil. Geçici ölüm halindeyken.</p>

  <p>Karl maskesinin altında gülmeye devam ediyordu. Elleri şimdi teknenin içinde eğilip bükülüyordu. Karıştırmakta olduğu boya, teknenin kenarından, bir petrol kuyusundan fışkırır gibi taşıyordu.</p>

  <p>— Gidelim, dedi Corto. Ziyaretçiler uzun süre kaldığında sinirleniyor.</p>

  <p>Koridora çıkınca Narcisse sordu:</p>

  <p>— Onu Leipzig'de neden akıl hastanesine kapatmışlar? Rahatsızlığı ne?</p>

  <p>— Doğruyu söylemek gerekirse hapsedilmiş. Bizdeki suçlu hastaların hapsedildiği merkezlerin benzeri bir yere. Karısının gözlerini oymuş. O benim ilk eserimdi diyor. Aynı karanlık takıntısı...</p>

  <p>— İlaç alıyor mu?</p>

  <p>— Hayır.</p>

  <p>— Herhangi bir güvenlik önlemi?</p>

  <p>— Sadece tırnaklarını kesmeye özen gösteriyoruz. Almanya'dayken bir hastabakıcıyla bir sorun yaşamış.</p>

  <p>Narcisse bir psikiyatr gibi tepki verdi: Corto ateşle oynuyordu.</p>

  <p>Tıp otoritelerinin ve sosyal kuruluşların, ona bu izni vermesine şaşırmıştı. Sonraki atölyede en az 70 yaşında olan bir kadın vardı. Pembe bir Adidas eşofman giymişti, saçları mavimsiydi, bakımlı bir görüntüsü vardı –emekli bir Amerikalı kadını andırıyordu.</p>

  <p>Atölye de onun bir yansımasıydı: Kusursuz bir ev kadınının mükemmel bir ortamı. Görüntüyü bozan tek şey ince dudaklarının arasına sıkıştırdığı sigaraydı.</p>

  <p>— Merhaba Rebecca. Kendinizi nasıl hissediyorsunuz?</p>

  <p>— Tek sorun, gümrükler, dedi kadın boğuk bir sesle. Eserlerimin geçmesi konusunda...</p>

  <p>İki parmağıyla tuttuğu küçük bir kurşunkalemin marifetiyle hep aynı yüzü çizdiği bir kâğıdın üzerine eğilmişti. Eserini daha iyi görebilmek için biraz geri çekilmek gerekiyordu. Bir kakma eser gibi binlerce figür birbirine ekleniyor ve dalgalar, motifler, arabeskler oluşturuyordu.</p>

  <p>— Çalışman ilerleme gösteriyor mu?</p>

  <p>— Bu sabah beni tuvalete ittiler. Dün, et mikserden geçirilmemişti.</p>

  <p>Ganser Sendromu. Ender görülen bir rahatsızlıktı; hasta, sorulan sorulara hep yakın cevaplar verirdi. Narcisse bu sanatçıların karşısında bir psikiyatr gibi tepki verdiğini fark etti. Onların eserlerinden haz almıyordu, onları hasta olarak değerlendiriyordu.</p>

  <p>Tüm çabasına rağmen Narcisse değildi. Hep Mathias Freire'di.</p>

  <p>— Bu suratı tanıyorum, dedi, sayfanın üstüne resmedilmiş yüzleri işaret ederek.</p>

  <p>— Bu Monako Prensi Albert.</p>

  <p>Corto açıkladı –Kadın resmine dalıp gitmişti.</p>

  <p>— Otuz yıl kadar önce, Rebecca, Monako Sarayı'nda çalışıyormuş. Hizmetli olarak. Prense âşık olmuş... tamamen akıldışı. Bu duygusal travmadan hiç kurtulamamış. 1983'te, bir daha hiç çıkmamak üzere hastaneye yatmış. Birkaç yıl Saint-Loup'da, sonra bizim burada.</p>

  <p>Narcisse kadına göz ucuyla baktı. Rebecca otomatik bir şekilde çalışıyordu –Sanki görünmez bir güç onun elini tutuyordu. Kalemi kâğıdın üzerinden hiç kalkmıyor ve bir çizginin üstüne ikinci kez gelmiyordu. Bu çizgi sanki deliliğinin kırmızı hattıydı. Corto atölyeden çıkmıştı bile.</p>

  <p>— Bu sanatçıların hepsini Avrupa'da mı buldunuz? diye sordu Narcisse, ona yetiştikten sonra.</p>

  <p>— Evet. Seleflerimin izinden gittim. Almanya'da Hans Prinzhorn. Avusturya'da Leo Navratil. Onlar sayesinde ham sanat var.</p>

  <p>— "Ham sanat" tam olarak ne demek?</p>

  <p>— Delilerin, sıra dışı insanların, medyumların, amatörlerin sanatı. Bu sözcük ilk olarak Jean Dubuffet tarafından kullanıldı. Başkaları buna "çizgi dışı sanat", "psikotik sanat" da diyor. İngilizler ise "raıv art", "çiğ sanat" olarak adlandırıyor. Terimler bunu zaten açıklıyor. Bütün alışılagelmiş inançlardan, bütün etkilerden arınmış bir sanat. Bir özgür sanat! Sana ne söylediğimi hatırla: "Bizi tedavi eden sanat değil, biz sanatı tedavi ediyoruz!"</p>

  <p>Corto üçüncü atölyenin kapısından girdi. Burası, gökkuşağının üstünden atlayan, fırtınalı gökyüzünde yıkanan, bulutların üstünde uyuyan uzun siluetlerin –kadınların resmedildiği, büyük ebatlı karakalem eserlerin sergilendiği bir atölyeydi. Kâğıtlar duvarlara yapıştırılmıştı ama üzerlerindeki motifler, tamamen yaratıcı bir eğilimin sonucuymuş gibi duvarlara taşıyordu.</p>

  <p>— İşte Xavier, dedi psikyatr. Sekiz yıldan beri bizimle.</p>

  <p>Kırk yaşlarında bir adam, bir sehpanın karşısında, ayakları zemine sabitlenmiş küçük bir yatağa oturmuştu; üzerinde asker kıyafetleri vardı: haki renkli bir atlet, çuval bezinden pantolon. Giysilerindeki saldırganlık, pantolon ceplerine doldurduğu renkli kalemlerle ve ayaklarına geçirdiği eski püskü ip terliklerle yumuşuyordu. Yüzünde ara sıra bir tik beliriyordu.</p>

  <p>— Xavier, Yabancılar Lejyonu'nda görev yaptığını düşünüyor, diye fısıldadı Corto. (O sırada diğeri bir kurşunkalem almış ve masaya sabitlenmiş bir kalemtıraşla ucunu açıyordu.) Daguet Tümeni'yle Körfez Savaşı'na katıldığına inanıyor.</p>

  <p>Kısa bir sessizlik oldu. Narcisse bir sohbet başlatmayı denedi.</p>

  <p>— Tablolarınız çok güzel.</p>

  <p>— Bunlar tablo değil. Kalkan.</p>

  <p>— Kalkan mı?</p>

  <p>— Kanserli hücrelere, mikroplara, dünyanın bana yolladığı tüm biyolojik pisliklere karşı.</p>

  <p>Corto, Narcisse'i kolundan tuttu ve onu biraz uzağa çekti.</p>

  <p>— Xavier Irak'ta kimyasal saldırıya maruz kaldığını sanıyor. Aslında oraya hiç gitmedi. 17 yaşındayken, omzunda taşıdığı küçük kardeşini deli gibi akan bir nehre atmış. Çocuk boğulmuş. Xavier eve döndüğünde kardeşinin başına gelenlerden haberi yokmuş. Hiçbir şey hatırlamıyormuş. Yaklaşık on beş yılını akıl hastalarının kapatıldığı bir hapishanede geçirmiş. Onu oradan çıkarmayı başardım.</p>

  <p>— Nasıl yani? En ufak bir tedbir almadan mı?</p>

  <p>— Hapiste bulunduğu süre boyunca hiç sorun yaratmamış. Uzmanlar bu konuda bana güvence verdiler.</p>

  <p>— Ne tür bir tedavi uygulanıyor?</p>

  <p>— Hiç. Resimleri tüm zamanını meşgul ediyor. Ve zihnini.</p>

  <p>Psikiyatr gururlu gözlerle, hâlâ birbiri ardına kalemlerini açmakla ilgilenen hastasına sevgiyle bakıyordu. Narcisse sessizliğini koruyordu. Şüpheci, kınayan bir sessizlik.</p>

  <p>— Surat asma, dedi Corto. Aslında buraya bütün delilerin girmesine müsaade etmiyoruz. Asla ne bir saldırı ne de intihar vakası oldu. Resim tek bir noktaya odaklanmayı sağlıyor, deliliği yok ediyor, alıp götürüyor. Psikoleptiklerden tek farkı hastayı serseme çevirmemesi. Resim onları güçlendiriyor. Bu onların tek dayanağı. Seni temin ederim ki, ziyaret günlerinde kapının önünde yığılmalar olmuyor. Onları görmeye gelen kimse yok. Onlar sevgi yoksunu, unutulmuş insanlar. Gel. Vizite devam ediyor!</p>
</body>
</html>
