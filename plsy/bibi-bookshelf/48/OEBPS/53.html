<html xmlns="http://www.w3.org/1999/xhtml">
	<head>
		<title>53.html</title>
		<link href="template.css" rel="stylesheet" type="text/css"/>
	</head>
	<body>
		<div id="x53.html" xml:lang="tr-TR">
			<div class="story">
				<p class="bolum-ismi"><span class="bolum-ismi-70" style="font-size:1em;" xml:lang="tr-TR">53</span></p>
				<p class="duz-71"><span class="duz" style="font-size:1em;" xml:lang="tr-TR">Etraf, sessizdi. İyi tutturulmamış tahtaların ayaklarının altında oynadığını hissetti. Gözleri bir süre sonra loşluğa alıştı. Koridorun ucunda, ayın camlı bir çerçevede yansımasını gördü. Tam istediği şey.</span></p>
				<p class="duz-71"><span class="duz" style="font-size:1em;" xml:lang="tr-TR">Pencerenin yanına vardığında, kanatlardan birini açtı. Buz gibi rüzgâr yüzünü dağladıysa da, karşılığında uyduların uzak dünyasıyla yeniden temas kurmasını sağladı. Telefonunun antetini pencereden dışarı uzatıp gözlerini ekrana dikti; cihaz, uydu sinyallerini alıyordu. Tek bir hareketle, Suchet Bulvarı’ndaki dairenin numarasını tuşladı. Cevap yok. Annesinin cep telefonunu denedi. Birkaç elektronik vızıltı, uzakta üç zil sesi, sonra da duyulan o tanıdık “Alo?” sesi.</span></p>
				<p class="duz-71"><span class="duz" style="font-size:1em;" xml:lang="tr-TR">Ses çıkarmadı. Annesi hemen sordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Diane, sen misin?</span></p>
				<p class="duz-71"><span class="duz" style="font-size:1em;" xml:lang="tr-TR">– Evet, benim.</span></p>
				<p class="duz-71"><span class="duz" style="font-size:1em;" xml:lang="tr-TR">Annesine bu kadarı yeterliydi anlaşılan.</span></p>
				<p class="duz-71"><span class="duz" style="font-size:1em;" xml:lang="tr-TR">– Tanrım, neler oluyor? Neredesin?</span></p>
				<p class="duz-71"><span class="duz" style="font-size:1em;" xml:lang="tr-TR">– Söyleyemem. Lucien nasıl?</span></p>
				<p class="duz-71"><span class="duz" style="font-size:1em;" xml:lang="tr-TR">– Ortadan kayboluyorsun, polis seni arıyor, sen de telefon ediyor ve hiçbir açıklama yapmıyorsun. Bu olur m</span><span class="duz" style="font-size:1em;" xml:lang="tr-TR">u?</span></p>
				<p class="duz-71"><span class="duz" style="font-size:1em;" xml:lang="tr-TR">– Lucien nasıl?</span></p>
				<p class="duz-71"><span class="duz" style="font-size:1em;" xml:lang="tr-TR">– Önce nerede olduğunu söyle.</span></p>
				<p class="duz-71"><span class="duz" style="font-size:1em;" xml:lang="tr-TR">Teknoloji mucizesi yine sahnedeydi. Aralarında on bin kilometre bulunmasına rağmen, hâlâ sanki yan yanaymış gibi dalaşıyordu iki kadın. Diane pencerenin pervazına dayanıp, sesini yükseltti:</span></p>
				<p class="duz-71"><span class="duz" style="font-size:1em;" xml:lang="tr-TR">– Bu oyun hiç bitmez. Tekrar ediyorum, sana hiçbir şey söyleyemem. Olacakları daha önceden söylemiştim sana.</span></p>
				<p class="duz-71"><span class="duz" style="font-size:1em;" xml:lang="tr-TR">Sybille soluk soluğaydı. Devam etti:</span></p>
				<p class="duz-71"><span class="duz" style="font-size:1em;" xml:lang="tr-TR">– Bu işle ilgilenen polis komiseri...</span></p>
				<p class="duz-71"><span class="duz" style="font-size:1em;" xml:lang="tr-TR">– Biliyorum.</span></p>
				<p class="duz-71"><span class="duz" style="font-size:1em;" xml:lang="tr-TR">– Senin bu işle ve başka bir kadının ölümüyle ilgili olduğunu...</span></p>
				<p class="duz-71"><span class="duz" style="font-size:1em;" xml:lang="tr-TR">– Bana güvenmeni söylemiştim.</span></p>
				<p class="duz-71"><span class="duz" style="font-size:1em;" xml:lang="tr-TR">Annesinin sesi alçaldı.</span></p>
				<p class="duz-71"><span class="duz" style="font-size:1em;" xml:lang="tr-TR">– Hiç olmazsa neler olduğunun farkında mısın?</span></p>
				<p class="duz-71"><span class="duz" style="font-size:1em;" xml:lang="tr-TR">Sybille gerçeği kabullenmeye başlamıştı anlaşılan. Diane tekrarladı:</span></p>
				<p class="duz-71"><span class="duz" style="font-size:1em;" xml:lang="tr-TR">– Lucien nasıl?</span></p>
				<p class="duz-71"><span class="duz" style="font-size:1em;" xml:lang="tr-TR">Ses biraz daha zayıfladı. Solukları, söylediği her kelimeyi ötekinden ayırıyordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Çok iyi. Her geçen gün, daha da iyileşiyor. Gülümsemeye başladı. Daguerre’e kalırsa, bilincinin açılması artık sadece birkaç günlük bir iş.</span></p>
				<p class="duz-71"><span class="duz" style="font-size:1em;" xml:lang="tr-TR">Bir sıcaklık dalgası, Diane’ın damarlarında dolaştı. Bir neşe belirtisiyle yükselen o küçük dudakları gördü. Belki bir gün, sükûnet ve mutluluk içinde, birlikte olacaklardı. Sordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Ateşi?</span></p>
				<p class="duz-71"><span class="duz" style="font-size:1em;" xml:lang="tr-TR">– Yok. Ateşi sabit.</span></p>
				<p class="duz-71"><span class="duz" style="font-size:1em;" xml:lang="tr-TR">– Ya hastanede? Dikkat çekecek bir şey oldu mu?</span></p>
				<p class="duz-71"><span class="duz" style="font-size:1em;" xml:lang="tr-TR">– Ne olmasını istiyorsun? Bu kadarı yetmiyor mu?</span></p>
				<p class="duz-71"><span class="duz" style="font-size:1em;" xml:lang="tr-TR">Diane tahminlerinin birer birer gerçekleştiğini anladı. Söz konusu olan ne transtı, ne de kriz. Lüü-si-anlar artık komplonun, tehlikenin dışındaydı. Şimdi artık gözler tokamaka çevrilmiş olmalıydı. Annesi yine bağırdı:</span></p>
				<p class="duz-71"><span class="duz" style="font-size:1em;" xml:lang="tr-TR">– Bana bunu nasıl yapabildi</span><span class="duz" style="font-size:1em;" xml:lang="tr-TR">n? Korkudan çılgın gibiyim.</span></p>
				<p class="duz-71"><span class="duz" style="font-size:1em;" xml:lang="tr-TR">Diane gözlerini karanlıkta belli belirsiz seçilen kente çevirdi. Manastırın önünden geçen, geniş caddeyi, geceyi yaran, tozdan bembeyaz birkaç Japon yapımı otomobilin farlarını görebiliyordu. Bağlantının öbür ucunda, annesinin sesinin arkasında, trafiğin uğultusunu duyuyordu. Pırıl pırıl otomobilleri, Paris sokaklarının çağdaş ışıklarını hatırladı. Şimdi artık asıl soruyu sormanın sırası gelmişti:</span></p>
				<p class="duz-71"><span class="duz" style="font-size:1em;" xml:lang="tr-TR">– Charles yanında mı?</span></p>
				<p class="duz-71"><span class="duz" style="font-size:1em;" xml:lang="tr-TR">– Birazdan buluşacağız.</span></p>
				<p class="duz-71"><span class="duz" style="font-size:1em;" xml:lang="tr-TR">Saat sekiz. Tüm akşamların başlama saati. Annesinin neden nefes nefese kaldığını anlamıştı; Sybille acele adımlarla buluşma yerine, bir akşam yemeğine ya da gösteriye gidiyor olmalıydı. Sordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Charles nasıl?</span></p>
				<p class="duz-71"><span class="duz" style="font-size:1em;" xml:lang="tr-TR">– Benim gibi, endişeli.</span></p>
				<p class="duz-71"><span class="duz" style="font-size:1em;" xml:lang="tr-TR">– Onun açısından, dikkate değer bir şey var mı?</span></p>
				<p class="duz-71"><span class="duz" style="font-size:1em;" xml:lang="tr-TR">– Ne demek istiyorsun?</span></p>
				<p class="duz-71"><span class="duz" style="font-size:1em;" xml:lang="tr-TR">– Ne bileyim, bir yolculuk, falan?</span></p>
				<p class="duz-71"><span class="duz" style="font-size:1em;" xml:lang="tr-TR">– Ama... tabiî ki hayır. Yine neler saçmalıyorsun?</span></p>
				<p class="duz-71"><span class="duz" style="font-size:1em;" xml:lang="tr-TR">Varsayımları yine yıkılıyordu. Tahminleri çıkmaz sokaklara dalmıştı. Birden tahminlerinin ne denli boş olduğunu anladı. Üvey babasını nasıl olup da bu maceranın kargaşasına sokabilmişti? Sakin ve dingin Paris yaşamını, kendi kâbusunun dişlilerinin arasına nasıl atabilmişti?</span></p>
				<p class="duz-71"><span class="duz" style="font-size:1em;" xml:lang="tr-TR">Arkasında bir ses duydu. Sola doğru giden koridora bir göz attı. Kimse yoktu. Oysa ses tekrar duyuldu, üstelik daha yakından. Telefonu kapatmadan önce, mırıldandı:</span></p>
				<p class="duz-71"><span class="duz" style="font-size:1em;" xml:lang="tr-TR">– Seni ararım.</span></p>
				<p class="duz-71"><span class="duz" style="font-size:1em;" xml:lang="tr-TR">Aynı anda, yaklaşık yirmi metre ötesinde bir gölge belirdi. Kısa boylu, üzerinde uzun bir palto ve iyi yerleştirilmemiş bir şapka bulunan birinin sırtı. Diane, Tseven fizikçinin aynı şapkalı fotoğrafını bir şimşek hızıyla hatırladı. Soluk soluğa “Talikh...” diye fısıldadı.</span></p>
				<p class="duz-71"><span class="duz" style="font-size:1em;" xml:lang="tr-TR">Adamın peşine takıldı. Gölge sallanarak ilerliyor, zaman zaman duvara dayanmak zorunda kalıyordu. Diane’ın gözü bir ayrıntıya takıldı; adamın sağ kolu, dirseğine kadar sıvanmıştı. Adam koridorun sonuna vardı. Her katta bulunan, bir çeşit ortak banyo gibi kullanılan su tulumbasına doğru eğildi. Diane biraz daha yaklaştı. Adam sol eliyle tulumbayı çalıştırıyor, sağ elini de musluğun altına tutuyordu. Daha su gelmemişti.</span></p>
				<p class="duz-71"><span class="duz" style="font-size:1em;" xml:lang="tr-TR">Diane olduğu yerde kaldı. İçgüdüsünün etkisiyle başını sağdaki duvara çevirdi ve küçük bir el izi gördü; kanlı bir iz. Aynı anda tulumbaya eğilmiş gölgeye döndü ve gergin kolun üzerindeki gölgeleri gördü. Neler olduğunu şaşkınlıkla anladı; katil burada, ondan birkaç metre ötedeydi. Manastırın ortasında, birini öldürmüştü yine.</span></p>
				<p class="duz-71"><span class="duz" style="font-size:1em;" xml:lang="tr-TR">Şapkalı adam Diane’a döndü. Kafasında, sadece gözlerini açıkta bırakan siyah bir başlık vardı. Diane yün deliklerin arasından, gecenin karanlığında iki vernik damlası gibi parlayan gözlerine baktı. Katilin düşüncelerini okuduğu, tıpkı bir aynaya bakar gibi, kadının bakışında kendi cani kimliğini gördüğü duygusuna kapıldı. Bir saniye sonra, kaybolmuştu. Diane ne yaptığını bilmeden koşmaya başladı. Koridorun ilk köşesini döndüğünde sadece boşlukla karşılaştı. Koridor elli metre boyunca uzayıp gidiyordu. Katilin birkaç saniyede bu kadar uzaklaşması imkânsızdı. Odalar... Demek kattaki odalardan birine girmişti...</span></p>
				<p class="duz-71"><span class="duz" style="font-size:1em;" xml:lang="tr-TR">Adımlarını yavaşlattı, sağdaki ve soldaki kapıları inceledi. Birden daha yoğun bir soğuk hissedip, bakışlarını kaldırdı. Aralanmış bir tavan penceresi. Solda, düzensiz tahtalarla kaplı duvar, kusursuz bir merdiven oluşturmuştu. Bir sıçrayışta pencereye tutundu, iki elini ahşap çerçeveye dayadı.</span></p>
				<p class="duz-71"><span class="duz" style="font-size:1em;" xml:lang="tr-TR">Gecenin görkeminden gözleri kamaştı. Yıldız dolu, çivit renkli gök. Tatlı bir meyille inen kiremitler. Boşluğun karşısında, bir Eskiçağ gemisinin burnu gibi devrik, kalkık saçaklar. Pirinç kaplamalı bir duvardan geçiyormuş, bir Asya tablosunun tersinden yürüyormuş gibi hissetti kendini. Bir eskiz üzerindeki mürekkep fırçası gibi, zarafetin özünde ilerliyordu artık.</span></p>
				<p class="duz-71"><span class="duz" style="font-size:1em;" xml:lang="tr-TR">Damda kimse yoktu. Tek sığınak, biraz ilerideki bacaydı. Diane çatının kirişine doğru tırmandı. Soğuğa, korkusuna rağmen büyü dağılmıyordu. Kırmızı dalgalı, pişmiş topraktan bir deniz üzerinde yürüyor gibiydi. Köşeye ulaşıp, bacaya yaklaştı. Usulca çevresinden döndü. Kimse yoktu. Hiçbir ses, hiçbir titreşim.</span></p>
				<p class="duz-71"><span class="duz" style="font-size:1em;" xml:lang="tr-TR">O saniyede, tam karşısında, bacanın tepesinde dertop olmuş bir insan gölgesi fark etti. Yine katilin bütün düşüncelerini okuduğu, kendisinin onun kararını anladığı izlenimine kapıldı. Katil, konuşmasını önlemek için Diane’ı öldürmeye kararlıydı. Diane bütün bunları kavramaya çalışırken, gölge büyüdü, uzun bir çizgiye dönüştü. Sonra üzerine düşen korkunç ağırlık, Diane’ı ezdi. Diane düştü, ama bir el onu durdurdu. Bakışlarını kaldırdı; çatının üzerinde bir hayvan gibi çömelmiş, bir eliyle genç kadının kazağına yapışmış, oradaydı. Gecenin çiğ maviliği üzerinde, başlığının çizgileri seçiliyordu.</span></p>
				<p class="duz-71"><span class="duz" style="font-size:1em;" xml:lang="tr-TR">Diane’ın dövüşecek gücü kalmamıştı. Onu yere seren, korkudan çok, bitkinlik ve umutsuzluktu. Bir de çok daha boğuk, çok daha belirsiz başka bir duygu; bu sahneyi daha önce yaşamış olma duygusu. Belki inlemek, belki de yalvarmak için dudaklarını araladı, ama adam onu yattığı yerden kaldırdı, damın tepesine kadar çıkardı. Diane kendini sırtüstü yatar buldu.</span></p>
				<p class="duz-71"><span class="duz" style="font-size:1em;" xml:lang="tr-TR">Canavar, genç kadının üzerine eğilirken bir yandan da  ağzını ölçüsüzce açtı. Yavaşça, bir büyü yapıyormuşçasına, kanlı parmaklarını ağzına yaklaştırdı. Diane birden elin ne aradığını gördü; dilinin altına sıkıştırılmış, pırıl pırıl parlayan, ince kesici bir alet. Şiddetle dikildi. Böyle ölmemeliydi. Ayağının altında kiremitler oynadı. Birden, içini çılgın bir umut kapladı; damdan aşağı koşmak, sonra da boşluğa atlamak. Bacaklarını toplayıp katilin göğsüne şiddetli bir darbe vurdu. Sağına yattı, kiremitlerin üzerinde yuvarlanmaya başladı. Saniyeler darbelere dönüştü. Hızı arttı. Artık kiremitlerin çıkıntılarından, gecenin soğuğundan, onu bekleyen, yutan boşluğun derinliğinden başka bir şey hissetmiyordu. Ölüm. Huzur. Karanlıklar.</span></p>
				<p class="duz-71"><span class="duz" style="font-size:1em;" xml:lang="tr-TR">Saçağın üzerinden aştı, vücudunun düştüğünü hissetti.</span></p>
				<p class="duz-71"><span class="duz" style="font-size:1em;" xml:lang="tr-TR">Ama düşmedi. İçinden gelen bir dürtüyle, saçağa tutunmuştu. Parmaklarına batan kıymıklar, onu sağa sola doğru sallayan buz gibi rüzgâr ve boşluğa uçmaya yanaşmayan eller. Diane’ın bilincinin yapabileceği bir şey kalmamıştı artık; vücudu onun adına karar vermişti. Hayatta kalmak için, kaslarının, sinirlerinin kurduğu bir birlik...</span></p>
				<p class="duz-71"><span class="duz" style="font-size:1em;" xml:lang="tr-TR">Birden, iki bileğine yapışan elleri hissetti. Bakışlarını kaldırdığında, soluğu kesildi. Tepesinde Giovanni’nin yüzü, sırrını sadece kendinin bildiği o şaşkınlık ifadesiyle, göğün önündeydi. Gözden kayboldu. Diane adamın güçlü soluklarını duydu, sonra da bir harekette yükseldi. Boş bir çuval gibi damın üzerine yığıldı.</span></p>
				<p class="duz-71"><span class="duz" style="font-size:1em;" xml:lang="tr-TR">– İyi misiniz? diye sordu Giovanni.</span></p>
				<p class="duz-71"><span class="duz" style="font-size:1em;" xml:lang="tr-TR">Güçlükle mırıldanabildi:</span></p>
				<p class="duz-71"><span class="duz" style="font-size:1em;" xml:lang="tr-TR">– Üşüyorum.</span></p>
				<p class="duz-71"><span class="duz" style="font-size:1em;" xml:lang="tr-TR">Giovanni kazağını çıkarıp genç kadının omuzlarına sardı. Sonra sordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Neler oldu?</span></p>
				<p class="duz-71"><span class="duz" style="font-size:1em;" xml:lang="tr-TR">Diane cevap vermeden büzüldü. Giovanni diz çöktü. Sesi gecenin içinde titriyordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Keşişler... Odalardan birinde bir ceset buldular...</span></p>
				<p class="duz-71"><span class="duz" style="font-size:1em;" xml:lang="tr-TR">Diane dizlerini kollarının arasına almış, usulca öne arkaya sallanıyordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Üşüyorum.</span></p>
				<p class="duz-71"><span class="duz" style="font-size:1em;" xml:lang="tr-TR">İtalyan tereddüt etti, sonra fısıldadı:</span></p>
				<p class="duz-71"><span class="duz" style="font-size:1em;" xml:lang="tr-TR">– Aşağı inmemiz gerek. Polisler birazdan gelir.</span></p>
				<p class="duz-71"><span class="duz" style="font-size:1em;" xml:lang="tr-TR">Sanki ilk kez görüyormuş gibi baktı adama. Şımarık çocuk çizgilerini, normal bir dünyada yaşayan normal insanlara özgü şaşkınlığını izledi. Sonunda fısıldadı:</span></p>
				<p class="duz-71"><span class="duz" style="font-size:1em;" xml:lang="tr-TR">– Giovanni... öğrenmek gerekecek...</span></p>
				<p class="duz-71"><span class="duz" style="font-size:1em;" xml:lang="tr-TR">– Öğrenmek mi?</span></p>
				<p class="duz-71"><span class="duz" style="font-size:1em;" xml:lang="tr-TR">Gözyaşlarının yanaklarını aydınlattığını tahmin ediyordu:</span></p>
				<p class="duz-71"><span class="duz" style="font-size:1em;" xml:lang="tr-TR">– Beni tanımayı öğrenmek.</span></p>
				<p class="duz-71"/>
				<p class="duz-71"/>
				<p class="duz-71"/>
			</div>
		</div>
	</body>
</html>