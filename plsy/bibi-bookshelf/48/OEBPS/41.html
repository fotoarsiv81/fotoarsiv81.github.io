<html xmlns="http://www.w3.org/1999/xhtml">
	<head>
		<title>41.html</title>
		<link href="template.css" rel="stylesheet" type="text/css"/>
	</head>
	<body>
		<div id="x41.html" xml:lang="tr-TR">
			<div class="story">
				<p class="bolum-ismi"><span class="bolum-ismi-45" style="font-size:1em;" xml:lang="tr-TR">41</span></p>
				<p class="duz-46"><span class="duz" style="font-size:1em;" xml:lang="tr-TR">Diane Thiberge, Necker Hastanesi’ne akşamın sekizine doğru vardı. Didier Romans onu büyük bir heyecanla bekliyordu. Diane önce Lucien’ı görmek istediğini söylediğinde, antropolog itiraz etti: “Emin olun, her şey yolunda. Daha acil bir konumuz var.” Lavoisier binasına doğru yürümeye başlamışlardı bile. O yöne doğru yürürken, genç kadının içindeki endişe büyüdü. Gereğinden fazla şiddet, gereğinden çok anı.</span></p>
				<p class="duz-46"><span class="duz" style="font-size:1em;" xml:lang="tr-TR">Binaya girip Bilgisayarlı Tomografi Merkezi’ne doğru gittiklerini görünce, endişe yerini korkuya bıraktı. Beyaz duvarları, göz kamaştırıcı neonları görüyor, şiddete giden en kestirme yolda olduğunu düşünüyordu. Bilim adamı anlatmaya başladı:</span></p>
				<p class="duz-46"><span class="duz" style="font-size:1em;" xml:lang="tr-TR">– Daha ilk araştırmalarımda, bu yönde bir şeyler bulmuştum ama, sizi ürkütmek istemedim.</span></p>
				<p class="duz-46"><span class="duz" style="font-size:1em;" xml:lang="tr-TR">Diane neredeyse bir kahkaha atacaktı. Koşullar ne olursa olsun, sanki onu asla endişelendirmemeye ant içmişler gibi. Dinginliğin bir çeşit komplosu gibi bir şey.</span></p>
				<p class="duz-46"><span class="duz" style="font-size:1em;" xml:lang="tr-TR">Duvarları merkezî veri kayıt aygıtları ve monitörlerle kaplı odaya girdiler. Romans, tıpkı Van Kaen’in öldürüldüğü geceki adlî tıp uzmanı gibi, ana bilgisayarın başına geçti, mouse’u tıkladı:</span></p>
				<p class="duz-46"><span class="duz" style="font-size:1em;" xml:lang="tr-TR">– Resimler uzun cümlelerden daha iyi konuşacak.</span></p>
				<p class="duz-46"><span class="duz" style="font-size:1em;" xml:lang="tr-TR">Diane metal masalardan birine dayanıyordu. Ekranda Alman akupunkturcunun parçalanmış iç organlarının görünmesini bekliyordu. Monitörde iki elin karşılaştırmalı çizgilerini görünce, şaşırdı. Bilgisayarın parıltısıyla cilalanmış gibi, zarif ve beyaz çocuk elleri.</span></p>
				<p class="duz-46"><span class="duz" style="font-size:1em;" xml:lang="tr-TR">Romans konuşmadan tuşlara bastı, aynı resmi, bu kez ayalar görünecek biçimde döndürdü. Ekran çerçevesini yaklaştırarak parmakların ucuna, parmak izlerine odakladı.</span></p>
				<p class="duz-46"><span class="duz" style="font-size:1em;" xml:lang="tr-TR">– Antropolojik incelememi yaparken, Lucien’ın parmak derilerini incelemiştim. O zaman, derinin ilk tabakalarının altında, bana eskiden kalmış izlenimi veren bazı yaralara rastlamıştım. Sanki... deri o yaraların üstünde gelişmiş gibi, ne demek istediğimi anlıyor musunuz?</span></p>
				<p class="duz-46"><span class="duz" style="font-size:1em;" xml:lang="tr-TR">Ekrandaki çizgiler büyüdü. Diane parmak izlerine benzemeyen, dikey ya da çapraz, minicik çizgiler gördü. Antropolog ekledi:</span></p>
				<p class="duz-46"><span class="duz" style="font-size:1em;" xml:lang="tr-TR">– Madam Ferrer, Lucien’ın ateşi yükseldiğinde, bu farklılıkların daha da belirginleştiğini görmüş. Parmak uçları kızarırken, yarıklar beyaz kalıyormuş. Daguerre de bunu doğrulayınca, bana haber verdiler. Neler olduğunu o zaman anladım.</span></p>
				<p class="duz-46"><span class="duz" style="font-size:1em;" xml:lang="tr-TR">Parmak izleri şimdi bütün ekranı kaplıyordu; yarıklar belirgindi. Çiziklere, karalamalara benzer yarıklar...</span></p>
				<p class="duz-46"><span class="duz" style="font-size:1em;" xml:lang="tr-TR">– Bu izler, gerçekten de derinin üst tabakasının altında. Beyazlıklarını koruyorlarsa, bunun nedeni, bana kalırsa, yanık izleri olmalarından kaynaklanıyor. İçinden kan geçmeyen, ölü deriler. Yükselen ateş, beslenen deri ile soğuk izler arasındaki farklılığı ortaya çıkarıyor. Bu oldukça bilindik bir olgudur; bazı yara izleri insan ateşlenince ortaya çıkar.</span></p>
				<p class="duz-46"><span class="duz" style="font-size:1em;" xml:lang="tr-TR">Diane gözlerini ince çiziklerden ayırmıyordu; bunun bir yazı olduğunu düşünmemek güçtü. Aynı zamanda, harfleri yarı silinmiş, dahası, bir aynada görülüyor gibi, ters çevrilmişti. Antropolog, Diane’ın düşüncelerini okumuş gibi konuştu:</span></p>
				<p class="duz-46"><span class="duz" style="font-size:1em;" xml:lang="tr-TR">– Başlangıçta, kızgın bir uçla yazılmış harflere benzettim bu izleri. Ama harfler ters çevrilmiş. Onun için bunların kâğıt üzerindeki durumlarına bakmak gerektiğini düşündüm, böylelikle “düzeltilmiş” olacaklardı. İşaretleri bir ıstampayla renklendirmeye çalıştım...</span></p>
				<p class="duz-46"><span class="duz" style="font-size:1em;" xml:lang="tr-TR">Ekrandaki görüntünün yerini, mürekkebe bulanmış parmak izleri aldı.</span></p>
				<p class="duz-46"><span class="duz" style="font-size:1em;" xml:lang="tr-TR">– İşte sonuç. Sizin de gördüğünüz gibi, yazı hâlâ ters. Çözülemeyecek bir problem.</span></p>
				<p class="duz-46"><span class="duz" style="font-size:1em;" xml:lang="tr-TR">Diane’ın elleri metal masaya kenetlendi. Birden içinde dallanıp budaklanmış bir ateş hissetti. Romans klavyede bir tuşa bastı, yeni bir görüntü belirdi. İki el şimdi tümüyle siyaha boyanmış, beyaz çizgiler en küçük ayrıntılarıyla görülür olmuştu.</span></p>
				<p class="duz-46"><span class="duz" style="font-size:1em;" xml:lang="tr-TR">– Bu da kızılötesi bir görüntü. Canlı vücut ısısı ile izler arasındaki fark kolayca görülüyor. İşte sorunun cevabını buna bakarak buldum.</span></p>
				<p class="duz-46"><span class="duz" style="font-size:1em;" xml:lang="tr-TR">– Neymiş?</span></p>
				<p class="duz-46"><span class="duz" style="font-size:1em;" xml:lang="tr-TR">– Bunlar Latin harfleri değil, Kiril karakterleri.</span></p>
				<p class="duz-46"><span class="duz" style="font-size:1em;" xml:lang="tr-TR">Çocuğun her bir parmağına yazılmış işaretlerin yakın plan görüntüsü, tüm ekranı kapladı; Slav alfabesinin sayıları, heceleri. Diane boğuk bir sesle sordu:</span></p>
				<p class="duz-46"><span class="duz" style="font-size:1em;" xml:lang="tr-TR">– Burada... ne yazılı?</span></p>
				<p class="duz-46"><span class="duz" style="font-size:1em;" xml:lang="tr-TR">– Rusça yazılmış bir tarih. Tercüme ettirdim.</span></p>
				<p class="duz-son-paragraf-1"><span class="duz" style="font-size:1em;" xml:lang="tr-TR">Yeni bir tık. Yeni bir görüntü:</span></p>
				<p class="duz-46"/>
				<p class="bold-ortali"><span class="duz" style="font-size:1em;" xml:lang="tr-TR">“20 EKİM 1999”</span></p>
				<p class="duz-ilk-paragraf-10"/>
				<p class="duz-ilk-paragraf-10"><span class="duz" style="font-size:1em;" xml:lang="tr-TR">Antropolog özetledi:</span></p>
				<p class="duz-46"><span class="duz" style="font-size:1em;" xml:lang="tr-TR">– Bu çocuk bir mesaj taşıyor. Ardından korkudan titreyen, çekingen bir sesle ekledi. Ateşle kazınmış, ateşinin çıkması halinde, çocuğun vücudundan yayılan ısı sayesinde ortaya çıkmak üzere... kelimelerden korkmayalım, “programlanmış” bir mesaj. Bu... inanılmaz bir şey. Gerçekten de tarihi okuyabilmenin tek yolu, Lucien’ın ateşlenmesi.</span></p>
				<p class="duz-46"><span class="duz" style="font-size:1em;" xml:lang="tr-TR">Diane adamın açıklamalarını dinlemiyordu. Kendi cevapları patlıyordu artık bilincinde. İkinci Lucien’ın da aynı yanık izlerini taşıdığından emindi. Tüm lüü-si-anlar parmaklarının ucunda, sadece transa geçtiklerinde görülen bir tarih taşıyorlardı. Haberciydi onlar. İyi de, o tarihte ne olacaktı? Bu tarihin anlamı neydi?</span></p>
				<p class="duz-46"><span class="duz" style="font-size:1em;" xml:lang="tr-TR">Bir anda ilk cevabı verdi; hiç kuşku yok, bu tarihler Rolf van Kaen, Philippe Thomas ve Eugen Talikh gibi adamlar içindi. Tokamak ekibinde çalışmış, geçmişteki laboratuvarlarına dönmek için bu mesajı bekleyen insanlar.</span></p>
				<p class="duz-46"><span class="duz" style="font-size:1em;" xml:lang="tr-TR">Kafasına başka düşünceler de üşüşüyordu. Bu çocuklar – bundan emindi – konu hakkında hiçbir bilgileri olmayan evlat edindirme kurumlarının aracılığıyla, yeni adlarla geliyorlardı Avrupa’ya. Tıpkı diğerleri gibi, bu vakıflar da zincirin bir halkası, bir aracıydı; Lucien’ı evlat edinen Diane gibi. Öte yandan, İrène Pandove, Eugen Talikh’in gözcüsünü evlat edinmeyi başarırken, Rolf van Kaen’in böyle bir şansı olmamıştı. Bu sorumluluğu devralan, kim olduğu bile bilinmeyen genç bir kadın, Diane Thiberge’di. Alman akupunkturcunun “Bu çocuk yaşamalı” demesinin nedeni de buydu. O sadece ona gönderilen, Lucien transa girmeden ölecek olursa hiçbir zaman görülmeyecek olan mesajı bekliyordu.</span></p>
				<p class="duz-46"><span class="duz" style="font-size:1em;" xml:lang="tr-TR">Apaçık ortada olan bir gerçek daha vardı; eski Marksist casus Philippe Thomas çevre yolundaki kazaya yol açmış ve Van Kaen’in tarihi öğrenmemesini sağlayarak buluşmaya katılmasını engellemeye çalışmıştı. Bütün bunlar çılgın, saçma, dehşet vericiydi ama, Diane doğru düşündüğünü biliyordu; bu insanları birbirlerine bağlayan sadece geçmişleri değildi; içlerinden birini, ötekinin habercisini ortadan kaldırarak rakibini safdışı bırakmaya iten karanlık ilişkiler de vardı.</span></p>
				<p class="duz-46"><span class="duz" style="font-size:1em;" xml:lang="tr-TR">Diane’ın çok iyi bildiği bir başka gerçek de tokamak çalışanlarının ülkeye geri dönmesini engellemek isteyen bir başkasının varlığıydı. Geri dönüşü önlemek için, en kökten çözümü, atardamar sıkıştırmayı kullanmaktan geri durmayan biri.</span></p>
				<p class="duz-46"><span class="duz" style="font-size:1em;" xml:lang="tr-TR">Kapkaranlık kuyuların dibinde de olsa, iki belirgin ışık görüyordu.</span></p>
				<p class="duz-46"><span class="duz" style="font-size:1em;" xml:lang="tr-TR">Her şeyden önce Lucien’ın –“kendi” Lucien’ının– tehlikede olmadığını hissediyordu. Mesajını iletmesini engellemek istemişlerdi ama, tarih ortaya çıkmıştı. Demek Lucien tehlikede değildi artık. Deyim yerindeyse, görevi bitmişti.</span></p>
				<p class="duz-46"><span class="duz" style="font-size:1em;" xml:lang="tr-TR">Öteki ışıksa, akla aykırı gelecek bir biçimde de olsa, çocukların ellerindeki yanıklarla bağlantılıydı; bu korkunç, iğrenç, isyan ettirici bir yöntemdi ama, büyü falan değildi. Burada paranormal hiçbir şey yoktu. En basit anlatımla gözcüler, sonsuza dek işaretlenmiş küçük çocuklardı.</span></p>
				<p class="duz-46"><span class="duz" style="font-size:1em;" xml:lang="tr-TR">Diane öğrendikleriyle sarsılarak Komiser Langlois’yı ve anlattıklarını hatırladı. Onun bütün bu kargaşayı yeniden düzenleyecek, bilinmeze yepyeni bir tutarlılık kazandıracak bilgilere sahip olduğundan emindi. Antropoloğa dönüp mırıldandı:</span></p>
				<p class="duz-46"><span class="duz" style="font-size:1em;" xml:lang="tr-TR">– Birazdan dönerim.</span></p>
				<p class="duz-46"/>
			</div>
		</div>
	</body>
</html>