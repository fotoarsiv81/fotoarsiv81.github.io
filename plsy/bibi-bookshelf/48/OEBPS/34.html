<html xmlns="http://www.w3.org/1999/xhtml">
	<head>
		<title>34.html</title>
		<link href="template.css" rel="stylesheet" type="text/css"/>
	</head>
	<body>
		<div id="x34.html" xml:lang="tr-TR">
			<div class="story">
				<p class="bolum-ismi"><span class="bolum-ismi-42" style="font-size:1em;" xml:lang="tr-TR">34</span></p>
				<p class="duz-43"><span class="duz" style="font-size:1em;" xml:lang="tr-TR">En ufak bir gürültü, en küçük bir titreşim duymuyordu. Kuyruksokumunun üzerine çökmüş, sırtını tahtaya vermiş, kımıldamıyordu hiç. Böcek gözlü adamlar François Bruner’i öldürmüşler miydi? Yoksa kaçmayı becermiş miydi?</span></p>
				<p class="duz-43"><span class="duz" style="font-size:1em;" xml:lang="tr-TR">Diane doğrulmaya çalıştı. Bu basit hareket bile korkunç ağrı duymasına neden oldu. Vücudu soğuyordu. Yediği darbeler birkaç dakika sonra derinleşecek ve dayanılmaz sancılara dönüşecekti. O andan itibaren de, en ufak bir hareketi yapamayacaktı. Onun için hızlı davranması, kaçacak bir çıkış yolu bulması gerekiyordu.</span></p>
				<p class="duz-43"><span class="duz" style="font-size:1em;" xml:lang="tr-TR">Bir eli şiddetle kanayan burnunda, topallayarak karanlıklara daldı. Gözlüğü olmadığından, belirsiz bloklardan, bulanık şekillerden oluşan bir dünyanın içindeydi. El yordamlarına rehberlik edenler, sadece yüksekteki gece lambalarıydı. Koridorun sonunda, dikdörtgen biçiminde bir salon vardı, salonun ortasında da fazla derin görünmeyen bir havuz. Havuzu aşmak için, suyun üzerindeki köprüyü kullanması, sonra da birkaç basamak tırmanması gerekiyordu. Mimarînin ilginçliğine zaman ayırmayı düşünmeksizin, önündeki engele saldırdı. Demir şeritlerden yapılmış köprüden geçerken, suyun üzerinde, fitilleri yanık yağ kaplarının yüzdüğünü gördü. Ateşten nilüferler gibi.</span></p>
				<p class="duz-43"><span class="duz" style="font-size:1em;" xml:lang="tr-TR">Bu kez kare biçimindeki bir odaya girdi. Bir sonraki oda, duvarları beyaz, parkeleri kara bir dikdörtgendi. Büyük camlardan sızan ay ışığı, sıralanmış eskizleri aydınlatıyordu: kalemin kâğıda işkence ettiği izlenimi veren, çini mürekkebiyle çizilmiş, kutsal kurban törenleri.</span></p>
				<p class="duz-43"><span class="duz" style="font-size:1em;" xml:lang="tr-TR">Başka zaman olsa, Diane’ın içinde bulunduğu yerin sadeliğine ve güzelliğine hayran olması gerekirdi. Oysa şimdi ağlıyor, sıcak balmumu ağırlığıyla yere düşen kırmızı damlaların ardının kesileceğini umuyordu. Çıkış yolu bulmaktan umudu kesmek üzereyken, koridorun sonunda, bir ışık sızıntısına aralanmış bir kapı gördü. Harelenmeler ve şıpırtılar, kapının ardında ne olduğunu anlatıyordu: banyo. Bir ara çözümdü bu. Biraz canlanabilmek için, yüzünü yıkamak, kendine çekidüzen vermek iyi olurdu.</span></p>
				<p class="duz-43"><span class="duz" style="font-size:1em;" xml:lang="tr-TR">Banyo yeşimin ve bronzun etkisi altındaydı. Bu iki malzemeden yontulmuş bloklar ve levhalar tüm mekânı kaplıyordu. Renkli ve ağır camlar, deniz görüntülü paravanlar gibi duvarlar boyunca uzanıyordu. Cilalı yeşilimsi bir taşa koca bir banyo oyulmuştu. Siyah askılara takılmış havlular, karanlık yosun gölgeleri yayıyordu. Her yerde, pencereler, karolar boyunca, lavabo ayaklarında ve beyaz fayanslarda, aynaların sonsuzluğunda birbirine paralel iki bronz dal uzayıp gidiyordu.</span></p>
				<p class="duz-43"><span class="duz" style="font-size:1em;" xml:lang="tr-TR">Diane lavaboya yaklaşıp musluğu çevirdi. Serin su genç kadına iyi geldi. Kanaması yavaşladı, ağrıları hafifledi. İşte o zaman, lavabonun içindeki suda şeffaf dokular gördü: minicik zarlar gibi. Başını kaldırdı, solunda, içi boş küvette, aynı yarısaydam parçacıklar. İlk aklına gelen, plastik film oldu, ama parçalardan birini eline aldığında, bunun organik bir doku olduğunu anladı.</span></p>
				<p class="duz-43"><span class="duz" style="font-size:1em;" xml:lang="tr-TR">Deri.</span></p>
				<p class="duz-43"><span class="duz" style="font-size:1em;" xml:lang="tr-TR">İnsan derisi.</span></p>
				<p class="duz-43"><span class="duz" style="font-size:1em;" xml:lang="tr-TR">Döndü, içgüdüsel olarak bu saçmalığın kaynağını arandı. Göğsünden bir çığlık koptu. Banyonun ortasında, siyah mermerden bir masaj masası yükseliyordu. Masanın üzerinde de, zümrüt rengi bir duş perdesiyle örtülü bir vücut. Şeffaf kıvrımların arasından, çok sıska bir adamın vücudunu görür gibi oldu. François Bruner? Titrek eliyle perdeyi çekip yere kaydırdı. Vücut tüm çıplaklığıyla belirdi.</span></p>
				<p class="duz-43"><span class="duz" style="font-size:1em;" xml:lang="tr-TR">Adam uzanmış, kolları göğsünde kavuşturulmuştu. Ortaçağ’da yapılan, kiliselerde dinlenen şövalye heykellerini andırıyordu yatışıyla. Benzerlik bununla da kalmıyordu; tıpkı yontulmuş şövalyelerin gotik mimarîyle değişmez bir görkemi paylaştıkları gibi, kurumuş, yaşlanmış, derisinden kemikleri fırlayan bu vücut da banyonun simetrik dekorasyonuyla uyum içindeydi.</span></p>
				<p class="duz-43"><span class="duz" style="font-size:1em;" xml:lang="tr-TR">Ceset kelimenin tam anlamıyla tarazlanıyora benziyordu. Kol ve bacaklarından çok ince deriler sarkıyor, göğsünün üzerinde buruşuyor, hemen altındaki yeni, pespembe cildi gözler önüne seriyordu. Diane son soğukkanlılık kırıntılarını da yitirmemeye çabalayarak ilerledi. Yeni bir darbe yedi. Cesede bir metre kala, karnını tüm ayrıntılarıyla görebiliyordu; göğüs kemiğinin hemen altında, incecik çizgi halindeki yara izini de.</span></p>
				<p class="duz-43"><span class="duz" style="font-size:1em;" xml:lang="tr-TR">François Bruner, Rolf van Kaen’le aynı şekilde öldürülmüştü.</span></p>
				<p class="duz-43"><span class="duz" style="font-size:1em;" xml:lang="tr-TR">Bunun anlamı ne? Bu infaz kimin işi? Saldırı tüfekli üç alçağın mı? Diane buna inanamıyordu; bu onların yöntemi olamazdı. Hem üstelik, neden kurbanlarını mermer masanın üzerine yatırsınlar?</span></p>
				<p class="duz-43"><span class="duz" style="font-size:1em;" xml:lang="tr-TR">Geri adım atarken, baştan beri görmesi gerekeni, oyunun tüm kâğıtlarını yeniden dağıtanı gördü; yaşlı adamın alnını. Açık, saçı dökülmüş alnını. Çakmaktaşı gibi elmacıkkemiklerini. Gözkapaklarını.</span></p>
				<p class="duz-43"><span class="duz" style="font-size:1em;" xml:lang="tr-TR">Mermer masada yatan, radyoaktivite geçirmez parkalı adamdı.</span></p>
				<p class="duz-43"><span class="duz" style="font-size:1em;" xml:lang="tr-TR">Üç hafta önce, Diane’ı ve oğlunu öldürmek isteyen adam.</span></p>
				<p class="duz-43"/>
				<p class="duz-43"/>
			</div>
		</div>
	</body>
</html>