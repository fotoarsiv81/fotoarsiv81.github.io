<html xmlns="http://www.w3.org/1999/xhtml">
	<head>
		<title>68.html</title>
		<link href="template.css" rel="stylesheet" type="text/css"/>
	</head>
	<body>
		<div id="x68.html" xml:lang="tr-TR">
			<div class="story">
				<p class="bolum-ismi"><span class="bolum-ismi-57" style="font-size:1em;" xml:lang="tr-TR">68</span></p>
				<p class="duz-58"><span class="duz" style="font-size:1em;" xml:lang="tr-TR">Annesi hiç bu kadar güzel olmamıştı.</span></p>
				<p class="duz-58"><span class="duz" style="font-size:1em;" xml:lang="tr-TR">Ayağında ünlü bir İtalyan markası, dağda kayak sonrası giyilen yumuşak ve sıcak tutan ayakkabıları vardı. Tek bir lekenin, tek bir yersiz çizginin görülmediği, akrilik bir zarafet örneği. Zayıf noktaları bulabilmek için, Diane’ın annesinin yüzüne bakması gerekti. Kadının sarı perçemleri, kırmızı kar başlığının altında daha beyaz, daha cansız görünüyordu. Ya gözler? Her zaman öylesine duru, öylesine mavi olan gözler, şimdi buzdan kabarcıklara benziyordu. Diane durumun ciddiyetine uygun bir cümle aradıysa da, sorusunu yinelemekle yetinmek zorunda kaldı:</span></p>
				<p class="duz-58"><span class="duz" style="font-size:1em;" xml:lang="tr-TR">– Anne? Burada ne arıyorsun?</span></p>
				<p class="duz-58"><span class="duz" style="font-size:1em;" xml:lang="tr-TR">Sybille Thiberge bir tebessümle cevap verdi:</span></p>
				<p class="duz-58"><span class="duz" style="font-size:1em;" xml:lang="tr-TR">– Bu tüm hayatımın öyküsü, güzelim.</span></p>
				<p class="duz-58"><span class="duz" style="font-size:1em;" xml:lang="tr-TR">Diane, tıpkı öteki ikisi gibi, annesinin elinde de otomatik bir tabanca olduğunu gördü. Tabancanın modelini hatırladı; bir Glock, hani Bruner Vakfı’nda kullandığının eşi. Nedenini anlayamamakla birlikte, bu ayrıntının ona bir çeşit güven verdiğini hissedip, buyurdu:</span></p>
				<p class="duz-58"><span class="duz" style="font-size:1em;" xml:lang="tr-TR">– Anlat. Bize borçlusun.</span></p>
				<p class="duz-58"><span class="duz" style="font-size:1em;" xml:lang="tr-TR">– Gerçekten mi?</span></p>
				<p class="duz-58"><span class="duz" style="font-size:1em;" xml:lang="tr-TR">– Evet. Seni dinlemek için buralara kadar geldiğimiz yetmez mi</span><span class="duz" style="font-size:1em;" xml:lang="tr-TR">?</span></p>
				<p class="duz-58"><span class="duz" style="font-size:1em;" xml:lang="tr-TR">Tebessüm. Diane’ın çocukluğundan beri nefret ettiği o çok tanıdık gülümseme.</span></p>
				<p class="duz-58"><span class="duz" style="font-size:1em;" xml:lang="tr-TR">– Doğru, dedi Sybille. Ama korkarım epey zamanımızı alacak.</span></p>
				<p class="duz-58"><span class="duz" style="font-size:1em;" xml:lang="tr-TR">Diane gözlerini geniş salonda gezdirdi, zincirleri, lahitleri, ameliyat masasını gördü.</span></p>
				<p class="duz-58"><span class="duz" style="font-size:1em;" xml:lang="tr-TR">– Önümüzde bütün bir gece var, öyle değil mi? Deneyinizin şafaktan önce başlayacağını sanmıyorum.</span></p>
				<p class="duz-58"><span class="duz" style="font-size:1em;" xml:lang="tr-TR">Sybille başını salladı. İki Slav yanındaydı şimdi. Solukları ince ince billurlaşıyordu. Birinin kahverengi şapkası, diğerinin beyaz kapüşonu buzdan parıldıyordu. Annesinin iki yanındaki bu hareketsiz adamlar, ürkütücü bir mükemmellik sergiliyordu ama, Diane’ı olduğu yere çivileyen bu değildi; işkencecilerin Sybille’e bakışlarındaki katıksız hayranlıktı genç kadını asıl sarsan.</span></p>
				<p class="duz-58"><span class="duz" style="font-size:1em;" xml:lang="tr-TR">– Yazgımı anlayacağından kuşkuluyum, diye söze girişti Sybille söze. Amaçlarımı. Ana nedenlerini.</span></p>
				<p class="duz-58"><span class="duz" style="font-size:1em;" xml:lang="tr-TR">– Neden anlamayayım?</span></p>
				<p class="duz-58"><span class="duz" style="font-size:1em;" xml:lang="tr-TR">Sybille önce dalgınca Giovanni’ye baktı, sonra gözlerini kızının gözlerine dikti.</span></p>
				<p class="duz-58"><span class="duz" style="font-size:1em;" xml:lang="tr-TR">– Çünkü senin bilmediğin bir dönemden bahsediyorum da, ondan. Düşünde bile görmediğin bir soluktan. Sizin kuşağınız içi boş cüruftan, ölü bir kütükten başka bir şey olamadı. Ne bir düş ne bir umut, hatta ne bir pişmanlık. Hiç.</span></p>
				<p class="duz-58"><span class="duz" style="font-size:1em;" xml:lang="tr-TR">– Ne biliyorsun?</span></p>
				<p class="duz-58"><span class="duz" style="font-size:1em;" xml:lang="tr-TR">Annesi, sanki kendi kendine anlatıyormuşçasına devam etti:</span></p>
				<p class="duz-58"><span class="duz" style="font-size:1em;" xml:lang="tr-TR">– Sizler tüketim, yaldızlı materyalizm çağında yaşıyorsunuz. Aklınız sadece göbeğinizdeki o küçük delikte. (İçini çekti.) Belki de bu düşsüzlüğünüz, içinizde sizi yakacak bir alev olmamasından ileri geliyor. Oysa bizler öylesine tutkulu, öylesine arzuluyduk ki, her şeyinizi aldık...</span></p>
				<p class="duz-58"><span class="duz" style="font-size:1em;" xml:lang="tr-TR">Diane içinde bilindik bir öfkenin yükseldiğini hissetti.</span></p>
				<p class="duz-58"><span class="duz" style="font-size:1em;" xml:lang="tr-TR">– Sen neden söz ediyorsun? Hangi düşü kaçırmışız bakalım?</span></p>
				<p class="duz-58"><span class="duz" style="font-size:1em;" xml:lang="tr-TR">Bir sessizlik oldu. Sanki annesi, kızının bilgisizliğini ölçüyormuşçasına, şaşkınlık dolu bir sessizlik. Sonra, dudaklarını saygıyla bükerek, konuştu.</span></p>
				<p class="duz-58"><span class="duz" style="font-size:1em;" xml:lang="tr-TR">– Devrim. Ben devrimden bahsediyorum. Toplumsal eşitsizliklerin sonu. Proletaryanın iktidarı. Sonunda üretim araçlarını ellerinde bulunduranlara iade edilen zenginlik. İnsanın insanı sömürmesinin sonu.</span></p>
				<p class="duz-58"><span class="duz" style="font-size:1em;" xml:lang="tr-TR">Diane şaşkınlıktan yıkılacak gibiydi. Demek her şeyin kilit noktası, kâbusun altın sayısı bu iki heceli sözcüktü. Anasının konuşması hızlandı:</span></p>
				<p class="duz-58"><span class="duz" style="font-size:1em;" xml:lang="tr-TR">– Evet, küçüğüm. Devrim. Düş değildi. Bir öfkeydi devrim, bir gerçek. Toplumumuzu sınıflara ayıran, beyinlerimizi zincire vuran sistemi yıkmak mümkündü. İnsanı toplumsal ve zihinsel zindanından kurtarabilirdik. Adaletin, cömertliğin, bilincin egemen olduğu bir dünya kurabilirdik. Bu düşün ötekilerinden daha görkemli, daha büyük olduğunu kim reddedebilir?</span></p>
				<p class="duz-58"><span class="duz" style="font-size:1em;" xml:lang="tr-TR">Diane konuşanın Suchet Bulvarı’ndaki burjuva olduğuna inanamıyordu bir türlü. Annesinin söylediklerini geçmişte bildiği bir gerçeğe uydurmaya çalışıyordu. Oysa annesinin komünizmden, hatta politikadan bahsettiğini hiç duymamıştı. Belleğini zorlamaktan vazgeçti. Cevap nasıl olsa gelecekti. Cevap, tarihin ta kendisiydi:</span></p>
				<p class="duz-58"><span class="duz" style="font-size:1em;" xml:lang="tr-TR">– 1967’de, yirmi bir yaşındaydım. Nanterre Fakültesi Psikoloji Bölümü’nde lisans öğrenimimi sürdürüyordum. Bir küçük burjuvadan başka bir şey değildim, ama vücudumu ve yüreğimi çağıma adamıştım. Komünizm ve deneysel psikoloji en büyük tutkularımdı. Sosyalizm öğretisine dalmak için Moskova’ya gitmeyi istediğim kadar, kimyacıların LSD kullanarak insan beyninin bilinmedik noktalarına eriştikleri Berkeley Üniversitesi’nde okumak için Amerika’ya gitmeyi de istiyordum.</span></p>
				<p class="duz-58"><span class="duz" style="font-size:1em;" xml:lang="tr-TR">Kahramanımın adı Philippe Thomas’ydı. Sadece Nanterre’in en ünlü psikoloji profesörü olduğu için değil, aynı zamanda da komünist partinin önde gelen kişilerinden olduğu için. Verdiği her derse girdim. Gözüme olağanüstü, ulaşılmaz, elle dokunulamaz görünüyordu...</span></p>
				<p class="duz-58"><span class="duz" style="font-size:1em;" xml:lang="tr-TR">Villejuif Hastanesi’nde, laboratuvar testlerinde kullanmak için gönüllüler aradığını duyduğumda, hemen gidip başvurdum. Thomas o sıralarda bilinçsizlik ve paranormal yeteneklerin doğuşu üzerinde çalışıyordu. O dönemde bazı Amerikan hastanelerinin uyguladığı parapsikolojik deneylerin doğrultusunda, birtakım çalışmalar yürütüyordu. 1968 yılının ilk günlerinden itibaren, devamlı olarak Villejuif’e gitmeye başladım. Tam bir düş kırıklığı oldu; testler giderek sıkıcı olmaya başladı –genellikle iskambil kâğıtlarının rengini tahmin etmek gerekiyordu– üstelik Thomas da hastaneye hiç gelmiyordu.</span></p>
				<p class="duz-58"><span class="duz" style="font-size:1em;" xml:lang="tr-TR">Oysa bir ay kadar sonra beni çağıran, üstadın ta kendisiydi. Vardığım sonuçlar, istatistik olarak değerliymiş. Thomas o zaman bana bir dizi daha derin araştırma yapmamı önerdi, kendisi de araştırmacı olarak çalışmalara katılacaktı. Beni o öneride asıl şaşırtanın ne olduğunu hâlâ bilmiyorum; medyum olduğumu öğrenmek mi, yoksa kahramanımın yakınında haftalarca kalacağım mı?</span></p>
				<p class="duz-58"><span class="duz" style="font-size:1em;" xml:lang="tr-TR">Bütün gücümle çalışmaya koyuldum. Artık Philippe olarak adlandırdığım adamın yanında geçirdiğim saatlerin tadına doyum olmuyordu. Oysa davranışlarında beni ürküten bir şey vardı. Bende hayran kaldığı bir güç, bir yetenek görüyor gibiydi. Bir süre sonra, onun da bir yeteneğe sahip olduğuna inandığını anladım. Duyu ötesi bir algılama becerisinden çok, bir telekinezi yeteneği. Maddeyi –özellikle de metalleri– uzaktan etkileyebileceğine inanıyordu. Gerçekten de bunu bir ya da iki kez kanıtlayabilmişti ama, her istendiğinde tekrarlayamıyordu. Bir süre sonra, gerçeği anlamaya başladım; becerilerimi kıskanıyordu.</span></p>
				<p class="duz-58"><span class="duz" style="font-size:1em;" xml:lang="tr-TR">Mayıs 1968 olayları patladı. Philippe ve ben, barikatlardayken, sevgiliydik artık. Sanki bir rüyanın tenini, bir idealin vücudunu okşuyormuş gibiydim. Oysa aramıza bir dehşet dalgası girivermişti. İçime boşaldığı o bir asırlık saniyelerde, o tek bakış anlarında, gözlerinde nefretin parlaklığını gördüm.</span></p>
				<p class="duz-58"><span class="duz" style="font-size:1em;" xml:lang="tr-TR">Olanları ancak çok sonraları kavrayabildim. Thomas bir teori varlığıydı. Kendi kendine fikirler, insanüstü hevesler, ruhsal güçler yakıştıran biri. Oysa ben onu gerçeğine geri döndürmüş, vücuduma tutkun bir erkekten başka bir şey olmadığını göstermiştim. Ben onun gözünde düşüşünün, yıkılışının simgesiydim artık.</span></p>
				<p class="duz-58"><span class="duz" style="font-size:1em;" xml:lang="tr-TR">Ayaklanmanın sona ermesi için birkaç hafta yetti. İşçiler işlerinin başına döndüler, öğrenciler hizaya girdi. Thomas Avrupa’daki tüm devrimci hareketin yasını tuttu. Yoldaşlarımızdan bazılarının hevesi kırıldı, siyasal kavgadan çekildiler; bazıları da silahlı mücadeleye karar verip teröre daldı. Philippe bambaşka bir proje düşündü: Doğu’ya gitmek. Komünist topraklara kavuşmak, bunca zamandır savunduğu sistemi yerinde yaşamak. Aslında, özellikle Rus parapsikoloji laboratuvarlarına girmek istiyordu. Oradayken, telekinezi yeteneklerini geliştireceğinden emindi. Oysa bir sorunu vardı, Ruslara önerebileceği hiçbir şeyi yoktu. O yıllarda demirperdeyi aşabilmek için, insanın sisteme yararlı olacağını kanıtlaması gerekiyordu. İşte o zaman Thomas giriş bileti olarak beni kullanmayı düşündü.</span></p>
				<p class="duz-58"><span class="duz" style="font-size:1em;" xml:lang="tr-TR">Moskova’ya resmî bir ziyaret yapmak bahanesiyle, SSCB Büyükelçiliği’nin kapısını aşındırdık. Thomas diplomatlardan çoğunu tanıyordu. Parapsikoloji testlerinden, o gri duvarlı, kirli perdeli bürolardan birinde geçtik. Thomas beceremedi, ama ben olağanüstü bir sonuç aldım. Ruslar önce başarılarımın ardındaki hileyi anlamaya çalıştılar, ama kısa sürede karşılarındakinin şimdiye kadar rastlamadıkları bir yetenek olduğunu kabul etmek zorunda kaldılar. Ondan sonra da, olaylar hızla gelişti.</span></p>
				<p class="duz-58"><span class="duz" style="font-size:1em;" xml:lang="tr-TR">Philippe’le gideceğimden kimsenin kuşkusu yoktu. Yoktu ama, ruhsal durumu her geçen gün daha kötüye gidiyordu. Bir yıl boyunca, iki kez bir kliniğe yatmak zorunda kaldı. Mani ile depresyon arasında gidip geliyordu. Acıya, şiddete, kana tutkundu. Bütün bunlara rağmen –belki de bütün bunlar için</span><span class="duz" style="font-size:1em;" xml:lang="tr-TR">– ona her zamankinden daha çok âşıktım.</span></p>
				<p class="duz-58"><span class="duz" style="font-size:1em;" xml:lang="tr-TR">1969 ocağında Bulgaristan’da, Sofya’da “Tanımsal Bilimler” konulu bir kongreye katıldık. Orada KGB’nin adamları bizimle temas kurdu, bizlere Maline ve Sadko adına hazırlanmış Sovyet kimlikleri verdi. Bunu başından beri beklememize rağmen, çok ani, karanlık ve ürkütücüydü. Kırk sekiz saat sonra, SSCB’deydik.</span></p>
				<p class="duz-58"><span class="duz" style="font-size:1em;" xml:lang="tr-TR">Daha varır varmaz, gerçek bir düş kırıklığına uğradık. Birer kahraman olarak karşılanmayı umuyorduk, oysa casus muamelesi gördük. Eşitliğin hâkim olduğu bir dünya düşlüyorduk. Oysa burada haksızlık, hile ve baskıdan başka bir şey yoktu.</span></p>
				<p class="duz-58"><span class="duz" style="font-size:1em;" xml:lang="tr-TR">Philippe’in umutsuzluğu bana da bulaştı. Giderek daha acımasız, kolay öfkelenir oldu. Beni her zamankinden çok arzuluyordu, bu arzusu da onu sürekli kendini aşağılamaya itti. Sabahları uyandığımda, cildimin üzerinde kesikler görüyordum. Beni yaralayan, Philippe’ti tabiî, telekinezi deneylerinde kullandığı iğnelerle, bıçaklarla yaralıyordu beni.</span></p>
				<p class="duz-58"><span class="duz" style="font-size:1em;" xml:lang="tr-TR">Göz göre göre eriyip bitiyordum. Thomas’nın işkenceleri, soğuk, gıdasızlık, yalnızlık, pis laboratuvarlarda her gün katlanmak zorunda kaldığım deneyler, her şey beni yıkmak için el ele vermiş gibiydi. Aklımı yitiriyordum. Vücudumu yitiriyordum. O güne kadar kadın kimliğimi oluşturan şeyden de yoksundum: âdet görmüyordum. Birkaç haftadan beri, hamile olduğumun farkındaydım.</span></p>
				<p class="duz-58"><span class="duz" style="font-size:1em;" xml:lang="tr-TR">Mart 1969’da, parti yetkilileri Moskova’nın sekiz bin kilometre uzağında, Moğolistan’da bir laboratuvara gönderileceğimizi bildirdiler. Bu haber kanımı dondurdu. Oysa Philippe tam tersi bir tepki gösterdi, kendine güvenini yeniden kazanmaya başlamıştı. Bir bebek beklediğimi söylediğimde, beni dinlemedi bile. Gözünde artık tek bir şey vardı; Sovyet İmparatorluğu’nun en gizli kurumuna atanmıştık. Nihayet paranormal olayları inceleyecek, Rusların bu alandaki birikimlerinden yararlanabilecektik.</span></p>
				<p class="duz-58"><span class="duz" style="font-size:1em;" xml:lang="tr-TR">Moskova’daki doğumun bir teknoloji harikası olmayacağını biliyordum ama, böylesi bir barbarlığa, bir şiddete de hazırlıklı değildim doğrusu. Normal doğum yapamayacak kadar bitkindim. Diyafram ve karın kaslarımı sıkacak gücüm yoktu. Dölyatağı boynu gereğince açılamıyordu. Hemşireler dehşete kapıldı, sarhoş gezen nöbetçi doktoru çağırmak zorunda kaldılar. Votkalı soluğu, doğumhanedeki eter kokusunu bastırıyordu. İşte o ayyaş, sarsak ellerine bir forseps aldı.</span></p>
				<p class="duz-58"><span class="duz" style="font-size:1em;" xml:lang="tr-TR">Metal aletin rahmimi açtığını, tırmaladığını, iç organlarımı yaraladığını hissettim. Çığlıklar atıp debelendim, o her seferinde elindeki metal kıskaçla karnıma daldı. Sonunda sezaryene karar verdi. Anestezinin hiçbir etkisi olmadı. Uyuşturucunun süresi geçmişti.</span></p>
				<p class="duz-58"><span class="duz" style="font-size:1em;" xml:lang="tr-TR">Tek bir çözüm kalmıştı; sezaryeni canlı canlı yapmak. Bilincim yerindeyken, karnımı yardılar. Neşterin korkunç temasını hissettim, kanımın önlükleri ve duvarları kızıla boyadığını gördüm, sonra kendimden geçtim. On iki saat kadar sonra kendime geldiğimde, yanımda, plastik bir beşiğin içinde sen yatıyordun. Ameliyatın sonunda kısır kaldığımı bilmiyordum ama, eğer bilseydim, sevinçten şarkı söylerdim. Hareket edemeyecek kadar bitkin olmasam, seni tüm gücümle duvara fırlatırdım herhalde.</span></p>
				<p class="duz-58"><span class="duz" style="font-size:1em;" xml:lang="tr-TR">“Seni” sözcüğü Diane’ı yaraladı. Demek dünyaya gelişi böyle olmuştu. Kan ve nefret kapılarından. İşte onunla ilgili gerçek buydu; iki canavarın, Sybille Thiberge ile Philippe Thomas’nın kızıydı. İçinde tuhaf bir sıcaklık, bir çeşit rahatlık duydu. Bütün bu karışıklığın içinde, görebildiği tek bir gerçek vardı; annesine ve babasına çekmemişti. Genetik kurallarını ince bir örtü, zayıf bir perdeymişçesine yırtıp geçmişti. Dengesiz, biraz çatlak, değişik... belki. Yine de o iki vahşi hayvana hiç mi hiç benzemiyordu.</span></p>
				<p class="duz-58"><span class="duz" style="font-size:1em;" xml:lang="tr-TR">Annesi hâlâ devam ediyordu:</span></p>
				<p class="duz-58"><span class="duz" style="font-size:1em;" xml:lang="tr-TR">– İki ay sonra, 1969 sonbaharında Moğolistan’a hareket ettik. Orada dondurucu soğukla tanıştım. Yirmi dört saat boyunca, içinde tek bir insanın bile yaşamadığı aynı ormanı gözler önüne seren bu kıtanın uçsuz bucaksızlığını gördüm. Soğuğun çatlattığı garlar, askerî kamplara benziyordu. Her yerde haki renk, düşmanca bakışlar, üniforma ve Kalaşnikovlar. Her şey telgraf kablolarına ya da dikenli tellere sarılmış gibi. Sonu olmayan bir Gulag’a batıyor gibiydim.</span></p>
				<p class="duz-58"><span class="duz" style="font-size:1em;" xml:lang="tr-TR">Birbirine çarpan vagonların çıkardığı gürültüyü, rayların bitmek bilmez tıkırtısını hâlâ duyarım. Sanki benim soluğumun yerini alan, çelik bir nefes gibi. Ben de aşınmaz bir alaşımdan yapılmış, metal bir kadındım artık. Karnımı karıştıran aletlerin metalinden. Philippe’in bana işkence etmek için kullandığı metalden. Ondan ve ötekilerden korunmak için, üzerimden hiç ayırmadığım metalden. Artık doymak bilmez bir intikam isteğinden başka bir şey duymuyordum. Biliyordum üstelik, içgüdüm durmaksızın aynı şeyi fısıldıyordu; tayganın bir köşesinde, intikamımı alacaktım.</span></p>
				<p class="duz-58"/>
				<p class="duz-58"/>
				<p class="duz-58"/>
			</div>
		</div>
	</body>
</html>