<html xmlns="http://www.w3.org/1999/xhtml">
	<head>
		<title>56.html</title>
		<link href="template.css" rel="stylesheet" type="text/css"/>
	</head>
	<body>
		<div id="x56.html" xml:lang="tr-TR">
			<div class="story">
				<p class="bolum-ismi"><span class="bolum-ismi-55" style="font-size:1em;" xml:lang="tr-TR">56</span></p>
				<p class="duz-56"><span class="duz" style="font-size:1em;" xml:lang="tr-TR">Tupolev’in içinde koltuk falan yoktu; hatta yolcu kabini bile yoktu. Bindikleri uçak yüz metre boyunca uzayan iki gri bölmeden ve bu bölmelere tutturulmuş, içine eşyaların konduğu ya da insanların tutunduğu ağlardan oluşuyordu sadece. Dirsek dirseğe sıkışmış yüzlerce Moğol yere çökmüş, çuvallarının ya da karton kutularının üzerine tünemiş, çocuklarını ve koyunlarını tutmaya çalışıyordu.</span></p>
				<p class="duz-56"><span class="duz" style="font-size:1em;" xml:lang="tr-TR">Diane da kalabalığın ortasına çömelmişti. İsteri krizine yakın bir coşku içindeydi. Uyumamış olmasına rağmen, en ufak bir yorgunluk hissetmiyor, bir gece öncesinin dam boğuşmasından kalma sızılarını bile duymuyordu. Gecenin şiddeti geride yoğun bir asabiyetten, vücudunun içinde bir titreşimden başka bir şey bırakmadan, geçip gitmiş gibiydi.</span></p>
				<p class="duz-56"><span class="duz" style="font-size:1em;" xml:lang="tr-TR">Cinayete rağmen, manastırdaki esrar perdesine rağmen, Diane’ın gerçeğin yüzde ona yakınını anlatmış olmasına rağmen, sıvışmamıştı Giovanni; macerayı Sibirya sınırına kadar sürdürmek kararındaydı. Çantalarını hazırlayıp, birer fincan sıcak çay içtikten sonra, iki kafadar başkentin yaklaşık beş yüz kilometre kuzeydoğusundaki yerleşim merkezi Mörön’e gidecek olan haftalık uçağa yetişmek üzere yola koyulmuşlardı.</span></p>
				<p class="duz-56"><span class="duz" style="font-size:1em;" xml:lang="tr-TR">Uçak bir saatten beri havadaydı. Motorların gürültüsü kulakları sağır ediyor, kolları bacakları uyuşturuyordu. Koyunlar bile küçük heykeller gibi donmuş, kıpırdamıyordu. Hareket eden bir tek Diane vardı; doğruluyor, yolcuların arasında sırtını dayayacak bir yer arıyordu. Sükûnetine kavuşmaya çalışıyor, bu arada da çevresindeki erkekleri ve kadınları süzüyordu.</span></p>
				<p class="duz-56"><span class="duz" style="font-size:1em;" xml:lang="tr-TR">Gördüğü yüzler Ulan-Bator’dakilere benzemiyordu. Erkeklerin koyu esmer yüzleri, derin çiziklerle, buruşukluklarla kaplıydı; oysa kadınların ve çocukların cildi pürüzsüz, neredeyse yarısaydamdı. Deellerin parlak renkleri de genç kadının gözünden kaçmadı. Çevresinde mavi, yeşil, sarı yamaçlar, kırmızı, beyaz parıltılar, portakal rengi, pembe, mor yükseltiler vardı.</span></p>
				<p class="duz-56"><span class="duz" style="font-size:1em;" xml:lang="tr-TR">Diane hemen yanında, bir karton kutunun üzerine çömelmiş çocuğu Giovanni’ye göstererek sordu:</span></p>
				<p class="duz-56"><span class="duz" style="font-size:1em;" xml:lang="tr-TR">– Adı neymiş?</span></p>
				<p class="duz-56"><span class="duz" style="font-size:1em;" xml:lang="tr-TR">İtalyan, çocuğun annesine döndü, cevabı dinleyip çevirdi:</span></p>
				<p class="duz-56"><span class="duz" style="font-size:1em;" xml:lang="tr-TR">– Hoserden, yani Çifte Mücevher. Moğolistan’da her adın bir anlamı vardır.</span></p>
				<p class="duz-56"><span class="duz" style="font-size:1em;" xml:lang="tr-TR">– Ya şunun?</span></p>
				<p class="duz-56"><span class="duz" style="font-size:1em;" xml:lang="tr-TR">Çivit rengi bir türbana bürünmüş anasının kucağında uyuklayan çok daha küçük bir çocuğu gösteriyordu.</span></p>
				<p class="duz-56"><span class="duz" style="font-size:1em;" xml:lang="tr-TR">– Mart Güneşi, diye çevirdi ataşe.</span></p>
				<p class="duz-56"><span class="duz" style="font-size:1em;" xml:lang="tr-TR">– Bu?</span></p>
				<p class="duz-56"><span class="duz" style="font-size:1em;" xml:lang="tr-TR">– Çelik Zırh.</span></p>
				<p class="duz-56"><span class="duz" style="font-size:1em;" xml:lang="tr-TR">Diane soru oyununa son verdi. Şimdi artık kadınların siyah saçlarını saran eşarplarına bakıyordu. Baskı motiflerin içinde, hayvan resimlerini seçti. Boynuzları görkemli ren geyikleri, kanatları altın saçaklarla son bulan kartallar, pençeleri kahverengi freskler gibi açılan ayılar. Daha dikkatli bakıldığında, başka şeyler de görülüyordu. Boynuzlar, kanatlar, pençeler, ipeğin gölgeleriyle kollara, insan siluetlerine, insan yüzlerine dönüşüyordu... Aslında, kumaşın üzerinde iki ayrı resim görmek mümkündü. Işığın işbirliği yaptığı, iki yüzlü bir sır gibi bir şey. Diane bu yanılsamanın önemli olduğunu, bilerek yapıldığını tahmin edebiliyordu.</span></p>
				<p class="duz-56"><span class="duz" style="font-size:1em;" xml:lang="tr-TR">– Taygada, insan ile hayvan özdeşleşir, diye açıkladı Giovanni. Avcı ormanda hayatta kalabilmek için, ezelden beri hayvanları örnek almıştır. Onlarda kendine özgü uyum yöntemleri bulur. Hayvan aynı zamanda hem av hem de simgedir. Hem düşman hem de suç ortağı.</span></p>
				<p class="duz-56"><span class="duz" style="font-size:1em;" xml:lang="tr-TR">Motorların gürültüsünü bastırmak için, İtalyan avazı çıktığı kadar bağırıyordu:</span></p>
				<p class="duz-56"><span class="duz" style="font-size:1em;" xml:lang="tr-TR">– Bu özdeşleşme, şamanlarda daha da ileridir. Eski inanışlara göre, şamanlar gerçekten hayvana dönüşme gücüne sahiptir. Ruhlarla temasa geçmeleri gerektiğinde, ormana gidip insan alışkanlıklarından arınırlar – örneğin pişmiş et yemezler – sonra da ruhlar dünyasına varabilmek için, son değişim evresinden geçerler.</span></p>
				<p class="duz-56"><span class="duz" style="font-size:1em;" xml:lang="tr-TR">Ataşe soluklanabilmek için birkaç saniye kadar sustu, sonra da bir sır vermek istiyormuşçasına, Diane’a yaklaştı. Uçağın gri bölmeleri gözlüğüne yansıdı, camlarını bronz kubbelere benzetti.</span></p>
				<p class="duz-56"><span class="duz" style="font-size:1em;" xml:lang="tr-TR">– Çok ünlü bir Tseven geleneği vardır; hâlâ var oldukları dönemlerde, çeşitli kabilelerin şamanları gizli buluşma yerlerinde toplanıp, taptıkları hayvanın şekline bürünerek birbirleriyle yarışmak zorundaydı. Bu çarpışmalar Tsevenleri hem dehşete düşürüyor hem de onlar için son derece önemli sonuçlar doğuruyordu.</span></p>
				<p class="duz-56"><span class="duz" style="font-size:1em;" xml:lang="tr-TR">– Neden?</span></p>
				<p class="duz-56"><span class="duz" style="font-size:1em;" xml:lang="tr-TR">– Çünkü galip gelen yenilenin de güçlerine sahip oluyor, o yetenekleri kabilesine götürüyordu.</span></p>
				<p class="duz-56"><span class="duz" style="font-size:1em;" xml:lang="tr-TR">Diane gözlerini yumdu. On yıldan fazla bir süredir yırtıcı hayvanları inceliyor, davranışlarını gözleyip, tepkilerini ölçüyordu. Bütün bu araştırmaların sonunda, sadece tek bir amaç vardı; hayvanlardaki şiddeti anlamak, mümkünse, bu anlayışa dayanarak şiddetin temelini bulmak.</span></p>
				<p class="duz-56"><span class="duz" style="font-size:1em;" xml:lang="tr-TR">Şaman gelenekleri kendi çalışmalarının çok da uzağında değildi. Hayvan-insanlarca girişilen amansız bir kavga düşüncesi, ona çok çekici görünmeye başladı. Gençliğinde başından geçenlerden sonra, kendisi de hayatta kalabilmek için incelediği yırtıcıların ruhuna sığınmıştı.</span></p>
				<p class="duz-56"><span class="duz" style="font-size:1em;" xml:lang="tr-TR">Gözlerini açtı, uçağın tozlu ışığında, rengârenk deelli yolcuları, kadınların göz okşayıcı başörtülerini izledi. Tuhaf bir şekilde, sanki o da tayganın ucuna bir buluşmaya gidiyor gibiydi.</span></p>
				<p class="duz-56"><span class="duz" style="font-size:1em;" xml:lang="tr-TR">Kendisiyle buluşmaya.</span></p>
				<p class="duz-56"/>
				<p class="duz-56"/>
				<p class="duz-56"/>
			</div>
		</div>
	</body>
</html>