<html xmlns="http://www.w3.org/1999/xhtml">
	<head>
		<title>63.html</title>
		<link href="template.css" rel="stylesheet" type="text/css"/>
	</head>
	<body>
		<div id="x63.html" xml:lang="tr-TR">
			<div class="story">
				<p class="bolum-ismi"><span class="bolum-ismi-25" style="font-size:1em;" xml:lang="tr-TR">63</span></p>
				<p class="duz-26"><span class="duz" style="font-size:1em;" xml:lang="tr-TR">Vadinin üzerinde güneş doğuyordu. Ufka doğru saldırıya geçmiş gibi görünen yeşil vadilerin sağında ağaçlıklı tepeler, solunda da hâlâ sisle örtülü yamaçlar vardı. Diane yüz metre ötede, belirginleşen bir nokta gördü. Gözlerini kıstığında, omzunda tüfeğiyle ona doğru yaklaşan Giovanni’yi tanıdı. Dizlerine kadar gelen otların arasında onu arıyordu.</span></p>
				<p class="duz-26"><span class="duz" style="font-size:1em;" xml:lang="tr-TR">– Ne oldu? diye haykırdı Giovanni. Bir sarsıntı duydum, sonra...</span></p>
				<p class="duz-26"><span class="duz" style="font-size:1em;" xml:lang="tr-TR">Rüzgâr, cümlenin gerisini yuttu. Diane sendeleyerek İtalyan’a yaklaştı. Yanığını hissetmiyordu ama, yüzünü kamçılayan rüzgârı, otların bacaklarını okşamasını, ruhuna işleyen temiz havayı tüm açıklığıyla duyuyordu.</span></p>
				<p class="duz-26"><span class="duz" style="font-size:1em;" xml:lang="tr-TR">– Beni beklemeliydiniz, diye homurdandı İtalyan yaklaşınca. Ne oldu?</span></p>
				<p class="duz-26"><span class="duz" style="font-size:1em;" xml:lang="tr-TR">– Tokamak harekete geçti. Neler olduğunu bil...</span></p>
				<p class="duz-26"><span class="duz" style="font-size:1em;" xml:lang="tr-TR">– Ya siz? diye sordu Giovanni. İyi gibisiniz.</span></p>
				<p class="duz-26"><span class="duz" style="font-size:1em;" xml:lang="tr-TR">Diane hıçkırıklarını durdurmak için gülümsedi.</span></p>
				<p class="duz-26"><span class="duz" style="font-size:1em;" xml:lang="tr-TR">– Gözlem gücünüz çok iyi, dedi.</span></p>
				<p class="duz-26"><span class="duz" style="font-size:1em;" xml:lang="tr-TR">Parmaklarını saçlarına götürdü, büyük bir kolaylıkla bir tutam kopardı. Radyasyon etkilerini göstermeye başlamıştı bile. Vücudunu oluşturan milyarlarca atom birbirinden ayrılıyor, yok olmasına kadar varacak bir dizi tepki oluşturuyordu. Daha ne kadar zamanı vardı</span><span class="duz" style="font-size:1em;" xml:lang="tr-TR">? Birkaç gün? Birkaç hafta? Mırıldandı:</span></p>
				<p class="duz-26"><span class="duz" style="font-size:1em;" xml:lang="tr-TR">– Makinenin içindeydim, Giovanni. Radyasyona maruz kaldım. İliklerime kadar.</span></p>
				<p class="duz-26"><span class="duz" style="font-size:1em;" xml:lang="tr-TR">Etnolog nihayet parkadaki yırtığı görebildi. İki parmağıyla kumaşı araladı, kırmızımsı yanığı buldu. Deri çatlamaya, parçalara ayrılmaya başlamıştı. Kekeledi:</span></p>
				<p class="duz-26"><span class="duz" style="font-size:1em;" xml:lang="tr-TR">– Sizi... sizi tedavi edeceğiz, Diane. Sakın umudunuzu kaybetmeyin.</span></p>
				<p class="duz-26"><span class="duz" style="font-size:1em;" xml:lang="tr-TR">Diane dinlemiyordu. Ne umut ne de umutsuzluk batağına batmak niyetindeydi. Onu tek ilgilendiren, önündeki zamandı. İblislerin maskelerini düşürecek, gerçeği ortaya çıkaracak ve çocuğunun sonsuza dek huzura kavuşmasını sağlayacak kadar yaşamak zorundaydı.</span></p>
				<p class="duz-26"><span class="duz" style="font-size:1em;" xml:lang="tr-TR">– Sizi tedavi edeceğiz, dedi İtalyan inatla.</span></p>
				<p class="duz-26"><span class="duz" style="font-size:1em;" xml:lang="tr-TR">– Susun.</span></p>
				<p class="duz-26"><span class="duz" style="font-size:1em;" xml:lang="tr-TR">– Emin olun, sizi en çabuk şekilde geriye gönderecek ve...</span></p>
				<p class="duz-26"><span class="duz" style="font-size:1em;" xml:lang="tr-TR">– Size susun dedim.</span></p>
				<p class="duz-26"><span class="duz" style="font-size:1em;" xml:lang="tr-TR">Giovanni durdu. Diane devam etti:</span></p>
				<p class="duz-26"><span class="duz" style="font-size:1em;" xml:lang="tr-TR">– Duymuyor musunuz?</span></p>
				<p class="duz-26"><span class="duz" style="font-size:1em;" xml:lang="tr-TR">– Neyi?</span></p>
				<p class="duz-26"><span class="duz" style="font-size:1em;" xml:lang="tr-TR">– Yer sarsılıyor.</span></p>
				<p class="duz-26"><span class="duz" style="font-size:1em;" xml:lang="tr-TR">Yoksa tokamak yeniden harekete mi geçiyordu? Diane atomun soluğu altında tutuşan vadiyi düşündü. İşte o zaman sarsıntının tokamaktan değil, vadinin öbür ucundan geldiğini fark etti. Gözlerini tam karşıya, tepe ile taş yalıyarın arasına dikti. Dev bir toz bulutu, toprak ve ot karışımı bir sis, ufku kaplıyordu.</span></p>
				<p class="duz-26"><span class="duz" style="font-size:1em;" xml:lang="tr-TR">Onları gördü.</span></p>
				<p class="duz-26"><span class="duz" style="font-size:1em;" xml:lang="tr-TR">Görür görmez tanıdı.</span></p>
				<p class="duz-26"><span class="duz" style="font-size:1em;" xml:lang="tr-TR">Tsevenler.</span></p>
				<p class="duz-26"><span class="duz" style="font-size:1em;" xml:lang="tr-TR">On değil.</span></p>
				<p class="duz-26"><span class="duz" style="font-size:1em;" xml:lang="tr-TR">Yüz değil.</span></p>
				<p class="duz-26"><span class="duz" style="font-size:1em;" xml:lang="tr-TR">Binlerce.</span></p>
				<p class="duz-26"><span class="duz" style="font-size:1em;" xml:lang="tr-TR">Sırtları bulutların aynası altında parlayan ren geyikleri üzerinde, binlerce binici. Bitmek tükenmek bilmeyen bir yansıma. Yamaçlardan inen, yayılan ve şiddeti, gürültüsü, güzelliği durmadan artan sonsuz bir sel. Artık renklerden bahsetmek imkânsızdı; adamların hepsi kara deellerini giymişti; çevrelerinde de gri ve beyaz ren geyikleri. Koşuyorlar, beyaz ve lekeli karınlarını sürtüyorlar, hareketli ağaççıklara, masalımsı mercanlara benzeyen, rüzgârın ve yaşamın şekillendirdiği boynuzlarını tokuşturuyorlardı.</span></p>
				<p class="duz-26"><span class="duz" style="font-size:1em;" xml:lang="tr-TR">Gözlerinin kamaşması Diane’ı öylesine sevindiriyor, aşıyor, soluksuz bırakıyordu ki, nereye bakacağını bilemiyordu. Dikkatini toplayacağı belirli bir nokta ararken, aradığını birden buldu. Eğer şimdi ölecekse, gözbebeklerinde bu görüntü kazılı kalacaktı.</span></p>
				<p class="duz-26"><span class="duz" style="font-size:1em;" xml:lang="tr-TR">Kadınların görüntüsü.</span></p>
				<p class="duz-26"><span class="duz" style="font-size:1em;" xml:lang="tr-TR">Sürünün iki ucunda, hayvanları yönetenler onlardı, sadece onlar. İçlerinden çoğu, atlara binmişti. Yanakları alev alev, ayakları üzengide, haykırıyorlardı. Diane başörtülerinin üzerinde, uçaktayken gördüğü, büyülü dönüşümleri temsil eden şekilleri düşünebiliyordu. Oysa şimdi sanki bu destansı yaratıklar toprağı ezmek, kesekleri, otları kopararak yok etmek için ipekten fışkırmış gibiydi.</span></p>
				<p class="duz-26"><span class="duz" style="font-size:1em;" xml:lang="tr-TR">Kadınlar karınları ve kalçaları bineklerine yapışık dönüyor, geri geliyor, zarif bir atlayışla, öfkeli bir sıçrayışla yerden havalanmak için hayvanın vücudunun içinden geçer gibi görünüyorlardı: göğe kadar yükselen bir hayat patlaması.</span></p>
				<p class="duz-26"><span class="duz" style="font-size:1em;" xml:lang="tr-TR">Giovanni dörtnalın gümbürtüsünü bastırmak için haykırdı:</span></p>
				<p class="duz-26"><span class="duz" style="font-size:1em;" xml:lang="tr-TR">– Bunlar da nereden çıktı? Ezecekler bizi!</span></p>
				<p class="duz-26"><span class="duz" style="font-size:1em;" xml:lang="tr-TR">Diane uçuşan perçemlerini kenara iterek cevap verdi:</span></p>
				<p class="duz-26"><span class="duz" style="font-size:1em;" xml:lang="tr-TR">– Hayır. Bana kalırsa... bizi almaya geliyorlar.</span></p>
				<p class="duz-26"><span class="duz" style="font-size:1em;" xml:lang="tr-TR">Uzun otların arasında ilerlemeye başladı. Karşısında, beyaz ve kül rengi ren geyikleri, ot dalgalarını yarıyor, dörtnallarından vazgeçecek gibi görünmüyorlardı. Diane hâlâ yürüyordu. Binicilerin arkasında, daha küçük bineklerin üzerine yerleştirilmiş tahta semerler üzerinde dengede oturan çocukları gördü. Kızıl yüzleri arada sırada, boynuz kalabalığının arasından görülüyordu. Sarıp sarmalanmış, portakal renkli bineklerinin üzerinde kayıtsız, prensler gibi oturuyorlardı.</span></p>
				<p class="duz-26"><span class="duz" style="font-size:1em;" xml:lang="tr-TR">Kalabalık yüz metre ötedeydi şimdi. Diane hepsinin önünde ilerleyen bir adam gördü. Heybetli duruşu, hareketleri, kalabalığın efendisi olduğunu belli ediyordu. Oysa genç bir adamdı –neredeyse bir çocuk– sadece; başında uzun ve siyah bir şapka. Diane gerçeği anladığını düşündü; bu çocuk bir kral gözcüydü, halkının saydığı, erkekliğe yükselmiş bir gözcü. Lucien’ı hatırladı. Gözünün önünden belli belirsiz, karmakarışık olaylar, çocuk hırsızlıkları, etlere kazınmış işaretler, yaşam ile ölüm arasındaki çizgi, cinayetler, işkenceler geçti. Bütün bunlar bir yerde toplanacaktı. Hem üstelik, şimdi hiç aldırmıyordu. Çünkü bu fırtınanın ortasında, ölülerin arasından fışkırıp gelen bu halkta, yeniden parlayan bir ışık görüyordu.</span></p>
				<p class="duz-26"><span class="duz" style="font-size:1em;" xml:lang="tr-TR">Bu halk hâlâ yaşıyorsa, belki kendisi için de hâlâ umut vardı...</span></p>
				<p class="duz-26"><span class="duz" style="font-size:1em;" xml:lang="tr-TR">Dalgakıranın durdurduğu bir deniz gibi, bütün hayvanlar aynı anda durdu. Diane’ın yirmi metre önünde. Genç kadın ilerledi. İlk saftaki ren geyikleri, gözyaşlarıyla ıslanan yanaklarındaki tuzu yalamak için boyunlarını uzatıyorlardı bile. Bitkin, sendeleyerek, anlaşmak için neyi, hangi dilde söyleyeceğini düşündü.</span></p>
				<p class="duz-26"><span class="duz" style="font-size:1em;" xml:lang="tr-TR">Gereksizdi merakı.</span></p>
				<p class="duz-26"><span class="duz" style="font-size:1em;" xml:lang="tr-TR">Genç kral, kocaman sakin gözlerle onu izleyen koşumlu bir hayvanı gösterdi.</span></p>
				<p class="duz-26"/>
				<p class="duz-26"/>
				<p class="duz-26"/>
			</div>
		</div>
	</body>
</html>