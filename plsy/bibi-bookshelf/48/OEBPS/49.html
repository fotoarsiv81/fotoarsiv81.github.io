<html xmlns="http://www.w3.org/1999/xhtml">
	<head>
		<title>49.html</title>
		<link href="template.css" rel="stylesheet" type="text/css"/>
	</head>
	<body>
		<div id="x49.html" xml:lang="tr-TR">
			<div class="story">
				<p class="bolum-ismi"><span class="bolum-ismi-65" style="font-size:1em;" xml:lang="tr-TR">49</span></p>
				<p class="duz-66"><span class="duz" style="font-size:1em;" xml:lang="tr-TR">Giovanni, Ulan-Bator’a giden dümdüz boşlukta, arabayı son sürat kullanıyordu. Diane’ın vize sorununu bir saatten az bir sürede çözmeyi başarmıştı. İşte o zaman anlamıştı Diane karşısındakinin nasıl biri olduğunu: bir evrak kralı, Moğolca’yı da en az İtalyanca ya da Fransızca kadar kolay konuşan biri. Bundan böyle – ani gelen bir konuk olarak – İtalyan Büyükelçiliği’nin sorumluluğundaydı, bu durumdan da oldukça memnundu. En azından, şimdilik.</span></p>
				<p class="duz-66"><span class="duz" style="font-size:1em;" xml:lang="tr-TR">Otomobilin camını indirip başını dışarı çıkardı. Yolun beyaz tozu boğazını kurutuyordu. Rüzgârın hızıyla dudaklarının çatladığını, derisinin kuruduğunu hissetti. Uzakta, bir termik santralın iki dev bacasının gölgesinde, bir kalkan kadar gri ve düz kent seçiliyordu.</span></p>
				<p class="duz-66"><span class="duz" style="font-size:1em;" xml:lang="tr-TR">Diane gözlerini yumdu, kuru havayı ciğerlerine doldurdu. Arabanın gürültüsünü bastırabilmek için, haykırdı:</span></p>
				<p class="duz-66"><span class="duz" style="font-size:1em;" xml:lang="tr-TR">– Hava, havayı hissediyor musunuz?</span></p>
				<p class="duz-66"><span class="duz" style="font-size:1em;" xml:lang="tr-TR">– Ne var?</span></p>
				<p class="duz-66"><span class="duz" style="font-size:1em;" xml:lang="tr-TR">– Çok... çok kuru.</span></p>
				<p class="duz-66"><span class="duz" style="font-size:1em;" xml:lang="tr-TR">Giovanni, boynu parkasına gömülü, güldü. Cevap olarak bağırdı:</span></p>
				<p class="duz-66"><span class="duz" style="font-size:1em;" xml:lang="tr-TR">– Daha önce hiç Orta Asya’da bulunmadınız mı?</span></p>
				<p class="duz-66"><span class="duz" style="font-size:1em;" xml:lang="tr-TR">– Hiç.</span></p>
				<p class="duz-66"><span class="duz" style="font-size:1em;" xml:lang="tr-TR">– En yakın deniz, üç bin kilometreden de uzak olmalı. Burada ısı farklarını yumuşatacak ne bir nemli rüzgâr ne de alize vardır. Kışın ısı eksi ellilere kadar düşer. Yazları da kırk derecedir. Bir gün içinde, kırk derecelik fark yaşanabilir. Tam bir kara iklimi bu, Diane. Hiçbir sürprizi olmayan, katı ve saf bir iklim.</span></p>
				<p class="duz-66"><span class="duz" style="font-size:1em;" xml:lang="tr-TR">Keyifli bir kahkaha patlattı:</span></p>
				<p class="duz-66"><span class="duz" style="font-size:1em;" xml:lang="tr-TR">– Moğolistan’a hoş geldiniz!</span></p>
				<p class="duz-66"><span class="duz" style="font-size:1em;" xml:lang="tr-TR">Diane yeniden gözlerini yumdu, dar ve bozuk yolda otomobil bir beşik gibi sallandı. Gözlerini açtığında, kente giriyorlardı. Ulan-Bator ustura kadar ince camlı dev binaların sıralandığı, bazıları asfaltlanmış, çoğu toprak, geniş caddelerin böldüğü bilindik bir Stalin kentiydi. Koca yapıların gölgesinde kalmış yeknesak ve iç karartıcı küçük ev kümeleri geri kalan toprakları paylaşır gibiydi. Hemen her şey, yönetim için ululuk ve güç, insanlar için simetri ve tekrar olarak bilinen sosyalist kentleşmenin yüce prensiplerini aynı anda uygulamakta acelesi olan mimarlarca bir kerede tasarlanmış, çizilmiş ve yapılmış gibiydi.</span></p>
				<p class="duz-66"><span class="duz" style="font-size:1em;" xml:lang="tr-TR">Oysa sokaklarda yürüyen halk bu evrensel projeyi yalanlar görünüyordu. İnsanların çoğu Giovanni’nin geleneksel </span><span class="italik-16" style="font-size:1em;" xml:lang="tr-TR">deel</span><span class="duz" style="font-size:1em;" xml:lang="tr-TR"> olarak adlandırdığı çapraz düğmeli, kumaş bir kuşakla tutturulan kalın kaftanlar giyiyordu. Kimileri de Japon otomobillerin ya da çağı şaşırmışa benzeyen bir avuç siyah Çayka’nın ortasında, at sırtında ilerliyordu. Bu çelişki ülkenin kaçınılmaz düellosunun, Stalin ile Cengiz Han arasındaki bilek güreşinin habercisiydi. Ve duvarlardaki çatlaklar ile elbiselerin pırıltısı karşılaştırıldığında, galibin kimliği konusunda kimsenin kuşkusu kalmıyordu.</span></p>
				<p class="duz-66"><span class="duz" style="font-size:1em;" xml:lang="tr-TR">Diane otoparkı bir sürü otobüsle dolu büyük bir otel gördü. Sordu:</span></p>
				<p class="duz-66"><span class="duz" style="font-size:1em;" xml:lang="tr-TR">– Burada durmayacak mıyız?</span></p>
				<p class="duz-66"><span class="duz" style="font-size:1em;" xml:lang="tr-TR">– Otele gitmiyoruz. Dolu. Bilmem ne kongresi varmış. Sakın endişelenmeyin, daha iyi bir önerim var; sizi kent çıkışındaki Gandan Budist Manastırı’na götüreceğim. Keşişlerin, Tanrı misafirlerini ağırlamak için hazır tuttukları konuk odaları var.</span></p>
				<p class="duz-66"><span class="duz" style="font-size:1em;" xml:lang="tr-TR">Birkaç dakika kadar sonra, eski kırmızı bir duvarla çevrili geniş bir beton blokun önüne vardılar. Kenarları kıvrık Çin modeli damının dışında, binanın dikkat çekici bir yanı yoktu. Oysa duvarın ardında her ayrıntı ötekinden de çekici görünüyordu. Taş duvarlar toprak rengi bir küfle kaplıydı. Betondan yapılmış basit bir düzlük olan avlu, yerde ateş gibi hışırdayan kuru yapraklarla örtülüydü. Kahverengi ve çatlak doğramalar gizemli çerçevelere benziyor, insana eğilme, manastırın sırlarına dalma isteği veriyordu. Görkemli ahşap kapıdan girildikten birkaç saniye sonra ise mekân, göz kamaştıran, yürekte parlak ve değerli bir toz bırakan altın bir beşiğe dönüşüyordu.</span></p>
				<p class="duz-66"><span class="duz" style="font-size:1em;" xml:lang="tr-TR">Diane birkaç adım ilerledi, solunda bir dua değirmeni gördü. Eksenleri üzerinde durmaksızın dönen dev dikey fıçılar. Bu değirmenlerin benzerlerini daha önce de Çin’de, Tibet sınırında görmüştü. İnanların yazıp attığı kâğıt parçalarının bu fıçılarda karıştırılması, çalkalanması, çevrilmesi düşüncesi bile onu büyülüyordu.</span></p>
				<p class="duz-66"><span class="duz" style="font-size:1em;" xml:lang="tr-TR">Keşişler göründü. Tayland’da, Ra-Nong’daki kafaları kazıtılıp parlatılmış Budistlere hiç benzemiyorlardı. Kırmızı abadan kaftan ve uçları kalkık deri çizmeler giymişlerdi. Giovanni’ye bakıp gülümserken bile doğal yabanîliklerinden, steplerde gereğinden de uzun zaman yalnız yaşamış atlı sertliğinden sıyrılmayı beceremiyorlardı. Sonunda İtalyan bir gözünü kırparak Diane’a her şeyin yolunda gittiğini belirtti.</span></p>
				<p class="duz-66"><span class="duz" style="font-size:1em;" xml:lang="tr-TR">Genç kadını, nihayet yalnızlığına tekrar kavuştuğu ahşap duvarlı küçük bir odaya yerleştirdiler. Giovanni, ülkenin kuzeyine gidebilmesi için gerekli izinlerle ilgileneceğine söz vermişti. Bu yüzden, yapmak istedikleriyle ilgili bazı açıklamalarda bulunması gerekmişti genç kadının. Bu kez, Sibirya’daki ve Moğolistan’daki Sovyet bilim merkezlerinden artakalanlar konusunda bir kitap hazırlamakta olduğunu söylemişti. Bu fikir İtalyan’ın da hoşuna gitmişti. “Anlıyorum” demişti Giovanni, “çağdaş arkeoloji.” Hemen ardından da, genç kadına eşlik etmeyi önermişti. Diane önce reddetmiş, sonra da İtalyan’ın haklı olduğunu kabul etmek zorunda kalmıştı. Tek başına, tokamaka zamanında ulaşması hemen hemen imkânsızdı.</span></p>
				<p class="duz-66"><span class="duz" style="font-size:1em;" xml:lang="tr-TR">Öğleden sonra dörde doğru, manastırın avlusuna indi. Binanın önündeki düzlüğün sükûnetinin tadına varmak istiyordu. Çevredeki steplerden gelen yanık ot kokusu dışında bir koku yoktu. Sarı-kahverengi duvarların üzerinden aşıp kendisine kadar ulaşan uzak dörtnalların gümbürtüsünden başka ses de. Tuğla rengi kaftanlarına bürünmüş, verandanın gölgesinden geçip giden birkaç keşiş sayılmazsa, insan da yoktu.</span></p>
				<p class="duz-66"><span class="duz" style="font-size:1em;" xml:lang="tr-TR">Burada insanı hayrete düşüren bir gerçeklik, bir temizlik hâkimdi. Güneş. Soğuk. Tahta. Taş. Hepsi bu. Büyük dikey fıçılar usulca dönerken bazen inliyor, bu temiz duyguları bir beşik gibi sallıyordu. Diane gülümsedi. Burada her şey ona yabancıydı, ama yine de kızıl yapraklarla kaplı bu avlu, gölgeleri çekip uzatan bu güneş ona tuhaf bir biçimde bilindik geliyordu. İlkokulunun bahçesini, dünyanın gizemli dokusuyla temas kurabilmek için tüm dikkatini yoğunlaştırdığı maddesel ayrıntıları yeniden görür gibiydi. Bir zamanlar çocukluğunun teneffüslerinde onu avucuna alan bu sertlik ve yakınlık, soğukluk ve yumuşaklık karışımını burada yeniden bulmuştu.</span></p>
				<p class="duz-66"><span class="duz" style="font-size:1em;" xml:lang="tr-TR">Birden güvercinlerin telaşla uçuştuklarını duydu. Kanat çırpıntıları, Diane’ın içinde birdenbire açılan kâğıt bir pencere gibi yankılandı. O an onun için öylesine açık, öylesine yakındı ki, sanki kendi beklentisinden, kendi arzusundan fırlamış gibiydi.</span></p>
				<p class="duz-66"><span class="duz" style="font-size:1em;" xml:lang="tr-TR">Arkasında adım sesleri duydu.</span></p>
				<p class="duz-66"><span class="duz" style="font-size:1em;" xml:lang="tr-TR">Giovanni göründü, parkasının içine gömülmüş, elinin tersiyle sakalını sıvazlayarak. Adama bakmanın gerçekten tatlı bir yanı vardı. Diane gereğinden fazla şekerleme verilmiş küçük bir çocuğa benzetti onu. Ya da hafif aydınlatılmış, camekânının ardında renk renk pastaların sıralandığı İtalyan pastanelerine. Giovanni’nin bütün benliği insanı akşamın beşinde saran o yumuşaklığı, iştahı açıyordu...</span></p>
				<p class="duz-66"><span class="duz" style="font-size:1em;" xml:lang="tr-TR">Genç adamın harika birkaç kelime söylemesini diledi. O anın taşına kazılacak, kusursuz derecede doğru kelimeler. Oysa İtalyan elini karnının üzerine koyup sordu:</span></p>
				<p class="duz-66"><span class="duz" style="font-size:1em;" xml:lang="tr-TR">– Siz aç değil misiniz?</span></p>
				<p class="duz-66"/>
			</div>
		</div>
	</body>
</html>