<html xmlns="http://www.w3.org/1999/xhtml">
	<head>
		<title>42.html</title>
		<link href="template.css" rel="stylesheet" type="text/css"/>
	</head>
	<body>
		<div id="x42.html" xml:lang="tr-TR">
			<div class="story">
				<p class="bolum-ismi"><span class="bolum-ismi-54" style="font-size:1em;" xml:lang="tr-TR">42</span></p>
				<p class="duz-55"><span class="duz" style="font-size:1em;" xml:lang="tr-TR">Diane ziyaretçi kayıt defterini doldurup, metal detektöründen geçti. Gecenin onunda polis müdürlüğü binasının koridorları bomboştu. Çalışma odaları her zamankinden daha çok deri ve eski kâğıt kokuyordu. Öylesine güçlü, öylesine keskin bir kokuydu ki, bir bakıma hayvanlarla dolu bir yeri çağrıştırıyordu. Diane kendini bir balinanın karnında yürüyormuş gibi hissetiyordu. Kapıların kırmızısı ona dev balığın içini, merdiven boşluğunun gölgeleri de dişlerini – canavarın ağzındaki o boynuzsu kılıçları – hatırlatıyordu. .</span></p>
				<p class="duz-55"><span class="duz" style="font-size:1em;" xml:lang="tr-TR">Diane 34 numaralı odanın kapısına geldi. Kapının üzerindeki küçük karton levhada Polis Komiseri Patrick Langlois’nın adı yazılıydı yazılı olmasına da, kadife kaplı kapıyı tanıyordu zaten. Odadan dışarıya beyaz bir ışık demeti sızıyordu. Kapıya vurdu. Ses kumaşın yumuşaklığında boğuldu. İki parmağının ucuyla, kapıyı itti.</span></p>
				<p class="duz-55"><span class="duz" style="font-size:1em;" xml:lang="tr-TR">Artık ne korkunun ne de herhangi başka bir duygunun onu şaşırtamayacağını düşünüyordu. Kendi çevresinde, kurşun geçirmez yeleklerin yapımında kullanılan, örümceklerinki kadar narin ve görünmez bir ağ ördüğünü düşünüyordu. Yanılmıştı. Küçük bir halojen lambanın çalışma masasının yüzeyini çok yakından aydınlattığı karanlığa boğulmuş bu odada, bir kez daha paniğe kapıldı.</span></p>
				<p class="duz-55"><span class="duz" style="font-size:1em;" xml:lang="tr-TR">Patrick Langlois başını yan yatırmış, çalışma masasının üzerine dayamıştı. Siyah gözleri o alaycı pırıltıyı korumuştu ama, artık kırpışmıyordu. Koltuğa yığılmış vücudunun da kıpırdamadığı gibi. Diane’ın ilk tepkisi, geri çekilmek oldu. Kapıya vardığında, kendini toparladı. Koridorun iki yanına baktı, kimse yoktu. Odaya döndü, kapıyı kapatıp cesede yaklaştı.</span></p>
				<p class="duz-55"><span class="duz" style="font-size:1em;" xml:lang="tr-TR">Polis komiserinin yüzü, pıhtılaşıp katranlaşmaya yüz tutan bir kan birikintisinin içindeydi. Diane ağzını açarak yavaşça soluk almaya çalıştı. İki tane kâğıt alıp usulca kafayı kaldırdı, çenenin altındaki yaraya bir göz attı. Adamın gırtlağını kesmişlerdi. Yara, yapışkan ve karanlık gırtlağın içine bir gaga gibi açılıyordu. Nasıl becerdiğini anlayamadan, bu iç karartıcı görüntü – ve sonuçları – ile arasına bir mesafe koymayı başardı. Sadece, her biri yeni bir soru doğuran saniyeleri sayıyordu; komiseri kim öldürdü? Hep aynı yalnız katilin –</span><span class="duz" style="font-size:1em;" xml:lang="tr-TR"> atardamar sıkıştırıcısının – izinde miydi? Yoksa bu kez katil vakıftaki Rusların bir işbirlikçisi miydi? Cinayetin işlenişindeki cüret Diane’ı şaşkına çevirmişti; katilin biri bir polis komiserini, emniyet müdürlüğünde ortadan kaldırmaya cesaret etmişti.</span></p>
				<p class="duz-55"><span class="duz" style="font-size:1em;" xml:lang="tr-TR">Dosyayı hatırladı; komiserin yanından hiç ayırmadığı, gerçeğin bir bölümünü içeren kâğıt tomarlarını. Kanlanmış eşyaları karıştırmaya, masanın üzerine dağılmış ıslak ve yapışkan kâğıtları gözden geçirmeye başladı. Mistik bir ilahi gibi, durmadan, “Lucien, Lucien, Lucien...” diye tekrarlıyordu. Her ne yapıyorsa, oğlu içindi. Yaşama gücüydü onun. Çekmeceleri açtı, belgeleri gözden geçirdi, hiçbir ayrıntıyı atlamamaya çalıştı. Komiserin evrak çantasını, gölgede dikilen dolapları karıştırdı. Hiç. Hiçbir şey bulamıyordu. Aramış olmak için aradığını, katilin her şeyi götürdüğünü biliyordu. Gerçekten de kanıtları yok etmek, izleri silmek için öldürmüştü Langlois’yı.</span></p>
				<p class="duz-55"><span class="duz" style="font-size:1em;" xml:lang="tr-TR">Gümüş saçlı adamın kanından oluşan aynaya ve bu aynada yansıyan yüzüne son bir kez baktı. Telefonda, “Bu işe sandığımdan da fazla bulaşmış olabilirsiniz” demişti. Neye dayanarak? Korkudan ne yapacağını bilemez haldeydi. İrène Pandove’u hatırladı. Rolf van Kaen’i. Philippe Thomas’yı. Öldürdüğü üç adamı. Böyle bir katliam nasıl açıklanabilirdi? Ya bu katliamın içinde olması? Yanına yaklaşanı yok eden ölüm çiçeği gibi gördü kendini. Boğazının düğümlendiğini hissetti. Gözyaşlarını tuttu, bir gölge gibi koridora sızdı.</span></p>
				<p class="duz-55"><span class="duz" style="font-size:1em;" xml:lang="tr-TR">Yürürken, birkaç dakika önce doldurduğu ziyaretçi defterini düşündü. Yanmıştı; kurbanı son görenin o olduğu, gün gibi ortadaydı. Kaçmalıydı. Bacaklarının tüm hızıyla kaçmalıydı.</span></p>
				<p class="duz-55"><span class="duz" style="font-size:1em;" xml:lang="tr-TR">Diane iç avluyu boydan boya geçti, bir yan kapıdan dışarı çıktı. Hızlı adımlarla Orfèvres, sonra da Marché-Neuf rıhtımları boyunca yürüdü. Hızlanarak Notre-Dame Katedrali Meydanı’na vardı, Hôtel-Dieu önünde durdu. Hastanenin tüm ışıkları yanıyordu; kemerli yüksek pencerelerden sızan ışık, cepheleri harelendiriyor, aynı zamanda hem görkemli hem de hafif bir bayram havası yayıyordu.</span></p>
				<p class="duz-55"><span class="duz" style="font-size:1em;" xml:lang="tr-TR">Lucien’ın hayali yüreğine bir bıçak gibi saplandı. Tehlikede olmadığından emin olsa da onu terk edemezdi. Kendine geldiğinde, bu ülkede kim karşılayacaktı onu? Onunla kim ilgilenecekti? Diane dönemezse kiminle konuşacaktı</span><span class="duz" style="font-size:1em;" xml:lang="tr-TR">? Peki ya hiç dönemezse? İlk haftalardaki Taylandlı genç kızı hatırladı.</span></p>
				<p class="duz-55"><span class="duz" style="font-size:1em;" xml:lang="tr-TR">Sonra başka bir şey geldi aklına. Bir telefon kulübesi bulup girdi. Camların ötesinde, Notre-Dame’ın çevresinde, karanlıkta iskelelerin üzerine yüksek paravanlar gibi gerilmiş bezleri görebiliyordu. İskelelerin altında uzanan sokak lambalarının ışıkları, aydınlığa boğulmuş incirlere benziyordu. Kısa bir an için akupunkturu ve insan vücudundaki yaşam enerjisinin açığa çıktığı temel noktalarını düşündü. Paris örneğinde, Notre-Dame’ın avlusu da böylesi temel noktalardan biri olabilirdi. Bir özgürlük ve mutlak tatil mekânı.</span></p>
				<p class="duz-55"><span class="duz" style="font-size:1em;" xml:lang="tr-TR">Bir cep telefonunun numarasını tuşladı. Üç zil sesi, sonra da o tanıdık ses. Diane sadece “Benim” diye soludu. Hemen ardından da çığ gibi küfür ve iniltiler. Sybille Thiberge, her şeye rağmen durumun tek hâkimi olduğunu belirtmek için, biraz aldırmazlıkla karıştırdığı her telden – öfke, kızgınlık, acıma – çalıyordu. Diane geriden gelen kalabalık akşam yemeği uğultusunu açıkça duyabiliyordu. Annesinin sözünü kesti:</span></p>
				<p class="duz-55"><span class="duz" style="font-size:1em;" xml:lang="tr-TR">– Tamam, Anne. Seni tartışmak için aramıyorum. Beni dikkatle dinle, bana bir söz vermeni istiyorum.</span></p>
				<p class="duz-55"><span class="duz" style="font-size:1em;" xml:lang="tr-TR">– Bir söz mü vereceğim?</span></p>
				<p class="duz-55"><span class="duz" style="font-size:1em;" xml:lang="tr-TR">– Lucien’la ilgileneceğine söz vermeni istiyorum.</span></p>
				<p class="duz-55"><span class="duz" style="font-size:1em;" xml:lang="tr-TR">– Lucien mı? Tabiî ki... ama ya sen...</span></p>
				<p class="duz-55"><span class="duz" style="font-size:1em;" xml:lang="tr-TR">– Onunla yakından ilgilenmek, iyileşene kadar yanından ayrılmamak, ne olursa olsun, onu korumak zorundasın.</span></p>
				<p class="duz-55"><span class="duz" style="font-size:1em;" xml:lang="tr-TR">– Anlattıklarından hiçbir şey anlamadım. Sen...</span></p>
				<p class="duz-55"><span class="duz" style="font-size:1em;" xml:lang="tr-TR">– Söz ver bana!</span></p>
				<p class="duz-55"><span class="duz" style="font-size:1em;" xml:lang="tr-TR">Sybille şaşkına dönmüşe benziyordu:</span></p>
				<p class="duz-55"><span class="duz" style="font-size:1em;" xml:lang="tr-TR">– Söz... söz veriyorum. Ama sen, ne...</span></p>
				<p class="duz-55"><span class="duz" style="font-size:1em;" xml:lang="tr-TR">– Ben gitmek zorundayım.</span></p>
				<p class="duz-55"><span class="duz" style="font-size:1em;" xml:lang="tr-TR">– Ne demek, gitmek?</span></p>
				<p class="duz-55"><span class="duz" style="font-size:1em;" xml:lang="tr-TR">– Erteleyemeyeceğim bir yolculuk.</span></p>
				<p class="duz-55"><span class="duz" style="font-size:1em;" xml:lang="tr-TR">– İş için mi?</span></p>
				<p class="duz-55"><span class="duz" style="font-size:1em;" xml:lang="tr-TR">– Hiçbir şey söyleyemem.</span></p>
				<p class="duz-55"><span class="duz" style="font-size:1em;" xml:lang="tr-TR">– Sevgilim, Charles bir soruşturma...</span></p>
				<p class="duz-55"><span class="duz" style="font-size:1em;" xml:lang="tr-TR">Diane üvey babasına güvenmekle çılgınlık etmişti. O da yemeden içmeden her şeyi karısına anlatmış, sonra da ikisi birlikte Diane’a acıyarak, her şeyi bozulan aklî dengesine yormuşlardı. O ikisini birbirlerine sarılmış, âşık iki engerek gibi getirdi gözünün önüne.</span></p>
				<p class="duz-55"><span class="duz" style="font-size:1em;" xml:lang="tr-TR">Diane açıklama yapma güçlüğüne katlanmadan, ikinci Lucien’dan da bahsetti. Kısa süre önce evlat edinilen, ama yeni annesini kaybetmiş yedi yaşında küçük bir çocuk. Diane çocuğun adını ve adresini yazdırdı, Sybille’den bu ikinci öksüzle de ilgileneceği sözünü kopardı.</span></p>
				<p class="duz-55"><span class="duz" style="font-size:1em;" xml:lang="tr-TR">Aslında annesini bundan sonra olabilecekler konusunda da uyarması gerekirdi; polisin ona karşı beslediği kuşkudan, ardında bıraktığı ölülerin listesinden. Ama artık zamanı yoktu. Yine tereddüt etti. Kelimeler dilinin ucuna geliyordu; saldırganlığı, nefreti, düşmanlığı için özür dileme sözcükleri; ama ağzı açılmamakta direndi. Tek söyleyebildiği, “Sana güveniyorum” oldu.</span></p>
				<p class="duz-55"><span class="duz" style="font-size:1em;" xml:lang="tr-TR">Telefonu kapattı. Boğazını bir kül tadı dolduruyordu. Sırtını telefon kulübesinin camına dayayarak hareketsiz durdu, genç kızlığından beri peşini bırakmayan soruyu bir kez daha sordu; annesine böyle davranmaya hakkı var mıydı? Cevap olarak, anlaşılmaz birtakım küfürler mırıldandı.</span></p>
				<p class="duz-55"><span class="duz" style="font-size:1em;" xml:lang="tr-TR">İki polis arabası, siren çalarak Cité Sokağı’na doğru ilerliyordu. Bu arabaları birer uyarı olarak gördü. Langlois’nın cesedi bulunmuştu. Santral numarasını çevirip sordu:</span></p>
				<p class="duz-55"><span class="duz" style="font-size:1em;" xml:lang="tr-TR">– Beni Roissy-Charles-de-Gaulle Havaalanı’nın rezervasyon servisine bağlayabilir misiniz?</span></p>
				<p class="duz-55"><span class="duz" style="font-size:1em;" xml:lang="tr-TR">Diane hiç beklemeden, önce yeni bir zil, sonra da bir kadın sesi duydu. Sol eline bakıyordu. Kandan kararmış tırnaklar. Belirgin damarlar. Daha şimdiden, bir yaşlı kadın eli. Sordu:</span></p>
				<p class="duz-55"><span class="duz" style="font-size:1em;" xml:lang="tr-TR">– Belirli bir varış noktası için, ilk uçağın saatini öğrenmem mümkün mü? Hangi havayolu olduğu fark etmez.</span></p>
				<p class="duz-55"><span class="duz" style="font-size:1em;" xml:lang="tr-TR">– Tabiî Madam. Neresi için sormuştunuz?</span></p>
				<p class="duz-55"><span class="duz" style="font-size:1em;" xml:lang="tr-TR">Bir kez daha tırnaklarına, avuçlarına baktı.</span></p>
				<p class="duz-55"><span class="duz" style="font-size:1em;" xml:lang="tr-TR">Yaşlı kadın eli.</span></p>
				<p class="duz-55"><span class="duz" style="font-size:1em;" xml:lang="tr-TR">Ama artık titremeyen bir el.</span></p>
				<p class="duz-55"><span class="duz" style="font-size:1em;" xml:lang="tr-TR">Cevap verdi:</span></p>
				<p class="duz-55"><span class="duz" style="font-size:1em;" xml:lang="tr-TR">– Moskova.</span></p>
				<p class="duz-55"/>
				<p class="duz-55"/>
			</div>
		</div>
	</body>
</html>