<html xmlns="http://www.w3.org/1999/xhtml">
	<head>
		<title>38.html</title>
		<link href="template.css" rel="stylesheet" type="text/css"/>
	</head>
	<body>
		<div id="x38.html" xml:lang="tr-TR">
			<div class="story">
				<p class="bolum-ismi"><span class="bolum-ismi-47" style="font-size:1em;" xml:lang="tr-TR">38</span></p>
				<p class="duz-48"><span class="duz" style="font-size:1em;" xml:lang="tr-TR">Diane’ın uçağı sekiz buçukta Nice’e indi. Yarım saat kadar sonra, Akdeniz’i görme fırsatı bile bulamadan, ülkenin içlerine doğru ilerliyordu. 202 numaralı devlet yolu boyunca evler, ticaret merkezleri, sanayi bölgeleri vadicik ve tepeciklerin arasını dolduruyordu. Manzara Saint-Martin-du-Var yakınlarında değişti; evler seyreldi, çevreye koyu yeşil ve kayalıklar egemen oldu, sonunda da dağlar göründü.</span></p>
				<p class="duz-48"><span class="duz" style="font-size:1em;" xml:lang="tr-TR">Artık tam bir yükseklik görünümü vardı; dik yamaçlara sıkışmış ve tepeleri göğe perçinlenmiş çamlar, karanlık ve derin kurumuş dere yarıkları... Gökyüzü bulutluydu. Burada insan ne yumuşaklık ne deniz havası hatta ne de Akdeniz bitkisi görebiliyordu. Çevreye hâkim olan taş ve soğuktu. Diane hâlâ Var’ın kurumuş yatağının üzerinde, devlet yolundaydı.</span></p>
				<p class="duz-48"><span class="duz" style="font-size:1em;" xml:lang="tr-TR">Bir saatin sonunda, döne döne giden bir sürü yoldan geçtikten sonra, beklediği manzaraya kavuştu; vadinin çukurunda, fırtına görüntüsü yansıtan ayna gibi bir göl. Yüzeyi gri ile mavi arasında gidip geliyordu. Üzerinde, çelik bıçak yüzleri gibi, dalgacıklar. Çevresi zümrütten bir örgü. Hançer gibi dikilmiş çamlar, bulutları yaralar gibiydi. Diane ürperdi. Göğün siyahlığını delen titrek güneşin bilediği her tepenin, her parıltının, her ayrıntının acımasızlığını hissedebiliyordu.</span></p>
				<p class="duz-48"><span class="duz" style="font-size:1em;" xml:lang="tr-TR">Dönemeçten çıkarken, ağaçların arasında bir açıklık gördü. Ağaç kütüğünden yapılmış kulübeler, kıyıdan birkaç metre içeride bir köy oluşturmuştu. İrène Pandove, “Gölün kenarında, U biçiminde bir çiftlik” demişti. Diane vadiye doğru kıvrılan yola saptı.</span></p>
				<p class="duz-48"><span class="duz" style="font-size:1em;" xml:lang="tr-TR">Yolun kenarında “havadar Ceklo Merkezi” yazılı bir tabela, biraz aşağıdaki çakıl taşı kaplı patikayı işaret ediyordu. Diane her dönemeçte biraz daha belirginleşen ahşap evleri görüyordu. Her biri birer çitle çevrilmiş, geniş kahverengi yapılar topluluğu. Sol tarafta, muhtemelen yazın gelen atlar için, genişçe bir otlak. Sağdaysa, oyun alanlarını belirtir rengârenk kapılar.</span></p>
				<p class="duz-48"><span class="duz" style="font-size:1em;" xml:lang="tr-TR">Arabasını çamların altında durdurdu. Havanın serinliğini, reçine ve ot kokusunu ciğerlerine doldurdu. Hüküm süren sessizlikti. Ne bir kuş cıvıltısı ne bir böcek gürültüsü. Fırtına öncesi sessizliği mi? Kaygılarını bir kenara itmeye çalışarak, ana binaya doğru yürüdü.</span></p>
				<p class="duz-48"><span class="duz" style="font-size:1em;" xml:lang="tr-TR">Kütüklerden yapılmış kapıyı itti, sağda küçük askılıkların bulunduğu, köknar tabanlı bir iç avluya girdi. Soldaki geniş pencerelerden, çiftliğin iki kanadınca çevrelenmiş, ormanla kaplı bir tepeciğe kadar uzanan başka bir avlu görünüyordu. Onun ötesinde de, gölün dümdüz suları. Sessizlik ve boşluk burada, bu çocuk kalabalıkları için tasarlanmış bu mekânda daha ağır, daha ciddiydi.</span></p>
				<p class="duz-48"><span class="duz" style="font-size:1em;" xml:lang="tr-TR">Diane birçok odaya açılan bir koridor buldu, dikkatli adımlarla yürümeye başladı. Naif desenli örtüler, tahta duvarlara tablolar gibi asılmıştı. Aralık kapılardan tamtam biçiminde tabureler, pembeye ya da eflatuna boyanmış kâğıtlar, lambalar görünüyordu. O altmışlı yıllardaki gibi. Annesi buradan çok hoşlanırdı kuşkusuz.</span></p>
				<p class="duz-48"><span class="duz" style="font-size:1em;" xml:lang="tr-TR">Biraz daha ilerledi. İçinde pinpon masalarının, </span><span class="italik-10" style="font-size:1em;" xml:lang="tr-TR">baby-foot</span><span class="duz" style="font-size:1em;" xml:lang="tr-TR">’ların bulunduğu oyun odalarına baktı. İçi minderlerle döşenmiş bir televizyon odası gördü. Koridorun sonunda, küçücük bir kafese çarpıp tökezledi, kafesin içindeki talaşlar çevreye yayıldı; kafesin sahibi – hintdomuzu ya da hamster – de tüymüştü anlaşılan.</span></p>
				<p class="duz-48"><span class="duz" style="font-size:1em;" xml:lang="tr-TR">Sonunda geniş bir büroya, çiftliğin yönetim merkezine vardı. Kaygıları gerçekleşiyordu. Yine geç kalmıştı. Koca oda altüst olmuştu. Meşe masa devrilmiş, iskemleler sağa sola dağılmış, dolapların içindekiler dökülmüş, klasörler, dosyalar yerlere saçılmıştı.</span></p>
				<p class="duz-48"><span class="duz" style="font-size:1em;" xml:lang="tr-TR">Diane, İrène Pandove’u düşündü, düşüncelerinin daha ileri gitmesinden ürktü. O sırada duvarlarda, kasırgadan nasıl olmuşsa kurtulmuş çerçeveleri fark etti. Fotoğraflarda hep aynı çift vardı; elli yaşlarında gösteren sarışın bir kadın ile çok kısa boylu, yüzü kırış kırış, muzip gülüşlü, Asyalı tipli bir adam. Bazı fotoğraflarda, kadın ile erkek birbirlerine sarılmış, öpüşüyorlardı. Bazılarında da el ele tutuşmuşlardı. Tuhaf bir yaşama sevinci yayılan bu fotoğraflarda komik bir yan da vardı; kadın, her fotoğrafta etek kısmı kalkmış aynı astragan parkayı giyen adamdan en az on beş santim daha uzundu. Diane nedenini bilmeden çerçevelerden birini duvardan indirdi, masanın köşesine vurarak camını kırdı, fotoğrafı cebine tıktı.</span></p>
				<p class="duz-48"><span class="duz" style="font-size:1em;" xml:lang="tr-TR">Bakışlarını kaldırdığında, çerçevelenmiş bir makale gördü. Bilimsel alanda çok saygın bir yeri olan </span><span class="italik-10" style="font-size:1em;" xml:lang="tr-TR">Science</span><span class="duz" style="font-size:1em;" xml:lang="tr-TR"> dergisinde yayımlanan yazının altındaki imza Dr. Eugen Talikh’e aitti. Diane irkildi. Bu, Langlois’nın sözünü ettiği kişiydi. 1978 yılında Batı’ya sığınan TK 17’nin patronu. Çerçeveyi yerinden alıp, gözlerini İngilizce metin üzerinde gezdirdi. Hiçbir şey anlayamadı – makale nükleer fizikten ve izotoplardan bahsediyordu </span><span class="duz" style="font-size:1em;" xml:lang="tr-TR">– ama yazarın fotoğrafını gördüğünde pek şaşırmadı; bu diğer fotoğraflarda gördüğü çekik gözlü adamdı. Diane Fransa’ya sığınan fizikçinin evindeydi.</span></p>
				<p class="duz-48"><span class="duz" style="font-size:1em;" xml:lang="tr-TR">Bu buluş, beyninde şimşekler çakmasına neden oldu. Her şeyden önce, Eugen Talikh’in sanılabileceği gibi beyaz tenli bir Rus değil, muhtemelen Sibirya kökenli bir Asyalı olduğunu anladı. Etkilerini tartamamakla birlikte öğrendiği bir başka şey de, bu adam ve karısının tokamak topraklarından gelme bir çocuğu evlat edindikleriydi. Neden? Bu çocuktan ne bekliyordu? Diane bu çerçeveyi de parçaladı, makaleyi cebine yerleştirdi.</span></p>
				<p class="duz-48"><span class="duz" style="font-size:1em;" xml:lang="tr-TR">Biraz daha araştırınca, Moskova üzerinden Ulan-Bator tarifesinin fotokopisini buldu, ama kesin bir rezervasyona rastlamadı. Rolf van Kaen gibi, Philippe Thomas gibi Eugen Talikh de Moğolistan Halk Cumhuriyeti’ne dönmeye hazırlanıyor, ama gidiş tarihini belirlemişe benzemiyordu.</span></p>
				<p class="duz-48"><span class="duz" style="font-size:1em;" xml:lang="tr-TR">O anda bir inilti duydu.</span></p>
				<p class="duz-48"><span class="duz" style="font-size:1em;" xml:lang="tr-TR">Diane döndü. Devrik masanın arkasında bir hareket vardı. Yavaşça yaklaştı, sonra uzanıp baktı. Orada, bir kâğıt yığınının altında, geniş bir kan birikintisinin ortasında, bir kadın yatıyordu. Diane ömründe bu kadar çok kan görmemişti; Bruner Vakfı’nda bile. Kadının vücudu duvara doğru dönmüş, tamamen hareketsizdi. Diane eski bir Yahudi geleneğini hatırladı; ölümü görmemesi için, ölecek olan kişinin yüzü duvara çevrilirdi.</span></p>
				<p class="duz-48"><span class="duz" style="font-size:1em;" xml:lang="tr-TR">Masanın çevresinden dolandı, kadıncağızın omzundan tutarak usulca çevirdi. Kadını hemen tanıdı; resimlerdeki kadındı. Karnı ikiye yarılmıştı. Yara göbek deliğinden başlıyor, göğüslerine kadar uzanıyordu. Elbiseler ve etler iğrenç bir yığın gibi iç içe geçmişti. Diane tüm gücüyle acıma duygularını harekete geçirmeye çalıştı, ama hiçbir şey kendi korkusunu bastıramadı. Van Kaen’in ve Thomas’nın katilini düşündü. Bu yara pek onun elinden çıkmışa benzemiyordu. Yoksa bu kez başaramamış mıydı? Ya da İrène debelenmiş miydi?</span></p>
				<p class="duz-48"><span class="duz" style="font-size:1em;" xml:lang="tr-TR">Gördüğü Diane’ı çok daha derin bir dehşete düşürdü.</span></p>
				<p class="duz-48"><span class="duz" style="font-size:1em;" xml:lang="tr-TR">İrène Pandove’un sağ elinde, kandan kararmış, testere dişli bir bıçak vardı.</span></p>
				<p class="duz-48"><span class="duz" style="font-size:1em;" xml:lang="tr-TR">Kadın birden dirseğinin üzerine doğrulup mırıldandı:</span></p>
				<p class="duz-48"><span class="duz" style="font-size:1em;" xml:lang="tr-TR">– Geldi... Ko... konuşmamam gerekiyordu.</span></p>
				<p class="duz-48"><span class="duz" style="font-size:1em;" xml:lang="tr-TR">Diane dehşet içinde, saldırganın gözleri önünde İrène’in kendi karnını yardığını anladı. Konuşmamak, katilin ondan söke söke koparacağı bilgileri vermemek için kendini öldürmeye kalkışmıştı. Kafasındaki karışıklığa rağmen, Diane bozulmuş topuzun, kana bulanmış sarı saçların çevrelediği yüzün güzelliğine bakmaktan alamadı kendini. İrène tekrarladı:</span></p>
				<p class="duz-48"><span class="duz" style="font-size:1em;" xml:lang="tr-TR">– Konuşmamam gerekiyordu.</span></p>
				<p class="duz-48"><span class="duz" style="font-size:1em;" xml:lang="tr-TR">– Kime? Buraya gelen kimdi?</span></p>
				<p class="duz-48"><span class="duz" style="font-size:1em;" xml:lang="tr-TR">– Gözler... Onlara direnemezdim... Ona... Eugen’in nerede olduğunu söyleyemezdim...</span></p>
				<p class="duz-48"><span class="duz" style="font-size:1em;" xml:lang="tr-TR">“Gözler!” Bunun anlamı ne? Karın deşen mi? Ya da Thomas tarafından gönderilmiş başka katiller m</span><span class="duz" style="font-size:1em;" xml:lang="tr-TR">i? Ya da bambaşka biri? Ama çok daha acil bir şey vardı. Diane eğilip İrène’e sordu:</span></p>
				<p class="duz-48"><span class="duz" style="font-size:1em;" xml:lang="tr-TR">– Lucien... Lucien nerede?</span></p>
				<p class="duz-48"><span class="duz" style="font-size:1em;" xml:lang="tr-TR">Kadıncağız gülümsemeyi başardı. Her şeye rağmen, Diane’la karşılaştığı, o masum ismin söylendiğini duyduğu için mutlu olmuşa benziyordu. Dudaklarını kıpırdattı. Ağzı kanlandı. Diane kolunun yeniyle kanı sildi. Gargara tek bir kelimeye dönüştü:</span></p>
				<p class="duz-48"><span class="duz" style="font-size:1em;" xml:lang="tr-TR">– Yarımada.</span></p>
				<p class="duz-48"><span class="duz" style="font-size:1em;" xml:lang="tr-TR">– Ne?</span></p>
				<p class="duz-48"><span class="duz" style="font-size:1em;" xml:lang="tr-TR">Dudaklarının arasından yine kapkara kan süzüldü. Dudaklar aralandı:</span></p>
				<p class="duz-48"><span class="duz" style="font-size:1em;" xml:lang="tr-TR">– Gölde. Yarımada. Hep oraya gider...</span></p>
				<p class="duz-48"><span class="duz" style="font-size:1em;" xml:lang="tr-TR">Diane hıçkırıklarını bastırarak kadını teselliye çalıştı:</span></p>
				<p class="duz-48"><span class="duz" style="font-size:1em;" xml:lang="tr-TR">– Her şey düzelecek. Hastaneye telefon edeyim.</span></p>
				<p class="duz-48"><span class="duz" style="font-size:1em;" xml:lang="tr-TR">İrène Diane’ın bileğine yapıştı. Genç kadın sıkılı parmakların arasından sızan kanı hissetti. Gözlerini yumdu. Yeniden açtığında, bitmişti; İrène’in gözbebekleri ebedî bir şaşkınlıkla donmuştu.</span></p>
				<p class="duz-48"/>
				<p class="duz-48"/>
				<p class="duz-48"/>
			</div>
		</div>
	</body>
</html>