<html xmlns="http://www.w3.org/1999/xhtml">
	<head>
		<title>47.html</title>
		<link href="template.css" rel="stylesheet" type="text/css"/>
	</head>
	<body>
		<div id="x47.html" xml:lang="tr-TR">
			<div class="story">
				<p class="bolum-ismi"><span class="bolum-ismi-59" style="font-size:1em;" xml:lang="tr-TR">47</span></p>
				<p class="duz-60"><span class="duz" style="font-size:1em;" xml:lang="tr-TR">Moskova’dan Ulan-Bator’a, Moğolistan Halk Cumhuriyeti’nin başkentine gitmek için doğuya doğru sekiz bin kilometre yol almak gerekiyordu. Uçuş gece yapılıyor ve sadece Batı Sibirya’da, Tomsk kentine iniliyordu. Tüm yolculuk boyunca, aşağıda hep aynı manzara vardı: orman. Zaman zaman seyrek korular, bazen de balta girmemiş, donmuş cangıllar halinde uzanan kavak, kayın, karaağaç, çam ve karaçam sonsuzluğu. Diane, Claude Andreas’ın haritasını, haritanın bitmek tükenmek bilmez tekrenkliliğini hatırladı. Tayga: Moğolistan yakınlarından başka bir sonsuzluğa, steplere açılan, kıta büyüklüğünde bir örtü.</span></p>
				<p class="duz-60"><span class="duz" style="font-size:1em;" xml:lang="tr-TR">Kamil yolculuk hakkında elle tutulur bir bilgi verememişti Diane’a; çünkü Moğolistan’a hiç ayak basmamıştı. TK 17 hakkındaki bilgileri teorik olmaktan öteye geçemiyor, bu nedenle de Diane’ın kararlılığına hayran olmaktan geri durmuyordu. Şeremetyevo’da biletlerle ilgilenmeyi öneren de Kamil’di.</span></p>
				<p class="duz-60"><span class="duz" style="font-size:1em;" xml:lang="tr-TR">Diane elindekilerin listesini yapıyor bir taraftan da havaalanının en büyük butiğinden kendine kalın giysiler seçiyordu. Aynanın karşısında, içi kürk kaplı bir şapkayı denerken, çürüklerinin küçülmekte olduğunu gördü. Kendini güçlü, gergin, gençleşmiş hissediyordu. Aslında, kendi projesinden başı dönmüş gibiydi. Bu sarhoşluk, atıldığı maceranın gerçek tehlikelerini görmesini engellediği için tehlikeliydi.</span></p>
				<p class="duz-60"><span class="duz" style="font-size:1em;" xml:lang="tr-TR">– Süper.</span></p>
				<p class="duz-60"><span class="duz" style="font-size:1em;" xml:lang="tr-TR">Aynada, Kamil’in badem gözleri göründü. Fizikçi, Diane’ın, kürk siperliği altındaki asi saçlarla çevrili yüzüne hayran olmuşa benziyordu. İzleri, kabuk bağlayan yaraları sargıları görmemiş gibi. Bir deste soluk mavi banknot uzatıp, ekledi:</span></p>
				<p class="duz-60"><span class="duz" style="font-size:1em;" xml:lang="tr-TR">– Fazla oyalanmamanız gerek. Son Tomsk uçağı kırk dakika sonra havalanacak.</span></p>
				<p class="duz-60"><span class="duz" style="font-size:1em;" xml:lang="tr-TR">Kamil Diane’ın yanında biniş bölümüne geçti. Yol arkadaşlarını görünce, genç kadının içini dehşet kapladı; yolcular ölü gibiydi. Ellerini valizlerinin üzerinde kenetlemişler, hareketsiz oturuyorlar, arada sırada dışarıda manevra yapan uçağa, kadere boyun eğer gibi bakıyorlardı.</span></p>
				<p class="duz-60"><span class="duz" style="font-size:1em;" xml:lang="tr-TR">– Neden böylesine somurtuyorlar? diye sordu Diane.</span></p>
				<p class="duz-60"><span class="duz" style="font-size:1em;" xml:lang="tr-TR">– Onlar için Moğolistan, bir bakıma dünyanın sonu demek.</span></p>
				<p class="duz-60"><span class="duz" style="font-size:1em;" xml:lang="tr-TR">– Neden?</span></p>
				<p class="duz-60"><span class="duz" style="font-size:1em;" xml:lang="tr-TR">Kamil yine gülümseyen bıyıklarının aksi yönünde kaşlarını çattı.</span></p>
				<p class="duz-60"><span class="duz" style="font-size:1em;" xml:lang="tr-TR">– Diane, Moğolistan Sibirya bile değil. Hem daha uzak, hem de orada Rus idaresi yok. Ulan-Bator’da insanları yalnızlık, soğuk, yoksulluk bekliyor; bir de nefret. Ülke yüz yıla yakın bir süre Sovyet sömürgesi olarak kaldı. Moğollar bugün artık bağımsız ve bizden dünyada hiçbir şeyden nefret etmedikleri kadar nefret ediyorlar.</span></p>
				<p class="duz-60"><span class="duz" style="font-size:1em;" xml:lang="tr-TR">Diane biniş bankosunun önünden geçip uçağa yönelen kalabalığı inceledi; bitkin gölgeler, sorunlu göç yüzleri. Bir ayrıntı dikkatini çekti.</span></p>
				<p class="duz-60"><span class="duz" style="font-size:1em;" xml:lang="tr-TR">– Yolcular arasında neden hiç Moğol yok?</span></p>
				<p class="duz-60"><span class="duz" style="font-size:1em;" xml:lang="tr-TR">– Moğolların kendi uçak şirketleri var. Aeroflot’la yolculuk etmektense, kollarını kesmeye razılar. Nefret. Bunun ne demek olduğunu bilir misiniz?</span></p>
				<p class="duz-60"><span class="duz" style="font-size:1em;" xml:lang="tr-TR">Diane bitkince gülümsedi.</span></p>
				<p class="duz-60"><span class="duz" style="font-size:1em;" xml:lang="tr-TR">– İyiye işaret.</span></p>
				<p class="duz-60"><span class="duz" style="font-size:1em;" xml:lang="tr-TR">– Hoşça kalın, Diane. Ve cesaretli olun.</span></p>
				<p class="duz-60"><span class="duz" style="font-size:1em;" xml:lang="tr-TR">Birkaç saniye sonra bu genç kedinin yitip gideceğine, yeniden yalnız kalacağına kendini bir türlü inandıramıyordu. Gözünün önüne getiremeyeceği derecede yalnız. Adam topuklarının üzerinde dönerek seslendi:</span></p>
				<p class="duz-60"><span class="duz" style="font-size:1em;" xml:lang="tr-TR">– Hem unutmayın; tanrılar taklit edilmekten hoşlanmazlar.</span></p>
				<p class="duz-60"><span class="duz" style="font-size:1em;" xml:lang="tr-TR">Eski Tupolev bir tren gibi zangırdıyordu. Diane kendini gece uçuşunun o yabancı uyuşukluğuna bıraktı. Uçağın rahatsızlığına, yemek niyetine dağıtılan bisküvi kırıntılarına, sönen, gerektiğinde yanmak istemeyen lambalara aldırmıyor, titreyen uçağı dolduran soğuğu duymuyordu.</span></p>
				<p class="duz-60"><span class="duz" style="font-size:1em;" xml:lang="tr-TR">Tomsk’ta uçaktan indirildiler, sonra da karanlıkta, pistin bitimindeki depoya götürüldüler. Bulundukları yer, salgın hastalıklara karşı tecrit edilecekleri bir karantinayı andırıyordu. Tek bir kelime etmeksizin, duvarlara dayanmış sıralara oturdular. Çıplak tek ampulün ışığında, duvarlara asılmış dev gibi siyah beyaz fotoğraflar gördü Diane. Ellerinde kazmalar, görkemli bir görüntü oluşturan madenciler. Kanyona benzer maden vadileri. Direk ve kablolarla kaplı, elektrik santralları. Fotoğrafın kendisini bile maden posası ve kömürden yapılmış gibi gösteren, bir planlama ve üretim düşü.</span></p>
				<p class="duz-60"><span class="duz" style="font-size:1em;" xml:lang="tr-TR">Saatine baktı; Moskova’da gecenin onu, Ulan-Bator’da sabahın üçü. Ama burada, Tomsk’ta saat kaçtı? Yanındakilere dönüp, İngilizce sordu. İngilizce konuşan yoktu. Öteki yolcuların yanına gitti. Ruslar yüzlerini yakalarının arasından çıkarmadılar bile. Sonunda bir ihtiyar, yarım yamalak bir İngilizce’yle cevap verdi:</span></p>
				<p class="duz-60"><span class="duz" style="font-size:1em;" xml:lang="tr-TR">– Tomsk saat kim ilgilendirmek</span><span class="duz" style="font-size:1em;" xml:lang="tr-TR">?</span></p>
				<p class="duz-60"><span class="duz" style="font-size:1em;" xml:lang="tr-TR">– Beni ilgilendiriyor. Nerede olduğumu bilmek istiyorum.</span></p>
				<p class="duz-60"><span class="duz" style="font-size:1em;" xml:lang="tr-TR">İhtiyar bakışlarını indirdi, bir daha da kaldırmadı. Diane madencilerin fotoğrafı üzerinde kendi uzun, geniş gölgesini gördü. Gidip yerine oturduğunda, yüreğinde sanki göğsüne bir taş çarpmış gibi keskin bir sızı duydu.</span></p>
				<p class="duz-60"><span class="duz" style="font-size:1em;" xml:lang="tr-TR">Gözlerinin önüne Patrick Langlois’nın görüntüsü gelmişti. Siyah, canlı gözleri. Gümüş rengi saçları. Tertemiz elbiselerinin kokusu. Diane yasa boğuldu. Bu sınırsız topraklarda kendini yalnız, kaybolmuş, ne yapacağını bilmez hissediyordu. Daha da önemlisi, kendi içinde kaybolmuş...</span></p>
				<p class="duz-60"><span class="duz" style="font-size:1em;" xml:lang="tr-TR">Ağlamak istiyordu. Kusar gibi ağlamak. O adamın kendisini sevebileceğini düşünmek, ölümünü iki kat daha saçma, iki kat daha gereksiz kılıyordu. Çünkü polis komiseri yaşasaydı, Diane’ın imkânsızlıkların kadını olduğunu er geç görecekti. İstekleri Diane’ın üzerinden, suyun bir benzin birikintisinin üzerinde kaydığı gibi, akıp gidecekti. Arzusuna hiçbir zaman cevap veremeyecekti. Diane’ın arzusu asla belli bir yere yönelmeyecekti. O arzu, derisinin altında koşan, çıkacak delik bulamayan öfkeli bir hayvan, bir yer altı ateşi gibiydi.</span></p>
				<p class="duz-60"><span class="duz" style="font-size:1em;" xml:lang="tr-TR">Diane saatine, hiçliğin ortasında dönen akrep ile yelkovana baktı. “Detektif Alice’çilik oynamaya kalkmayın” demişti komiser. Bir tebessüm, gözyaşlarını engelledi. Diane artık bir Alice değildi. Detektif bile değildi.</span></p>
				<p class="duz-60"><span class="duz" style="font-size:1em;" xml:lang="tr-TR">Sadece, saat dilimleri ormanının ortasında yolunu kaybetmiş genç bir kadındı.</span></p>
				<p class="duz-60"><span class="duz" style="font-size:1em;" xml:lang="tr-TR">Canavar kıtaya varmak için, yola düşme zamanı.</span></p>
				<p class="duz-60"/>
				<p class="duz-60"/>
				<p class="duz-60"/>
				<p class="duz-60"/>
			</div>
		</div>
	</body>
</html>