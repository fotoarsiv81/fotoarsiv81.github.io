<html xmlns="http://www.w3.org/1999/xhtml">
	<head>
		<title>4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4.html" xml:lang="tr-TR">
			<div class="story">
				<p class="bolum-ismi"><span class="bolum-ismi-15" style="font-size:1em;" xml:lang="tr-TR">4</span></p>
				<p class="duz-16"><span class="duz" style="font-size:1em;" xml:lang="tr-TR">– Bir isteğiniz var mı?</span></p>
				<p class="duz-16"><span class="duz" style="font-size:1em;" xml:lang="tr-TR">– Hayır, teşekkür ederim.</span></p>
				<p class="duz-16"><span class="duz" style="font-size:1em;" xml:lang="tr-TR">– Emin misiniz?</span></p>
				<p class="duz-16"><span class="duz" style="font-size:1em;" xml:lang="tr-TR">Diane bakışlarını kaldırdı. Mavi üniformalı hostes ona gülümseyerek ve anlayışla bakıyordu. Onu iyice öfkelendiren bir bakışla. Bangkok’tan havalanır havalanmaz, çocuk için önerilen “çocuk mönü”sünün böreklerini kesmeye çalışıyordu. Plastik çatal bıçağın parmaklarının arasında eğilip büküldüğünü, böreklerin kaba hareketleri karşısında parçalanıp dağıldığını görüyordu. Herkes ona bakıyor, beceriksizliğini, gerginliğini seyrediyor gibi geliyordu.</span></p>
				<p class="duz-16"><span class="duz" style="font-size:1em;" xml:lang="tr-TR">Hostes kayboldu. Diane çocuğa yeni bir lokma uzattı. Ağzını açmıyordu işte. Ne yapacağını bilemez bir halde, yüzü yeniden kıpkırmızı oldu. Bir kez daha, alev alev yüzüyle, salkım saçak saçlarıyla ve siyah gözlü çocuğuyla nasıl göründüğünü düşündü. Bu hostesler kim bilir kaç kez böyle bir sahneye tanık oluyorlardı? Pusulalarını şaşırmış, titrek, kaderlerini bavullarında taşıyan Batılı kadınlara?</span></p>
				<p class="duz-16"><span class="duz" style="font-size:1em;" xml:lang="tr-TR">Mavi gölge yeniden göründü. “Birkaç şeke</span><span class="duz" style="font-size:1em;" xml:lang="tr-TR">r?” Diane gülümsemeye çalıştı: “Hayır, gerçekten, her şey yolunda.” Bir iki sefer yedirmeye çalıştı, boşuna. Çocuğun gözleri, ekrandaki çizgi filme çivilenmişti. Diane bir öğünü kaçırmanın, devlet sorunu olmayacağını düşündü. Tepsiyi kenara itti, kulaklıkları Lucien’ın kafasına yerleştirdi, sonra durakladı. Hangi dili seçecekti? İngilizce mi? Yoksa Fransızca mı? Yoksa sadece müzik kanalını mı? Her ayrıntı, kafasındaki karışıklığı daha da artırıyordu. Müzikte karar kıldı, sesini özenle ayarladı.</span></p>
				<p class="duz-16"><span class="duz" style="font-size:1em;" xml:lang="tr-TR">Uçaktaki hava yatıştı. Yemek tepsileri götürüldü, ışıklar loşlaştı. Lucien daha şimdiden uyukluyordu. Diane onu sağındaki boş koltuklara yatırdı, sonra o bilindik ekose battaniyenin altına kıvrılarak, gözlerini kapattı. Genellikle, uzun uçuşlar sırasında, en sevdiği saatlerdi bunlar; loş kabin, uzakta yanıp sönen ışıklı ekran, battaniyelerinin ve kulaklıklarının altında, kozalarına çekilmiş gibi, hareketsiz yolcular... Sanki her şey asılı gibi, bulutların üzerinde bir yerde, uyku ile yükseklik arasında süzülüyor gibi.</span></p>
				<p class="duz-16"><span class="duz" style="font-size:1em;" xml:lang="tr-TR">Diane kafasını koltuğun yastığına dayadı ve hareket etmemeye çalıştı. Kasları giderek gevşedi, omuzları yavaş yavaş düşmeye başladı. Sükûnetin yeniden damarlarında dolaştığını hissetti. Gözleri kapalı, gözkapaklarının siyah perdesi ardında, kafasından onu buraya, hayatının bu temel dönemecine getiren olayları geçirmeye girişti.</span></p>
				<p class="duz-16"/>
				<p class="duz-16"/>
				<p class="duz-ilk-paragraf-7"><span class="duz" style="font-size:1em;" xml:lang="tr-TR">Sportif başarıları ve toplumsal girişimleri geride kalmıştı. Diane 1992 yılında etoloji doktorasını en iyi dereceyle aldı: “Kenya’da, Masai Mara Ulusal Parkı’ndaki büyük etoburların av stratejilerini ve av bölgelerini yönetim yöntemleri”. Diplomayı alır almaz, doğanın incelenmesine ve korunmasına büyük fonlar ayıran özel vakıflar için çalışmaya başladı. Diane, Sundarbands kaplanlarını koruma projesi çerçevesinde Güney Sahra’ya, Güneydoğu Asya’ya, başta Bengal olmak üzere Hindistan’a sık sık gitmişti. Aynı zamanda da tek başına izleyip gözlediği, ülkenin en kuzeyindeki Kuzeybatı Toprakları’na kadar peşlerinden gittiği Kanada kurtlarının yaşam tarzları hakkında hazırladığı, bir yıllık bir inceleme çalışmasıyla da dikkat çekiyordu.</span></p>
				<p class="duz-16"><span class="duz" style="font-size:1em;" xml:lang="tr-TR">Bundan böyle incelemeler yapıyor, seyahat ediyor ve tek başına bir göçebe yaşamı sürüyor, kısacası çocukluk düşlerine uygun olarak doğanın içinde yaşıyordu. Her şeye ve herkese, korkularına, gizli tutkularına rağmen, sadece kendine özgü bir mutluluk kurmuş, güçlü bir bağımsızlığa sahip olmuştu.</span></p>
				<p class="duz-16"><span class="duz" style="font-size:1em;" xml:lang="tr-TR">Ne var ki 1997 yılı onun için yeni bir kilometre taşı olacaktı.</span></p>
				<p class="duz-16"><span class="duz" style="font-size:1em;" xml:lang="tr-TR">Yakında otuz yaşına girecekti.</span></p>
				<p class="duz-16"><span class="duz" style="font-size:1em;" xml:lang="tr-TR">Tek başına bir anlamı yoktu bunun. Özellikle de Diane gibi biri için; ince uzun vücudu, açık havada geçirdiği hayatı onu zamanın törpüsüne karşı herhangi birinden çok daha iyi korumuştu. Oysa biyolojik bakımdan, 3 sayısı bir dönüm noktasını belirtiyordu. Hayat bilimleri uzmanı olarak, rahmin o yaşta yavaş yavaş işlevini yitirmeye başladığının farkındaydı. Aslında, sanayileşmiş ülkelerdeki âdetlere rağmen, kadının üreme organları çabuk harekete geçmek üzere tasarlanmıştı: Diane’ın sık sık karşılaştığı, henüz on beşine bile basmamış Afrikalı küçük anneler gibi. Bu otuz sayısı ona en temel gerçeklerden birini hatırlatıyordu; asla çocuğu olmayacaktı. Basit ve anlaşılır bir nedenle: asla bir sevgilisi olmayacaktı da ondan.</span></p>
				<p class="duz-16"><span class="duz" style="font-size:1em;" xml:lang="tr-TR">Bu yeni kısıtlamayı kabule hazır değildi. Çözümler araştırmaya girişti. Bu konuda kitaplar aldı, gırtlağı kupkuru, tıbbî yardımla çocuk yapma yöntemleri dünyasına daldı. Her şeyden önce, yapay döllenme vardı. Onun durumunda VD formülünü (vericili döllenme) düşünmek gerekiyordu. Özel bir sperm bankasından gelen spermler, âdet döneminin döllenmeye en uygun safhasında ya kanalın iç ağzına ya da dölyatağı boşluğuna bırakılacaktı. Kısacası hekimler sivri, kancalı, buz gibi soğuk aletleriyle Diane’ın içine gireceklerdi. Tanımadığı birinin maddesi, karnında bir yere sızacak, fizyolojik mekanizmalarının arasına karışacaktı. Organlarının – dölyatağı boşluğu, fallop borusu, yumurtalıklar... – “diğerinin” teması karşısında direnmesini, harekete geçmesini gözünün önüne getirdi. Hayır. Asla. Onun gözünde bu, bir çeşit klinik tecavüz olurdu.</span></p>
				<p class="duz-16"><span class="duz" style="font-size:1em;" xml:lang="tr-TR">İkinci yöntem hakkında bilgi topladı. </span><span class="italik-4" style="font-size:1em;" xml:lang="tr-TR">İn vitro</span><span class="duz" style="font-size:1em;" xml:lang="tr-TR"> döllenme. Bu kez, iğneyle alınacak yumurtaları laboratuvar ortamında yapay olarak döllenecekti. Uzakta, steril bir odanın soğuk sisleri ardındaki bu işlem, hoşuna gitti. Okumaya devam etti; vajina yoluyla, kadının rahmine bir ya da birkaç cenin yerleştiriliyordu. Diane durakladı, bir kez daha ne kadar aptal olduğunu anladı. Ne bekliyordu? Hamileliğin tüpte, buzla kaplı bir camın ardında gerçekleşeceğini mi? Embriyonun kendi kendine, vücut dışında bir yerde gelişmesini izleyeceğini mi?</span></p>
				<p class="duz-16"><span class="duz" style="font-size:1em;" xml:lang="tr-TR">Israrlı korkuları, onun ile her türlü çocuk projesi arasında bir duvar, aşılmaz bir engel oluşturuyordu. Vücudu, rahmi bu iddialara, bu harika gelişmelere hep yabancı kalacaktı. Diane derin bir depresyon dönemine girdi. Bir dinlenme kliniğinde kaldı, sonra annesinin kocası Charles Helikian’ın Lubéron bölgesinde, Ventoux Dağı yamaçlarındaki villasına sığındı.</span></p>
				<p class="duz-16"><span class="duz" style="font-size:1em;" xml:lang="tr-TR">Yeni kararını orada, güneşin altında, ağustosböceklerinin arasında aldı. Her türlü organik girişim dışında, yepyeni bir yöntem seçecekti: evlat edinmeyi. Sonuç olarak, doğayı taklit iddiasının aksine, gerçek bir ahlakî taahhüt olan bu yol uygun göründü gözüne. Onun durumunda alınacak en tutarlı, en samimi karardı. Kendine karşı. Hayatını paylaşacak çocuğa karşı.</span></p>
				<p class="duz-16"><span class="duz" style="font-size:1em;" xml:lang="tr-TR">1997 sonbaharında, ilk girişimlere başladı. Çevresindekiler önce, her türlü yöntemle Diane’ı vazgeçirmeye çalıştı. Kâğıt üzerinde, evlat edinme bekârlara da açık görünüyordu. Oysa gerçekte, eşcinsel eğilimlere gebe böylesi bir koşulda Sağlık ve Sosyal Hizmetler’in onayını almak, son derece güç görünüyordu. Diane umutsuzluğa kapılmayı reddetti ve başvuru dosyasını hazırlamaya girişti. O andan itibaren, görüşmelerle, taleplerle, yeniden başa dönüp bir sonuca ulaşacağa benzemeyen incelemelerle dolu uzun aylar başladı.</span></p>
				<p class="duz-16"><span class="duz" style="font-size:1em;" xml:lang="tr-TR">İlk başvurusundan bir buçuk yıl kadar sonra, talebi hâlâ bir sonuca ulaşamamıştı. Üvey babası onun adına bir girişimde bulunmayı önerdi. Dosyayı hızlandırabileceğini söylüyordu. Diane kabul etmedi. Böylesi bir girişim, dolaylı bir yoldan da olsa, annesinin Diane’ın özel hayatına karışması anlamına gelecekti. Sonra yeniden düşündü. Korku ve öfkesi böylesi önemli bir projeyi engellememeliydi. Charles Helikian’ın neler çevirdiğini hiçbir zaman öğrenemedi; ne var ki, bir ay sonra, Sağlık ve Sosyal Hizmetler’in onayı elindeydi.</span></p>
				<p class="duz-16"><span class="duz" style="font-size:1em;" xml:lang="tr-TR">Geriye çocuğu – başından beri Diane uzak bir ülkeden gelme bir oğlan çocuğu düşünüyordu – verecek yetimhaneyi bulmak kalıyordu. Dünyanın dört bir köşesinde böyle merkezler yöneten örgütlere başvurdu, bir kez daha yolunu şaşırdığını gördü. Charles yine araya girdi. Kimi zaman hayırsever davranıyor, Güneydoğu Asya’da birçok yetimhaneyi destekleyen Boria-Mundi Vakfı’na yıllık katkılarda bulunuyordu. Eğer Diane bu vakfa yönelmeyi kabul ederse, son girişimleri hızla tamamlanırdı.</span></p>
				<p class="duz-16"><span class="duz" style="font-size:1em;" xml:lang="tr-TR">Aradan üç ay geçtikten ve idarî ayrıntıları halletmek için yaptığı iki Bangkok yolculuğundan sonra, Ra-Nong Yetimhanesi’nin kapısındaydı. Charles alınacak çocuğun seçimine karışmış, birçok annenin tersine, Diane’ın beş yaşından daha büyük bir çocuğu evlat edinmek istediğini görmüştü. Genellikle kadınlar yeni doğmuş çocukları tercih ediyor, küçük bir bebeğin yeni hayatına daha kolay uyum sağlayacağını düşünüyorlardı. Bu eğilim Diane’a ters, hatta itici geliyordu; her şeyden mahrum bazı yetimlerin, bir de üstelik çok büyüdükleri ya da gereğinden geç terk edildikleri için cezalandırılmaları düşüncesi, onu doğal olarak daha büyüklere yöneltiyordu...</span></p>
				<p class="duz-16"><span class="duz" style="font-size:1em;" xml:lang="tr-TR">Birden yanındaki çocuk irkildi. Diane gözlerini açtı, güneş ışıklarının kabinin içini doldurduğunu gördü. İnmek üzere olduklarını anladı. Paniğe kapıldı, çocuğunu göğsüne bastırdı, iniş takımlarının yere değdiğini hissetti. Pisti yakan tekerlekler değildi; o ateş kendi düşlerinden, artık gerçekle sürtüşmeye başlayan düşlerden çıkıyordu.</span></p>
				<p class="duz-16"/>
				<p class="duz-16"/>
				<p class="duz-16"/>
			</div>
		</div>
	</body>
</html>