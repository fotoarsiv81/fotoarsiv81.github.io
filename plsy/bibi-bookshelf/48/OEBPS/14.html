<html xmlns="http://www.w3.org/1999/xhtml">
	<head>
		<title>14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x14.html" xml:lang="tr-TR">
			<div class="story">
				<p class="bolum-ismi"><span class="bolum-ismi-29" style="font-size:1em;" xml:lang="tr-TR">14</span></p>
				<p class="duz-30"><span class="duz" style="font-size:1em;" xml:lang="tr-TR">Diane gerçek olaylarla karşı karşıya kaldığını biliyordu, ama o olayları uzaktan, çılgınlıklarını paylaşmayacak bir mesafeden algılamayı başarmıştı. Yaşadıklarını daha sonra düzene koyacaktı. Daha sonra, olayların ardındaki mantığı araştıracaktı. Şimdilik her bir ayrıntıyı, her bilgiyi, düşteki bir insanın uzaklığıyla ve güçsüzlüğüyle algılıyordu sadece.</span></p>
				<p class="duz-30"><span class="duz" style="font-size:1em;" xml:lang="tr-TR">Langlois onu yeniden Lavoisier binasına götürdü. Bu kez giriş katında kaldılar. Diane yöneldikleri bölümü hemen tanıdı: Bilgisayarlı Tomografi Merkezi, Lucien’ın ilk incelemeye alındığı yer.</span></p>
				<p class="duz-30"><span class="duz" style="font-size:1em;" xml:lang="tr-TR">Oraya vardıklarında, içeri girmek istemedi; içeride, korkunç anıların ortasında kalmaktan korkuyordu. Ne var ki komiser genç kadını usulca itti, peşlerinden de kapıyı kapattı. Ürktüğü korkular görünmedi; Tomografi Merkezi’nin görünümü tepeden tırnağa değişmişti de ondan.</span></p>
				<p class="duz-30"><span class="duz" style="font-size:1em;" xml:lang="tr-TR">Şimdi çevrede eşi görülmemiş bir hareketlilik yaşanıyordu. Üstü monitörlerle ve negatoskoplarla dolu kumanda konsolunun başında, spor ceketler giymiş iki kişi bilgisayar klavyesinin tuşlarına dokunuyor, ekranlarda renkli şekiller oluşturuyordu. Cam bölmenin öte yanındaki puslu aydınlıkta gölgeler gidip geliyor, scanner cihazının çevresinde toplanıyor, krom-çelikten aletlerle ilgileniyordu. Kimileri de yere kablo döşüyor, tavan monitörlerini söndürüyor, hiç görülmedik şekildeki tüp ve optik aletleri ayarlıyordu. Görüldüğü kadarıyla, izlerini silmek derdindeydiler.</span></p>
				<p class="duz-30"><span class="duz" style="font-size:1em;" xml:lang="tr-TR">Hiçbirinin üzerinde beyaz doktor önlüğü yoktu.</span></p>
				<p class="duz-30"><span class="duz" style="font-size:1em;" xml:lang="tr-TR">Diane başka tuhaflıklar da gördü. Adamların hemen hepsi otuzundan genç görünüyor, çoğu bellerindeki kemere takılı kılıfta otomatik tabanca taşıyordu.</span></p>
				<p class="duz-30"><span class="duz" style="font-size:1em;" xml:lang="tr-TR">Aynasızlar.</span></p>
				<p class="duz-30"><span class="duz" style="font-size:1em;" xml:lang="tr-TR">Binanın ikinci katında neden bu kadar bekletildiğini anlamıştı; polis karargâhını buraya kurmuştu demek. Birkaç saatliğine de olsa tıbbî görüntüleme malzemesine el koyarak. Langlois apansız sordu:</span></p>
				<p class="duz-30"><span class="duz" style="font-size:1em;" xml:lang="tr-TR">– Paleopatoloji; ne olduğunu biliyor musunuz?</span></p>
				<p class="duz-30"><span class="duz" style="font-size:1em;" xml:lang="tr-TR">Diane komisere döndü. Bitkin bir sesle cevap verdi:</span></p>
				<p class="duz-30"><span class="duz" style="font-size:1em;" xml:lang="tr-TR">– Arkeolojide kullanılan bir yöntemdir. Bu yöntemde bir mumya ya da başka organik kalıntılar scanner’a, İRM cihazına ya da herhangi bir görüntüleme aygıtına yerleştirilir, zarar görmeden, bileşimleri belirlenmeye çalışılır. Bu sayede, binlerce yıl önce ölmüş insanların cesetlerini görüntü yoluyla otopsiden geçirmek mümkündür.</span></p>
				<p class="duz-30"><span class="duz" style="font-size:1em;" xml:lang="tr-TR">Langlois gülümsedi:</span></p>
				<p class="duz-30"><span class="duz" style="font-size:1em;" xml:lang="tr-TR">– Harikasınız.</span></p>
				<p class="duz-30"><span class="duz" style="font-size:1em;" xml:lang="tr-TR">– Bilimle ilgileniyorum. Bu alandaki dergileri okurum. Yine de aradaki ilişkiyi...</span></p>
				<p class="duz-30"><span class="duz" style="font-size:1em;" xml:lang="tr-TR">– Adlî tıp servisimizde, bu konuda uzman biri var. Tek bir sargıyı bile çözmeden bir mumyayı tepeden tırnağa muayene edebilecek küçük bir deha.</span></p>
				<p class="duz-30"><span class="duz" style="font-size:1em;" xml:lang="tr-TR">Diane dehşet dolu gözlerle cam bölmenin öte tarafına baktı. Makinenin içinde, bir çarşafla örtülmüş bir vücut gördü. Gözlerini kefenden ayırmadan mırıldandı:</span></p>
				<p class="duz-30"><span class="duz" style="font-size:1em;" xml:lang="tr-TR">– Sakın scanner’daki cesedin...</span></p>
				<p class="duz-30"><span class="duz" style="font-size:1em;" xml:lang="tr-TR">– Malzeme elimizin altındaydı. (Komiser yine gülümsedi.) Cesedi hastanede bulmanın faydası.</span></p>
				<p class="duz-30"><span class="duz" style="font-size:1em;" xml:lang="tr-TR">– Delisiniz siz.</span></p>
				<p class="duz-30"><span class="duz" style="font-size:1em;" xml:lang="tr-TR">– Hayır, acelem var. Bu alet sayesinde, Van Kaen üzerinde sanal bir otopsi yaptık. Artık cesedi adlî tıbba teslim edebiliriz. Üzerinde hiçbir inceleme izi olmadan.</span></p>
				<p class="duz-30"><span class="duz" style="font-size:1em;" xml:lang="tr-TR">– Nasıl bir polis olduğunuzu anlayamıyorum.</span></p>
				<p class="duz-30"><span class="duz" style="font-size:1em;" xml:lang="tr-TR">Langlois cevap vermeye fırsat bulamadan, iki bölümün arasındaki kapı açıldı.</span></p>
				<p class="duz-30"><span class="duz" style="font-size:1em;" xml:lang="tr-TR">– Fena halde yanıldık.</span></p>
				<p class="duz-30"><span class="duz" style="font-size:1em;" xml:lang="tr-TR">Komiser kapının önünde duran genç adama döndü. Kıvırcık sarı saçlar, gri bir cilt, yakıcı bakışlar; bir puro külüne benziyordu adam. Sözünü tekrarladı:</span></p>
				<p class="duz-30"><span class="duz" style="font-size:1em;" xml:lang="tr-TR">– Fena halde yanıldık, Langlois.</span></p>
				<p class="duz-30"><span class="duz" style="font-size:1em;" xml:lang="tr-TR">– Ne?</span></p>
				<p class="duz-30"><span class="duz" style="font-size:1em;" xml:lang="tr-TR">– Cinayet. Tüyler ürpertici bir cinayet.</span></p>
				<p class="duz-30"><span class="duz" style="font-size:1em;" xml:lang="tr-TR">Komiser Diane’a baktı. Genç kadın komiserin düşüncelerini okuyup, öfkeyle konuştu:</span></p>
				<p class="duz-30"><span class="duz" style="font-size:1em;" xml:lang="tr-TR">– Beni peşinizden sürükleyen sizsiniz. Şimdi de sonucuna katlanacaksınız. Buradan bir yere ayrılmayacağım.</span></p>
				<p class="duz-30"><span class="duz" style="font-size:1em;" xml:lang="tr-TR">Komiserin yüz çizgileri ilk kez gerildi, ama bir saniye sonra yeniden yumuşadı. Kötülük maskesini yerine yerleştirmek istercesine, ellerini yüzüne kapadı.</span></p>
				<p class="duz-30"><span class="duz" style="font-size:1em;" xml:lang="tr-TR">– Haklısınız. (Adlî tıp uzmanına döndü.) Anlat.</span></p>
				<p class="duz-30"><span class="duz" style="font-size:1em;" xml:lang="tr-TR">– Tomografide adamın göğüs kafesini incelemeye başladığımızda, o bölgede ölü bir dokuya rastlamayı bekliyorduk. Aşırı miktarda kardiyalji  ya da başka birtakım enfarktüs belirtileri...</span></p>
				<p class="duz-30"><span class="duz" style="font-size:1em;" xml:lang="tr-TR">– Konferans vermeyi boş ver. Ne buldun?</span></p>
				<p class="duz-30"><span class="duz" style="font-size:1em;" xml:lang="tr-TR">Uzman bir an için sarsıldı. Yine de çok sert, boyun eğmez bir görünüşü vardı. Gözkapaklarını hızla kırpıştırdı, sonra bombasını patlattı:</span></p>
				<p class="duz-30"><span class="duz" style="font-size:1em;" xml:lang="tr-TR">– Adamın kalbi dağılmış. Kan yüreği doldurmuş, sonra da patlamayla bütün dokuya yayılmış.</span></p>
				<p class="duz-30"><span class="duz" style="font-size:1em;" xml:lang="tr-TR">Langlois gerçek avcı yanını göstererek kükredi:</span></p>
				<p class="duz-30"><span class="duz" style="font-size:1em;" xml:lang="tr-TR">– Allah kahretsin. Bana cesette hiç yara yok demişti</span><span class="duz" style="font-size:1em;" xml:lang="tr-TR">n!</span></p>
				<p class="duz-30"><span class="duz" style="font-size:1em;" xml:lang="tr-TR">Hekim başını eğdi. Sarı buklelerinin altından bir tebessüm belirtisi gelip geçti:</span></p>
				<p class="duz-30"><span class="duz" style="font-size:1em;" xml:lang="tr-TR">– Hâlâ da yok. Her şey içte olmuş. Vücudun içinde. (Bilgisayarı gösterdi.) Resimleri görmen gerek.</span></p>
				<p class="duz-30"><span class="duz" style="font-size:1em;" xml:lang="tr-TR">Komiser öteki polislerin yüzüne bile bakmadan buyurdu:</span></p>
				<p class="duz-30"><span class="duz" style="font-size:1em;" xml:lang="tr-TR">– Defolun. HEPİNİZ!</span></p>
				<p class="duz-30"><span class="duz" style="font-size:1em;" xml:lang="tr-TR">Oda boşaldı. Adlî tıp uzmanı bilgisayar programını çalıştırdı, sonra da Diane’a ve Langlois’ya duman rengi plastik gözlükler uzattı.</span></p>
				<p class="duz-30"><span class="duz" style="font-size:1em;" xml:lang="tr-TR">– Bunları takmanız gerekecek. Yazılım üç boyutlu çünkü.</span></p>
				<p class="duz-30"><span class="duz" style="font-size:1em;" xml:lang="tr-TR">Diane iki erkeğin yaptığı gibi plastik çerçeveyi gözlüğünün üzerine taktı ve ana ekrandaki iç karartıcı görüntüye baktı.</span></p>
				<p class="duz-30"><span class="duz" style="font-size:1em;" xml:lang="tr-TR">Rolf van Kaen’in belden yukarısı çıplak, kılları tıraşlanmış, göbek deliği hizasında kesilmiş profili. Doktor monitörün karşısına geçti, anlatmaya başladı:</span></p>
				<p class="duz-30"><span class="duz" style="font-size:1em;" xml:lang="tr-TR">– İşte kurbanın üç boyutlu resmi.</span></p>
				<p class="duz-30"><span class="duz" style="font-size:1em;" xml:lang="tr-TR">Van Kaen’in belden yukarısı kendi çevresinde dönüyor, sonra hemen ilk durumunu alıyordu; tıpkı grafik ortamda gerçekleştirilen bir gösterideymiş gibi.</span></p>
				<p class="duz-30"><span class="duz" style="font-size:1em;" xml:lang="tr-TR">– Daha önce de söylediğim gibi, diye tekrarladı bilim adamı. Başlangıçta kalp bölgesi üzerinde yoğunlaştık. Tomografide kırk saniyelik bir algılamayla rölyefi oluşturmayı...</span></p>
				<p class="duz-30"><span class="duz" style="font-size:1em;" xml:lang="tr-TR">– Tamam, tamam. Devam et.</span></p>
				<p class="duz-30"><span class="duz" style="font-size:1em;" xml:lang="tr-TR">Doktor parmaklarını klavyede gezdirdi.</span></p>
				<p class="duz-30"><span class="duz" style="font-size:1em;" xml:lang="tr-TR">– İşte bulduğumuz...</span></p>
				<p class="duz-30"><span class="duz" style="font-size:1em;" xml:lang="tr-TR">Omuzlardan aşağı numaralandırılmış beden, tabaka tabaka kalkmaya başladı. Önce damarlar göründü, sonra da kızılımsı kütleler ile mavimtırak organlar ve lifler. Bütün bunlar, iğrenç bir atlıkarıncaya binmiş gibi, durmadan kendi çevresinde dönüyordu hâlâ. Diane dehşet içindeydi, aynı zamanda da büyülenmiş gibi.</span></p>
				<p class="duz-30"><span class="duz" style="font-size:1em;" xml:lang="tr-TR">Adlî tıp uzmanının göstermek istediğini kavramak bir saniyesini aldı. Kalbin yerinde patlamış bir kan ve doku yığını vardı. Damar karmaşasının ve akciğer peteklerinin arasına yayılmış kapkara bir leke. Doktor devam etti:</span></p>
				<p class="duz-30"><span class="duz" style="font-size:1em;" xml:lang="tr-TR">– Görüntüyü ötekilerden ayırabilirim.</span></p>
				<p class="duz-30"><span class="duz" style="font-size:1em;" xml:lang="tr-TR">Yeni bir tuşa dokundu, kalp dışındaki her şeyi sildi. Patlamış kalp, tüm ayrıntılarıyla ekranda göründü. Kahverengimsi damarları, donup kalmış dallarıyla bir mercan resifini andırıyordu. Şiddetten yaratılmış bir ağaç gibi.</span></p>
				<p class="duz-30"><span class="duz" style="font-size:1em;" xml:lang="tr-TR">Langlois kısık sesle sordu:</span></p>
				<p class="duz-30"><span class="duz" style="font-size:1em;" xml:lang="tr-TR">– Bunu nasıl yapmışla</span><span class="duz" style="font-size:1em;" xml:lang="tr-TR">r?</span></p>
				<p class="duz-30"><span class="duz" style="font-size:1em;" xml:lang="tr-TR">Adlî tıp uzmanının sesi, çok daha uzaktan, tüyler ürpertici bir incelemenin derinliklerinden geliyormuşçasına değişti:</span></p>
				<p class="duz-30"><span class="duz" style="font-size:1em;" xml:lang="tr-TR">– Fizyolojik açıdan, oldukça kolay. Kanın kalpten çıkmasını önlemek için, ana atardamarı sıkıştırmak yeter; hani bahçe hortumlarında olduğu gibi. O andan itibaren, ana toplardamarın ve akciğer toplardamarının getirdiği kan kalbi doldurur, sonunda da taşar.</span></p>
				<p class="duz-30"><span class="duz" style="font-size:1em;" xml:lang="tr-TR">Klavye üzerinden yeni bir komut gönderdi. Ekranda öteki organlar ve damarlar göründü.</span></p>
				<p class="duz-30"><span class="duz" style="font-size:1em;" xml:lang="tr-TR">– Sıkıştırma noktası burada açıkça görülüyor. (İmlecinin üzerini tıkladı.) Burada da. (Yeniden tıkladı.)</span></p>
				<p class="duz-30"><span class="duz" style="font-size:1em;" xml:lang="tr-TR">Langlois duyduklarına inanamıyor görünüyordu:</span></p>
				<p class="duz-30"><span class="duz" style="font-size:1em;" xml:lang="tr-TR">– Göğsün içinden, atardamara nasıl erişilebilir?</span></p>
				<p class="duz-30"><span class="duz" style="font-size:1em;" xml:lang="tr-TR">Doktor durdu, yükselen bulantısını, artan korkusunu engellemek istercesine kollarını kavuşturup, Langlois’ya döndü.</span></p>
				<p class="duz-30"><span class="duz" style="font-size:1em;" xml:lang="tr-TR">– Çılgın olanı da bu ya. Katil elini kurbanının karnından sokup, atardamara kadar uzanmış.</span></p>
				<p class="duz-30"><span class="duz" style="font-size:1em;" xml:lang="tr-TR">Doktor yine monitöre döndü, farklı bir komut verdi. Van Kaen’in belden yukarısı yeniden toplandı, iç organları gri ve parlak dokuların arasına yerleşti. Resim karın boşluğunda, göğüs kemiği üzerinde dondu. İnce bir iz belirdi.</span></p>
				<p class="duz-30"><span class="duz" style="font-size:1em;" xml:lang="tr-TR">– İşte yara, dedi ses. Öylesine ince ki, ilk bakışta, kılların arasından göremedik.</span></p>
				<p class="duz-30"><span class="duz" style="font-size:1em;" xml:lang="tr-TR">– Katil elini oradan mı soktu?</span></p>
				<p class="duz-30"><span class="duz" style="font-size:1em;" xml:lang="tr-TR">– Hiç kuşkumuz yok. Yara izi on santimden fazla değil. Cildin esnekliğini de düşünürsek, on santim bir kolun geçebileceği kadar büyük. Kısa boylu biri olması şartıyla tabiî. Bana kalırsa, bir altmışlık biri.</span></p>
				<p class="duz-30"><span class="duz" style="font-size:1em;" xml:lang="tr-TR">– Van Kaen dev gibiydi!</span></p>
				<p class="duz-30"><span class="duz" style="font-size:1em;" xml:lang="tr-TR">– Öyleyse birden fazla katil var. Ya da kurban uyuşturuldu. Bilemeyeceğim.</span></p>
				<p class="duz-30"><span class="duz" style="font-size:1em;" xml:lang="tr-TR">Patrick Langlois ekrana yaklaşıp sordu:</span></p>
				<p class="duz-30"><span class="duz" style="font-size:1em;" xml:lang="tr-TR">– Karnı yarıldığında, adam hâlâ canlı mıymış?</span></p>
				<p class="duz-30"><span class="duz" style="font-size:1em;" xml:lang="tr-TR">– Canlı ve bilinci yerindeymiş, evet. Kalbin patlaması kanıtlıyor bunu. Öteki alçak elini karnına sokmuş araştırırken, paniğe kapıldı ve kalp pompalama işlemini daha da hızlandırdı. Kalbin kanla dolması çok çabuk ve çok şiddetli oldu.</span></p>
				<p class="duz-30"><span class="duz" style="font-size:1em;" xml:lang="tr-TR">Komiser mırıldandı:</span></p>
				<p class="duz-30"><span class="duz" style="font-size:1em;" xml:lang="tr-TR">– Bir sorun bekliyordum ama, böylesi bir şey değil...</span></p>
				<p class="duz-30"><span class="duz" style="font-size:1em;" xml:lang="tr-TR">İki adam aynı anda genç kadının varlığını hatırladı. Aynı anda Diane’a döndüler. Langlois mırıldandı:</span></p>
				<p class="duz-30"><span class="duz" style="font-size:1em;" xml:lang="tr-TR">– Diane, çok üzgünüm. Gerçekten, biz... Dian</span><span class="duz" style="font-size:1em;" xml:lang="tr-TR">e? İyi misiniz?</span></p>
				<p class="duz-30"><span class="duz" style="font-size:1em;" xml:lang="tr-TR">Koyu renk gözlüklerinin ardında, gözleri ekrana çivilenmiş, donup kalmış gibiydi. Buz gibi bir sesle konuştu:</span></p>
				<p class="duz-30"><span class="duz" style="font-size:1em;" xml:lang="tr-TR">– Oğlum. Oğlumu görmek istiyorum.</span></p>
				<p class="duz-30"/>
				<p class="duz-30"/>
			</div>
		</div>
	</body>
</html>