<html xmlns="http://www.w3.org/1999/xhtml">
	<head>
		<title>51.html</title>
		<link href="template.css" rel="stylesheet" type="text/css"/>
	</head>
	<body>
		<div id="x51.html" xml:lang="tr-TR">
			<div class="story">
				<p class="bolum-ismi"><span class="bolum-ismi-4" style="font-size:1em;" xml:lang="tr-TR">51</span></p>
				<p class="duz-4"><span class="duz" style="font-size:1em;" xml:lang="tr-TR">Manastırın okuma salonlarından birine yerleştiler. Duvarları köknar lambriyle kaplı odanın zemini de geniş parkelerle örtülüydü. Masalar odanın ahşap havasını daha da güçlendirir gibiydi. Güçsüz bir ampul kahverengi yüzeylere gölgeli bir ışık yayıyordu. Buradaki her şey, sanki kitaplar meditasyon gezegenleriymişçesine, her gün bu birkaç metrekarede onların üzerinde saatlerce çalışan keşişlerin sabrını ve dikkatini taşıyor gibiydi.</span></p>
				<p class="duz-4"><span class="duz" style="font-size:1em;" xml:lang="tr-TR">Bilgisayarı odadaki tek telefon prizine bağladılar. Giovanni nazik davrandı, önce Diane’ın kendi posta kutusunu okumasını önerdi. Aynı tarama ve bağlantı yazılımını kullanıyorlardı. Diane birkaç tuşa bastıktan sonra merkez bilgisayara ulaştı, posta kutusunu açtı. Mesajlar, tanıdık isim ve adresler listesi olarak açıldı.</span></p>
				<p class="duz-4"><span class="duz" style="font-size:1em;" xml:lang="tr-TR">Birkaç saniyelik bir arama yeterli oldu. 14 ekim tarihli mesajların arasında, Langlois imzalı bir haber. Mesaj on üç otuz dörtte, yani Diane’ın Langlois’yı Nice’teki hastaneden aramasından yaklaşık yarım saat önce alınmıştı. Doğru tahmin etmişti Diane; genç kadının kaçtığını düşünen komiser, araştırmalarının sonuçlarını onunla paylaşmak için, birkaç satır yazmaya karar vermişti.</span></p>
				<p class="duz-4"><span class="duz" style="font-size:1em;" xml:lang="tr-TR">Diane küçük simgenin üstünü tıkladı, Langlois’nın mesajının açıldığını gördü. Yürek çarpıntısını bütün vücudunda hissetti.</span></p>
				<p class="alinti-ilk-paragraf"><span class="dar-paragraf-italik" style="font-size:1em;" xml:lang="tr-TR">“Kimden: Patrick Langlois</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">Kime: Diane Thiberge</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">14 ekim 1999</span></p>
				<p class="alinti"/>
				<p class="alinti-ilk-paragraf"><span class="dar-paragraf-italik" style="font-size:1em;" xml:lang="tr-TR">Diane,</span></p>
				<p class="alinti-son-paragraf"><span class="dar-paragraf-italik" style="font-size:1em;" xml:lang="tr-TR">Neredesiniz? Birkaç saatten beri, tüm adamlarım peşinizde. Kafanızdan yine neler geçti? Nerede olursanız olun, ne karar verdiyseniz verin, son gelişmelerden haberdar olmanız gerek. Bu mesajı okur okumaz, beni arayabilirsiniz. Sizin için, bana güvenmekten başka yol kalmadı.”</span></p>
				<p class="duz-4"/>
				<p class="duz-4"><span class="duz" style="font-size:1em;" xml:lang="tr-TR">Diane mesajın ikinci bölümünü okuyabilmek için mouse’u tıklattı:</span></p>
				<p class="duz-4"/>
				<p class="alinti-ilk-paragraf"><span class="dar-paragraf-italik" style="font-size:1em;" xml:lang="tr-TR">“Alman soruşturmacılar bu sabah telefon etti. Van Kaen’in Berlin yakınlarındaki Potsdam’da yaşayan genç bir çifte birkaç kez para havale ettiğini öğrenmişler. Araştırmayı sürdürünce, Ruth Finster adındaki kadının 1997 yılında Die Charité Hastanesi’nde tüplerini bağlattırdığını, orada Van Kaen’le tanıştığını belirlemişler. Anlaşılan, evlilik dışı bir aşk yaşamışlar.</span></p>
				<p class="alinti-son-paragraf"><span class="dar-paragraf-italik" style="font-size:1em;" xml:lang="tr-TR">Ama önemli olan, burası değil. Bilmeniz gereken, ameliyattan sonra kısırlaşan kadının geçen eylül ayında, Van Kaen tarafından önemli ölçüde desteklenen bir Hanoi yetimhanesinden küçük bir Vietnamlıyı evlat edinmiş olduğu.”</span></p>
				<p class="duz-4"/>
				<p class="duz-4"><span class="duz" style="font-size:1em;" xml:lang="tr-TR">Diane haykırmamak için kendini zor tutuyordu. Yeni bir tıklama. Yeni satırlar:</span></p>
				<p class="duz-4"/>
				<p class="alinti-ilk-paragraf"><span class="dar-paragraf-italik" style="font-size:1em;" xml:lang="tr-TR">“Zaman kaybetmeden Philippe Thomas ya da sahte adıyla François Bruner hakkında araştırma başlattım. Bir saat sonra, aradığımı bulmuştum; eski casus, yine 1997’de, yardımcılarından birini, otuz beş yaşındaki fovizm uzmanı Martine Vendhoven’ı kanatlarının altına almış. Önemli ayrıntı: yumurtalık sorunu olan kadın, evli olmasına rağmen çocuk doğuramıyor. Bunun üzerine ağustos ayı sonuna doğru Angkor tapınaklarının yakınındaki Siem-Reap Yetimhanesi’nden küçük bir Kamboçyalıyı evlat ediniyor. Evlat edinme işlemleri, Philippe Thomas’nın baş destekçisi olduğu bir Kamboçya vakfı tarafından yapılıyor.”</span></p>
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Diane gözlerini satırlardan ayıramıyordu. Her kelimede, tenine saplanan bir çivi şiddeti vardı.</span></p>
				<p class="alinti"/>
				<p class="alinti-ilk-paragraf"><span class="dar-paragraf-italik" style="font-size:1em;" xml:lang="tr-TR">“Kuşkusuz bu benzerlikler, basit bir rastlantı olamaz. Moğolistan’la ve tokamakla ilgili bir geçmiş paylaşan bu eski komünistler, aynı tarihlerde Asya kökenli çocuklar getirtmeye çalışmışlar. Büyük bir ihtimalle, nükleer araştırma merkezinin bulunduğu bölgeden gelme gözcüler.</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">Diane, farkında olmadan, yakınlarınızdan birinin hesabına bir çocuk evlat edindiğiniz açık. Sovyetler’le ilgili bir geçmişi olan birinin hesabına. Kim olabilir? Aramak, size düşüyor. Bana bildirmek de.</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">En önemlisi, beni bir an önce aramak da size düşüyor.</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">Carl Gustav Jung yazarların kahramanlarını değil, kahramanların yazarlarını seçtiklerini söylerdi. Sanırım, aynı şey kader için de geçerli. Gözlerimi yumduğumda, sizi evlenmiş, mutlu, bir sürü çocuk anası, sorunsuz biri olarak düşlemeye çalışıyorum. Sakın yanlış anlamayın, beceremiyorum. Üstelik bu söylediğim, bir iltifat. Beni arayın.</span></p>
				<p class="alinti"><span class="dar-paragraf-italik" style="font-size:1em;" xml:lang="tr-TR">Öpüyorum.</span></p>
				<p class="alinti-son-paragraf"><span class="dar-paragraf-italik" style="font-size:1em;" xml:lang="tr-TR">Patrick”</span></p>
				<p class="duz-4"/>
				<p class="duz-4"><span class="duz" style="font-size:1em;" xml:lang="tr-TR">Bir klavye komutuyla, belgeyi sildi. Nazikçe uzakta duran Giovanni yaklaşıp, sordu:</span></p>
				<p class="duz-4"><span class="duz" style="font-size:1em;" xml:lang="tr-TR">– Haberler iyi mi?</span></p>
				<p class="duz-4"><span class="duz" style="font-size:1em;" xml:lang="tr-TR">Diane bakışlarını kaldırmadan cevapladı:</span></p>
				<p class="duz-4"><span class="duz" style="font-size:1em;" xml:lang="tr-TR">– Yatmaya gidiyorum.</span></p>
				<p class="duz-4"/>
				<p class="duz-4"/>
				<p class="duz-4"/>
			</div>
		</div>
	</body>
</html>