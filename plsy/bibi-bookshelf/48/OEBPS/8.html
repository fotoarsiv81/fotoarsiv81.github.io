<html xmlns="http://www.w3.org/1999/xhtml">
	<head>
		<title>8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8.html" xml:lang="tr-TR">
			<div class="story">
				<p class="bolum-ismi"><span class="bolum-ismi-1" style="font-size:1em;" xml:lang="tr-TR">8</span></p>
				<p class="duz-1"><span class="duz" style="font-size:1em;" xml:lang="tr-TR">Reanimasyon odası, öteki odaların şeffaf duvarlarıyla bölünmüş koridora bakan camlı üç duvardan oluşuyordu. Diane karanlıkta oturuyordu. Üzerinde bir önlük, başında steril bir bone, yüzünde bir maske, krom yatağın karşısında hareketsizdi. Sanki yatağın denetimindeymiş gibi. İçinde Lucien’ın yattığı kablolar ve karmakarışık aletlerle donanmış metal askının kontrolündeymiş gibi.</span></p>
				<p class="duz-1"><span class="duz" style="font-size:1em;" xml:lang="tr-TR">Çocuğun solukborusuna, bir ucu sunî solunum cihazına bağlı bir sonda takılmıştı. Diane’a anlatılanlara göre, sağ eline taktıkları serum hortumu, yirmi dört saat boyunca dozajı dakikada mililitre olarak ayarlanabilen bir şırınga sistemine bağlıydı. Sol kolundaki sonda tansiyonunu algılıyor, ucu karanlıkta zümrüt gibi parlayan pens de parmaklardan birinden “oksijen doygunluğu” tepkisini ölçüyordu.</span></p>
				<p class="duz-1"><span class="duz" style="font-size:1em;" xml:lang="tr-TR">Diane çarşafların altında bir yerdeki elektrotların da yüreğinin vuruşlarını izlediğini biliyordu. Kafatasındaki kalın sargıların altındaki iki dreni de göremiyordu; görmemesi de gerekirdi zaten. Gözleri bir refleksle, yatağın solundaki ekrana çevrildi. Işıltılı yeşil sayılar ve dalgalar komadaki çocuğun fizyolojik faaliyetlerini rapor ediyordu.</span></p>
				<p class="duz-1"><span class="duz" style="font-size:1em;" xml:lang="tr-TR">Onlara bakarken, hep bir kiliseyi hatırlıyordu Diane. İkonaların, kudasın, mumların soluk parıltılar saçtığı bir düşünme ve tutku mekânı... Parıltılı eğriler, kuvars sayılar, onun mumlarıydı. Bütün umutlarını, dualarını sığdırdığı adak kıvılcımları.</span></p>
				<p class="duz-1"><span class="duz" style="font-size:1em;" xml:lang="tr-TR">Neredeyse tüm hayatını Necker Hastanesi’nin Çocuk Hastalıkları Beyin Cerrahisi Bölümü’nün bu servisinde geçirir olmuştu. Kazadan beri neredeyse hiç uyumamış, hiçbir şey yememiş, tek yudum bir şey içmemişti. Bir sakinleştirici bile almamıştı. Hâlâ ve durmaksızın, kafasındaki en küçük ayrıntıları hatırlamaya çalışıyordu; kazadan sonraki her dakikayı, her hareketi.</span></p>
				<p class="duz-1"/>
				<p class="duz-1"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">İlkyardım aracının gelişi umutsuzluk krizini dondurmuştu.</span></p>
				<p class="duz-1"><span class="duz" style="font-size:1em;" xml:lang="tr-TR">İşte o anda, dövünmeyi kesti, durmuş otomobil kaosunda sirenleri çığlık çığlığa kendine yol bulmaya çalışarak ilerleyen itfaiye aracına baktı. Kırmızı. Krom. Metal aletlerle dolu. Yangın kıyafetleriyle itfaiyeciler kamyondan fırlarken, acil durum şeridinde, üzerinde polis logosu bulunan bir acil müdahale otomobili göründü. Memurlar trafiği düzenlemeye koyuldu. Portakal renkli, fosforlu tulumlarıyla asfaltı temizlediler, otomobilleri – kamyonun kaplamadığı –</span><span class="duz" style="font-size:1em;" xml:lang="tr-TR"> en sağ şeride yönlendirdiler.</span></p>
				<p class="duz-1"><span class="duz" style="font-size:1em;" xml:lang="tr-TR">Diane Toyota’nın yanında, ayağa kalkmıştı. İtfaiyeciler onu özensizce bir kenara çektiler, sonra arabasını karbonlu bir köpüğe boğdular. Şaşkındı, çevresini giderek artan sayıda otomobil sürücüsünün, mırıltının, yağmur gürültüsünün sardığını hissediyordu. Ne var ki, vicdanını döven kendi sözleri dışında, başka hiçbir şey duymuyordu: “Çocuğumu öldürdüm. Çocuğumu öldürdüm...”</span></p>
				<p class="duz-1"><span class="duz" style="font-size:1em;" xml:lang="tr-TR">Kamyona doğru döndü, tünelin ışıklarının içinden geçen kukuletalı siluetlerin arasında, çocuğunun saplandığı bölümden uzaklaşan, deri giyimli bir adam gördü. İçinden gelen dürtüyle, yaklaştı. İtfaiye aracının sürücü mahalline uzanarak telsiz mikrofonunu çekti, aldı. Diane adama birkaç adım yaklaştığında, elde telsiz, bağırdığını duydu:</span></p>
				<p class="duz-1"><span class="duz" style="font-size:1em;" xml:lang="tr-TR">– Burası iç çevre yolu itfaiyesi, Passy Kapısı... Sağlık birimi ne cehennemde?</span></p>
				<p class="duz-1"><span class="duz" style="font-size:1em;" xml:lang="tr-TR">Diane ince yağmur damlalarına aldırmadı. Adam böğürüyordu:</span></p>
				<p class="duz-1"><span class="duz" style="font-size:1em;" xml:lang="tr-TR">– Bir kazazede var. Bir çocuk. Evet... Nefes alıyor ama...</span></p>
				<p class="duz-1"><span class="duz" style="font-size:1em;" xml:lang="tr-TR">İtfaiyeci cümlesini tamamlamadı. Mikrofonu fırlatıp, bardaktan boşanırcasına yağan yağmurun altında yaklaşan kamyonete koştu. Diane karoser üzerinde parlayan harfleri heceledi: “SAMU de Paris, SMUR, Necker 01”. Her şey bir anda tersine döndü. Bir saniye önce, donmuş, içi boşalmış, havada asılıydı, ölü gibi. Oysa şimdi her ayrıntıyı yürek çarpıntısıyla izliyor, sırtlarında kocaman çantalarla koşuşturan SAMU görevlilerine bakıyordu. Bir umut. Umut vardı.</span></p>
				<p class="duz-1"><span class="duz" style="font-size:1em;" xml:lang="tr-TR">Peşlerine takıldı, polis kordonunun çevresinden dolanmayı başardı. Kazayı yapan kamyonun şoför mahalline olabildiğince sokulup büzüldü. Asfalta yayılan geniş yağ ve benzin birikintisi, yağmur sularına karışmıyordu bir türlü. Işıldakların portakal renkli puslu görüntüsü birikintinin yüzeyini çizik çizik bozuyordu. Herkes aynı noktanın üzerine eğilmişti. Diane çocuğunu göremiyordu artık.</span></p>
				<p class="duz-1"><span class="duz" style="font-size:1em;" xml:lang="tr-TR">Yaklaştı, daha iyi bakmaya zorladı kendini. Vücudu titriyordu, ama içinden gelen bir direnç benliğini denetliyor, daha iyi bakmaya zorluyordu. Sonunda, narin gölgeyi seçebildi. Kopkoyu bir birikintinin içindeki yaralı kafayı görünce, bacakları onu daha fazla taşıyamadı. Kopmuş saçların arasında, açıkta kalmış etini gördü. Bir dizinin üstüne yığıldı, yerdeyken kamyonun şasisi altına, Lucien’ın yanına çömelmiş birini gördü. Elindeki mikrofona bağırıyordu:</span></p>
				<p class="duz-1"><span class="duz" style="font-size:1em;" xml:lang="tr-TR">– Tamam. Elimde bir beyin ezilmesi var. Sanırım, iki taraflı. Evet. Acilen bir çocuk doktoruna ihtiyacım var. Acilen. Not alıyor musunuz?</span></p>
				<p class="duz-1"><span class="duz" style="font-size:1em;" xml:lang="tr-TR">Diane dudaklarını ısırıyordu. Kelimeler beynine kazınıyordu. Doktor çelik yığının altından çıktı. Beyaz önlüğü parkasının altından sarkıyordu.</span></p>
				<p class="duz-1"><span class="duz" style="font-size:1em;" xml:lang="tr-TR">– Koma, evet... Glasgow skalası...</span></p>
				<p class="duz-1"><span class="duz" style="font-size:1em;" xml:lang="tr-TR">Şimşek gibi bir hareketle çocuğun gözlerini açtı, boynuna dokundu, nabzına baktı:</span></p>
				<p class="duz-1"><span class="duz" style="font-size:1em;" xml:lang="tr-TR">– ... dört.</span></p>
				<p class="duz-1"><span class="duz" style="font-size:1em;" xml:lang="tr-TR">Yine çocuğun gözlerini araladı:</span></p>
				<p class="duz-1"><span class="duz" style="font-size:1em;" xml:lang="tr-TR">– Tekrar ediyorum; Glasgow skalası dört. Çocuk doktoru yola çıktı mı?</span></p>
				<p class="duz-1"><span class="duz" style="font-size:1em;" xml:lang="tr-TR">Lucien’ın sağ kolunu hızla inceleyerek ekledi:</span></p>
				<p class="duz-1"><span class="duz" style="font-size:1em;" xml:lang="tr-TR">– Sağ dirsekte açık bir kırık da var. (Kanlı saçlara dokundu) kafa derisinde bir yara. Önemli değil. Bilançonun devamı, on dakika sonra.</span></p>
				<p class="duz-1"><span class="duz" style="font-size:1em;" xml:lang="tr-TR">Yanındaki hastabakıcı sırt çantasının cırt cırtlı kapağını açıyor, bir diğeri de çocuk ile eğilmiş saclar arasına katlanmış battaniyeler yerleştiriyordu. İtfaiyeciler çocuğu yağmurdan korumak için plastik tenteler geriyordu. Kimse Diane’ın farkında bile değildi.</span></p>
				<p class="duz-1"><span class="duz" style="font-size:1em;" xml:lang="tr-TR">Doktor bir yandan büyük bir dikkatle Lucien’ın boynunu açarken, bir yandan da çocuğun çenesini ovuşturuyordu. Hastabakıcılardan biri ensenin altına bir minerva yerleştirdi. Doktor kararlı bir hareketle minervayı kilitledi.</span></p>
				<p class="duz-1"><span class="duz" style="font-size:1em;" xml:lang="tr-TR">– Tamam. Sunî teneffüs.</span></p>
				<p class="duz-1"><span class="duz" style="font-size:1em;" xml:lang="tr-TR">Elinde yarısaydam bir hortum belirdi, zaman geçirmeden hortumu yarı açık ağızdan içeri itti. İkinci hastabakıcı Lucien’ın sol eline sondayı saplamıştı bile. Bu adamlar acilliğin ve deneyimin koşullanmış refleksleriyle hareket ediyor gibiydiler.</span></p>
				<p class="duz-1"><span class="duz" style="font-size:1em;" xml:lang="tr-TR">– Siz orada ne yapıyorsunuz?</span></p>
				<p class="duz-1"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Diane bakışlarını kaldırdı. Doktor yağmurun gerisinden, bakışındaki anlamı önceden kestirmişçesine, gözbebeğindeki umutsuzluğu sezmişçesine, ağzını açmasına fırsat vermedi.</span></p>
				<p class="duz-1"><span class="duz" style="font-size:1em;" xml:lang="tr-TR">– Kaç yaşında? diye sordu.</span></p>
				<p class="duz-1"><span class="duz" style="font-size:1em;" xml:lang="tr-TR">Anlaşılmaz bir cümle çıkardı, sonra daha güçlü konuşarak, tentedeki yağmur sesini bastırdı:</span></p>
				<p class="duz-1"><span class="duz" style="font-size:1em;" xml:lang="tr-TR">– Altı ya da yedi.</span></p>
				<p class="duz-1"><span class="duz" style="font-size:1em;" xml:lang="tr-TR">– Altı ya da yedi mi? diye kükredi doktor. Benimle dalga mı geçiyorsunuz?</span></p>
				<p class="duz-1"><span class="duz" style="font-size:1em;" xml:lang="tr-TR">– Onu evlat edindim. Yeni... yeni evlat edindim. Birkaç hafta önce.</span></p>
				<p class="duz-1"><span class="duz" style="font-size:1em;" xml:lang="tr-TR">Adam ağzını bir kez daha açtı, durakladı, sonra cevap vermemeyi yeğledi. Lucien’ın ceketinin düğmelerini çözdü, kazağını kaldırdı. Diane karnından bir darbe yemiş gibi oldu. Göğsü simsiyahtı. Bu siyahlığın kanla ilgisi olmadığını anlaması için, birkaç saniye gerekti; yağdı sadece. Doktor bir gazlıbez aldı, göğüs kafesini temizledi. Bakışlarını kaldırmadan, sordu:</span></p>
				<p class="duz-1"><span class="duz" style="font-size:1em;" xml:lang="tr-TR">– Evveliyatı ne</span><span class="duz" style="font-size:1em;" xml:lang="tr-TR">?</span></p>
				<p class="duz-1"><span class="duz" style="font-size:1em;" xml:lang="tr-TR">– Ne dediniz?</span></p>
				<p class="duz-1"><span class="duz" style="font-size:1em;" xml:lang="tr-TR">Çıplak göğsün üzerine yapışkan düğmeler yerleştiriyordu. Homurdandı:</span></p>
				<p class="duz-1"><span class="duz" style="font-size:1em;" xml:lang="tr-TR">– Hastalıklar? Sağlık sorunları?</span></p>
				<p class="duz-1"><span class="duz" style="font-size:1em;" xml:lang="tr-TR">– Yok.</span></p>
				<p class="duz-1"><span class="duz" style="font-size:1em;" xml:lang="tr-TR">Düğmelerin üzerine elektrotların penslerini kıstırdı.</span></p>
				<p class="duz-1"><span class="duz" style="font-size:1em;" xml:lang="tr-TR">– Tetanos aşısı yaptırdınız mı?</span></p>
				<p class="duz-1"><span class="duz" style="font-size:1em;" xml:lang="tr-TR">– Evet. İki hafta önce.</span></p>
				<p class="duz-1"><span class="duz" style="font-size:1em;" xml:lang="tr-TR">İkinci hastabakıcı doktorun uzattığı kabloları aldı, zaman geçirmeden üstü siyah sacla kaplı bir kutunun arkasına soktu. Doktor küçük çocuğun pazısına tansiyon aletini takmıştı bile. Bir bip sesi. Hastabakıcıya başka kablolar uzattı, yeni kablolar başka bir kutuya bağlandı.</span></p>
				<p class="duz-1"><span class="duz" style="font-size:1em;" xml:lang="tr-TR">Tentenin altında bir itfaiyeci göründü. Elinde kocaman eldivenler, üzerinde de müflonlu bir parka vardı. Onun arkasında, geri geri gelen, usulca yaklaşan bir kamyon. Yan tarafında ENKAZ KURTARMA. Yanında, ellerinde barbar aletler, hava hortumları, tekerlekli hidrolik krikolar taşıyan, iten bir kalabalık. Yangın söndürme aletleriyle, hortumlarla ve tüplerle gelmiş, yarım daire biçiminde dizilen başkaları. Gerçek bir saldırı başlangıcı.</span></p>
				<p class="duz-1"><span class="duz" style="font-size:1em;" xml:lang="tr-TR">– Başlıyor muyuz?</span></p>
				<p class="duz-1"><span class="duz" style="font-size:1em;" xml:lang="tr-TR">Yüzü terden sırılsıklam doktor cevap vermedi. Yeni bir yırtılma sesi duyuldu. Bir hastabakıcının elinde bir ekran belirdi. Yeşil ışıklar yanıp söndü: eğriler, sayılar. Diane için, sanki imkânsız olan gerçekleşiyormuş gibiydi. Hayatın dili, monitörde salınıyordu.</span></p>
				<p class="duz-1"><span class="duz" style="font-size:1em;" xml:lang="tr-TR">Lucien’ın hayatı.</span></p>
				<p class="duz-1"><span class="duz" style="font-size:1em;" xml:lang="tr-TR">İtfaiyeci haykırdı:</span></p>
				<p class="duz-1"><span class="duz" style="font-size:1em;" xml:lang="tr-TR">– Allah kahretsin, başlıyor muyuz, başlamıyor muyuz?</span></p>
				<p class="duz-1"><span class="duz" style="font-size:1em;" xml:lang="tr-TR">Doktor gözlerini parkası müflonlu itfaiyeciye çevirdi:</span></p>
				<p class="duz-1"><span class="duz" style="font-size:1em;" xml:lang="tr-TR">– Hayır, başlamıyoruz. Çocuk doktorunu bekliyoruz.</span></p>
				<p class="duz-1"><span class="duz" style="font-size:1em;" xml:lang="tr-TR">– İmkânsız. (Yerde parlayan benzini gösterdi.) Bir iki dakika sonra hepimiz...</span></p>
				<p class="duz-1"><span class="duz" style="font-size:1em;" xml:lang="tr-TR">– Geldim.</span></p>
				<p class="duz-1"><span class="duz" style="font-size:1em;" xml:lang="tr-TR">Tentenin altına yeni biri süzülmüştü. Saçları darmadağınık, yüzü bembeyaz, birinci doktordan da kötü giyimli biri. İki hekim kısaltmalardan ve başharflerden oluşan bir konuşmaya daldı. Çocuk doktoru Lucien’ın üzerine eğildi, gözkapağını araladı:</span></p>
				<p class="duz-1"><span class="duz" style="font-size:1em;" xml:lang="tr-TR">– Allah kahretsin!</span></p>
				<p class="duz-1"><span class="duz" style="font-size:1em;" xml:lang="tr-TR">– Ne var?</span></p>
				<p class="duz-1"><span class="duz" style="font-size:1em;" xml:lang="tr-TR">– Midriyaz. Gözbebeği büyümüş.</span></p>
				<p class="duz-1"><span class="duz" style="font-size:1em;" xml:lang="tr-TR">İki adamın arasında kısa bir sessizlik. İtfaiyeci topuklarının üzerinde döndü. Mekanik aletler gözle görünür biçimde yaklaşıyordu.</span></p>
				<p class="duz-1"><span class="duz" style="font-size:1em;" xml:lang="tr-TR">– Tamam, dedi sonunda yeni gelen. Genel uyuşturma. Bir PontoCelo. Telsiz nerede?</span></p>
				<p class="duz-1"><span class="duz" style="font-size:1em;" xml:lang="tr-TR">Birinci doktor ile hastabakıcılar hareketlenirken, mikrofonu aldı, telsizdeki seslere katıldı:</span></p>
				<p class="duz-1"><span class="duz" style="font-size:1em;" xml:lang="tr-TR">– İç çevre yolu üzerinde son durum. Beyin cerrahisinde ameliyat masası hazır olsun. Güçlü bir ekstradüral hematom kuşkusu. Tekrar ediyorum; her iki yarımkürede de HED</span><span class="duz" style="font-size:1em;" xml:lang="tr-TR">! (Bir süre.) Nöroşirürjik bir zedelenme ve beyne darbe... (Yine bir sessizlik.) Nereden bileyim, canım! Midriyaz başladı bile, hepsi bu. Allah kahretsin! Bir çocuktan bahsediyorum. Yedi yaşında. Daguerre. Ameliyathanede Daguerre’i istiyorum! Başka kimseyi değil!</span></p>
				<p class="duz-1"><span class="duz" style="font-size:1em;" xml:lang="tr-TR">İtfaiyeci yeniden göründü. Başıyla kabul işareti yaptı. Birkaç saniyede, yepyeni bir örgütlenme gerçekleşti. Hastabakıcılar çocuğu keçe örtülerle, bez minderlerle kuşattı. Daha ötede, kriko kolları kamyonun şasisinin altına giriyordu.</span></p>
				<p class="duz-1"><span class="duz" style="font-size:1em;" xml:lang="tr-TR">– Buradan çıkmak gerek, dedi soluk soluğa birinci doktor Diane’a.</span></p>
				<p class="duz-1"><span class="duz" style="font-size:1em;" xml:lang="tr-TR">Adama baktı, beyni bomboş, sersemce kafasını salladı. Lucien’a son bir kez baktığında gördüğü, tahtalarla ve örtülerle çevrilmiş, gözlerinde kumaşlarla beslenmiş bir gözlük olan bir gölgeydi.</span></p>
				<p class="duz-1"/>
				<p class="duz-1"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Odayı tiz bir ses doldurdu. Diane sıçradı. Birkaç saniye sonra, bir hemşire göründü. Genç kadına tek bir kez bile bakmadan, metal ayağa yeni bir sodyum klorür torbası asıp, damara giden tüpe bağladı.</span></p>
				<p class="duz-1"><span class="duz" style="font-size:1em;" xml:lang="tr-TR">– Saat kaç?</span></p>
				<p class="duz-1"><span class="duz" style="font-size:1em;" xml:lang="tr-TR">Hemşire döndü. Diane sorusunu yineledi:</span></p>
				<p class="duz-1"><span class="duz" style="font-size:1em;" xml:lang="tr-TR">– Saat kaç?</span></p>
				<p class="duz-1"><span class="duz" style="font-size:1em;" xml:lang="tr-TR">– Gecenin dokuzu. Çoktan gittiniz sanıyordum, Bayan Thiberge.</span></p>
				<p class="duz-1"><span class="duz" style="font-size:1em;" xml:lang="tr-TR">Başını belli belirsiz salladı, sonra gözlerini yumdu. Sanki en ufak bir dinlenmeye hakkı yokmuş gibi, gözkapakları yanmaya başladı. Gözlerini yeniden açtığında, hemşire kaybolmuştu.</span></p>
				<p class="duz-1"><span class="duz" style="font-size:1em;" xml:lang="tr-TR">Anıları yine şimdiki zamandan kopardı Diane’ı.</span></p>
				<p class="duz-1"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">– Büroma gitmek istemediğinizden emin misiniz?</span></p>
				<p class="duz-1"><span class="duz" style="font-size:1em;" xml:lang="tr-TR">Diane negatoskop bölmesinin yanında duran Doktor Eric Daguerre’e bakıyordu. Işıklı panonun üzerinde Lucien’ın beyninin röntgenleri, scanner’ları sıralanmıştı. Aynı görüntüler, cerrahın yüzüne yansıyordu.</span></p>
				<p class="duz-1"><span class="duz" style="font-size:1em;" xml:lang="tr-TR">Başıyla hayır deyip, belli belirsiniz bir sesle sordu:</span></p>
				<p class="duz-1"><span class="duz" style="font-size:1em;" xml:lang="tr-TR">– Nasıl geçti?</span></p>
				<p class="duz-1"><span class="duz" style="font-size:1em;" xml:lang="tr-TR">Müdahale üç saatten fazla sürmüştü. Doktor ellerini önlüğünün ceplerine soktu.</span></p>
				<p class="duz-1"><span class="duz" style="font-size:1em;" xml:lang="tr-TR">– Elimizden geleni yaptık.</span></p>
				<p class="duz-1"><span class="duz" style="font-size:1em;" xml:lang="tr-TR">– Lütfen, Doktor. Bana kesin bir cevap verin.</span></p>
				<p class="duz-1"><span class="duz" style="font-size:1em;" xml:lang="tr-TR">Daguerre gözlerini ondan ayırmıyordu. Herkes aynı şeyi söylüyordu. Necker Hastanesi’nin en iyi beyin cerrahı. Komanın dönüşü olmayan kıyılarından onlarca çocuğu alıp getiren bir virtüöz. Söze girişti:</span></p>
				<p class="duz-1"><span class="duz" style="font-size:1em;" xml:lang="tr-TR">– Oğlunuzun bir ekstradüral hematomu vardı. Sağ yarımkürede bir kan birikmesi. (Röntgenlerden birinin üzerinde, söz konusu bölgeyi gösterdi.) Hematoma erişmek için, şakağını açtık. Bütün o bölgedeki pıhtılaşmış, katılaşmış kanı emdik. Hemostaz dedikleri. Yarayı kapatırken, kalan kanı boşaltmak için emici bir dren bıraktık. Bu açıdan, her şey istediğimiz gibi oldu.</span></p>
				<p class="duz-1"><span class="duz" style="font-size:1em;" xml:lang="tr-TR">– Bu açıdan mı?</span></p>
				<p class="duz-1"><span class="duz" style="font-size:1em;" xml:lang="tr-TR">Daguerre ışıklı cama yaklaştı. Kesin olarak yaşını tahmin etmek imkânsızdı; otuz ile elli arasında. Keskin hatlı yüzü aşırı derecede solgundu ama, bu solukluk bir hastalık çağrıştırmıyordu. Tam tersine, bir çeşit ışık gibi. Tüm yüzünden yayılan, kesin bir aydınlık. İşaret parmağıyla beynin iki yarısını gösterdi:</span></p>
				<p class="duz-1"><span class="duz" style="font-size:1em;" xml:lang="tr-TR">– Lucien’ın bir derdi daha var. Çift taraflı bir ezik. Fazla bir müdahalede bulunamayacağımız bir şey bu.</span></p>
				<p class="duz-1"><span class="duz" style="font-size:1em;" xml:lang="tr-TR">– Beyninin bazı bölümleri zarar mı gördü</span><span class="duz" style="font-size:1em;" xml:lang="tr-TR">?</span></p>
				<p class="duz-1"><span class="duz" style="font-size:1em;" xml:lang="tr-TR">Doktor belirsiz bir hareket yaptı.</span></p>
				<p class="duz-1"><span class="duz" style="font-size:1em;" xml:lang="tr-TR">– Söylemesi imkânsız. Şimdilik, başka bir sorunumuz var. Vücudun herhangi bir başka yeri gibi, darbe alınca beyin de şişme eğilimi gösterir. Oysa kafatası, kapalı bir kutudur; en ufak bir genişlemeye izin vermez. Eğer beyin kemiklere aşırı bir güçle dayanırsa, hayatî işlevlerini yerine getiremez. Buna beyin ölümü denir.</span></p>
				<p class="duz-1"><span class="duz" style="font-size:1em;" xml:lang="tr-TR">Diane masaya dayandı. Röntgenlerin mavimsi parıltıları, doktorun yüz hatlarında yansıyordu. Neonların da artırdığı sıcaklık, dayanılır gibi değildi.</span></p>
				<p class="duz-1"><span class="duz" style="font-size:1em;" xml:lang="tr-TR">– Ve siz... siz bir şey yapamaz mısınız?</span></p>
				<p class="duz-1"><span class="duz" style="font-size:1em;" xml:lang="tr-TR">– Kafatasının altına, beyin basıncını sürekli olarak denetlememize imkân verecek ikinci bir dren yerleştirdik. Eğer basınç daha artarsa, dreni açıp, beyin-omurilik sıvısının birkaç mililitresini boşaltırız. Beyni rahatlatmanın başka bir yolu yok.</span></p>
				<p class="duz-1"><span class="duz" style="font-size:1em;" xml:lang="tr-TR">– İyi ama, beyin de sonsuza dek genişlemez ya?</span></p>
				<p class="duz-1"><span class="duz" style="font-size:1em;" xml:lang="tr-TR">– Hayır. Krizler hafifler, sonra kaybolur. İşler normale dönene kadar, krizleri yönetmek bize düşüyor.</span></p>
				<p class="duz-1"><span class="duz" style="font-size:1em;" xml:lang="tr-TR">– Doktor, dürüst olun. Lucien... neyse, bundan kurtulabilir mi? Bilinci açılabilir mi?</span></p>
				<p class="duz-1"><span class="duz" style="font-size:1em;" xml:lang="tr-TR">Yine anlaşılmaz bir hareket.</span></p>
				<p class="duz-1"><span class="duz" style="font-size:1em;" xml:lang="tr-TR">– Eğer beyin içi basınç çabuk düşerse, kazandık sayılır. Ama eğer genişleme sıkça tekrarlanırsa, yapacak bir şeyimiz yok. Beyin ölümünün önüne geçemeyiz.</span></p>
				<p class="duz-1"><span class="duz" style="font-size:1em;" xml:lang="tr-TR">Bir sessizlik oldu. Daguerre son sözü söyledi:</span></p>
				<p class="duz-1"><span class="duz" style="font-size:1em;" xml:lang="tr-TR">– Beklemek gerek.</span></p>
				<p class="duz-1"/>
				<p class="duz-1"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Dokuz gündür, bekliyordu Diane.</span></p>
				<p class="duz-1"><span class="duz" style="font-size:1em;" xml:lang="tr-TR">Dokuz günden beri, her akşam, sonunda evine dönüyor, bir yalnızlığı bırakıp, ötekine, Panthéon Meydanı yakınında, Valette Sokağı’nda, düzensizliğiyle sahibesinin iç dünyasını yansıtan dairesine gidiyordu.</span></p>
				<p class="duz-1"><span class="duz" style="font-size:1em;" xml:lang="tr-TR">Hastanenin ana avlusunu geçti. Binalarıyla, dükkânlarıyla, kilisesiyle, gerçek bir kente benziyordu hastane. Gündüzleri burada, binaların oluş nedenlerini – tedavi, hastalık, ölüme karşı savaş – neredeyse unutturacak yanıltıcı bir hareketlilik hüküm sürüyordu. Ama gece, derin sessizliğe ve yalnızlığa terk edilince, yapılar ölümlü koyuluğa kavuşuyor, endişeyle, hastalıklarla ve yok olmayla çok daha yakından kuşatılmış görünüyordu. Büyük kapıya giden yola saptı.</span></p>
				<p class="duz-1"><span class="duz" style="font-size:1em;" xml:lang="tr-TR">– Diane.</span></p>
				<p class="duz-1"><span class="duz" style="font-size:1em;" xml:lang="tr-TR">Durdu. Gözlerini kıstı.</span></p>
				<p class="duz-1"><span class="duz" style="font-size:1em;" xml:lang="tr-TR">Çimenleri aydınlatan lambanın ışığında, annesinin gölgesi.</span></p>
				<p class="duz-1"/>
			</div>
		</div>
	</body>
</html>