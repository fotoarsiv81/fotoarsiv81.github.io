<html xmlns="http://www.w3.org/1999/xhtml">
	<head>
		<title>44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x44.html" xml:lang="tr-TR">
			<div class="story">
				<p class="bolum-ismi"><span class="bolum-ismi-46" style="font-size:1em;" xml:lang="tr-TR">44</span></p>
				<p class="duz-47"><span class="duz" style="font-size:1em;" xml:lang="tr-TR">Diane gözlerini açtığında, parlak güneş odasının duvarlarını kaplıyordu. Saatine baktı; on. Birkaç kez küfür etti, banyoya girmeyi başarmadan önce ayağı çantasına takıldı, masanın köşesine çarptı. Duşa bir daha girdi, hızla giyinip pencereyi açtı.</span></p>
				<p class="duz-47"><span class="duz" style="font-size:1em;" xml:lang="tr-TR">Kent oradaydı.</span></p>
				<p class="duz-47"><span class="duz" style="font-size:1em;" xml:lang="tr-TR">Diane kirli suları sabah ışığında parlayan Moskova’yı gördü. Ortodoks kiliseleri, Stalin dönemine ait gökdelenler, dev vinçlerin yükseklik ve görkem konusunda boy ölçüşürcesine çevrelediği inşaatlar göz alabildiğine uzanıyordu. Her şeyden de öte, kentin homurtulu uğultusuna, tüm büyük metropolleri tanımlayan, burada belki biraz daha kaba, biraz daha güçlü duyulan, o asit kokusu karışımına, o baş döndürücü gürültüye alışmaya çalışıyordu Diane. Bakışlarını, üzerinde yüzlerce otomobilin gidip geldiği Kutuzovskiy Bulvarı’na indirdi. Gözlerini yumdu, seyahatlerine, doğal hayata karşı beslediği tüm aşka rağmen su katılmamış bir kentli olduğunu kanıtlayan bir sevinçle, o titreşen dalgayla bütünleşti.</span></p>
				<p class="duz-47"><span class="duz" style="font-size:1em;" xml:lang="tr-TR">Soğuğun iliklerine kadar işlediğini hissettiğinde, pencereyi kapatıp, araştırmasını düşünmeye koyuldu. Emin olduğu tek bir şey vardı; bu kâbustaki her ayrıntının tokamakla ilgili olduğu. Gizemli yöneticilerin, insanları uyarmak için gönderdikleri gözcülerin ilginç görevleri. Hatta nükleer laboratuvarın çevresindekileri art arda vuran cinayetler.</span></p>
				<p class="duz-47"><span class="duz" style="font-size:1em;" xml:lang="tr-TR">Araştırmaya başlamak için, bir strateji hazırlamıştı. Oldukça basit, ama gerçekçi bir strateji. Önce kahvaltı ısmarladı, sonra Fransız Büyükelçiliği’ne telefon etti. Bilim ataşesiyle görüşmek istediğini söyledi; tüm büyükelçiliklerde, geleneksel ticaret ve kültür ataşelerinin yanı sıra, bir de bilim ataşesi bulunduğunu uzun zamandır biliyordu. Bir dakikalık bir bekleyişten sonra, otoriter bir ses duyuldu. Diane kendini tanıttı. Gerçek adını verdikten sonra, gazeteci olduğunu söyledi.</span></p>
				<p class="duz-47"><span class="duz" style="font-size:1em;" xml:lang="tr-TR">– Hangi dergi? diye araya girdi ses.</span></p>
				<p class="duz-47"><span class="duz" style="font-size:1em;" xml:lang="tr-TR">– Şeyy... bağımsız çalışıyorum da.</span></p>
				<p class="duz-47"><span class="duz" style="font-size:1em;" xml:lang="tr-TR">– Hangi dergi adına bağımsız?</span></p>
				<p class="duz-47"><span class="duz" style="font-size:1em;" xml:lang="tr-TR">– Kendi adıma.</span></p>
				<p class="duz-47"><span class="duz" style="font-size:1em;" xml:lang="tr-TR">Karşıdaki homurdandı:</span></p>
				<p class="duz-47"><span class="duz" style="font-size:1em;" xml:lang="tr-TR">– Ne demek istediğinizi anladım.</span></p>
				<p class="duz-47"><span class="duz" style="font-size:1em;" xml:lang="tr-TR">Diane sesini değiştirdi:</span></p>
				<p class="duz-47"><span class="duz" style="font-size:1em;" xml:lang="tr-TR">– Bana bilgi verecek misiniz, vermeyecek misiniz</span><span class="duz" style="font-size:1em;" xml:lang="tr-TR">?</span></p>
				<p class="duz-47"><span class="duz" style="font-size:1em;" xml:lang="tr-TR">– Sizi dinliyorum.</span></p>
				<p class="duz-47"><span class="duz" style="font-size:1em;" xml:lang="tr-TR">– Tokamaklar konusunda bilgi topluyorum. Hani o nükleer fırınlar...</span></p>
				<p class="duz-47"><span class="duz" style="font-size:1em;" xml:lang="tr-TR">– Tokamakın ne anlama geldiğini bilirim.</span></p>
				<p class="duz-47"><span class="duz" style="font-size:1em;" xml:lang="tr-TR">– Tamam. Öyleyse, belki de laboratuvar arşivlerinin nerede saklandığını da biliyorsunuzdur. Moskova’da bir akademide herhalde...</span></p>
				<p class="duz-47"><span class="duz" style="font-size:1em;" xml:lang="tr-TR">– Kurçatov Enstitüsü. Denetimli füzyonla ilgili tüm belgeler orada saklanır.</span></p>
				<p class="duz-47"><span class="duz" style="font-size:1em;" xml:lang="tr-TR">– Bana adresi verebilir misiniz?</span></p>
				<p class="duz-47"><span class="duz" style="font-size:1em;" xml:lang="tr-TR">– Rusça biliyor musunuz?</span></p>
				<p class="duz-47"><span class="duz" style="font-size:1em;" xml:lang="tr-TR">– Hayır.</span></p>
				<p class="duz-47"><span class="duz" style="font-size:1em;" xml:lang="tr-TR">Bilim ataşesi bir kahkaha attı.</span></p>
				<p class="duz-47"><span class="duz" style="font-size:1em;" xml:lang="tr-TR">– Nasıl bir araştırma yapmak niyetindesiniz ki?</span></p>
				<p class="duz-47"><span class="duz" style="font-size:1em;" xml:lang="tr-TR">Diane sükûnetini kaybetmemeye çalıştı. Tereddütlü bir sesle sordu:</span></p>
				<p class="duz-47"><span class="duz" style="font-size:1em;" xml:lang="tr-TR">– Önerebileceğiniz bir tercüman var mı?</span></p>
				<p class="duz-47"><span class="duz" style="font-size:1em;" xml:lang="tr-TR">– Daha iyisi var. Termonükleer füzyon konusunda uzmanlaşmış, genç bir Rus, Kamil Goroçov. Üstelik dilimizi de biliyor. Birkaç kez Fransa’da bulundu.</span></p>
				<p class="duz-47"><span class="duz" style="font-size:1em;" xml:lang="tr-TR">– Bana yardımcı olmayı kabul eder mi?</span></p>
				<p class="duz-47"><span class="duz" style="font-size:1em;" xml:lang="tr-TR">– Yanınızda para var mı?</span></p>
				<p class="duz-47"><span class="duz" style="font-size:1em;" xml:lang="tr-TR">– Biraz.</span></p>
				<p class="duz-47"><span class="duz" style="font-size:1em;" xml:lang="tr-TR">– Dolar?</span></p>
				<p class="duz-47"><span class="duz" style="font-size:1em;" xml:lang="tr-TR">– Dolar, evet var.</span></p>
				<p class="duz-47"><span class="duz" style="font-size:1em;" xml:lang="tr-TR">– Öyleyse, sorun yok demektir. Ona hemen şimdi telefon ederim.</span></p>
				<p class="duz-47"><span class="duz" style="font-size:1em;" xml:lang="tr-TR">Diane otelinin telefonunu verdi, ataşeye teşekkür etti. Bir dakika sonra, kahvaltısı getirilmişti. Yatağının üzerine bağdaş kurdu, kurumuş çörekleri yuttu, fazla demlenmiş çayı bitirdi. Çayı oyma gümüş kulplu bir bardaktan içti. Onun gözünde, sadece bu ayrıntı bile Fransa’nın tüm çöreklerine değerdi. Kendini tuhaf bir şekilde hafiflemiş, rahatlamış hissediyordu. Sanki gece uçuşu Paris’teki olaylarla arasına aşılmaz bir sınır çekmiş gibi.</span></p>
				<p class="duz-47"><span class="duz" style="font-size:1em;" xml:lang="tr-TR">Telefon çaldı; Kamil Goroçov aşağıda onu bekliyordu.</span></p>
				<p class="duz-47"><span class="duz" style="font-size:1em;" xml:lang="tr-TR">Ukrayna Oteli’nin lobisi Stalin döneminin tüm izlerini taşıyordu. Yüksek pencerelerden içeriye dolan güneş perdeleri bembeyaz sarkıtlara çeviriyor, yerdeki mermer ise parlak ışıklar yansıtıyordu. Diane gözüne, resepsiyonun önünde gidip gelen, iki numara büyük anorağının içine gömülmüş birini kestirdi. Adam kaçmaya çalışan bir serseri gibi, sağına soluna endişeyle bakıyordu.</span></p>
				<p class="duz-47"><span class="duz" style="font-size:1em;" xml:lang="tr-TR">– Kamil Goroçov?</span></p>
				<p class="duz-47"><span class="duz" style="font-size:1em;" xml:lang="tr-TR">Adam döndü. Kedi gözleri ve ipek gibi siyah saçları vardı. Cevap yerine, alnına düşen perçemi asabi bir hareketle kenara itti. Diane Fransızca konuşarak kendini tanıttı. Rus yarı güvensiz, yarı saldırgan bir tavırla dinledi. Diane tereddüt etti, yanlış biriyle konuştuğunu düşündü. Ne var ki kedi adam güçlü bir Fransızca’yla, birden sordu:</span></p>
				<p class="duz-47"><span class="duz" style="font-size:1em;" xml:lang="tr-TR">– Tokamaklarla mı ilgileniyorsunuz</span><span class="duz" style="font-size:1em;" xml:lang="tr-TR">?</span></p>
				<p class="duz-47"><span class="duz" style="font-size:1em;" xml:lang="tr-TR">Diane düzeltme gereğini duydu.</span></p>
				<p class="duz-47"><span class="duz" style="font-size:1em;" xml:lang="tr-TR">– TK 17’yle.</span></p>
				<p class="duz-47"><span class="duz" style="font-size:1em;" xml:lang="tr-TR">– İçlerinde en beteri.</span></p>
				<p class="duz-47"><span class="duz" style="font-size:1em;" xml:lang="tr-TR">– Ne demek istiyorsunuz?</span></p>
				<p class="duz-47"><span class="duz" style="font-size:1em;" xml:lang="tr-TR">– En güçlüsü. İçlerinde, saniyenin binde biri için de olsa, yıldızların füzyon ısısına erişmeyi tek başaranı.</span></p>
				<p class="duz-47"><span class="duz" style="font-size:1em;" xml:lang="tr-TR">Kazak bıyığının altından ürkütücü bir şekilde kıkırdadı, sonra bütün lobidekileri tanık etmek istiyormuşçasına, bakışlarıyla çevresini taradı.</span></p>
				<p class="duz-47"><span class="duz" style="font-size:1em;" xml:lang="tr-TR">– Prometeus efsanesini biliyor musunuz? dedi birden.</span></p>
				<p class="duz-47"><span class="duz" style="font-size:1em;" xml:lang="tr-TR">Tozlu bir otel lobisinde, tanımadığı bir kadına selamsız sabahsız bir Yunan efsanesi soran bir Rus! Bakalım daha nelerle karşılaşacaktı. Adamın oyununu oynamaya karar verdi.</span></p>
				<p class="duz-47"><span class="duz" style="font-size:1em;" xml:lang="tr-TR">– Tanrıların yıldırımını çalan adam mı?</span></p>
				<p class="duz-47"><span class="duz" style="font-size:1em;" xml:lang="tr-TR">Yeni bir sırıtma, yine perçem itme. Kamil Diane’ın çürüklerini, sargılarını bile görmemiş gibiydi; onun dünyasına ait değildi böylesi görüntüler.</span></p>
				<p class="duz-47"><span class="duz" style="font-size:1em;" xml:lang="tr-TR">– Eski Yunan döneminde, bu dedikleriniz bir efsaneydi. Artık değil. İnsanlar gerçekten yıldızların sırlarını çalmaya çalışıyor. TK 17’nin arşivleri, kentin güneyindeki Kurçatov Enstitüsü’nde. Arabamın deposunu doldurun, sizi oraya götüreyim.</span></p>
				<p class="duz-47"><span class="duz" style="font-size:1em;" xml:lang="tr-TR">Diane ışıl ışıl gülümsedi. Kamil çoktan dönmüş, ışığa boğulmuş döner kapıya yönelmişti. Diane parkasını giyerek adamın peşine takıldı. İçindeki neşeyi bastırmayı beceremiyordu bir türlü. Emindi, hissediyordu; Moskova yolculuğu verimli olacaktı.</span></p>
				<p class="duz-47"/>
				<p class="duz-47"/>
			</div>
		</div>
	</body>
</html>