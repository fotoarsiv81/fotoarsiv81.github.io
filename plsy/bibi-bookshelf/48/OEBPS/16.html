<html xmlns="http://www.w3.org/1999/xhtml">
	<head>
		<title>16.html</title>
		<link href="template.css" rel="stylesheet" type="text/css"/>
	</head>
	<body>
		<div id="x16.html" xml:lang="tr-TR">
			<div class="story">
				<p class="bolum-ismi"><span class="bolum-ismi-13" style="font-size:1em;" xml:lang="tr-TR">16</span></p>
				<p class="duz-14"><span class="duz" style="font-size:1em;" xml:lang="tr-TR">Dönüş yolu üzerinde, Diane kendini en akıl almaz varsayımlara kaptırdı. Port-Royal Bulvarı’na vardığında, Lucien’ın gerçekten de Vietnam kökenli olduğuna inandırmıştı kendini. Barbusse Sokağı’nda, isimsiz bir çocuk olamayacağına karar verdi. Rolf van Kaen onun ailesini tanımıştı. Küçük çocuk esrarlı bir biçimde terk edilmiş, Alman doktor da çok daha gizemli bir yolla onun Fransa’da olduğunu öğrenmişti. Saint-Jacques Sokağı’nda, çocuğun önemli birinin gizli çocuğu olduğunu, babanın da akupunkturcuyu acilen devreye sokmak zorunda kaldığını düşündü. Sokak kapısının şifresi saçmalamasını kökünden kesti.</span></p>
				<p class="duz-14"><span class="duz" style="font-size:1em;" xml:lang="tr-TR">Evindeki sükûnet merhem gibi geldi. Üç odalı küçük dairenin yansıttığı tanıdık duygular Diane’ı yatıştırdı. Beyaz duvarlara, maun parkelere, yağmurlu günlerde güneşi belleklerinde tutar görünen lekesiz perdelere uzun uzun baktı. Evini tepeden tırnağa düzene sokup temizlediği günden beri havada asılı kalan cila ve çamaşır suyu kokularını içine çekti. Gerçekten de o mucize gecesinin ertesinde, son iki haftanın üzüntü ve terk edilmişliğinden kalan izleri silmek için, her yeri temizlemişti Diane. Temizlik kokusu onu rahatlattı, kararını daha da pekiştirdi.</span></p>
				<p class="duz-14"><span class="duz" style="font-size:1em;" xml:lang="tr-TR">Saatine baktı, Tayland ile Fransa arasındaki saat farkını hesaplamaya çalıştı. Paris’te öğlen. Ra-Nong’da akşamın beşi. “Evlat edinme” dosyasını çıkardı, sonra odasına gidip yere oturdu, sırtını yatağına dayadı. Heyecanıyla başa çıkabilmek zorundaydı, gevşemek için kullanılan wing-chun yöntemini uyguladı, nefeslerini batının en altından, göbek deliğinin birkaç santimetre üzerinden almaya çalıştı. Hava kanına karışıp o gizemli noktaya ulaştığında, sükûnet içini yatıştırıcı bir boşluk gibi sardığında, hazır olduğunu anladı.</span></p>
				<p class="duz-14"><span class="duz" style="font-size:1em;" xml:lang="tr-TR">Ahizeyi kaldırdı, Boria-Mundi Vakfı’nın numarasını tuşladı. Birkaç titrek zil sesinden sonra, genizden gelen bir ses duydu. Diane, Térésa Maxwell’le konuşmak istediğini söyledi. İki dakika kadar bekledikten sonra, kapı gıcırtısına benzer bir “Alo” sesi duydu. Diane istediğinden de yüksek sesle sordu:</span></p>
				<p class="duz-14"><span class="duz" style="font-size:1em;" xml:lang="tr-TR">– Madam Maxwell?</span></p>
				<p class="duz-14"><span class="duz" style="font-size:1em;" xml:lang="tr-TR">– Benim. Kiminle görüşüyorum?</span></p>
				<p class="duz-14"><span class="duz" style="font-size:1em;" xml:lang="tr-TR">Bağlantı kötüydü. Müdirenin sesiyse, daha da kötü.</span></p>
				<p class="duz-14"><span class="duz" style="font-size:1em;" xml:lang="tr-TR">– Ben Diane Thiberge, diye söze girişti. Yaklaşık bir ay önce görüşmüştük. 4 eylül günü yetimhanenize geldim. Ben...</span></p>
				<p class="duz-14"><span class="duz" style="font-size:1em;" xml:lang="tr-TR">– Altın burun halkalı?</span></p>
				<p class="duz-14"><span class="duz" style="font-size:1em;" xml:lang="tr-TR">– Tamam.</span></p>
				<p class="duz-14"><span class="duz" style="font-size:1em;" xml:lang="tr-TR">– Ne istiyorsunuz? Bir sorun mu var?</span></p>
				<p class="duz-14"><span class="duz" style="font-size:1em;" xml:lang="tr-TR">Diane anlayışlı yüzü, sorgulayıcı gözleri unutmamıştı. Tereddüt etmeden yalan söyledi:</span></p>
				<p class="duz-14"><span class="duz" style="font-size:1em;" xml:lang="tr-TR">– Hayır, hayır.</span></p>
				<p class="duz-14"><span class="duz" style="font-size:1em;" xml:lang="tr-TR">– Çocuk nasıl?</span></p>
				<p class="duz-14"><span class="duz" style="font-size:1em;" xml:lang="tr-TR">– Çok iyi.</span></p>
				<p class="duz-14"><span class="duz" style="font-size:1em;" xml:lang="tr-TR">– Bana haber vermek için mi telefon ediyorsunuz?</span></p>
				<p class="duz-14"><span class="duz" style="font-size:1em;" xml:lang="tr-TR">– Evet... Şeyy, tam olarak, öyle denemez. Size birkaç soru soracağım.</span></p>
				<p class="duz-14"><span class="duz" style="font-size:1em;" xml:lang="tr-TR">Hattın öbür ucundan, parazitten başka bir şey duyulmuyordu. Konuşmaya devam etti:</span></p>
				<p class="duz-14"><span class="duz" style="font-size:1em;" xml:lang="tr-TR">– Karşılaştığımızda, çocuğun nereden geldiğini bilmediğinizi söylemiştiniz.</span></p>
				<p class="duz-14"><span class="duz" style="font-size:1em;" xml:lang="tr-TR">– Doğru.</span></p>
				<p class="duz-14"><span class="duz" style="font-size:1em;" xml:lang="tr-TR">– Ailesini de tanımıyor musunuz?</span></p>
				<p class="duz-14"><span class="duz" style="font-size:1em;" xml:lang="tr-TR">– Tanımıyorum.</span></p>
				<p class="duz-14"><span class="duz" style="font-size:1em;" xml:lang="tr-TR">– Annesini hiç görmediniz m</span><span class="duz" style="font-size:1em;" xml:lang="tr-TR">i?</span></p>
				<p class="duz-14"><span class="duz" style="font-size:1em;" xml:lang="tr-TR">– Görmedim.</span></p>
				<p class="duz-14"><span class="duz" style="font-size:1em;" xml:lang="tr-TR">– Etnik kökeni hakkında da hiçbir fikriniz yok, öyle mi? Ya da neden terk edildiği konusunda?</span></p>
				<p class="duz-14"><span class="duz" style="font-size:1em;" xml:lang="tr-TR">Térésa Maxwell her sorudan sonra düşmanlık yüklü bir sessizlik yaratmayı başarıyordu. Bu kez sorma sırasının kendine geldiğine karar verdi:</span></p>
				<p class="duz-14"><span class="duz" style="font-size:1em;" xml:lang="tr-TR">– Bu sorular, neden?</span></p>
				<p class="duz-14"><span class="duz" style="font-size:1em;" xml:lang="tr-TR">– Ama... ben onun annesiyim. Oğlumu daha iyi anlayabilmem için, bilmek hakkım.</span></p>
				<p class="duz-14"><span class="duz" style="font-size:1em;" xml:lang="tr-TR">– Bir sorun var. Bana bütün gerçeği anlatmıyorsunuz.</span></p>
				<p class="duz-14"><span class="duz" style="font-size:1em;" xml:lang="tr-TR">Makinelere, serum tüplerine bağlı, sargılar içindeki küçük varlık yine gözlerinin önüne geldi. Gırtlağı kupkuru, yine de cevap verecek gücü buldu:</span></p>
				<p class="duz-14"><span class="duz" style="font-size:1em;" xml:lang="tr-TR">– Sizden bir şey sakladığım falan yok! Ben sadece oğlum hakkında birkaç şey öğrenmek niyetindeyim ve...</span></p>
				<p class="duz-14"><span class="duz" style="font-size:1em;" xml:lang="tr-TR">Térésa Maxwell içini çekti, bu kez daha az saldırgan bir sesle konuştu:</span></p>
				<p class="duz-14"><span class="duz" style="font-size:1em;" xml:lang="tr-TR">– Sizinle karşılaştığımızda, tüm bildiklerimi anlatmıştım. Ra-Nong sokakları anasız babasız, bakımsız dolaşan küçük çocuklarla dolu. İçlerinden biri gerçekten kötü duruma düşünce, gidip alıyoruz onu, hepsi bu. Lu-Sian da onlardan biriydi.</span></p>
				<p class="duz-14"><span class="duz" style="font-size:1em;" xml:lang="tr-TR">– Nesi vardı?</span></p>
				<p class="duz-14"><span class="duz" style="font-size:1em;" xml:lang="tr-TR">– Susuz kalmıştı, bir de tabiî gıdasız.</span></p>
				<p class="duz-14"><span class="duz" style="font-size:1em;" xml:lang="tr-TR">– Onu almaya geldiğimde, ne zamandır yetimhanenizdeydi?</span></p>
				<p class="duz-14"><span class="duz" style="font-size:1em;" xml:lang="tr-TR">– Yaklaşık iki ay.</span></p>
				<p class="duz-14"><span class="duz" style="font-size:1em;" xml:lang="tr-TR">– Onun hakkında hiçbir şey öğrenemediniz mi?</span></p>
				<p class="duz-14"><span class="duz" style="font-size:1em;" xml:lang="tr-TR">– Biz soruşturma yapmayız ki.</span></p>
				<p class="duz-14"><span class="duz" style="font-size:1em;" xml:lang="tr-TR">– Ziyaretine gelen oldu m</span><span class="duz" style="font-size:1em;" xml:lang="tr-TR">u?</span></p>
				<p class="duz-14"><span class="duz" style="font-size:1em;" xml:lang="tr-TR">Parazitler çok daha güçlendi. Diane karşısındakinden koparıldığını, tüm bilgi alma imkânlarının elinden alındığını sandı. Karşısındaki ses yeniden gıcırdadı:</span></p>
				<p class="duz-14"><span class="duz" style="font-size:1em;" xml:lang="tr-TR">– Dikkatli olun, Diane.</span></p>
				<p class="duz-14"><span class="duz" style="font-size:1em;" xml:lang="tr-TR">Sıçradı. Ses birden çok yakınlaşmıştı. Kekeledi:</span></p>
				<p class="duz-14"><span class="duz" style="font-size:1em;" xml:lang="tr-TR">– Ne... Neye karşı?</span></p>
				<p class="duz-14"><span class="duz" style="font-size:1em;" xml:lang="tr-TR">– Kendinize, diye soludu müdire. Daha fazlasını bilmek, Lu-Sian hakkında soruşturma yapmak eğilimine karşı dikkatli olun. O oğlan bundan böyle sizin çocuğunuz. Onun tek kökeni sizsiniz. Ötesini kurcalamayın.</span></p>
				<p class="duz-14"><span class="duz" style="font-size:1em;" xml:lang="tr-TR">– İyi ama... Neden?</span></p>
				<p class="duz-14"><span class="duz" style="font-size:1em;" xml:lang="tr-TR">– Hiçbir yere varamazsınız da ondan. Çocuk evlat edinenlerde gerçek bir hastalıktır bu. Hep her şeyi bilmek istediğiniz, aradığınız, soruşturduğunuz bir an gelir. Sanki size ait olmamış gizemli bir anı yakalamak istermiş gibi. O çocukların da geçmişleri var, bunu değiştiremezsiniz. O geçmişleri de onların karanlık tarafları.</span></p>
				<p class="duz-14"><span class="duz" style="font-size:1em;" xml:lang="tr-TR">Diane bir şey ekleyemeyecekti. Boğazı çok kuruydu. Térésa devam etti:</span></p>
				<p class="duz-14"><span class="duz" style="font-size:1em;" xml:lang="tr-TR">– Palimpsestus nedir, bilir misiniz?</span></p>
				<p class="duz-14"><span class="duz" style="font-size:1em;" xml:lang="tr-TR">– Şeyy... sanırım, evet.</span></p>
				<p class="duz-14"><span class="duz" style="font-size:1em;" xml:lang="tr-TR">Térésa yine de açıkladı:</span></p>
				<p class="duz-14"><span class="duz" style="font-size:1em;" xml:lang="tr-TR">– Ortaçağ keşişlerinin üzerine yeni metinler yazmak için kazıdıkları Eskiçağ parşömenleri. Bu belgeler yeni metinlerle kaplı olsalar da, derinliklerinde eski mesajı saklarlardı. Evlat edinilmiş bir çocuk da bunun gibidir. Onu yetiştirebilir, bir sürü şey öğretebilir, kültürünüzü aktarabilir, kişiliğinizi verebilirsiniz... Ama unutmayın, altta hep başka bir metin kalacaktır. Çocuk hep kendi kökenini koruyacaktır. Ebeveynlerinin, ülkesinin genetik mirasını. Kendi topraklarında yaşadığı birkaç yılı... Böylesi bir sırla yaşamayı öğrenmek zorundasınız. O sırra saygı duyun. Oğlunuzu gerçekten sevmenin tek yolu, bu.</span></p>
				<p class="duz-14"><span class="duz" style="font-size:1em;" xml:lang="tr-TR">Térésa’nın kupkuru sesi yumuşamıştı sanki. Diane yetimhaneyi gözünün önüne getirmeye çalıştı. Kokusunu, sıcaklığını, nekahet atmosferini duyuyordu. Oysa öğrenmek istediği şey hakkında en ufak bir bilgisi yoktu. Bu yüzden, sorularına kesin cevaplar almak zorundaydı:</span></p>
				<p class="duz-14"><span class="duz" style="font-size:1em;" xml:lang="tr-TR">– Bana sadece bir şey söyleyin, dedi sonunda. Lucien... şeyy, Lu-Sian demek istiyorum, Vietnam kökenli olabilir mi?</span></p>
				<p class="duz-14"><span class="duz" style="font-size:1em;" xml:lang="tr-TR">– Vietnamlı mı? Aman Tanrım! Neden Vietnamlı?</span></p>
				<p class="duz-14"><span class="duz" style="font-size:1em;" xml:lang="tr-TR">– Şeyy... Vietnam oradan çok uzak değil de...</span></p>
				<p class="duz-14"><span class="duz" style="font-size:1em;" xml:lang="tr-TR">– Hayır. İmkânsız. Kaldı ki, Vietnamca bilirim. Lu-Sian’ın konuştuğu lehçenin Vietnamca’yla uzaktan yakından ilgisi yok.</span></p>
				<p class="duz-14"><span class="duz" style="font-size:1em;" xml:lang="tr-TR">Diane mırıldandı:</span></p>
				<p class="duz-14"><span class="duz" style="font-size:1em;" xml:lang="tr-TR">– Çok teşekkür ederim. Sizi... sizi yine ararım.</span></p>
				<p class="duz-14"><span class="duz" style="font-size:1em;" xml:lang="tr-TR">Telefonu kapadı, müdirenin sözlerinin, buzdan bir sahındaymışçasına, içinde yankılanmasını dinledi.</span></p>
				<p class="duz-14"><span class="duz" style="font-size:1em;" xml:lang="tr-TR">İşte o uzak anı, zihninden o sırada geçti.</span></p>
				<p class="duz-14"><span class="duz" style="font-size:1em;" xml:lang="tr-TR">İspanya’da, bir görev için gittiği Asturias’ta. Diane boş zamanlarından birinde, eski bir manastırı ziyarete gitmişti. Hâlâ meditasyon ve taş fısıltılar döneminde yaşayan gri ve kaba bir yapı. Manastır kütüphanesinde, onu hayran bırakan bir şey görmüştü. Cam vitrinin ardında, çelik ipliklere asılmış bir parşömen. Pürüzlü ve pembemsi yüzeyi parşömene organik, neredeyse canlı bir görünüm kazandırıyordu. Özenli gotik yazı sık satırlarla ve kimi yerde de zarif bir süsleme için küçük bir boşluk bırakılarak devam ediyordu.</span></p>
				<p class="duz-14"><span class="duz" style="font-size:1em;" xml:lang="tr-TR">Ama insanı hayran bırakan, bambaşka bir şeydi.</span></p>
				<p class="duz-14"><span class="duz" style="font-size:1em;" xml:lang="tr-TR">Tepedeki morötesi neon lamba düzenli aralıklarla yanıp sönüyor, yandığında da kara harflerin altındaki, daha akıcı, kırmızımtırak yazıyı gözler önüne seriyordu. Eskiçağ’dan kalma, daha eski bir metnin kalıntıları. Parşömende bırakılmış parmak izleri gibi.</span></p>
				<p class="duz-14"><span class="duz" style="font-size:1em;" xml:lang="tr-TR">Diane anlıyordu şimdi; eğer çocuğu bir palimpsestus ise, eğer geçmişi yarı silinmiş bir metinse, o zaman o geçmişin bazı kırıntılarının Diane’ın elinde olması gerekirdi. Lu. Sian. Paris’te, bu evde yaşadığı üç hafta boyunca tekrarladığı o birkaç sözcük. Térésa Maxwell’in anlayamadığı o birkaç sözcük.</span></p>
				<p class="duz-14"/>
				<p class="duz-14"/>
			</div>
		</div>
	</body>
</html>