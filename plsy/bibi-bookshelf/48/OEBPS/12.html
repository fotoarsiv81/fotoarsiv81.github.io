<html xmlns="http://www.w3.org/1999/xhtml">
	<head>
		<title>12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x12.html" xml:lang="tr-TR">
			<div class="story">
				<p class="bolum-ismi"><span class="bolum-ismi-19" style="font-size:1em;" xml:lang="tr-TR">12</span></p>
				<p class="duz-20"><span class="duz" style="font-size:1em;" xml:lang="tr-TR">Telefonun çaldığını duyduğunda, düş görmekte olduğunu anladı. Alman doktorun çarşafları kaldırdığını, Lucien’ın sargılarını çözdüğünü görüyordu. Telleri, kabloları söküyor, çocuğun kolunu alçı dirseklikten çıkarıyordu. Çocuk şimdi çırılçıplaktı. Lucien ile Batı tıbbı arasındaki tek bağ, başındaki sargılar ile kolundaki serumdu.</span></p>
				<p class="duz-20"><span class="duz" style="font-size:1em;" xml:lang="tr-TR">İkinci çalışta, uyandı.</span></p>
				<p class="duz-20"><span class="duz" style="font-size:1em;" xml:lang="tr-TR">Elektronik vızıltıyı izleyen sessizlikte, şimşek gibi bir bilinç aydınlanması hissetti. Gördüğü düş değildi. Ya da en azından, gerçekle beslenen bir düştü. Lucien’ın kol ve bacaklarına dokunan, düzelten, ovan Rolf van Kaen’i açıkça görüyordu. Başı öne eğik, yüzü dikkatliydi. O anda, belirgin bir şey hissetti Diane; akupunkturcu zayıf ve solgun vücudu “okuyordu”. Sanki öteki doktorların bilmediği bir şifreymişçesine, çözüyordu Lucien’ı. Beyaz saçlı dev ile neredeyse ölü yatan, ama birine hâlâ birkaç sır fısıldayacakmış gibi duran bilinçsiz küçük arasında sessiz bir diyalog vardı sanki.</span></p>
				<p class="duz-20"><span class="duz" style="font-size:1em;" xml:lang="tr-TR">Van Kaen iğnelerini çıkarmış, Lucien’ın vücudunun üzerine yaymıştı. İğneleri çocuğun göğsüne, kollarına, bacaklarına batırdıkça, uçlar sanki ışıldıyor, yapılanları tepeden izlermiş gibi bakan monitörün yeşil ışığını yansıtıyordu. Yatağın ayak ucunda, güçsüz, hareketsiz, tepkisiz Diane. Camlı odanın karanlığında ateşböcekleri gibi parıldayan iğnelerin saplandığı, tebeşir kadar beyaz, kırılgan o vücut...</span></p>
				<p class="duz-20"><span class="duz" style="font-size:1em;" xml:lang="tr-TR">Üçüncü çalış.</span></p>
				<p class="duz-20"><span class="duz" style="font-size:1em;" xml:lang="tr-TR">Alacakaranlıkta, odayı süsleyen röprodüksiyon tabloları gördü Diane; Paul Klee’nin pastel karelerini, Piet Mondrian’ın daha canlı simetrilerini. Bakışlarını masa lambasına indirdi. Çalar saat 3.44’ü gösteriyordu. Daha güçlü emin oldu. Beş saat kadar önce, esrarlı bir doktor oğluna akupunktur uygulamıştı. Odadan çıkmadan önce dönmüş ve “Bu sadece ilk adım. Yine geleceğim. Bu çocuk yaşamalı, anlıyorsunuz değil mi?” demişti.</span></p>
				<p class="duz-20"><span class="duz" style="font-size:1em;" xml:lang="tr-TR">Dördüncü çalış.</span></p>
				<p class="duz-20"><span class="duz" style="font-size:1em;" xml:lang="tr-TR">Diane telefonu buldu, ahizeyi kaldırdı.</span></p>
				<p class="duz-20"><span class="duz" style="font-size:1em;" xml:lang="tr-TR">– Alo?</span></p>
				<p class="duz-20"><span class="duz" style="font-size:1em;" xml:lang="tr-TR">– Madam Thiberge?</span></p>
				<p class="duz-20"><span class="duz" style="font-size:1em;" xml:lang="tr-TR">Hemşirelerden birinin, Madam Ferrer’in sesini tanıdı:</span></p>
				<p class="duz-20"><span class="duz" style="font-size:1em;" xml:lang="tr-TR">– Profesör Daguerre size haber vermemi istedi.</span></p>
				<p class="duz-20"><span class="duz" style="font-size:1em;" xml:lang="tr-TR">Seste en ufak bir belirti yoktu, ama Diane hemşirenin tereddüt ettiğini sezdi. İnledi:</span></p>
				<p class="duz-20"><span class="duz" style="font-size:1em;" xml:lang="tr-TR">– Bitti, öyle mi?</span></p>
				<p class="duz-20"><span class="duz" style="font-size:1em;" xml:lang="tr-TR">Kısa bir sessizlik oldu. Sonra:</span></p>
				<p class="duz-20"><span class="duz" style="font-size:1em;" xml:lang="tr-TR">– Tam aksine, Madam. Bir belirti gördük.</span></p>
				<p class="duz-20"><span class="duz" style="font-size:1em;" xml:lang="tr-TR">Diane karşı konulmaz bir sevgi gücünün içine dolduğunu hissetti.</span></p>
				<p class="duz-20"><span class="duz" style="font-size:1em;" xml:lang="tr-TR">– Bir uyanma belirtisi, diye sürdürdü hemşire sözünü.</span></p>
				<p class="duz-20"><span class="duz" style="font-size:1em;" xml:lang="tr-TR">– Ne zaman?</span></p>
				<p class="duz-20"><span class="duz" style="font-size:1em;" xml:lang="tr-TR">– Yaklaşık üç saat önce. Parmaklarının oynadığını ben gördüm. Gördüklerimi doğrulamaları için nöbetçi hekimlere haber verdim. Hepsi aynı fikirde. Lucien bilincinin açıldığı belirtileri gösteriyor. Profesör Daguerre’i çağırdık. Size de bildirmemi istedi.</span></p>
				<p class="duz-20"><span class="duz" style="font-size:1em;" xml:lang="tr-TR">Diane daha fazla bekleyemedi:</span></p>
				<p class="duz-20"><span class="duz" style="font-size:1em;" xml:lang="tr-TR">– Doktor Van Kaen’e haber verdiniz mi?</span></p>
				<p class="duz-20"><span class="duz" style="font-size:1em;" xml:lang="tr-TR">– Kim</span><span class="duz" style="font-size:1em;" xml:lang="tr-TR">e?</span></p>
				<p class="duz-20"><span class="duz" style="font-size:1em;" xml:lang="tr-TR">– Rolf van Kaen. Daguerre’le çalışan Alman doktor.</span></p>
				<p class="duz-20"><span class="duz" style="font-size:1em;" xml:lang="tr-TR">– Kimden söz ettiğinizi anlayamadım.</span></p>
				<p class="duz-20"><span class="duz" style="font-size:1em;" xml:lang="tr-TR">– Önemli değil. Geliyorum.</span></p>
				<p class="duz-20"/>
				<p class="duz-ilk-paragraf-8"><span class="duz" style="font-size:1em;" xml:lang="tr-TR">Lucien’ın odasındaki hava bir cenaze akşamını hatırlatıyordu ama, ters yönde. Vücudun çevresinde alçak sesle konuşuluyordu ama, mırıltılar neşeliydi. Odayı saran alacakaranlıkta bile, yüzleri aydınlatan heyecanı görmek mümkündü. Beş doktor ve üç hemşire vardı odada. Artık kimse yüzünde maske taşımıyordu, nöbetçi doktorlar bile, içinde bulundukları anın önemini kavramış, beyaz önlüklerini giymiş gibiydiler.</span></p>
				<p class="duz-20"><span class="duz" style="font-size:1em;" xml:lang="tr-TR">Oysa Diane düş kırıklığına uğramıştı. Oğlu hâlâ aynı durumdaydı; yatağın içine gömülmüş, hareketsiz. Diane heyecandan, Lucien’ı gözlerini açmış bulmayı bile ummuştu. Ne var ki doktorlar genç kadını sakinleştirdi. Görülen belirtilerin ışığında, heyecanlanıyorlar, kendi umutlarını gizlemeye gerek bile görmüyorlardı.</span></p>
				<p class="duz-20"><span class="duz" style="font-size:1em;" xml:lang="tr-TR">Diane oğluna bakıyor ve esrarengiz devi düşünüyordu. Sargılarla birlikte dirsekliğin, elektrotların ve algılayıcıların yerli yerinde bulunduğunu fark etti. Kimse Alman doktorun çocuğu çırılçıplak soyduğundan, o küçük vücudun içiyle konuştuğundan kuşkulanamazdı. Lucien’ın soluklarına uygun olarak parıldayan yeşil uçlar, iğneleri çocuğun vücudunda döndüren güçlü parmaklar gözünün önüne geldi.</span></p>
				<p class="duz-20"><span class="duz" style="font-size:1em;" xml:lang="tr-TR">– Onu görmeliyim, dedi.</span></p>
				<p class="duz-20"><span class="duz" style="font-size:1em;" xml:lang="tr-TR">– Kimi?</span></p>
				<p class="duz-20"><span class="duz" style="font-size:1em;" xml:lang="tr-TR">– Sizinle çalışan Berlinli anestezi uzmanını.</span></p>
				<p class="duz-20"><span class="duz" style="font-size:1em;" xml:lang="tr-TR">Doktorlar şaşkınlıkla birbirlerine baktılar, rahatsızca susup kaldılar. İçlerinden biri yaklaştı, dudaklarında yumuşak bir tebessümle mırıldandı:</span></p>
				<p class="duz-20"><span class="duz" style="font-size:1em;" xml:lang="tr-TR">– Daguerre sizinle görüşmek istiyor.</span></p>
				<p class="duz-20"/>
				<p class="duz-ilk-paragraf-8"><span class="duz" style="font-size:1em;" xml:lang="tr-TR">– Size söylediklerimi sakın unutmayın, Diane. Yersiz umut yok. Lucien komadan bütünüyle çıkabilir, ama beyninde onarılamayacak hasarlar kalabilir.</span></p>
				<p class="duz-20"><span class="duz" style="font-size:1em;" xml:lang="tr-TR">Cerrahın odası ışıkla yıkanmışçasına, bembeyazdı. Gölgeler bile başka yerdekilerden daha açık, daha hafif görünüyordu. Diane doktorun karşısına oturmuş, mırıldandı:</span></p>
				<p class="duz-20"><span class="duz" style="font-size:1em;" xml:lang="tr-TR">– Bu bir mucize. İnanılmaz bir mucize.</span></p>
				<p class="duz-20"><span class="duz" style="font-size:1em;" xml:lang="tr-TR">Daguerre durmaksızın kalemiyle oynuyor, sanki bu hareket tüm gerginliğini alıyormuş gibi görünüyordu. Sözünü sürdürdü:</span></p>
				<p class="duz-20"><span class="duz" style="font-size:1em;" xml:lang="tr-TR">– Diane, çocuğunuz adına son derece mutluyum. Burada olanlar... gerçekten olağanüstü. Ama tekrar ediyorum, erken sevinmememiz gerekiyor. Bilincin geri dönmesi aynı zamanda ciddi hasarları da su yüzüne çıkarabilir. Üstelik bilincin açılacağı da kesin değil.</span></p>
				<p class="duz-20"><span class="duz" style="font-size:1em;" xml:lang="tr-TR">– Bir mucize. Van Kaen, Lucien’ı kurtardı.</span></p>
				<p class="duz-20"><span class="duz" style="font-size:1em;" xml:lang="tr-TR">Daguerre içini çekti:</span></p>
				<p class="duz-20"><span class="duz" style="font-size:1em;" xml:lang="tr-TR">– Bana o adamdan söz edin. Size tam olarak ne söyledi?</span></p>
				<p class="duz-20"><span class="duz" style="font-size:1em;" xml:lang="tr-TR">– Berlin’den geldiğini, burada sizinle çalıştığını.</span></p>
				<p class="duz-20"><span class="duz" style="font-size:1em;" xml:lang="tr-TR">– Adını bile işitmedim. (Sinirleniyordu.) Hemşireler böylesi bir çılgının Acil Servis’e girmesine nasıl izin vermiş?</span></p>
				<p class="duz-20"><span class="duz" style="font-size:1em;" xml:lang="tr-TR">– Etrafta hemşire falan yoktu.</span></p>
				<p class="duz-20"><span class="duz" style="font-size:1em;" xml:lang="tr-TR">Cerrah giderek daha sıkıntılı görünüyordu. Kalemin ucundaki silgi düzenli olarak masayı dövmeye başladı.</span></p>
				<p class="duz-20"><span class="duz" style="font-size:1em;" xml:lang="tr-TR">– Lucien’a ne yaptı? Klasik bir akupunktur seansı mı uyguladı?</span></p>
				<p class="duz-20"><span class="duz" style="font-size:1em;" xml:lang="tr-TR">– Tam olarak söyleyemem; daha önce hiç akupunktur tedavisi izlemedim. Sargılarını çözüp, vücudunun çeşitli yerlerine iğneler batırdı.</span></p>
				<p class="duz-20"><span class="duz" style="font-size:1em;" xml:lang="tr-TR">Cerrah alaylı gülümsemesine engel olamadı. Diane gözlerini Daguerre’e dikti:</span></p>
				<p class="duz-20"><span class="duz" style="font-size:1em;" xml:lang="tr-TR">– Gülmeye hakkınız yok. Tekrar ediyorum; o adam, çocuğumu kurtardı.</span></p>
				<p class="duz-20"><span class="duz" style="font-size:1em;" xml:lang="tr-TR">Tebessüm kayboldu. Doktor yarı sakin, yarı azarlayıcı bir sesle, bir çocuğu hizaya getirmek için kullanacağı ses tonuyla, devam etti konuşmaya:</span></p>
				<p class="duz-20"><span class="duz" style="font-size:1em;" xml:lang="tr-TR">– Diane, benim kim olduğumu biliyorsunuz. Dünyada insan beynini, nörobiyolojik açıdan en iyi bilen on kişiden biriyim.</span></p>
				<p class="duz-20"><span class="duz" style="font-size:1em;" xml:lang="tr-TR">– Tecrübenizden hiç kuşku duymadım.</span></p>
				<p class="duz-20"><span class="duz" style="font-size:1em;" xml:lang="tr-TR">– Beni dinleyin, beyin olağanüstü karmaşık bir sistemdir. Beyinde kaç sinir hücresi var, biliyor musunuz?</span></p>
				<p class="duz-20"><span class="duz" style="font-size:1em;" xml:lang="tr-TR">Cevabını beklemeden, devam etti:</span></p>
				<p class="duz-20"><span class="duz" style="font-size:1em;" xml:lang="tr-TR">– Yüz milyar; hepsi de sayısız bağlarla birbirine kenetlenmiş, yüz milyar hücre. Eğer böylesi bir makine yeniden yola koyulduysa, inanın bana, tekrar çalışmak içindir. Çocuğunuzun organizması, onun adına karar verdi, anladınız mı?</span></p>
				<p class="duz-20"><span class="duz" style="font-size:1em;" xml:lang="tr-TR">– Bütün bunları şimdi söylemek kolay.</span></p>
				<p class="duz-20"><span class="duz" style="font-size:1em;" xml:lang="tr-TR">– Çocuğunuzu ameliyat ettiğimi unutuyorsunuz.</span></p>
				<p class="duz-20"><span class="duz" style="font-size:1em;" xml:lang="tr-TR">– Özür dilerim.</span></p>
				<p class="duz-20"><span class="duz" style="font-size:1em;" xml:lang="tr-TR">Diane daha yumuşak bir sesle devam etti:</span></p>
				<p class="duz-20"><span class="duz" style="font-size:1em;" xml:lang="tr-TR">– Doktor, rica ediyorum; beni bağışlayın. Yine de o doktorun Lucien’ın iyileşmesinde bir rol oynadığından eminim.</span></p>
				<p class="duz-20"><span class="duz" style="font-size:1em;" xml:lang="tr-TR">Daguerre kalemi bırakıp ellerini kenetledi. Sesini karşısındakine uydurdu:</span></p>
				<p class="duz-20"><span class="duz" style="font-size:1em;" xml:lang="tr-TR">– Dinleyin. Dar kafalı biri değilim. Vietnam’da bile doktorluk yaptım.</span></p>
				<p class="duz-20"><span class="duz" style="font-size:1em;" xml:lang="tr-TR">İçine, geçmişine, eski anılarına dönük bir tebessüm yayıldı yüzüne.</span></p>
				<p class="duz-20"><span class="duz" style="font-size:1em;" xml:lang="tr-TR">–</span><span class="duz" style="font-size:1em;" xml:lang="tr-TR"> Stajdan sonra, bir süre insanlık için çalıştım. Vietnam’da akupunkturu inceledim. Bu yöntem neye dayanır, biliyor musunuz? O ünlü noktaların neler olduğunu?</span></p>
				<p class="duz-20"><span class="duz" style="font-size:1em;" xml:lang="tr-TR">– Adam meridyenlerden söz etti...</span></p>
				<p class="duz-20"><span class="duz" style="font-size:1em;" xml:lang="tr-TR">– O meridyenler, vücutta neyin karşılığıdır?</span></p>
				<p class="duz-20"><span class="duz" style="font-size:1em;" xml:lang="tr-TR">Diane cevap vermedi. Alman doktorun sözlerini hatırlamaya çalışıyordu. Onun yerine Daguerre yanıtladı kendi sorusunu:</span></p>
				<p class="duz-20"><span class="duz" style="font-size:1em;" xml:lang="tr-TR">– Hiçbir şeyin. Fizyolojik olarak, böyle meridyenler yok. İncelemeler, radyografiler, scanner araştırmaları yapıldı. Bütün bu çalışmalardan tek bir sonuç alınamadı. Anlatılanların aksine, akupunktur noktaları derinin özelikli bölgeleriyle de ilgisiz. Çağdaş fizyoloji açısından bakıldığında, akupunkturcu, iğnesini önüne gelen yere batırıyor. Boş bunlar. Hurafe.</span></p>
				<p class="duz-20"><span class="duz" style="font-size:1em;" xml:lang="tr-TR">Diane, Van Kaen’in söylediklerini hatırlamaya başladı. Araya girdi:</span></p>
				<p class="duz-20"><span class="duz" style="font-size:1em;" xml:lang="tr-TR">– Doktor bana vücudumuzda dolaşan yaşamsal enerjiden ve...</span></p>
				<p class="duz-20"><span class="duz" style="font-size:1em;" xml:lang="tr-TR">– Bu enerji (parmaklarını şaklattı) böylesine kolay bir yerde, derinin hemen altında, öyle mi? Üstelik bu ağı şimdiye kadar sadece Çin tıbbı bulmuş ha? İnanılır gibi değil.</span></p>
				<p class="duz-20"><span class="duz" style="font-size:1em;" xml:lang="tr-TR">Kapı vuruldu. Madam Ferrer içeri girdi. Biraz soluk soluğa konuştu:</span></p>
				<p class="duz-20"><span class="duz" style="font-size:1em;" xml:lang="tr-TR">– Doktor, Acil Servis’e giren adamı bulduk.</span></p>
				<p class="duz-20"><span class="duz" style="font-size:1em;" xml:lang="tr-TR">Diane’ın yüzü aydınlandı. Bir dirseğini koltuğunun arkalığına dayayarak, döndü:</span></p>
				<p class="duz-20"><span class="duz" style="font-size:1em;" xml:lang="tr-TR">– Lucien’ın durumunu bildirdiniz mi? Ne dedi?</span></p>
				<p class="duz-20"><span class="duz" style="font-size:1em;" xml:lang="tr-TR">Madam Ferrer soruyu duymazdan geldi, bakışlarını cerrahtan ayırmadı:</span></p>
				<p class="duz-20"><span class="duz" style="font-size:1em;" xml:lang="tr-TR">– Bir sorun var, Doktor.</span></p>
				<p class="duz-20"><span class="duz" style="font-size:1em;" xml:lang="tr-TR">Daguerre kalemini aldı, bir bando şefi gibi, parmaklarının arasında çevirmeye koyuldu. Şaka yapmaya çabaladı:</span></p>
				<p class="duz-20"><span class="duz" style="font-size:1em;" xml:lang="tr-TR">– Tek bir sorun mu? Emin misiniz?</span></p>
				<p class="duz-20"><span class="duz" style="font-size:1em;" xml:lang="tr-TR">Hemşire gülümsemedi bile.</span></p>
				<p class="duz-20"><span class="duz" style="font-size:1em;" xml:lang="tr-TR">– Doktor, adam ölü.</span></p>
				<p class="duz-20"/>
				<p class="duz-20"/>
			</div>
		</div>
	</body>
</html>