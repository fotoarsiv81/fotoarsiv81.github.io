<html xmlns="http://www.w3.org/1999/xhtml">
	<head>
		<title>6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6.html" xml:lang="tr-TR">
			<div class="story">
				<p class="bolum-ismi"><span class="bolum-ismi-11" style="font-size:1em;" xml:lang="tr-TR">6</span></p>
				<p class="duz-12"><span class="duz" style="font-size:1em;" xml:lang="tr-TR">Zırhlı kapı, ardındaki zarif gölgeyi göstererek açıldı.</span></p>
				<p class="duz-12"><span class="duz" style="font-size:1em;" xml:lang="tr-TR">Holün ışıkları, başındaki topuzun çevresinde parıltılı bir hale oluşturuyordu. Onun karşısında Diane, bir mum kadar katı ve dik, kapıda duruyordu. Kollarında, uyuyakalmış Lucien. Sybille Thiberge fısıldadı:</span></p>
				<p class="duz-12"><span class="duz" style="font-size:1em;" xml:lang="tr-TR">– Uyuyor mu? Gir. Göster şunu bana.</span></p>
				<p class="duz-12"><span class="duz" style="font-size:1em;" xml:lang="tr-TR">Diane içeriye bir adım attı, atar atmaz da durakladı. İçeriden, salondan konuşma sesleri geliyordu.</span></p>
				<p class="duz-12"><span class="duz" style="font-size:1em;" xml:lang="tr-TR">– Charles’la yalnız değil miydin?</span></p>
				<p class="duz-12"><span class="duz" style="font-size:1em;" xml:lang="tr-TR">Annesi sıkılmış görünmeye çalıştı:</span></p>
				<p class="duz-12"><span class="duz" style="font-size:1em;" xml:lang="tr-TR">– Charles önemli birilerini yemeğe davet edince...</span></p>
				<p class="duz-12"><span class="duz" style="font-size:1em;" xml:lang="tr-TR">Diane topuklarının üzerinde dönüp merdivenlere yöneldi. Sybille o her zaman bayıldığı sertlik ve tatlılık karışımı hareketiyle kolundan tuttu kızının.</span></p>
				<p class="duz-12"><span class="duz" style="font-size:1em;" xml:lang="tr-TR">– Ne yapıyorsun? Çıldırdın mı?</span></p>
				<p class="duz-12"><span class="duz" style="font-size:1em;" xml:lang="tr-TR">– Bana “bir aile yemeği” demiştin.</span></p>
				<p class="duz-12"><span class="duz" style="font-size:1em;" xml:lang="tr-TR">– Bazen insanın savamadığı mecbur kaldığı durumlar oluyor. Aptalca davranmaktan vazgeç de içeri gir.</span></p>
				<p class="duz-12"><span class="duz" style="font-size:1em;" xml:lang="tr-TR">Sahanlığın loşluğuna rağmen, annesinin siluetini bütün ayrıntılarıyla seçebiliyordu. Yaşı elli beş, ama hâlâ o Slav güzellik, sarı kaşlar, bir Sovyet propaganda afişi üzerine basılmışçasına uçuşan altın saçlar. Üzerinde ince ve yuvarlak hatlarını okşayan bir Çin elbisesi – siyah fon üzerinde parıltılı kuşlar</span><span class="duz" style="font-size:1em;" xml:lang="tr-TR"> – vardı. Kusursuz göğüslerinin üzerinde bir hava deliği. O göğüslere cerrah eli değmediğini biliyordu Diane. Yaş elli beş ama, bu yaratık cinsellik konusunda en ufak bir taviz vermek niyetinde değildi. Diane birden her zamankinden daha sıska, daha suratsız olduğu hissine kapıldı.</span></p>
				<p class="duz-12"><span class="duz" style="font-size:1em;" xml:lang="tr-TR">Omuzları düşük, kendini anasının eline bıraktı, yine de Lucien’ı göstererek fısıldamayı unutmadı:</span></p>
				<p class="duz-12"><span class="duz" style="font-size:1em;" xml:lang="tr-TR">– Sofrada ondan bahsedersen, öldürürüm seni.</span></p>
				<p class="duz-12"><span class="duz" style="font-size:1em;" xml:lang="tr-TR">Annesi başını salladı, kızının sözlerindeki şiddete şaşırıp şaşırmadığını belli bile etmedi. Diane çok uzun bir koridor boyunca annesini izledi. Çocukluğundan beri ezbere tanıdığı geniş odalardan, hiç farkına varmadan geçti. Gölgeleri, dağın yamaçlarıymış gibi yayılmış kilimler üzerine vuran egzotik mobilyalar. Kusursuz beyaz duvarların üzerine çizik çizik uzanmak cesaretini gösteren çağdaş tablolar. Ve köşelerde alçak sehpaların ardında, nöbet tutan lüksler gibi, yumuşak bir ışık yayan lambalar.</span></p>
				<p class="duz-12"><span class="duz" style="font-size:1em;" xml:lang="tr-TR">Sybille ipeklerle ve tüllerle dolu aydınlık bir odada, boyalı ahşaptan bir yatak hazırlamıştı. Diane birden annesinin anneanne rolüne soyunmasından ürktü. Yine de ateşkesi sürdürmeyi seçti. Dekorasyon için annesini kutladı, Lucien’ı yatağına bıraktı. İki kadın kısa bir süre için de olsa, çocuğu seyirde birleşti.</span></p>
				<p class="duz-12"><span class="duz" style="font-size:1em;" xml:lang="tr-TR">Odadan çıkarken Sybille her zamanki konuşmalarına başlamıştı: yemekle ilgili uyarılar, kural hatırlatmaları. Diane dinlemiyordu. Salon kapısına geldiklerinde sarışın kadın durdu, kızının kıyafetini baştan aşağı süzdü. Endişesi yüzünden okunuyordu.</span></p>
				<p class="duz-12"><span class="duz" style="font-size:1em;" xml:lang="tr-TR">– Ne? dedi Diane.</span></p>
				<p class="duz-12"><span class="duz" style="font-size:1em;" xml:lang="tr-TR">Üzerinde çok kısa bir kazak, kalçalarının üzerinde asılı duran, bol bir pantolon ve sentetik tüylerden yapılma siyah bir yelek vardı.</span></p>
				<p class="duz-12"><span class="duz" style="font-size:1em;" xml:lang="tr-TR">– Ne? diye yineledi. Ne var?</span></p>
				<p class="duz-12"><span class="duz" style="font-size:1em;" xml:lang="tr-TR">– Hiç. Sadece seni bir bakanın karşısına oturttuğumu söylüyordum. Görevdeki bir bakan.</span></p>
				<p class="duz-12"><span class="duz" style="font-size:1em;" xml:lang="tr-TR">Diane omuzlarını silkti:</span></p>
				<p class="duz-12"><span class="duz" style="font-size:1em;" xml:lang="tr-TR">– Politika umurumda değil.</span></p>
				<p class="duz-12"><span class="duz" style="font-size:1em;" xml:lang="tr-TR">Sybille salonun kapısını açarken gülümsemekle yetindi:</span></p>
				<p class="duz-12"><span class="duz" style="font-size:1em;" xml:lang="tr-TR">– Tahrikçi gibi davran, komik ya da salak görün. Nasıl istiyorsan, öyle görün. Ama lütfen bir skandal çıkarma.</span></p>
				<p class="duz-12"><span class="duz" style="font-size:1em;" xml:lang="tr-TR">Konuklar kızıl toprak rengi koltuklara kurulmuş, aynı renkte içkiler yudumluyorlardı. Erkekler gri, yaşlı, gürültücü. Eşleri biraz geride, sessizce tartışıyorlar, aralarındaki yaş farkını timsah dolu su engelleri gibi değerlendiriyorlardı. Diane içini çekti; çok sıkıcı olacağı kesindi.</span></p>
				<p class="duz-12"><span class="duz" style="font-size:1em;" xml:lang="tr-TR">Yine de annesinin küçük takıntılarını neredeyse eğlenceli buldu. Bir yerlerden belli belirsiz – çılgın gençliğinden bu yana annesi hard rock ve free-jazz’dan başka bir şey dinlemezdi – bir Led Zeppelin duyuluyordu. Masaya bakınca, tabakların cam elyafından yapılmış olduğunu – Sybille’in metale karşı alerjisi vardı</span><span class="duz" style="font-size:1em;" xml:lang="tr-TR"> – gördü. Mönüye gelince, annesinin her yemekte kullandığı ballı bir tatlı-tuzlu olacağından emindi.</span></p>
				<p class="duz-12"><span class="duz" style="font-size:1em;" xml:lang="tr-TR">– Bebeğim! Gel beni bir öp!</span></p>
				<p class="duz-12"><span class="duz" style="font-size:1em;" xml:lang="tr-TR">Dudaklarında tebessüm, ellerini uzatmış üvey babasına doğru yürüdü. Kısa boylu, tıknaz Charles Helikian, mat cildi ve çember sakalıyla daha çok bir İran kralına benziyordu. Fırça gibi saçları kafatasının çevresinde bir hare gibi duruyor, koyu renk gözlerinin ilginç bir ahenkle buluştuğu portakal rengi bulutları andırıyordu. “Bebeğim”; başından beri Diane’a öyle sesleniyordu. Diane otuzuna merdiven dayamışken, neden “bebek”? Üstelik neden “benim”, Charles’la karşılaştıklarında, Diane on dördüne bakmışken? Bilinmez. Dil inceliklerini çözmeye girişmedi, eğilmeden eliyle dostça bir işaret yaptı. Adam ısrar etmedi; üvey kızının temastan hoşlanmadığını biliyordu.</span></p>
				<p class="duz-12"><span class="duz" style="font-size:1em;" xml:lang="tr-TR">Masaya geçildi. Charles her zamanki gibi, konuşmayı ustaca yönlendiriyordu. Diane kısa süre sonra resmen üvey babası olacak, annesinin bu bilmem kaçıncı arkadaşını görür görmez hoşlanmıştı. Kendi mesleğinde, gerçek bir otoriteydi adam. Önce yönetim psikolojisiyle ilgili muayenehaneler kurmuş, daha sonra da büyük patronlara ve siyasî kişilere danışmanlık hizmetleri vermeye yönelmişti. Nasıl danışmanlıklar? Ne konuda? Diane bu işten hiçbir şey anlamıyordu. Charles’ın, müşterilerinin giyeceği takım elbisenin rengini mi seçtiğini, yoksa onların yerine işlerini mi yönettiğini bilmiyordu.</span></p>
				<p class="duz-12"><span class="duz" style="font-size:1em;" xml:lang="tr-TR">Aslında, bu meslek de bu başarı da önemsiz görünüyordu gözüne. Charles’ı insan özellikleri için seviyordu. Eski bir solcuyken, şimdi servetinden ve toplum içindeki yerinden kaynaklanan kendi çelişkilerini alaya almayı öğrenmişti. Bir yandan bu görkemli dairede otururken, öte yandan hayırsever söylemlerini sürdürüyor, halkın iradesini ve sosyal adaleti savunuyordu. XX. yüzyıl soykırımlarının, baskılarının çoğunun nedeni de olsa, “sınıfsız toplum” ya da “proletarya diktatörlüğü” gibi kavramları yüceltmekten çekinmiyordu. Bu lanetli kavramlar ancak Charles Helikian’ın ağzında gerçek anlamlarına kavuşuyordu sanki. Kuşkusuz Charles yolunu ve yordamını bildiği, yüreğinin derinliklerinde hiç dokunulmamış bir iman, bir samimiyet, bir ışık sakladığı için.</span></p>
				<p class="duz-12"><span class="duz" style="font-size:1em;" xml:lang="tr-TR">Diane kendi tatmadığı, annesinin kuşağını harekete geçiren bu idealler için gizli bir nostalji duymuştu hep. Ömründe tek bir sigaraya dokunmamış bile olsa, tütünün seçkin kokusundan hoşlanan biri gibi. Katliamlara, baskılara, adaletsizliklere rağmen, devrimci ütopya karşısında duyduğu o esrarlı hayranlıktan kurtulamıyordu. Charles kızıl sosyalizmi engizisyonla karşılaştırdığında, insanların en güzel umutlarını çalıp, bu umuttan tapınılacak bir korku yarattıklarını söylediğinde, bir zamanların ciddi kız çocuğu gibi, gözlerini kocaman açıp dinliyordu.</span></p>
				<p class="duz-12"><span class="duz" style="font-size:1em;" xml:lang="tr-TR">O gece konuşmalar İnternet iletişim sisteminin sonsuz, ışıklı ve sınır tanımaz geleceği çevresinde dönüyordu. Charles aynı fikirde değildi; teknolojinin parıltılı cilası altında, insanların gerçekle ve insanî değerlerle temasını koparıp onları daha fazla tüketmeye itecek yeni bir yöntem gizlendiği düşüncesindeydi.</span></p>
				<p class="duz-12"><span class="duz" style="font-size:1em;" xml:lang="tr-TR">Masanın çevresinde, konuklar onaylıyordu Charles’ı. Diane gözlerini konuklardan ayırmadı. Charles gibi bu patronlar, bu siyasî kişiler de İnternet’e, onun çıldırtıcı etkisine zerre kadar aldırmıyorlardı. Buraya keyif için gelmişlerdi; alışılmadık görüşlerin tutkuyla açıklandığını duymak, onlara gençliklerini,  öfkelerini hatırlatan o puro içicisinin tatlı sözlerini dinlemek, güler yüzünü görmek için.</span></p>
				<p class="duz-12"><span class="duz" style="font-size:1em;" xml:lang="tr-TR">Bakan, birden doğruca Diane’a döndü:</span></p>
				<p class="duz-12"><span class="duz" style="font-size:1em;" xml:lang="tr-TR">– Anneniz etolog olduğunuzu söyledi.</span></p>
				<p class="duz-12"><span class="duz" style="font-size:1em;" xml:lang="tr-TR">Adamın çarpık bir tebessümü, kemerli bir burnu ve Japon yosunları gibi hareketli gözleri vardı. Diane cevap verdi:</span></p>
				<p class="duz-12"><span class="duz" style="font-size:1em;" xml:lang="tr-TR">– Doğru.</span></p>
				<p class="duz-12"><span class="duz" style="font-size:1em;" xml:lang="tr-TR">Politikacı, sanki bağışlamalarını bekliyormuşçasına, diğer konuklara bakıp, gülümsedi:</span></p>
				<p class="duz-12"><span class="duz" style="font-size:1em;" xml:lang="tr-TR">– İtiraf etmeliyim ki, etolojinin ne olduğunu bilmiyorum.</span></p>
				<p class="duz-12"><span class="duz" style="font-size:1em;" xml:lang="tr-TR">Diane bakışlarını indirdi. Kızardığını hissediyordu. Kolu masanın köşesine çapraz olarak uzanmıştı. Heyecansız bir sesle açıkladı:</span></p>
				<p class="duz-12"><span class="duz" style="font-size:1em;" xml:lang="tr-TR">– Etoloji hayvan davranışları bilimidir.</span></p>
				<p class="duz-12"><span class="duz" style="font-size:1em;" xml:lang="tr-TR">– Hangilerini inceliyorsunuz?</span></p>
				<p class="duz-12"><span class="duz" style="font-size:1em;" xml:lang="tr-TR">– Vahşi hayvanları. Sürüngenleri. Leş yiyicileri. Genel olarak, yırtıcıları.</span></p>
				<p class="duz-12"><span class="duz" style="font-size:1em;" xml:lang="tr-TR">– Çevre olarak... pek kadınca bir ortam değil.</span></p>
				<p class="duz-12"><span class="duz" style="font-size:1em;" xml:lang="tr-TR">Bakışlarını kaldırdı. Bütün gözler onun üzerindeydi.</span></p>
				<p class="duz-12"><span class="duz" style="font-size:1em;" xml:lang="tr-TR">– Hayvanına göre değişir. Örneğin aslanlarda, sadece dişi avlanır. Erkek, yavruları öteki sürülerin aslanlarından korumak için, yuvada kalır. Dişi aslan hiç kuşkusuz tüm savananın en ölümcül yaratığıdır.</span></p>
				<p class="duz-12"><span class="duz" style="font-size:1em;" xml:lang="tr-TR">– Bütün bunlar çok iç karartıcı...</span></p>
				<p class="duz-12"><span class="duz" style="font-size:1em;" xml:lang="tr-TR">Diane bir yudum şampanya içti.</span></p>
				<p class="duz-12"><span class="duz" style="font-size:1em;" xml:lang="tr-TR">– Tam tersine. Hayatın bir parçası, sadece.</span></p>
				<p class="duz-12"><span class="duz" style="font-size:1em;" xml:lang="tr-TR">Bakan gırtlaktan güldü:</span></p>
				<p class="duz-12"><span class="duz" style="font-size:1em;" xml:lang="tr-TR">– Şu hayatın ölümle beslendiği klişesi yine...</span></p>
				<p class="duz-12"><span class="duz" style="font-size:1em;" xml:lang="tr-TR">– Diğerleri gibi bir klişe sadece; kendini kanıtlamak için, fırsat kollayan bir klişe.</span></p>
				<p class="duz-12"><span class="duz" style="font-size:1em;" xml:lang="tr-TR">Bu sözleri uzunca bir sessizlik izledi. Sybille paniğe kapıldı, bir kahkaha attı:</span></p>
				<p class="duz-12"><span class="duz" style="font-size:1em;" xml:lang="tr-TR">– Bütün bunlar, tatlının tadına bakmanızı engellemeyecek ya!</span></p>
				<p class="duz-12"><span class="duz" style="font-size:1em;" xml:lang="tr-TR">Diane anasına alaycı gözlerle baktı, Sybille’in yüzünde asabi bir tik gördü. Tabaklar, küçük kaşıklar elden ele geçirildi. Ne var ki politikacı elini kaldırdı:</span></p>
				<p class="duz-12"><span class="duz" style="font-size:1em;" xml:lang="tr-TR">– Son bir soru?</span></p>
				<p class="duz-12"><span class="duz" style="font-size:1em;" xml:lang="tr-TR">Masadakiler donup kaldı. Diane adamın diğerleri için tüm yemek boyunca bakan olmayı sürdürdüğünü anladı. Gözlerini genç kadına dikerek, sözlerine devam etti bakan:</span></p>
				<p class="duz-12"><span class="duz" style="font-size:1em;" xml:lang="tr-TR">– Burnunuzdaki altın halka, anlamı ne?</span></p>
				<p class="duz-12"><span class="duz" style="font-size:1em;" xml:lang="tr-TR">Diane anlaşılmayacak bir şey yok demek istercesine ellerini yana açtı. Dövülmüş gümüşten yüzükleri mumların ışığını yansıttı.</span></p>
				<p class="duz-12"><span class="duz" style="font-size:1em;" xml:lang="tr-TR">– Kalabalığın arasında kaybolmak için, herhalde.</span></p>
				<p class="duz-12"><span class="duz" style="font-size:1em;" xml:lang="tr-TR">Sağında oturan bakan karısı, iki şamdan arasından eğildi:</span></p>
				<p class="duz-12"><span class="duz" style="font-size:1em;" xml:lang="tr-TR">– Aynı kalabalığa ait değiliz herhalde!</span></p>
				<p class="duz-12"><span class="duz" style="font-size:1em;" xml:lang="tr-TR">Diane kadehini boşalttı. Gereğinden çok içtiğini ancak o zaman anladı. Siyasetçiye döndü:</span></p>
				<p class="duz-12"><span class="duz" style="font-size:1em;" xml:lang="tr-TR">– Birçok zebra çeşidi içinde, sadece birkaçı çok yaygındır. Hangileri, biliyor musunuz?</span></p>
				<p class="duz-12"><span class="duz" style="font-size:1em;" xml:lang="tr-TR">– Hayır, tabiî bilmiyorum.</span></p>
				<p class="duz-12"><span class="duz" style="font-size:1em;" xml:lang="tr-TR">– Tüm vücudu çizgilerle kaplı olanlar. Ötekilerin nesli tükendi; kamuflajları, otların içinde koştukları zaman gözü yanıltmaya yeterli değildi.</span></p>
				<p class="duz-12"><span class="duz" style="font-size:1em;" xml:lang="tr-TR">Bakan şaşkınlığını belli etti:</span></p>
				<p class="duz-12"><span class="duz" style="font-size:1em;" xml:lang="tr-TR">– Bunun halkanızla ne ilgisi var? Ne demek istiyorsunuz?</span></p>
				<p class="duz-12"><span class="duz" style="font-size:1em;" xml:lang="tr-TR">– Demek istiyorum ki, işe yaraması için, kamuflajın eksiksiz olması gerekir.</span></p>
				<p class="duz-12"><span class="duz" style="font-size:1em;" xml:lang="tr-TR">Ayağa kalktı, ucunda parıltılı bir kürenin sallandığı altın bir çubukla delinmiş göbek deliğini gösterdi. Adam iskemlesinin üzerinde kıpırdanarak gülümsedi. Karısının yüzü asıldı, gölgeye çekildi. Masanın çevresini rahatsız bir mırıltı kapladı.</span></p>
				<p class="duz-12"/>
				<p class="duz-ilk-paragraf-6"><span class="duz" style="font-size:1em;" xml:lang="tr-TR">Diane artık holdeydi. Polar yünden bir battaniyeye sarılmış Lucien hâlâ uyuyordu.</span></p>
				<p class="duz-12"><span class="duz" style="font-size:1em;" xml:lang="tr-TR">– Sen delisin. Sadece deli.</span></p>
				<p class="duz-12"><span class="duz" style="font-size:1em;" xml:lang="tr-TR">Annesi alçak sesle konuşuyordu. Diane kapıyı açtı.</span></p>
				<p class="duz-12"><span class="duz" style="font-size:1em;" xml:lang="tr-TR">– Ne dedim ki</span><span class="duz" style="font-size:1em;" xml:lang="tr-TR">?</span></p>
				<p class="duz-12"><span class="duz" style="font-size:1em;" xml:lang="tr-TR">– Bunlar önemli insanlar. Seni masalarına kabul ediyorlar, oysa...</span></p>
				<p class="duz-12"><span class="duz" style="font-size:1em;" xml:lang="tr-TR">– Yanılıyorsun, anne. Onları masama kabul eden benim. Bu gece bir aile yemeği yiyeceğimizi söylemiştin, değil mi?</span></p>
				<p class="duz-12"><span class="duz" style="font-size:1em;" xml:lang="tr-TR">Sybille başıyla hayır işareti yaptı, sarsılmıştı. Diane devam etti:</span></p>
				<p class="duz-12"><span class="duz" style="font-size:1em;" xml:lang="tr-TR">– Aile yemeği yeseydik, birbirimize diyecek ne bulacağımızı merak etmiyor da değilim ya...</span></p>
				<p class="duz-12"><span class="duz" style="font-size:1em;" xml:lang="tr-TR">Anne sarı perçemleriyle oynuyordu.</span></p>
				<p class="duz-12"><span class="duz" style="font-size:1em;" xml:lang="tr-TR">– Konuşmamız gerek. Bir öğlen yemeği...</span></p>
				<p class="duz-12"><span class="duz" style="font-size:1em;" xml:lang="tr-TR">– Tamam. Bir öğlen. Hoşça kal.</span></p>
				<p class="duz-12"><span class="duz" style="font-size:1em;" xml:lang="tr-TR">Sahanlıkta, duvara dayandı, karanlıkta birkaç saniye bekledi. Şimdi nefes alabiliyordu. Çocuğunun ılık vücudunu hissediyor, bu temas onu rahatlatıyordu. Yeni bir karar aldı. Lucien’ı bu sahte ve abartılı dünyadan uzak tutmak zorundaydı. Daha da önemlisi, bu görkemli akşam davetlerinden de saçma olan kendi öfkelerinden.</span></p>
				<p class="duz-12"><span class="duz" style="font-size:1em;" xml:lang="tr-TR">– Görebilir miyim?</span></p>
				<p class="duz-12"><span class="duz" style="font-size:1em;" xml:lang="tr-TR">Charles kapının aydınlığında duruyordu. Uyuyan yüzü görmek için yaklaştı.</span></p>
				<p class="duz-12"><span class="duz" style="font-size:1em;" xml:lang="tr-TR">– Çok güzel.</span></p>
				<p class="duz-12"><span class="duz" style="font-size:1em;" xml:lang="tr-TR">Erkeğin kokusunu soludu: seçkin parfüm ile puro karışımı. İçindeki rahatsızlık kaybolmaya başladı.</span></p>
				<p class="duz-12"><span class="duz" style="font-size:1em;" xml:lang="tr-TR">Charles elini Lucien’ın saçlarından geçirdi.</span></p>
				<p class="duz-12"><span class="duz" style="font-size:1em;" xml:lang="tr-TR">– Sonunda sana benzeyecek.</span></p>
				<p class="duz-12"><span class="duz" style="font-size:1em;" xml:lang="tr-TR">Diane homurdanarak merdivene yöneldi.</span></p>
				<p class="duz-12"><span class="duz" style="font-size:1em;" xml:lang="tr-TR">– Tamam. Merdivenden ineceğim. Asansörlere dayanamıyorum.</span></p>
				<p class="duz-12"><span class="duz" style="font-size:1em;" xml:lang="tr-TR">– Dur.</span></p>
				<p class="duz-12"><span class="duz" style="font-size:1em;" xml:lang="tr-TR">Charles onu birden kollarına aldı, yüzünü dudaklarına doğru çekti. Geri çekilmekte geç kaldı Diane; adamın dudakları kendininkilere değmişti. Bir anda, içini bastırılmaz bir iğrenme kapladı.</span></p>
				<p class="duz-12"><span class="duz" style="font-size:1em;" xml:lang="tr-TR">Gözleri yuvalarından fırlamış bir durumda, ilk birkaç basamağı geri geri indi. Charles sahanlıkta hareketsiz duruyordu. Sesi bir soluk gibi:</span></p>
				<p class="duz-12"><span class="duz" style="font-size:1em;" xml:lang="tr-TR">– Sana iyi şanslar diliyorum, bebeğim.</span></p>
				<p class="duz-12"><span class="duz" style="font-size:1em;" xml:lang="tr-TR">Diane, bir örümcekten daha hafif, merdivenlere kaçtı.</span></p>
				<p class="duz-12"/>
				<p class="duz-12"/>
			</div>
		</div>
	</body>
</html>