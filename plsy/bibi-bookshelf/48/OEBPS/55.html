<html xmlns="http://www.w3.org/1999/xhtml">
	<head>
		<title>55.html</title>
		<link href="template.css" rel="stylesheet" type="text/css"/>
	</head>
	<body>
		<div id="x55.html" xml:lang="tr-TR">
			<div class="story">
				<p class="bolum-ismi"><span class="bolum-ismi-38" style="font-size:1em;" xml:lang="tr-TR">55</span></p>
				<p class="duz-39"><span class="duz" style="font-size:1em;" xml:lang="tr-TR">Gittikleri yer hastane değildi, morg bile değildi.</span></p>
				<p class="duz-39"><span class="duz" style="font-size:1em;" xml:lang="tr-TR">Diane buranın tıp fakültesi ya da Ulan-Bator Bilimler Akademisi olabileceğini düşündü. Çok güçlü aydınlatılmış bir amfiye girdiler. Yer sertleştirilmiş topraktı. Masaların ardına dizilmiş sıralar, çeyrek daire halinde tavana kadar yükselerek gidiyordu. Solda, karatahtanın üzerindeki resimli tablolarda hâlâ Karl Marx’ın, Friedrich Engels’in ve Vladimir İliç Lenin’in portreleri görülüyordu.</span></p>
				<p class="duz-39"><span class="duz" style="font-size:1em;" xml:lang="tr-TR">Masaların önündeki bölümde, zemine oturtulmuş metal bir masa vardı. Masanın üzerinde de, ceset.</span></p>
				<p class="duz-39"><span class="duz" style="font-size:1em;" xml:lang="tr-TR">Masanın iki yanında, hareketsiz duran erkek hastabakıcılar. Geleneksel giysilerinin üzerine uzun naylon önlükler geçirmişlerdi. Onların yanlarında da, Çin usulü kıtık paltoları, yaldız işlemeli kırmızı kasketleriyle ayaklarını oynatan, ısınmak için avuçlarına hohlayan polisler.</span></p>
				<p class="duz-39"><span class="duz" style="font-size:1em;" xml:lang="tr-TR">Polis şefi, peşinde Diane ve Giovanni’yle yaklaştı. Diane Moğol’un onları buraya neden getirdiğini anlayamıyordu. Bu olayda zanlı, hatta tanık olarak gösterilmeleri imkânsızdı; katille karşılaşmasından kimseye söz etmemişti. Manastırdaki tek Batılılar olmaları nedeniyle, deri giysili aynasızın onları kurbanın yakını sandığını tahmin ediyordu.</span></p>
				<p class="duz-39"><span class="duz" style="font-size:1em;" xml:lang="tr-TR">Polis şefi kaba bir hareketle çarşafı çekti, Hugo Jochum’un başı ve göğsü göründü.</span></p>
				<p class="duz-39"><span class="duz" style="font-size:1em;" xml:lang="tr-TR">Diane sarımtırak saçlarla çevrelenmiş, çıkık kemikli zayıf yüze baktı. Kemiklerin üzerindeki gergin deri, fosilleşmiş amber sarılığındaydı. Ama dikkati çekecek başka bir ayrıntı vardı; ceset kahverengi lekelerle kaplıydı. Göğsünde, yaşlılık izleri. Tenin üzerinde uçsuz bucaksız bir coğrafya çizen, siyah, tane tane izler. Kısa bir an için, leopar kürkünü düşündü Diane.</span></p>
				<p class="duz-39"><span class="duz" style="font-size:1em;" xml:lang="tr-TR">Sonra cesedin göğsünde o belli belirsiz çiziği, katilin işaretini gördü. Yumruğunu cebinde sıkarak eğildi ve yarayı inceledi; Jochum’un göğsü, içeriden itilmişçesine şişmişti. Bu gövde, diğer organların arasından kalbe ulaşmak için kaburgaların altına giren kolun izini taşıyordu.</span></p>
				<p class="duz-39"><span class="duz" style="font-size:1em;" xml:lang="tr-TR">Bakışlarını kaldırdı; bütün erkekler ona bakıyordu. Düşünceli yüzlerde yeni bir gerçeği gördü. Paris’te, cinayet yönteminin katilin çılgınlık derecesi dışında bir önemi yoktu. Oysa Ulan-Bator’da, daha farklıydı bu işler. Herkes bu tip yarayı tanıyordu. Katil kurbanlarını isteyerek, hayvan öldürür gibi öldürüyordu. Bu yara sayesinde, kurbanlarını hayvan seviyesine indiriyordu. Eugen Talikh’i ve manastır koridorunda yakaladığı gerçeği düşündü. Eğer gerçekten suçlu oysa, zararsız bir fizikçinin vahşi bir katile dönüşmesini kim, nasıl açıklayacaktı? Hayvanlar gibi öldürülmeleri için, bu insanlar ne gibi bir kötülük yapmış olabilirlerdi?</span></p>
				<p class="duz-39"><span class="duz" style="font-size:1em;" xml:lang="tr-TR">Polis şefi elinde hâlâ iki pasaportla, bir adım atıp, Diane’ın karşısında durdu. Gözlerini Diane’dan ayırmadan, Giovanni’ye seslendi. İtalyan da yaklaştı, alçak sesle sordu:</span></p>
				<p class="duz-39"><span class="duz" style="font-size:1em;" xml:lang="tr-TR">– Bu adamı tanıyıp tanımadığınızı soruyor.</span></p>
				<p class="duz-39"><span class="duz" style="font-size:1em;" xml:lang="tr-TR">Diane başıyla hayır işareti yaptı. Artık adamın soruşturmanın tamamlanması için ya da herhangi bir başka nedenle onları burada alıkoymasından çekiniyordu. Oysa tokamaka varmak için topu topu üç günü vardı. Kısık sesle, endişelerini Giovanni’yle paylaştı. Diplomat devle kısa bir konuşmaya girişti. Her türlü beklentinin tersine, koca adam bir kahkaha attı ve kısa bir cevap verdi. Diane sordu:</span></p>
				<p class="duz-39"><span class="duz" style="font-size:1em;" xml:lang="tr-TR">– Ne diyor?</span></p>
				<p class="duz-39"><span class="duz" style="font-size:1em;" xml:lang="tr-TR">– Elimizde resmî izin belgeleri var. Bizi tutmak için hiçbir sebep göremiyor.</span></p>
				<p class="duz-39"><span class="duz" style="font-size:1em;" xml:lang="tr-TR">– Neye güldü?</span></p>
				<p class="duz-39"><span class="duz" style="font-size:1em;" xml:lang="tr-TR">– Ne olursa olsun, kaçma fırsatı bulamayacağımızı düşünüyor.</span></p>
				<p class="duz-39"><span class="duz" style="font-size:1em;" xml:lang="tr-TR">– Neden?</span></p>
				<p class="duz-39"><span class="duz" style="font-size:1em;" xml:lang="tr-TR">İtalyan, polis şefine dönüp nazikçe gülümsedi, sonra göz ucuyla Diane’a baktı:</span></p>
				<p class="duz-39"><span class="duz" style="font-size:1em;" xml:lang="tr-TR">– Kelimesi kelimesine şöyle dedi: “İnsan hapishaneden her zaman kaçabilir. Ama özgürlükten?”</span></p>
				<p class="duz-39"/>
			</div>
		</div>
	</body>
</html>