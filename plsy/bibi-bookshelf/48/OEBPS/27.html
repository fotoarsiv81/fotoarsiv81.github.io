<html xmlns="http://www.w3.org/1999/xhtml">
	<head>
		<title>27.html</title>
		<link href="template.css" rel="stylesheet" type="text/css"/>
	</head>
	<body>
		<div id="x27.html" xml:lang="tr-TR">
			<div class="story">
				<p class="bolum-ismi"><span class="bolum-ismi-40" style="font-size:1em;" xml:lang="tr-TR">27</span></p>
				<p class="duz-41"><span class="duz" style="font-size:1em;" xml:lang="tr-TR">Paul Sacher altmışlarında olmalıydı. Uzun boylu, sıska, seçkin, neredeyse gösterişli bir zarafetle giyinen biri. Üzerinde baltanın keskin kenarı gibi ışıldayan, koyu gri bir takım elbise vardı. Ceketin altından siyah bir gömleğin parıltıları ve ipek kravatının yumuşak çizgileri seçiliyordu. Yüzü de giyimine uygundu: çok belirgin kırışıklıklar, ama soylu bir kanın bütün iddiasını, bütün aldırmazlığını taşıyan dikey çizgiler. Çalı gibi kaşlarının altından görünen canlı ve yeşil gözleri siyahla çerçevelenmiş ve saydamlaştırılmış gibiydi. En şaşırtıcı olanı, favorileriydi; adam yanaklarında doğrudan XIX. yüzyıldan kalma, şakaklarda küçük çengellere dönüşen kıvırcık uzantılar taşıyordu. Bütün bunlar varlığıyla yarattığı rahatsızlığı ve şaşkınlığı daha da artıran hayvanımsı, ormanımsı bir görüntü veriyordu ona.</span></p>
				<p class="duz-41"><span class="duz" style="font-size:1em;" xml:lang="tr-TR">Diane içinden kahkahaların yükseldiğini hissetti. Kapıdaki adam, korku filmlerinde görülen hipnotizmacılara tıpatıp benziyordu. Eksik olan, siyah pelerini ile gümüş saplı bastonuydu sadece. Böyle birinin, Charles’ın en önemli müşterilerini gönderdiği, ciddi bir uzman olması mümkün değildi. Diane öylesine şaşkındı ki, adamın ilk cümlesini anlayamadı bile.</span></p>
				<p class="duz-41"><span class="duz" style="font-size:1em;" xml:lang="tr-TR">– Efendim? diye kekeledi.</span></p>
				<p class="duz-41"><span class="duz" style="font-size:1em;" xml:lang="tr-TR">Adam gülümsedi. Favorilerinin uçları sallandı.</span></p>
				<p class="duz-41"><span class="duz" style="font-size:1em;" xml:lang="tr-TR">– Size sadece içeri girmenizi önermiştim.</span></p>
				<p class="duz-41"><span class="duz" style="font-size:1em;" xml:lang="tr-TR">Üstüne üstlük, Slav aksanıyla konuşuyordu Sacher. “R” harflerini Walpurgis kentinin sisli gecesinde sokakta dolaşan eski bir at arabası gibi yuvarlıyordu ağzında. Diane bu kez bir adım geriledi.</span></p>
				<p class="duz-41"><span class="duz" style="font-size:1em;" xml:lang="tr-TR">– Hayır, dedi. Teşekkür ederim. Aslında kendimi hiç de formda...</span></p>
				<p class="duz-41"><span class="duz" style="font-size:1em;" xml:lang="tr-TR">– Girin. Rica ederim, girin. Bütün yolu boşuna tepmiş olmayın...</span></p>
				<p class="duz-41"><span class="duz" style="font-size:1em;" xml:lang="tr-TR">Bütün yol; Diane evinden topu topu dört yüz metre ötede, Saint-Germain Bulvarı yakınında Pontoise Sokağı’ndaki muayenehaneye varmak için attığı adımları böyle tanımlamazdı kuşkusuz. Ciddiyetini toplamak için, elinden geleni yaptı; telefon ettiği gün onu kabul etme inceliği gösteren bu adamı üzmekten korktu birden.</span></p>
				<p class="duz-41"><span class="duz" style="font-size:1em;" xml:lang="tr-TR">Eve girdiğinde, hafif de olsa bir rahatlama duydu. Siyah perde falan yoktu. Ne egzotik eşyalar ne de iç karartıcı heykelcikler. İçerisi tütsü ya da küf de kokmuyordu. Açık tütün rengi boş duvarlar, beyaz ahşap kaplamalar, modern ve sade mobilya. Yaşlı adamın peşinden yürüyüp koridora girdi, bekleme odasının önünden geçip muayene odasına vardı.</span></p>
				<p class="duz-41"><span class="duz" style="font-size:1em;" xml:lang="tr-TR">Tüm oda ikindi güneşiyle aydınlanmıştı. Odanın içinde camdan bir çalışma masası ve çok düzenli bir kütüphane vardı. Diane bu kez buraya stresten kaynaklanan sorunlarından kurtulmaya gelen siyasetçileri, büyük şirket yöneticilerini canlandırabiliyordu gözünün önünde.</span></p>
				<p class="duz-41"><span class="duz" style="font-size:1em;" xml:lang="tr-TR">Hipnotizmacı oturdu, yine gülümsedi. Diane adamın pırıltılı giysilerine ve guru gözlerine alışmaya başlamıştı bile. Bu kez içinden gülmek gelmedi. Artık Paul Sacher’nin gizli güçlerini düşünüp bir ürküntü bile duyuyordu. Belleğini araştırmasına gerçekten yardımcı olabilecek miydi? Beynini gerçekten adamın eline terk edecek miydi? Doktor “r”leri yuvarlayarak konuştu:</span></p>
				<p class="duz-41"><span class="duz" style="font-size:1em;" xml:lang="tr-TR">– Galiba sizi eğlendiriyorum, Madam.</span></p>
				<p class="duz-41"><span class="duz" style="font-size:1em;" xml:lang="tr-TR">Diane tükürüğünü yutmaya çalıştı.</span></p>
				<p class="duz-41"><span class="duz" style="font-size:1em;" xml:lang="tr-TR">– Yani... Böylesi bir...</span></p>
				<p class="duz-41"><span class="duz" style="font-size:1em;" xml:lang="tr-TR">– Bu kadar tuhaf birini beklemiyordunuz, değil mi?</span></p>
				<p class="duz-41"><span class="duz" style="font-size:1em;" xml:lang="tr-TR">– Pekâlâ... (ne diyeceğini bilemediğinden, gülümsemek zorunda kaldı.) Çok üzgünüm. Bugün yeterince ve...</span></p>
				<p class="duz-41"><span class="duz" style="font-size:1em;" xml:lang="tr-TR">Sesi kendiliğinden kısıldı. Doktor siyah reçineden yapılmış bir kâğıt ağırlığını eline alıp oynamaya koyuldu.</span></p>
				<p class="duz-41"><span class="duz" style="font-size:1em;" xml:lang="tr-TR">– Yaşlı büyücü tavrının fazla lehime olmadığını ben de biliyorum. Oysa, rasyonalistim. Üstelik hipnozdan daha rasyonel bir şey olamaz.</span></p>
				<p class="duz-41"><span class="duz" style="font-size:1em;" xml:lang="tr-TR">Diane gırtlaktan gelme konuşma tarzının yavaşça gerilediğini düşündü; ya da belki o alışıyordu bu konuşmaya. Adamın çekiciliği sudaki halkalar gibi etkiliyordu insanı. Şimdi artık duvara asılı çerçevelerin farkına varıyordu: Sacher’nin tek egemen öğretici olarak göründüğü grup fotoğrafları. Her seferinde de yanında ona hayranlıkla bakan, güzel bir kız öğrenci. Hem zaten Charles, “Tam bir sürübaşı” dememiş miydi?</span></p>
				<p class="duz-41"><span class="duz" style="font-size:1em;" xml:lang="tr-TR">– Size ne gibi bir yardımım dokunabilir? dedi adam kâğıt ağırlığını usulca masanın üzerine bırakırken. Charles arayacağınızı bildirdi.</span></p>
				<p class="duz-41"><span class="duz" style="font-size:1em;" xml:lang="tr-TR">Diane dikildi.</span></p>
				<p class="duz-41"><span class="duz" style="font-size:1em;" xml:lang="tr-TR">– Size ne anlattı?</span></p>
				<p class="duz-41"><span class="duz" style="font-size:1em;" xml:lang="tr-TR">– Hiç. Onun için çok değerli biri olduğunuzun ve... size karşı çok dikkatli olmam gerektiğinin dışında, hiç. Onun için, sorumu tekrarlıyorum; size ne gibi bir yardımım dokunabilir?</span></p>
				<p class="duz-41"><span class="duz" style="font-size:1em;" xml:lang="tr-TR">– Önce size hipnozla ilgili açık bir soru sormak istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Sizi dinliyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Bir insana iradesine aykırı bir hareket yaptırmak mümkün müdür?</span></p>
				<p class="duz-41"><span class="duz" style="font-size:1em;" xml:lang="tr-TR">Psikiyatr dirseklerini koltuğunun paslanmaz çelik kollarına dayadı. Parmaklarında bir sürü yüzük vardı: firuze, ametist, yakut.</span></p>
				<p class="duz-41"><span class="duz" style="font-size:1em;" xml:lang="tr-TR">– Hayır, diye cevap verdi. Hipnotizma asla bir bilinç iğfali değildir. Tüm o hipnoz edilmiş katil, kandırılmış kadın öyküleri, birer masaldan öteye gidemez. Hasta her an direnebilir. İradesi dimdik, ayaktadır.</span></p>
				<p class="duz-41"><span class="duz" style="font-size:1em;" xml:lang="tr-TR">– Ama... birini uyutmak? Bu yöntemden yararlanarak, birini uyutabilirsiniz, değil mi?</span></p>
				<p class="duz-41"><span class="duz" style="font-size:1em;" xml:lang="tr-TR">Sacher dudak büktü. Favorileri de bu hareketi izledi.</span></p>
				<p class="duz-41"><span class="duz" style="font-size:1em;" xml:lang="tr-TR">– Uyutma bambaşka bir sorundur. Burada hipnotizma transına çok yakın bir teslimiyetten söz ediyoruz. Bu dediğiniz, tamam; bunu gerçekleştirebiliriz.</span></p>
				<p class="duz-41"><span class="duz" style="font-size:1em;" xml:lang="tr-TR">– Uzaktan da mı? Birini uzaktan uyutabilir misini</span><span class="duz" style="font-size:1em;" xml:lang="tr-TR">z?</span></p>
				<p class="duz-41"><span class="duz" style="font-size:1em;" xml:lang="tr-TR">– Ne demek, “uzaktan?”</span></p>
				<p class="duz-41"><span class="duz" style="font-size:1em;" xml:lang="tr-TR">– Bir kişiyi telkin seansından belirli bir süre sonra, siz artık orada değilken uyuyacak biçimde programlayabilir misiniz?</span></p>
				<p class="duz-41"><span class="duz" style="font-size:1em;" xml:lang="tr-TR">Adam başıyla onayladı:</span></p>
				<p class="duz-41"><span class="duz" style="font-size:1em;" xml:lang="tr-TR">– Evet. Bu mümkün. Seans sırasında belirlenen işareti vermek yeterli.</span></p>
				<p class="duz-41"><span class="duz" style="font-size:1em;" xml:lang="tr-TR">Diane sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– Nasıl bir işaret?</span></p>
				<p class="duz-41"><span class="duz" style="font-size:1em;" xml:lang="tr-TR">– Madam, sorularınızın amacını pek anlayamıyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Nasıl bir işaret?</span></p>
				<p class="duz-41"><span class="duz" style="font-size:1em;" xml:lang="tr-TR">– Peki, örneğin bu bir anahtar sözcük olabilir. Seans sırasında bu sözcüğü kişinin bilinçaltına yerleştirir ve sözcük ile uyuma durumu arasında bir ilişki kurarız. Daha sonra, yeniden uyuma haline geçmek için, bu kelimeyi tekrarlamak yeter.</span></p>
				<p class="duz-41"><span class="duz" style="font-size:1em;" xml:lang="tr-TR">Diane Vulovic’in sözlerini hatırladı: “Bütün olanları düşündüğümde, gördüğüm tek bir şey var... Yeşil... Haki yeşili... Sanki... askerî kumaş gibi...” Sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– İşaret sadece gözle ilgili olabilir mi?</span></p>
				<p class="duz-41"><span class="duz" style="font-size:1em;" xml:lang="tr-TR">– Tabiî.</span></p>
				<p class="duz-41"><span class="duz" style="font-size:1em;" xml:lang="tr-TR">– Bir renk?</span></p>
				<p class="duz-41"><span class="duz" style="font-size:1em;" xml:lang="tr-TR">– Kesinlikle. Bir renk, bir eşya, bir hareket, ne isterseniz.</span></p>
				<p class="duz-41"><span class="duz" style="font-size:1em;" xml:lang="tr-TR">– Kişi daha sonra ne hatırlar?</span></p>
				<p class="duz-41"><span class="duz" style="font-size:1em;" xml:lang="tr-TR">– Bu seans sırasında, hipnotizma çalışmasının derinliğine bağlıdır.</span></p>
				<p class="duz-41"><span class="duz" style="font-size:1em;" xml:lang="tr-TR">– Her şeyi unutabilir mi?</span></p>
				<p class="duz-41"><span class="duz" style="font-size:1em;" xml:lang="tr-TR">– Çok derin hipnoz durumunda, evet, ama beni çalışmalarımızın en aşırı uçlarına götürüyorsunuz. Ahlak kurallarımız son derece katıdır ve...</span></p>
				<p class="duz-41"><span class="duz" style="font-size:1em;" xml:lang="tr-TR">Diane artık dinlemiyordu. Etinin liflerinde, gerçeğe yaklaştığını hissediyordu. Birinin Porte-d’Auteuil Caddesi otoparkında Marc Vulovic’i hipnotizmayla uyutması pekâlâ mümkün görünüyordu. Gücünün doruğunda olan Rolf van Kaen’i de düşündü, hiçbir direniş göstermeden karnının yarılmasına izin veren o dev gibi adamı. Neden hipnoz altında olması</span><span class="duz" style="font-size:1em;" xml:lang="tr-TR">n? Adam konuşmasını sürdürdü:</span></p>
				<p class="duz-41"><span class="duz" style="font-size:1em;" xml:lang="tr-TR">– Charles bana sizin bir...</span></p>
				<p class="duz-41"><span class="duz" style="font-size:1em;" xml:lang="tr-TR">– Doğru. Telkin durumuna girmek istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Ne konuda? Sorularınız oldukça tuhaf da. Genelde hastalarımın ya sigarayla sorunları vardır ya da bir alerjiyle...</span></p>
				<p class="duz-41"><span class="duz" style="font-size:1em;" xml:lang="tr-TR">– Hayatımın belirli bir dönemini yeniden yaşamak istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">Sacher gülümsedi. Yeniden uzmanlık alanına dönmüştü. Koltuğuna rahatça yerleşti, başını – modelini inceleyen bir ressam gibi – bir yana eğdi ve sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– Söz ettiğiniz dönem ne? Çok eski bir anı mı?</span></p>
				<p class="duz-41"><span class="duz" style="font-size:1em;" xml:lang="tr-TR">– Hayır. Olay geçeli daha iki hafta bile olmadı. Oysa bilinçaltımın bazı ayrıntıları gizlediğini düşünüyorum. Charles gerçekleri hatırlama konusunda bana yardımcı olabileceğinizi söyledi.</span></p>
				<p class="duz-41"><span class="duz" style="font-size:1em;" xml:lang="tr-TR">– Hiç sorun değil. Bana önce genel çevreyi bir anlatın, sonra da...</span></p>
				<p class="duz-41"><span class="duz" style="font-size:1em;" xml:lang="tr-TR">– Bir dakika.</span></p>
				<p class="duz-41"><span class="duz" style="font-size:1em;" xml:lang="tr-TR">Diane zihnini bu adama açmaktan korktuğunu anlamıştı. Biraz daha süre kazanabilmek için sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– Önce siz anlatın... Belleğime nasıl gireceksiniz?</span></p>
				<p class="duz-41"><span class="duz" style="font-size:1em;" xml:lang="tr-TR">– Hiç endişeniz olmasın, bir takım çalışması olacak.</span></p>
				<p class="duz-41"><span class="duz" style="font-size:1em;" xml:lang="tr-TR">– Takım çalışması güvene dayanmalı. Beynime nasıl gireceğinizi ayrıntılarıyla anlatın.</span></p>
				<p class="duz-41"><span class="duz" style="font-size:1em;" xml:lang="tr-TR">Sacher diklendi:</span></p>
				<p class="duz-41"><span class="duz" style="font-size:1em;" xml:lang="tr-TR">– Size anlatamamaktan çekiniyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Neden?</span></p>
				<p class="duz-41"><span class="duz" style="font-size:1em;" xml:lang="tr-TR">– Kullanılan yöntemi ne kadar bilirseniz, o kadar direnme eğilimi gösterirsiniz de ondan.</span></p>
				<p class="duz-41"><span class="duz" style="font-size:1em;" xml:lang="tr-TR">– Buraya kendi isteğimle geldim.</span></p>
				<p class="duz-41"><span class="duz" style="font-size:1em;" xml:lang="tr-TR">– Ben bilinçaltınızdan söz ediyorum. Sizden bazı bilgileri saklayan bilinçaltınızdan. Eğer ona kendini savunacak silahlar verirseniz, inanın bana, silahları kullanacaktır.</span></p>
				<p class="duz-41"><span class="duz" style="font-size:1em;" xml:lang="tr-TR">– Ben... size beynimi böylesine açamam.</span></p>
				<p class="duz-41"><span class="duz" style="font-size:1em;" xml:lang="tr-TR">Psikiyatr sessiz kaldı. Konunun Diane için önemini ölçmeye çalışır gibiydi. Yeniden kâğıt ağırlığını eline aldı, sonra yerine koyup mırıldandı:</span></p>
				<p class="duz-41"><span class="duz" style="font-size:1em;" xml:lang="tr-TR">– Hipnoz çok güçlü bir konsantrasyon seansından başka bir şey değil. Birlikte dikkat yeteneğinize hâkim olabilecek fiziksel duygularınıza </span><span class="duz" style="font-size:1em;" xml:lang="tr-TR">– örneğin kan dolaşımınıza – değineceğiz. O duyguların dışında her şeyi unutacaksınız. Çevrenizi çok uzaktan algılar olacaksınız. Böylesi bir “bağ koparma” günlük hayatta da yaşanır. Örneğin, bütün dikkatinizi bir dosyanın incelenmesine verdiğinizde, aklınız çalışmanızın emrine girer. Bir böcek gelip, sizi sokar; farkına bile varmazsınız. Hipnoz durumundasınız, trans halindesiniz demektir bu. Bedensel yıkıma uğranılan dinî törenlerde de karşılaşılır bu durumla. Beyin acı mesajını “alamaz” bir süre sonra.</span></p>
				<p class="duz-41"><span class="duz" style="font-size:1em;" xml:lang="tr-TR">– Bilinçaltının engellerini bu hipnoz durumu sayesinde mi kaldırıyorsunuz?</span></p>
				<p class="duz-41"><span class="duz" style="font-size:1em;" xml:lang="tr-TR">– Evet, çünkü savunma hatları kuran, bilinçaltı değil, bizzat bilincin kendisidir. Ama belirli bir konsantrasyona eriştiğimizde, artık mantık kapısını kullanmayız. Her şey hipnotizmacı ile kişinin bilinçaltı arasında özel bir ilişkiye dönüşür.</span></p>
				<p class="duz-41"><span class="duz" style="font-size:1em;" xml:lang="tr-TR">Diane gençliğinde başından geçen olayı düşündü. Yaşamının bir bölümünü bu anıyı unutmaya, belleğini kapalı bir kasaya dönüştürmeye ayırmıştı. Sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– Bu şekilde ne kadar eskiye gidilebilir?</span></p>
				<p class="duz-41"><span class="duz" style="font-size:1em;" xml:lang="tr-TR">– Bir sınır yok. Bu koltuğa oturup, bebeklik günlerini yeniden yaşayan hasta sayısını bir bilseniz, şaşarsınız. Bebek gibi konuşmaya başlarlar. Bakışları tıpkı birkaç günlük bir bebek gibi, dengesizdir. Daha eskiye bile gitmek mümkün.</span></p>
				<p class="duz-41"><span class="duz" style="font-size:1em;" xml:lang="tr-TR">– Daha eskiye mi?</span></p>
				<p class="duz-41"><span class="duz" style="font-size:1em;" xml:lang="tr-TR">– İçimizde sakladığımız belleğin başlangıcına kadar. Yani, bundan önceki hayatlarımızın hatıralarına.</span></p>
				<p class="duz-41"><span class="duz" style="font-size:1em;" xml:lang="tr-TR">Diane gülmeye çalıştı:</span></p>
				<p class="duz-41"><span class="duz" style="font-size:1em;" xml:lang="tr-TR">– Üzgünüm, dedi. Reenkarnasyona inanmıyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Ben belirli hayatlardan miras kalan anılardan söz etmiyorum. Benim bahsettiğim, alıcısı olduğumuz doğal bellek. Aslına bakarsanız, genetik de bir çeşit bellektir. Gelişmemizin etimize işlemiş belleği.</span></p>
				<p class="duz-41"><span class="duz" style="font-size:1em;" xml:lang="tr-TR">– Bu da bir anlatım. Ama biz somut anılardan söz ediyorduk...</span></p>
				<p class="duz-41"><span class="duz" style="font-size:1em;" xml:lang="tr-TR">– Çok somut anılar olabilir bunlar! Doğar doğmaz yüzmeye başlayan bebekleri bir düşünün. Yeni doğmuş bir bebeği suya batırın, ilk refleksi ses tellerini kapatmak olacaktır. Bu refleks nereden geliyor?</span></p>
				<p class="duz-41"><span class="duz" style="font-size:1em;" xml:lang="tr-TR">– Hayatta kalma içgüdüsünden.</span></p>
				<p class="duz-41"><span class="duz" style="font-size:1em;" xml:lang="tr-TR">– Birkaç günlükken mi?</span></p>
				<p class="duz-41"><span class="duz" style="font-size:1em;" xml:lang="tr-TR">Diane gözlerini kırptı. Hipnotizmacı söze devam etti:</span></p>
				<p class="duz-41"><span class="duz" style="font-size:1em;" xml:lang="tr-TR">– Bu refleks insanın insan değil, karada ve denizde yaşayan bir yaratık olduğu tarihöncesi dönemlerden geliyor. Çocuk suya değer değmez, o dönemi hatırlıyor. Daha doğrusu, o dönemi bilincin ötesinde hatırlayan, çocuğun vücudu. Hipnozun bu gibi anıları daha yakına, bilincimize getiremeyeceğini kim iddia edebili</span><span class="duz" style="font-size:1em;" xml:lang="tr-TR">r?</span></p>
				<p class="duz-41"><span class="duz" style="font-size:1em;" xml:lang="tr-TR">Diane içini bir rahatsızlığın kapladığını hissetti. Burada kalıp büyük sıçrayışı yapmak istediğinden hiç de emin değildi. Genç kadını gerçekten sarsan bir başka ayrıntı daha vardı, güneş batmış, muayenehane loşluğa gömülmüştü. Oysa hipnotizmacının gözleri o ana dek hiç bu kadar güçlü parıldamamıştı. Diane adamın gözbebeklerinde, retina ile gözakı arasında ışığı daha iyi algılamayı sağlayan gümüşümsü tabakalar bulunan gece hayvanlarının, mesela kurtların gözlerindeki gibi şimşekler çaktığını düşündü. Sacher’de aynı gümüşlü bakışlar vardı... Genç kadın gitmeye hazırlanırken, hipnotizmacı sordu:</span></p>
				<p class="duz-41"><span class="duz" style="font-size:1em;" xml:lang="tr-TR">– Artık bana yeniden yaşamak istediğiniz sahneden bahsetseniz?</span></p>
				<p class="duz-41"><span class="duz" style="font-size:1em;" xml:lang="tr-TR">Diane hızla düşündü. Kendini birkaç saat önce, hastane odasında, buraya gelme kararı verirken gördü. Koltuğuna iyice büzülüp, sakin bir sesle anlatmaya başladı:</span></p>
				<p class="duz-41"><span class="duz" style="font-size:1em;" xml:lang="tr-TR">– Çocuğum ve ben 22 eylül çarşamba akşamı geceyarısına doğru, çevre yolunda Dauphine Kapısı yakınında bir otomobil kazası geçirdik. Ben kazadan yara almadan kurtuldum, ama oğlum on beş gün boyunca yaşam ile ölüm arasında gidip geldi. Bugün artık bu durumdan sıyrılacağını sanıyorum ama... Tereddüt etti.</span></p>
				<p class="duz-41"><span class="duz" style="font-size:1em;" xml:lang="tr-TR">– Kazadan önceki dakikaları yeniden yaşamak istiyorum, diyebildi sonunda. Her hareketi, her ayrıntıyı yeniden yaşamak istiyorum. Hiçbir hata yapmadığımdan emin olmak istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Sürücü hatası mı?</span></p>
				<p class="duz-41"><span class="duz" style="font-size:1em;" xml:lang="tr-TR">– Hayır. Kazaya kayarak bütün yolu kaplayan bir kamyon neden oldu. Benim hiç suçum yok. Ama... biraz içkiliydim. Bir de oğlumun emniyet kemerini taktığımdan emin olmak istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">Birkaç saniyelik bir duraklama, sonra:</span></p>
				<p class="duz-41"><span class="duz" style="font-size:1em;" xml:lang="tr-TR">– Kaza anında, kemerin bağlı olmadığını belirtmek zorundayım.</span></p>
				<p class="duz-41"><span class="duz" style="font-size:1em;" xml:lang="tr-TR">Sacher ellerini masasının ayna gibi yüzeyi üzerinde kenetleyip Diane’a doğru eğildi. Gözbebekleri parlıyordu.</span></p>
				<p class="duz-41"><span class="duz" style="font-size:1em;" xml:lang="tr-TR">– Kemer bağlı olmadığına göre, demek takmamışsınız, öyle değil mi?</span></p>
				<p class="duz-41"><span class="duz" style="font-size:1em;" xml:lang="tr-TR">– O kemeri taktığımı biliyorum. Şimdi de bunu, hipnozla doğrulamak istiyorum.</span></p>
				<p class="duz-41"><span class="duz" style="font-size:1em;" xml:lang="tr-TR">Doktor düşünüyor gibiydi. Kuşkusuz, en az Charles Helikian kadar şaşkındı o da.</span></p>
				<p class="duz-41"><span class="duz" style="font-size:1em;" xml:lang="tr-TR">– Kemeri bağladığınızı varsayalım, dedi. Kemerin kazadan sonra açık olmasını nasıl açıklayacağız?</span></p>
				<p class="duz-41"><span class="duz" style="font-size:1em;" xml:lang="tr-TR">– Kemerin yolculuk sırasında açıldığını düşünüyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Küçük oğlunuz tarafından?</span></p>
				<p class="duz-41"><span class="duz" style="font-size:1em;" xml:lang="tr-TR">Söylemek zorundaydı. Varsayımını açıklamak zorundaydı. Kısık sesle anlattı:</span></p>
				<p class="duz-41"><span class="duz" style="font-size:1em;" xml:lang="tr-TR">– Başka birini düşünüyorum. Arabama gizlice binmiş birini. Kazanın bütün ayrıntılarıyla hazırlandığını, planlandığını, gerçekleştirildiğini düşünüyorum.</span></p>
				<p class="duz-41"><span class="duz" style="font-size:1em;" xml:lang="tr-TR">– Şaka etmiyorsunuz ya?</span></p>
				<p class="duz-41"><span class="duz" style="font-size:1em;" xml:lang="tr-TR">– Şaka ediyormuşum gibi davranıp, beni hipnotize edin.</span></p>
				<p class="duz-41"><span class="duz" style="font-size:1em;" xml:lang="tr-TR">– Saçmalık bu. Birileri bu kadar zahmete neden girsin?</span></p>
				<p class="duz-41"><span class="duz" style="font-size:1em;" xml:lang="tr-TR">– Beni hipnotize edin.</span></p>
				<p class="duz-41"><span class="duz" style="font-size:1em;" xml:lang="tr-TR">– Adamın biri, kaza anında, sizinle aynı arabada bulunma riskini almış olabilir mi?</span></p>
				<p class="duz-41"><span class="duz" style="font-size:1em;" xml:lang="tr-TR">Diane psikiyatrdan hiçbir şey elde edemeyeceğini anladı. Eşyalarını toplayıp ayağa kalktı.</span></p>
				<p class="duz-41"><span class="duz" style="font-size:1em;" xml:lang="tr-TR">– Bir dakika, dedi Sacher.</span></p>
				<p class="duz-41"><span class="duz" style="font-size:1em;" xml:lang="tr-TR">Sonra nazik bir hareketle koltuğu işaret etti. Sevgiyle gülümsüyordu ama, Diane adamın titrediğini fark etti.</span></p>
				<p class="duz-41"><span class="duz" style="font-size:1em;" xml:lang="tr-TR">– Oturun, dedi Sacher. Başlayacağız.</span></p>
				<p class="duz-41"/>
			</div>
		</div>
	</body>
</html>