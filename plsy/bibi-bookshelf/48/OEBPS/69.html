<html xmlns="http://www.w3.org/1999/xhtml">
	<head>
		<title>69.html</title>
		<link href="template.css" rel="stylesheet" type="text/css"/>
	</head>
	<body>
		<div id="x69.html" xml:lang="tr-TR">
			<div class="story">
				<p class="bolum-ismi"><span class="bolum-ismi-58" style="font-size:1em;" xml:lang="tr-TR">69</span></p>
				<p class="duz-59"><span class="duz" style="font-size:1em;" xml:lang="tr-TR">Neonlardan yayılan ışık, soğuğa daha fazla direnemiyordu. Diane ellerinin ve ayaklarının uyuştuğunu, ağırlaştığını hissetti. Hikâyenin sonuna kadar dayanabilecek miydi? Şafağa kadar?</span></p>
				<p class="duz-59"><span class="duz" style="font-size:1em;" xml:lang="tr-TR">Mavriskiy ve Sacher kımıldamıyordu. Sybille Thiberge’in sözlerini, sanki söylenenlerin kendileri için yaşamsal değeri varmış gibi, gözlerini kırpmadan dinliyorlardı. Yüzlerinde heykel ciddiyeti vardı. Diane Çin tapınaklarının girişlerini koruyan taş hayvanları hatırladı.</span></p>
				<p class="duz-59"><span class="duz" style="font-size:1em;" xml:lang="tr-TR">Lanetli anne sözlerine devam etti:</span></p>
				<p class="duz-59"><span class="duz" style="font-size:1em;" xml:lang="tr-TR">– Biz tokamaka vardığımızda, parapsikologlar çalışmaları çoktan amacından saptırmışlardı. Thomas incelemelerdeki acımasızlığa daha başından tutuldu. Bense yapılan deneyleri kötü kaderimin yeni bir aşaması olarak görüyordum sadece. Bütün bunların içinde, soğukkanlı bir aldırmazlıkla yaşıyordum.</span></p>
				<p class="duz-59"><span class="duz" style="font-size:1em;" xml:lang="tr-TR">Ne var ki Tseven şamanları getirdiklerinde, harekete geçmeye karar verdim. Benim ile öteki araştırmacılar arasındaki güç dengesi son iki yılda çok değişmişti. Tüm çılgınlıklarına, bütün acımasızlıklarına rağmen, hepsi bana âşık olmuştu. Onlara Fransızca’yı ben öğrettim. İçkiliyken açıkladıkları sırlarını ben dinledim. Onlara bir nebze olsun yakınlık gösteren de bendim. Bana bu cehennemdeki her şeyden daha çok sevgi, saygı ve hayranlık duyuyorlardı.</span></p>
				<p class="duz-59"><span class="duz" style="font-size:1em;" xml:lang="tr-TR">Diane o Slav işkencecileri gözünün önüne getirmeye çalıştı. Anası gözüne yılan saçlı çılgın bir ejder gibi göründü.</span></p>
				<p class="duz-59"><span class="duz" style="font-size:1em;" xml:lang="tr-TR">– Bu kanlı yöntemleriyle hiçbir yere varamayacaklarını anlattım onlara, şamanların gücüne ulaşmanın tek yolunun öğretiden geçtiğini söyledim. Bize yardım etmesi için Talikh’i nasıl ikna edeceğimi biliyordum...</span></p>
				<p class="duz-59"><span class="duz" style="font-size:1em;" xml:lang="tr-TR">Diane kabaca sözünü kesti:</span></p>
				<p class="duz-59"><span class="duz" style="font-size:1em;" xml:lang="tr-TR">– İşte buna inanamam. Sibiryalı büyücülere işkence ediyorsunuz, Talikh’i zindana atıp kardeşlerini yakıyorsunuz, sonra da Talikh’in emirlerinizi yerine getirmesi için, senin hücresine girip gözlerini süzmenin yeterli olacağını sanıyorsunuz? Bütün anlattıkların palavra.</span></p>
				<p class="duz-59"><span class="duz" style="font-size:1em;" xml:lang="tr-TR">Sybille yüzünü buruşturdu.</span></p>
				<p class="duz-59"><span class="duz" style="font-size:1em;" xml:lang="tr-TR">– Yeteneklerimi hor görme, güzelim. Ama haklısın, başaramadım, Neyse ki Eugen’in başka bir planı daha vardı.</span></p>
				<p class="duz-59"><span class="duz" style="font-size:1em;" xml:lang="tr-TR">– Nasıl bir plan?</span></p>
				<p class="duz-59"><span class="duz" style="font-size:1em;" xml:lang="tr-TR">– Sabırlı ol. Bırak da her şeyi sırasıyla anlatayım.</span></p>
				<p class="duz-59"><span class="duz" style="font-size:1em;" xml:lang="tr-TR">Sözü Paul Sacher aldı. Ayrıntıların adamıydı o.</span></p>
				<p class="duz-59"><span class="duz" style="font-size:1em;" xml:lang="tr-TR">– Nisan sonuna doğru, Talikh ile Tseven şamanları serbest bıraktık. Dokuz şamanı. Hep birlikte burada, bu salonda toplandık. Dünmüş gibi hatırlıyorum. Sıska yüzlerini, ağaç kabuğu kadar sert derilerini, yıpranmış siyah deellerini. Hep birlikte, çemberi oluşturduk. Artık meclis başlayabilirdi.</span></p>
				<p class="duz-59"><span class="duz" style="font-size:1em;" xml:lang="tr-TR">– Meclis mi?</span></p>
				<p class="duz-59"><span class="duz" style="font-size:1em;" xml:lang="tr-TR">Sybille açıkladı:</span></p>
				<p class="duz-59"><span class="duz" style="font-size:1em;" xml:lang="tr-TR">– Tseven dilinde, </span><span class="italik-14" style="font-size:1em;" xml:lang="tr-TR">iluk.</span><span class="duz" style="font-size:1em;" xml:lang="tr-TR"> Vatikan’da kardinallerin toplantısı gibi, dinî bir meclis; tek fark, burada toplananların şaman olması. Moğolistan’ın ve Sibirya’nın en güçlü şamanları. Taştan bir çemberin içinde toplanmıştık. Tsevenler toplantımıza “taş meclisi” adını verdiler.</span></p>
				<p class="duz-59"><span class="duz" style="font-size:1em;" xml:lang="tr-TR">Giovanni’nin içindeki etnolog birden uyanıp, sordu:</span></p>
				<p class="duz-59"><span class="duz" style="font-size:1em;" xml:lang="tr-TR">– Tören nasıl oldu?</span></p>
				<p class="duz-59"><span class="duz" style="font-size:1em;" xml:lang="tr-TR">Sybille İtalyan’a küçümseyen gözlerle baktı.</span></p>
				<p class="duz-59"><span class="duz" style="font-size:1em;" xml:lang="tr-TR">– Bir sırra ulaşmak, bir çizginin ötesine geçmek gibi bir şeydir. O sırrı açıklamak da, öte taraftan bu yana dönmek. Şamanlar ormanda bize rehberlik ettiler. Giderek insan âdetlerinden arındık, konuşmayı unuttuk, çiğ et yemeğe başladık. Tayga içimize girdi, parçaladı, yok etti. Deneme gerçek bir ölüm oldu ama, sonunda ellerimiz güç dolu, hayata döndük.</span></p>
				<p class="duz-59"><span class="duz" style="font-size:1em;" xml:lang="tr-TR">Diane sordu:</span></p>
				<p class="duz-59"><span class="duz" style="font-size:1em;" xml:lang="tr-TR">– Tam olarak, hangi güç?</span></p>
				<p class="duz-59"><span class="duz" style="font-size:1em;" xml:lang="tr-TR">– Öğrendiklerimiz, elimizdeki yeteneklerimizi sonuna kadar kullanabilmemizi sağladı.</span></p>
				<p class="duz-59"><span class="duz" style="font-size:1em;" xml:lang="tr-TR">Diane titremeye başladı. Gerçek, soğukla birlikte kanına işliyordu. Bulunduğu durumda, vücudun her üç dakikada bir derece ısı kaybettiğini biliyordu. Hep birlikte donarak mı öleceklerdi? Yine sordu:</span></p>
				<p class="duz-59"><span class="duz" style="font-size:1em;" xml:lang="tr-TR">– Tseven şamanlara ne yaptınız?</span></p>
				<p class="duz-59"><span class="duz" style="font-size:1em;" xml:lang="tr-TR">Mavriskiy sahte bir pişmanlıkla eğildi.</span></p>
				<p class="duz-59"><span class="duz" style="font-size:1em;" xml:lang="tr-TR">– Öldürdük. Bizim öykümüz, alçaklığın öyküsüydü. Sınırsız bir hırsın, bir gücün öyküsü. Bu sırları bizden başka kimsenin bilmesini istemedik.</span></p>
				<p class="duz-59"><span class="duz" style="font-size:1em;" xml:lang="tr-TR">– Ya Talikh? diye haykırdı Diane.</span></p>
				<p class="duz-59"><span class="duz" style="font-size:1em;" xml:lang="tr-TR">Sacher açıkladı:</span></p>
				<p class="duz-59"><span class="duz" style="font-size:1em;" xml:lang="tr-TR">– Artık aramızda dövüşmenin zamanı değildi. Nükleer kazayı araştırmak için gönderilen yeni parti komiserleri, yeni askerî birlikler yoldaydı. Elimizden sadece Suyan, seni iyileştiren büyücü kadın kurtuldu.</span></p>
				<p class="duz-59"><span class="duz" style="font-size:1em;" xml:lang="tr-TR">Diane annesine döndü:</span></p>
				<p class="duz-59"><span class="duz" style="font-size:1em;" xml:lang="tr-TR">– Sen ve Thomas, Fransa’ya nasıl döndünüz</span><span class="duz" style="font-size:1em;" xml:lang="tr-TR">?</span></p>
				<p class="duz-59"><span class="duz" style="font-size:1em;" xml:lang="tr-TR">– Kolaylıkla. Bir süre Moskova’da kalıp adımızı unutturduktan sonra, Fransız Büyükelçiliği’ne başvurduk. Pişman olmuş kaçak rolü oynamamız yetti.</span></p>
				<p class="duz-59"><span class="duz" style="font-size:1em;" xml:lang="tr-TR">– Ruslar da gitmenize izin verdi, öyle mi?</span></p>
				<p class="duz-59"><span class="duz" style="font-size:1em;" xml:lang="tr-TR">– Tek bir sonuç bile alınmamış bir laboratuvardan gelme iki Fransız parapsikoloğu. Brejnev Rusyası’nın bizimle uğraşmaktan daha acil işleri vardı.</span></p>
				<p class="duz-59"><span class="duz" style="font-size:1em;" xml:lang="tr-TR">Diane gerisini yüksek sesle tahmin etti:</span></p>
				<p class="duz-59"><span class="duz" style="font-size:1em;" xml:lang="tr-TR">– Sonra da doğduğunuz ülkeye, adsızlar kalabalığının içinden birer adsız olarak döndünüz; Van Kaen, Jochum, Mavriskiy, Sacher... Bütün o yıllar süresince, elinizdeki gücü kullanarak iktidara, zenginliğe ulaştınız.</span></p>
				<p class="duz-59"><span class="duz" style="font-size:1em;" xml:lang="tr-TR">Sybille sırıttı. Gözleri ateşten buğulanmış gibiydi.</span></p>
				<p class="duz-59"><span class="duz" style="font-size:1em;" xml:lang="tr-TR">– Sahip olduğumuzu, içimizde sakladığımızı hiç anlayamayacaksın. Bizim gözümüzde materyalist gerçeğin hiçbir önemi yok. Kendi yeteneklerimiz dışında hiçbir şeyle ilgilenmedik. Ruhumuzda ve beynimizde gizlenen, istediğimiz gibi izlediğimiz, incelediğimiz, yönlendirdiğimiz o kusursuz mekanizmalardan başka hiçbir şeyin önemi olmadı. Bu söylediğimi unutma. Paranormal yetenekleri incelemenin tek bir yolu vardır; o yeteneklere sahip olmak. Sen bu anlattığım ufukları hayal bile edemezsin.</span></p>
				<p class="duz-59"><span class="duz" style="font-size:1em;" xml:lang="tr-TR">Diane bitkince cevap verdi:</span></p>
				<p class="duz-59"><span class="duz" style="font-size:1em;" xml:lang="tr-TR">– Aslında, önemli de değil. Ama anlayamadığım son bir şey daha var.</span></p>
				<p class="duz-59"><span class="duz" style="font-size:1em;" xml:lang="tr-TR">– Neymiş?</span></p>
				<p class="duz-59"><span class="duz" style="font-size:1em;" xml:lang="tr-TR">Ellerini açtı. Soğuk parmaklarının ucunu kemirmeye başlamıştı. Bundan, kalbinin yavaşladığını, derisine, kol ve bacaklarına yeterince kan pompalayamadığını anladı.</span></p>
				<p class="duz-59"><span class="duz" style="font-size:1em;" xml:lang="tr-TR">– Buraya neden geldiniz? Neden bugün?</span></p>
				<p class="duz-59"><span class="duz" style="font-size:1em;" xml:lang="tr-TR">– Çarpışmak için.</span></p>
				<p class="duz-59"><span class="duz" style="font-size:1em;" xml:lang="tr-TR">– Çarpışmak mı?</span></p>
				<p class="duz-59"><span class="duz" style="font-size:1em;" xml:lang="tr-TR">Kırmızı başlıklı kadın birkaç adım attı. Soğuğa karşı duyarsız görünüyordu. Eldiveninin ucuyla metal masanın üzerinde kalan ameliyat aletlerini okşadı:</span></p>
				<p class="duz-59"><span class="duz" style="font-size:1em;" xml:lang="tr-TR">– Meclis bize güçlerini devretti. Karşılığında, kurallarını sonuna dek uygulamamız gerekiyor.</span></p>
				<p class="duz-59"><span class="duz" style="font-size:1em;" xml:lang="tr-TR">– Hangi kurallar? Hiçbir şey anlamıyorum.</span></p>
				<p class="duz-59"><span class="duz" style="font-size:1em;" xml:lang="tr-TR">– Çok eski zamanlardan bu yana, Tseven büyücüleri burada birbirleriyle karşılaşır, yeteneklerini, güçlerini yarıştırır. Her karşılaşmanın galibi, diğerinin gücüne sahip olur. Bir gün dövüşmek, gücümüzü bu vadide ortaya koymak zorunda kalacağımızı başından beri biliyorduk. İşaret verildi. Birbirimizle çarpışmak için geldik.</span></p>
				<p class="duz-59"><span class="duz" style="font-size:1em;" xml:lang="tr-TR">Diane ve Giovanni birbirleriyle bakıştılar. Kargo uçağında gelirlerken, “Çeşitli kabilelerin şamanları gizli buluşma yerlerinde toplanıp, taptıkları hayvanın şekline bürünerek birbirleriyle yarışmak zorundaydı” demişti etnolog.</span></p>
				<p class="duz-59"><span class="duz" style="font-size:1em;" xml:lang="tr-TR">İnanılmaz.</span></p>
				<p class="duz-59"><span class="duz" style="font-size:1em;" xml:lang="tr-TR">Dehşet.</span></p>
				<p class="duz-59"><span class="duz" style="font-size:1em;" xml:lang="tr-TR">Karşılarındakiler birer Faust’tu.</span></p>
				<p class="duz-59"><span class="duz" style="font-size:1em;" xml:lang="tr-TR">Ruhlarla pazarlık etmişlerdi, şimdi de pazarlığın bedelini ödemek zorundaydılar. Tayganın yasasına boyun eğeceklerdi. Savaş yasasına.</span></p>
				<p class="duz-59"/>
				<p class="duz-59"/>
				<p class="duz-59"/>
			</div>
		</div>
	</body>
</html>