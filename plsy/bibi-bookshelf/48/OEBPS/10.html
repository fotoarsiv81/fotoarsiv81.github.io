<html xmlns="http://www.w3.org/1999/xhtml">
	<head>
		<title>10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x10.html" xml:lang="tr-TR">
			<div class="story">
				<p class="bolum-ismi"><span class="bolum-ismi-27" style="font-size:1em;" xml:lang="tr-TR">10</span></p>
				<p class="duz-28"><span class="duz" style="font-size:1em;" xml:lang="tr-TR">Günler ve geceler birbirini izledi.</span></p>
				<p class="duz-28"><span class="duz" style="font-size:1em;" xml:lang="tr-TR">Diane artık ne günleri ne de geceleri sayıyordu. Günlük hayatın yeknesaklığını sadece Acil Servis’teki alarmlar bölüyordu. Annesiyle son kapışmasından beri, dört midriyaz gerçekleşmişti. Çocuğun gözbebekleri dört kez sabitleşmiş, sonun yakın olduğu haberini vermişti. Her krizde hekimler müdahale etmiş, beyin-omurilik sıvısından birkaç mililitre boşaltarak, beyni üzerindeki baskıdan kurtarmışlardı. Kısacası böylelikle en kötüsünü engellemişlerdi.</span></p>
				<p class="duz-28"><span class="duz" style="font-size:1em;" xml:lang="tr-TR">Doktorların dudaklarından çıkan kelimelere bağlı yaşıyordu Diane. En masum sözlerini bile yorumluyor, seslerindeki en ufak bir ton farkını hissediyor, böylesine bağımlı olduğu için de kendini suçluyordu. Zihnini sadece kafasındaki sorular dolduruyor, korkunç bir işkence gibi biteviye tekrarlanıp genç kadını hırpalıyordu. Çok az uyuyordu; çevresinden öylesine soyutlanmıştı ki, bazen gördüklerinin gerçek mi, yoksa düş mü olduğunu ayırt edemiyordu. Sağlığı gün geçtikçe bozuluyordu ama, hâlâ ilaç almayı reddediyordu. Aslında bu inadı onu uyuşturuyor, transa geçmiş gibi başını döndürüyor, artık bir umut kalmadığı gerçeğini görmesini önlüyordu. Lucien’ın hayatı artık sadece bir makine kalabalığına, duyarsız bir teknolojiye bağlıydı.</span></p>
				<p class="duz-28"><span class="duz" style="font-size:1em;" xml:lang="tr-TR">O hayatı bitirmek için, tek bir düğmeye basmak yeterliydi.</span></p>
				<p class="duz-28"><span class="duz" style="font-size:1em;" xml:lang="tr-TR">O gün, öğleden sonra üç sıralarında, kendi vücudunun kontrolünü yitirdi. Diane çocuk bölümünün merdivenlerinde bayılıp düştü, sırtının üzerinde kayarak bir alt kata kadar yuvarlandı. Eric Daguerre damardan bir doz glikoz şırınga ettikten sonra, dinlenmek üzere eve gönderdi Diane’ı. Karşı çıkılmaz bir ses tonuyla.</span></p>
				<p class="duz-28"><span class="duz" style="font-size:1em;" xml:lang="tr-TR">Oysa aynı gece, saat ona gelirken, Diane yine Çocuk Beyin Cerrahisi Bölümü’nün kapısını itiyordu, inatla, hırs dolu, hasta; ama oradaydı işte. İçinde kötü bir his; Lucien son saatlerini yaşıyordu. Her ayrıntının bu gerçeği doğruladığını sanıyordu. Binanın içindeki havanın boğuculuğu. Giriş katında, yanmayan neonlar. Koridorda karşılaştığı hastabakıcının, kaçırmaya çalıştığını sandığı bakışları. Bu kadar işaret, bu kadar belirti: ölüm oradaydı, çok yakında, yanında.</span></p>
				<p class="duz-28"><span class="duz" style="font-size:1em;" xml:lang="tr-TR">İkinci katın bekleme odasına girip Daguerre’i gördüğünde, sezgisinin doğru olduğunu anladı. Doktor yaklaştı. Diane durdu.</span></p>
				<p class="duz-28"><span class="duz" style="font-size:1em;" xml:lang="tr-TR">– Ne oldu?</span></p>
				<p class="duz-28"><span class="duz" style="font-size:1em;" xml:lang="tr-TR">Cerrah tek kelime etmedi, genç kadını kolundan tutarak duvara vidalanmış bir dizi koltuğa doğru götürdü.</span></p>
				<p class="duz-28"><span class="duz" style="font-size:1em;" xml:lang="tr-TR">– Oturun.</span></p>
				<p class="duz-28"><span class="duz" style="font-size:1em;" xml:lang="tr-TR">Diane yığılırcasına otururken, dudaklarının arasından mırıldandı:</span></p>
				<p class="duz-28"><span class="duz" style="font-size:1em;" xml:lang="tr-TR">– Ne oluyor? Yoksa... yoksa bitti mi?</span></p>
				<p class="duz-28"><span class="duz" style="font-size:1em;" xml:lang="tr-TR">Eric Daguerre, Diane’la aynı hizada olmak için çömeldi.</span></p>
				<p class="duz-28"><span class="duz" style="font-size:1em;" xml:lang="tr-TR">– Sakin olun.</span></p>
				<p class="duz-28"><span class="duz" style="font-size:1em;" xml:lang="tr-TR">Diane’ın gözleri açıktı, ama görmüyordu. Boşluğun dışında hiçbir şey görmüyordu. Baktığı bir görüntü değildi; tam tersine, bir görüntüsüzlük, bir boyutsuzluk. Hayatında ilk kez, bir sonraki ana geçemediğini, bir sonraki saniyeyi düşünemediğini hissetti. Artık Diane da ölüydü.</span></p>
				<p class="duz-28"><span class="duz" style="font-size:1em;" xml:lang="tr-TR">– Diane, bana bakın.</span></p>
				<p class="duz-28"><span class="duz" style="font-size:1em;" xml:lang="tr-TR">Gözlerini cerrahın kemikli yüzüne dikti. Hâlâ hiçbir şey göremiyordu. Bilinci, gözbebeklerinin algıladığı görüntüleri yorumlayamıyordu. Doktor bileklerini tuttu. Diane ellerini çekmedi. Korkularını yaşayacak gücü kalmamıştı. Cerrah mırıldandı:</span></p>
				<p class="duz-28"><span class="duz" style="font-size:1em;" xml:lang="tr-TR">– Bu öğleden sonra, siz yokken, Lucien’ın gözbebekleri iki kere daha sabitleşti. Dört saatte iki kere.</span></p>
				<p class="duz-28"><span class="duz" style="font-size:1em;" xml:lang="tr-TR">Diane donup kalmıştı. Kolları ve bacakları dehşetten bağlanmış gibi. Cerrah bir dakikalık bir sessizlikten sonra ekledi:</span></p>
				<p class="duz-28"><span class="duz" style="font-size:1em;" xml:lang="tr-TR">– Çok üzgünüm.</span></p>
				<p class="duz-28"><span class="duz" style="font-size:1em;" xml:lang="tr-TR">Bu kez gözlerini yine Daguerre’e dikti, öfkesinin arasında cerrahın yüzünü gördü.</span></p>
				<p class="duz-28"><span class="duz" style="font-size:1em;" xml:lang="tr-TR">– Ama daha ölmedi, değil mi?</span></p>
				<p class="duz-28"><span class="duz" style="font-size:1em;" xml:lang="tr-TR">– Anlamıyorsunuz. Lucien altı kez beyin ölümü belirtisi gösterdi. Bundan sonra bilinci açılamaz. Kaldı ki bir mucize olacağını düşünsek, kendine gelme belirtileri göstereceğini kabul etsek bile, geçirdiği krizlerin kalıcı ve çok ağır etkileri olacak. Beyni büyük ölçüde hasar gördü, anlıyor musunuz? Artık bir bitkiden farkı olamaz. Böyle bir şey istiyor olamazsınız.</span></p>
				<p class="duz-28"><span class="duz" style="font-size:1em;" xml:lang="tr-TR">Diane birkaç saniye boyunca Daguerre’e baktı. Birden, hekimin çekiciliğinin farkına vardı. Sesi öfkeyle çınladı:</span></p>
				<p class="duz-28"><span class="duz" style="font-size:1em;" xml:lang="tr-TR">– Ölmesi daha iyi olur diyorsunuz, öyle mi?</span></p>
				<p class="duz-28"><span class="duz" style="font-size:1em;" xml:lang="tr-TR">Doktor doğruldu. Titriyordu.</span></p>
				<p class="duz-28"><span class="duz" style="font-size:1em;" xml:lang="tr-TR">– Bunu söylemeye hakkınız yok, Diane. Hele bana, hiç yok. Her gün, her gece, Lucien’ı kurtarmaya çabalıyorum. Ben hayatın tarafındayım. (Camlı kapının ardındaki pencereli koridoru gösterdi.) Biz hepimiz, hayatın tarafındayı</span><span class="duz" style="font-size:1em;" xml:lang="tr-TR">z! Ölüme aramızda yer vermemizi istemeyin bizden.</span></p>
				<p class="duz-28"><span class="duz" style="font-size:1em;" xml:lang="tr-TR">Diane başını arkaya yatırıp gözlerini yumdu. Kafası duvara çarptı. Bir defa, iki defa, üç defa. Sıcaktan boğuluyordu. Floresanların beyazlığı gözkapaklarından geçiyor, gözlerini yakıyordu. Vücudunun yıkıldığını, koca bir kara delik gibi açıldığını, bilincini deliğin emdiğini hissediyordu.</span></p>
				<p class="duz-28"><span class="duz" style="font-size:1em;" xml:lang="tr-TR">Yine de bütün gücünü topladı, ayağa kalkmayı başardı. Tek kelime etmeksizin çantasını aldı, Acil Servis’e doğru yürüdü.</span></p>
				<p class="duz-28"><span class="duz" style="font-size:1em;" xml:lang="tr-TR">Hareketsiz küçük vücutların servisine.</span></p>
				<p class="duz-28"><span class="duz" style="font-size:1em;" xml:lang="tr-TR">Kapının ötesinde, her yer ıssızdı.</span></p>
				<p class="duz-28"><span class="duz" style="font-size:1em;" xml:lang="tr-TR">Diane Lucien’ın odasına girdi, gözlüğünü fırlatıp attı, dizlerinin üzerine yığıldı. Yatağın ayak ucunda, başını çarşaflara gömdü, gözyaşlarına boğuldu. Beklenmedik bir şiddetle. Kazadan bu yana, vücudu ilk kez böylesi bir özgürlük tanıyordu ona. Kasları çözüldü, sinirleri gevşedi. Hıçkırıkları onu soluksuz bırakıyor, üzüntüden boğuluyordu, ama içinde, sonsuz sükûnet habercisi uğursuz çiçeğe benzer bir rahatlamanın, boğuk bir sevincin açıldığını hissediyordu.</span></p>
				<p class="duz-28"><span class="duz" style="font-size:1em;" xml:lang="tr-TR">Lucien’ın ölümüne dayanamayacağını biliyordu. Çocuk, Diane’ın son fırsatıydı. Eğer giderse, Diane da yaşamayacaktı. Ya da yaşama gücünü yitirmiş olacaktı. Ne olursa olsun, son ve kesin adımı atmakta kararlıydı.</span></p>
				<p class="duz-28"><span class="duz" style="font-size:1em;" xml:lang="tr-TR">Birden, odada bir başka varlık hissetti. Gözyaşlarının tuzuyla kavrulmuş bakışlarını kaldırdı. Gözlüğü olmadan hiçbir şey göremiyordu ama, hiç kuşkusu yoktu; karanlıkta, biri daha vardı.</span></p>
				<p class="duz-28"><span class="duz" style="font-size:1em;" xml:lang="tr-TR">İşte o zaman, yumuşak ve esrarlı bir ses duydu:</span></p>
				<p class="duz-28"><span class="duz" style="font-size:1em;" xml:lang="tr-TR">– Sizin için bir şeyler yapabilirim.</span></p>
				<p class="duz-28"/>
				<p class="duz-28"/>
			</div>
		</div>
	</body>
</html>