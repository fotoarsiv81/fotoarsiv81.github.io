<html xmlns="http://www.w3.org/1999/xhtml">
	<head>
		<title>45.html</title>
		<link href="template.css" rel="stylesheet" type="text/css"/>
	</head>
	<body>
		<div id="x45.html" xml:lang="tr-TR">
			<div class="story">
				<p class="bolum-ismi"><span class="bolum-ismi-64" style="font-size:1em;" xml:lang="tr-TR">45</span></p>
				<p class="duz-65"><span class="duz" style="font-size:1em;" xml:lang="tr-TR">Kamil motorunu son gücüne kadar sömürdüğü kırık dökük bir Renault 5 kullanıyordu. Birkaç virajdan sonra, sekiz şeritli geniş bir bulvara çıktı. Diane bir gece önce geçtiği kiliseler ve sisler mahallesini hatırladı. Şimdi gördüklerinin onlarla bir ilgisi yoktu. Bulvarın iki yanında, bir hizaya girmiş, cepheleri cam kaplı dörtgen bloklar, gerçek gökdelenler sonsuza dek uzanıp gidiyordu.</span></p>
				<p class="duz-65"><span class="duz" style="font-size:1em;" xml:lang="tr-TR">Nehri geçip, arabaların vızıldadığı büyük bir meydana vardılar. Dev binaların yerini, güneşin ışıklarını sadece kendi üzüntülerini beslemek için yutuyora benzeyen soluk renkli yatakhane mahalleler almıştı. Gazinoları, mermer cepheli garı ve Dinamo Stadı’nı geçtiler. Yaya yollarının bağlandığı başka bir caddeye saptılar.</span></p>
				<p class="duz-65"><span class="duz" style="font-size:1em;" xml:lang="tr-TR">Diane hayranlıkla kalabalığı izliyordu. Her malzemeden, her renkten şapka dereleri, kalpak nehirleri, eşarp, kalkık yakalı ceket selleri: yün, post, deri, kürk... Buğulanmış camların ötesindeki bu renk cümbüşü, soğuktan billurlaşmışçasına, belirginleşiyor, titreşiyordu. Moskovalıların tipik somurtkan yüzlerini, üzgün görünüşlerini arıyor, ama eski hatırladıklarından en ufak bir ize rastlayamıyordu. Tam tersine, bu kalabalığın arasında, canlandırıcı bir dürtü duyuyordu. Tıpkı daha doldurulmadan önce bile, bir sarhoşluk umudu veren o küçük buzlu kadehlerin tattırdığı soğuk ve neşe hissi gibi bir şey.</span></p>
				<p class="duz-65"><span class="duz" style="font-size:1em;" xml:lang="tr-TR">Kamil gözlerini yoldan ayırmadan sordu:</span></p>
				<p class="duz-65"><span class="duz" style="font-size:1em;" xml:lang="tr-TR">– TK 17 konusunda neler biliyorsunuz?</span></p>
				<p class="duz-65"><span class="duz" style="font-size:1em;" xml:lang="tr-TR">– Hiçbir şey ya da ona yakın, diye itiraf etti Diane. SSCB’nin en büyük termonükleer fırını olduğunu. Sovyetler’in bir süre sonra atom parçalama tekniğinin yerine koymayı düşündükleri bir teknoloji. Ünitenin 1972’de kapandığını, kapanmadan önce Eugen Talikh adında, seksenli yıllarda, Batı’ya geçmiş Asya kökenli bir fizikçi tarafından yönetildiğini de biliyorum.</span></p>
				<p class="duz-65"><span class="duz" style="font-size:1em;" xml:lang="tr-TR">Genç fizikçi bir an bıyığını sıvazladı.</span></p>
				<p class="duz-65"><span class="duz" style="font-size:1em;" xml:lang="tr-TR">– Bütün bunlar sizi neden ilgilendiriyor?</span></p>
				<p class="duz-65"><span class="duz" style="font-size:1em;" xml:lang="tr-TR">Diane bir şeyler uydurdu:</span></p>
				<p class="duz-65"><span class="duz" style="font-size:1em;" xml:lang="tr-TR">– Sovyet biliminin kalıntıları üzerine bir röportaj hazırlıyorum. Tokamaklar hem fazla bilinmeyen bir alan hem de...</span></p>
				<p class="duz-65"><span class="duz" style="font-size:1em;" xml:lang="tr-TR">– Neden TK 17?</span></p>
				<p class="duz-65"><span class="duz" style="font-size:1em;" xml:lang="tr-TR">Hazırlıksız yakalandığını anlayıp, düşündü. Aklına ilk gelen, fotoğrafta gördüğü, şapkasıyla bütünleşmiş o küçük adam oldu.</span></p>
				<p class="duz-65"><span class="duz" style="font-size:1em;" xml:lang="tr-TR">– Beni asıl ilgilendiren, Eugen Talikh, dedi. O dönem bilim adamlarının bir örneği olarak, portresini çizmek istiyorum.</span></p>
				<p class="duz-65"><span class="duz" style="font-size:1em;" xml:lang="tr-TR">Rus çevre yoluna saptı. Kapkara egzoz dumanları, kamyonların ve otomobillerin kirli renkleri, güneşin altındayken bir gece öncekinden de iç karartıcı görünüyordu. Kamil cevap verdi; aksansız Fransızcası olağanüstüydü:</span></p>
				<p class="duz-65"><span class="duz" style="font-size:1em;" xml:lang="tr-TR">– Bana kalırsa Talikh genel Rus görüntüsünden çok farklı. Tek başına, Asya halklarının Sovyet İmparatorluğu’na karşı zaferini temsil ediyordu. Tüm komünizm tarihinde, buna benzer başka bir örnek yok. Belki ilk Moğol kozmonotu Jugdermidiin Gurragça’yı sayabiliriz ama, o da 1981’deydi, devir değişmişti...</span></p>
				<p class="duz-65"><span class="duz" style="font-size:1em;" xml:lang="tr-TR">– Talikh’in kökeni ne?</span></p>
				<p class="duz-65"><span class="duz" style="font-size:1em;" xml:lang="tr-TR">– Ama... Talikh Tseven’dir.</span></p>
				<p class="duz-65"><span class="duz" style="font-size:1em;" xml:lang="tr-TR">Diane doğruldu:</span></p>
				<p class="duz-65"><span class="duz" style="font-size:1em;" xml:lang="tr-TR">– Yani tokamakın bulunduğu bölgede doğduğunu mu söylüyorsunuz?</span></p>
				<p class="duz-65"><span class="duz" style="font-size:1em;" xml:lang="tr-TR">Genç Rus yarı kızgınlık, yarı neşe karışımı bir soluk aldı.</span></p>
				<p class="duz-65"><span class="duz" style="font-size:1em;" xml:lang="tr-TR">– Anlaşılan, işe en başından başlamak gerekecek.</span></p>
				<p class="duz-65"><span class="duz" style="font-size:1em;" xml:lang="tr-TR">Soluğunu boşaltıp, söze girişti:</span></p>
				<p class="duz-65"><span class="duz" style="font-size:1em;" xml:lang="tr-TR">– Stalin’in baskısı otuzlu yıllarda Sibirya sınırına Moğolistan topraklarına kadar ulaştı. Amaç, Kremlin’in iktidar yolunu güçleştirebilecek her türlü engeli kaldırmaktı. Lamalar, büyük sürü sahipleri, milliyetçiler tutuklandı. Moğollar 1932 yılında ayaklandı. Sovyet ordusu, zırhlıların ve tankların da yardımıyla, ayaklanmayı bastırdı. Atlı Moğolların elinde tüfek ve sopadan başka silah yoktu. Kırk bine yakın adam öldürüldü. Geriye öndersiz, amaçsız, dinsiz bir halk kaldı. 1942 yılında Sovyetler bir kanun çıkararak, Rus dilini ve Kiril alfabesini zorunlu kıldılar. O dönemden sonra, steplerin ve tayganın tüm çocukları okula gönderildi. Projenin amacı, Moğolları ve çevrelerindeki etnik grupları eriterek, büyük Rus halkıyla bütünleştirmekti. İşte ellili yılların sonunda, Moğolistan’ın en kuzey noktasındaki Tsagaan-Nuurlu çocuklardan biri de böylelikle Ulan-Bator’a, okula gönderilir. On iki yaşındadır, bir Rus gibi, Eugen Talikh adını taşımaktadır. Daha hemen başlangıçta, olağanüstü yetenekli olduğunu gösterir. Komünist gençlik örgütü Komsomol’a üye olur, fen fakültesinin matematik bölümüne yazılır. On yedi yaşındayken, fizik ve astrofiziğe yönelir. İki yıl sonra, trityumun termonükleer füzyonu konulu bir doktora tezi hazırlar ve SSCB’nin en genç fen doktoru olur.</span></p>
				<p class="duz-65"><span class="duz" style="font-size:1em;" xml:lang="tr-TR">Diane bir yandan da atomun çocuğu olduğunu kanıtlayan bu orman çocuğuna karşı bir sıcaklık duydu. Kamil anlatmaya devam ediyordu:</span></p>
				<p class="duz-65"><span class="duz" style="font-size:1em;" xml:lang="tr-TR">– Bu dâhi doktoru 1965 yılında, Tomsk yakınlarındaki TK 8’e gönderirler. O dönemde yapılan füzyon denemelerinde bir hidrojen izotopu olan döteryum kullanılmakta, ama trityumun daha iyi sonuç vereceği düşünülmektedir. Bu da Talikh’in uzmanlık alanıdır. İki yıl sonra, çok önemli bir yere atanır; dünyadaki en büyük termonükleer fırının bulunduğu TK 17 şantiyesine. Başlangıçta makinenin tasarımı ve ayarlarıyla uğraşan ana ekibe alınır, sonra, 1968’de, bizzat kendi deneylerini gerçekleştirmeye başlar. Sakın unutmayın; bu dönemde, henüz yirmi dört yaşındadır.</span></p>
				<p class="duz-65"><span class="duz" style="font-size:1em;" xml:lang="tr-TR">Rus, otoyolda, kestirilmesi imkânsız bir yönde ilerliyordu. Diane yanından Kiril alfabesiyle yazılmış yol işaretlerinin akıp gittiğini görüyordu. Tüm dikkatini genç fizikçiye vermek niyetindeydi. Saldırgan görüntüsünün gerisinde, Kamil’in de tutkusunu onunla paylaşmaktan mutluluk duyduğuna emindi.</span></p>
				<p class="duz-65"><span class="duz" style="font-size:1em;" xml:lang="tr-TR">– En inanılmaz olanı, laboratuvarın Talikh’in doğum yerinin, Tsagaan-Nuur’un ortasında kurulması.</span></p>
				<p class="duz-65"><span class="duz" style="font-size:1em;" xml:lang="tr-TR">– Neden orada?</span></p>
				<p class="duz-65"><span class="duz" style="font-size:1em;" xml:lang="tr-TR">– Rusların bir başka önlemi. Batılılar hiçbir haritada görülmeyen, ama Novosibirsk gibi milyonlarca kişiyi barındıran sanayi ve askerî kentleri, gizli araştırma merkezlerini keşfetmeye başlamıştı. Moğolistan’da bir laboratuvar kurmak, tüm bakışlardan, tüm meraklılardan kurtulmanın en iyi yolu olarak görüldü. Kısacası, göçebe çocuğu Talikh, büyük patron kıyafetiyle memleketine döndü. Bir anda, halkının kahramanı oluverdi.</span></p>
				<p class="duz-65"><span class="duz" style="font-size:1em;" xml:lang="tr-TR">Şimdi artık asfaltı bozulmuş, birbirini izleyen sert kışların donuyla çatlamış bir yolda ilerliyorlardı. Göz alabildiğince, kendi karıklarına büzülmüş gibi yatan kapkara tarlalar uzanıyordu. Ara sıra, parlak renkli eşarplarıyla, beklenmedik çiçekler gibi kadınlar görünüveriyordu. Kamil birden toprak bir yola saptı. Diane altın işlemeli bir parmaklık görünce, şaşırdı. Parmaklığın öte yanında, nispeten bakımlı çimenler, yollar görünüyordu. İçeride de XIX. yüzyıldan kalma, geniş bir saray. Komünizm sonrası Rusya’da böylesi bir mimarîyle karşılaşmayı hiç düşünmemişti.</span></p>
				<p class="duz-65"><span class="duz" style="font-size:1em;" xml:lang="tr-TR">– Böyle bakmayın, dedi Kamil arabasını çakıl taşı kaplı avluda durdururken. Sovyetler her şeyi yıkmadılar.</span></p>
				<p class="duz-65"><span class="duz" style="font-size:1em;" xml:lang="tr-TR">Önünde durdukları gerçek bir şato değil, beyaz taş çerçeveli pencereleriyle, sütunlu kemerleriyle, mermer süslemeleriyle, yuvarlak damlı dar kuleleriyle bir av köşküydü daha çok. Birkaç basamak tırmanıp açık renk taşlı terasa vardılar. Solda, çıkıntıdaki nöbet yerinde, üniformalı bir adam vardı. Kamil adama belli belirsiz bir selam verdi, sonra da avlunun camlı kapılarından birini açtı; kendi anahtarıyla.</span></p>
				<p class="duz-65"><span class="duz" style="font-size:1em;" xml:lang="tr-TR">Altıgen biçimli geniş hol, mermer kaplıydı. Tavanda da pırıl pırıl kristal bir avize. Solda, birinci kata çıkan geniş bir döner merdiven görünüyordu. Yukarıda, aralık kapılardan, sanayi şantiyelerini gösteren siyah beyaz fotoğraflar görünüyordu. Bir de, Venüs heykelleri gibi kaideler üzerine oturtulmuş, bakırı parlatılmış türbinler. Diane birinci katın, denetimli füzyon müzesine ev sahipliği yaptığını düşündü.</span></p>
				<p class="duz-65"><span class="duz" style="font-size:1em;" xml:lang="tr-TR">Kamil hiç tereddütsüz sağa döndü. Her biri lambriler ve heykeller dolu, çatlak duvarlı salonlardan geçtiler. Diane bir zamanlar genç konteslerin mendillerini unuttukları çıkıntılara, prenslerin kelebek tokalarını bıraktıkları koltuklara baktı...</span></p>
				<p class="duz-65"><span class="duz" style="font-size:1em;" xml:lang="tr-TR">Kamil anorağına gömülmüş, hâlâ yürümeye devam ediyordu. İyi bildiği bir evde, sahipleri tarafından terk edilmiş genç bir kediye benziyordu. Dar bir merdivenden indiler. Soğuk birden arttı. Aşağıda, asma kilitli bir parmaklık tüm alanı kapıyordu. Onun ötesinde, belgelerle dolu metal rafların böldüğü, loşlukta uzayıp kaybolan kemerli bir oda. Kamil parmaklığı açarken mırıldandı:</span></p>
				<p class="duz-65"><span class="duz" style="font-size:1em;" xml:lang="tr-TR">– Kâğıdın korunması için gerekli mikroiklimi sağlamaya özen gösteriyorlar. On yedi derecelik ısı. Yüzde elli nem. Çok önemli.</span></p>
				<p class="duz-65"><span class="duz" style="font-size:1em;" xml:lang="tr-TR">Hafif bir ışık veren tavandaki lambayı yaktı. Gri dosyalardan binlerce vardı herhalde. Etajerlerin üzerinde. Metal dolapların içinde. Yerde. Bir de yaldızlı ciltleri loşlukta parlayan kitap dizileri. Desteler halinde bağlanmış eski gazeteler, kemerlere doğru yükseliyordu.</span></p>
				<p class="duz-65"><span class="duz" style="font-size:1em;" xml:lang="tr-TR">Biraz daha yürüyüp, son odaya vardılar. Kamil el yordamıyla elektrik düğmesini aradı. Eflatun renkli, gerçekdışı bir aydınlık, görüntüyü gözler önüne serdi: bir hizada sıralanmış, formika kaplı kürsülerle dolu, penceresiz bir oda. Genç fizikçi fısıltısıyla, “Burada bekleyin” dedi.</span></p>
				<p class="duz-65"><span class="duz" style="font-size:1em;" xml:lang="tr-TR">Kayboldu, kısa süre sonra kucağında koca bir karton kutuyla görünüp, elindekini bir masanın üzerine bıraktı. Kurdelelerle bağlı, küflü birkaç dosya çıkardı. Dosyaları açtı, kâğıtlardan yükselen toza aldırmaksızın sayfaları beceriyle çevirdi. Diane gözlerinin önünden küçük zaman dilimlerinin hızla geçtiğini hissetti.</span></p>
				<p class="duz-65"><span class="duz" style="font-size:1em;" xml:lang="tr-TR">Kamil sonunda Diane’a siyah beyaz bir fotoğraf uzatıp gururla konuştu:</span></p>
				<p class="duz-65"><span class="duz" style="font-size:1em;" xml:lang="tr-TR">– TK 17’nin, yıldızlara erişme makinesinin havadan çekilmiş ilk fotoğrafı.</span></p>
				<p class="duz-65"/>
				<p class="duz-65"/>
			</div>
		</div>
	</body>
</html>