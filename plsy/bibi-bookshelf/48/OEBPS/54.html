<html xmlns="http://www.w3.org/1999/xhtml">
	<head>
		<title>54.html</title>
		<link href="template.css" rel="stylesheet" type="text/css"/>
	</head>
	<body>
		<div id="x54.html" xml:lang="tr-TR">
			<div class="story">
				<p class="bolum-ismi"><span class="bolum-ismi-63" style="font-size:1em;" xml:lang="tr-TR">54</span></p>
				<p class="duz-64"><span class="duz" style="font-size:1em;" xml:lang="tr-TR">Gözlerinden uyku akan keşişler, yarı aydınlık koridor boyunca, dirsek dirseğe oturuyorlardı. Polisler – belki de askerler, Diane’ın kim olduklarından haberi yoktu – tam bir aramaya karar vermişler, manastırı boşaltarak tüm sakinlerini Ulan-Bator’un bir yerinde bir yönetim binasına tıkmışlardı. Uzun koridorlarla bölünmüş, duvarları bomboş, kırık camları karton parçalarıyla kaplatılmış dev bir beton blok. Parkelerde oyuklar açılmış, duvarları da karanlıkta fosilleşmiş ağaç şekillerini andıracak kadar çatlamıştı.</span></p>
				<p class="duz-64"><span class="duz" style="font-size:1em;" xml:lang="tr-TR">Diane ve Giovanni ayrıcalıklı bir muameleden yararlanmışlardı. Bir subayın odasında, yanmayan bir sobanın yanında bekleşiyorlardı. Başlarında şapkaları, bir türlü ısınmaksızın titreşiyorlardı. Anlaşılmaz bir nedenle – </span><span class="duz" style="font-size:1em;" xml:lang="tr-TR">ya da bir dalgınlık sonucu – bomboş odada, kurbanın odasından toplanan giyim eşyaları ve valizle yalnızdılar. Diane kapının aralığından dışarıya bir göz attıktan sonra, giysilere yaklaştı.</span></p>
				<p class="duz-64"><span class="duz" style="font-size:1em;" xml:lang="tr-TR">– Ne yapıyorsunuz?</span></p>
				<p class="duz-64"><span class="duz" style="font-size:1em;" xml:lang="tr-TR">Donmuş karanlıkta, Giovanni’nin sesi gerçekdışı, neredeyse büyülü bir özelliğe sahip gibiydi. Diane İtalyan’a bakmadan, cevap verdi:</span></p>
				<p class="duz-64"><span class="duz" style="font-size:1em;" xml:lang="tr-TR">– Görüyorsunuz işte, karıştırıyorum.</span></p>
				<p class="duz-64"><span class="duz" style="font-size:1em;" xml:lang="tr-TR">Diane elini siyah yün paltonun ceplerine daldırdı. Zeytin yeşili bir pasaport çıkardı. Kapağın üzerindeki yaldızlı armayı ve harfleri inceledi: Çek Cumhuriyeti. Sayfaları çevirip, pasaport sahibinin adını buldu: JOCHUM HUGO. Fotoğrafı tanımakta güçlük çekmedi; bu, birkaç saat önce, manastır yemekhanesinde arkalarında oturan güneş gözlüklü adamdı. Alnı kahverengi lekelerle dolu, kırışık ve bakırımsı bir yüz.</span></p>
				<p class="duz-64"><span class="duz" style="font-size:1em;" xml:lang="tr-TR">Kuşkusuz, taş halkaya doğru yola çıkmış, bir başka tokamak üyesi.</span></p>
				<p class="duz-64"><span class="duz" style="font-size:1em;" xml:lang="tr-TR">Öteki cepleri araştırdı, bir şey bulamadı. Giovanni yanına yaklaşmıştı:</span></p>
				<p class="duz-64"><span class="duz" style="font-size:1em;" xml:lang="tr-TR">– Çılgın mısınız, nesiniz?</span></p>
				<p class="duz-64"><span class="duz" style="font-size:1em;" xml:lang="tr-TR">Diane şimdi valize geçmişti. Bavul kilitli değildi. Aceleyle içindekilere baktı. Pahalı çamaşırlar, kaşmir kazaklar, markalı gömlekler. Adam Çeklerin çoğundan daha varlıklı görünüyordu. Biraz daha karıştırdı. İki karton sigara. Zarf içinde iki bin dolar. Kumaşların arasında, Hugo Jochum imzalı, bir üniversite yayınevince basılmış, Almanca bir kitap. Giovanni kekeledi:</span></p>
				<p class="duz-64"><span class="duz" style="font-size:1em;" xml:lang="tr-TR">– Çıldırmışsınız siz, birazdan...</span></p>
				<p class="duz-64"><span class="duz" style="font-size:1em;" xml:lang="tr-TR">– Almanca okuyabilir misiniz?</span></p>
				<p class="duz-64"><span class="duz" style="font-size:1em;" xml:lang="tr-TR">– Ne dediniz? Ben... evet, ben...</span></p>
				<p class="duz-64"><span class="duz" style="font-size:1em;" xml:lang="tr-TR">Diane kitabı adama attı:</span></p>
				<p class="duz-64"><span class="duz" style="font-size:1em;" xml:lang="tr-TR">– Bana şunu bir çeviriverin. İç kapağı. Yazarın tanıtımını.</span></p>
				<p class="duz-64"><span class="duz" style="font-size:1em;" xml:lang="tr-TR">İtalyan kapıya doğru baktı. Eşiğin ötesinde, gerçek bir sessizlik hüküm sürüyordu; biraz ötede, sorguya çekilmeyi bekleyen otuza yakın kişinin bulunduğuna kimse inanmazdı. Giovanni titreyerek okumaya koyuldu.</span></p>
				<p class="duz-64"><span class="duz" style="font-size:1em;" xml:lang="tr-TR">Diane aramayı sürdürüyordu. Ne bir silah, ne bir bıçak, hiçbir şey yoktu. Adam korkmuyordu demek. Üstelik bölgeyi de tanıyordu; bavulda ne bir seyahat rehberi ne de bir harita vardı. Birden Giovanni’nin sesini duydu:</span></p>
				<p class="duz-64"><span class="duz" style="font-size:1em;" xml:lang="tr-TR">– İmkânsız.</span></p>
				<p class="duz-64"><span class="duz" style="font-size:1em;" xml:lang="tr-TR">Adama doğru döndü. Tersini duysa, şaşırırdı. Bir el hareketiyle, açıklamasını istedi:</span></p>
				<p class="duz-64"><span class="duz" style="font-size:1em;" xml:lang="tr-TR">– Prag’da Charles Politeknik Enstitüsü’nde profesörmüş.</span></p>
				<p class="duz-64"><span class="duz" style="font-size:1em;" xml:lang="tr-TR">– İmkânsız olan ne?</span></p>
				<p class="duz-64"><span class="duz" style="font-size:1em;" xml:lang="tr-TR">– Kaynak arayıcısıymış. Burada yazılanlara göre, toprağın derinliklerindeki su kaynaklarını bulma becerisine sahipmiş. Gerçek bir doğaüstü yetenekten söz ediliyor. Bir bilim adamı olarak, Jochum olayları kendi vücudunda inceliyormuş.</span></p>
				<p class="duz-64"><span class="duz" style="font-size:1em;" xml:lang="tr-TR">Diane aklından TK 17 parapsikologlarının listesini tamamladı: Eugen Talikh ve biyoastronomi; Rolf van Kaen ve akupunktur; Philippe Thomas ve telekinezi. Şimdi de Hugo Jochum ve insan manyetizması.</span></p>
				<p class="duz-64"><span class="duz" style="font-size:1em;" xml:lang="tr-TR">Kapının eşiğinde bir gölge belirdi.</span></p>
				<p class="duz-64"><span class="duz" style="font-size:1em;" xml:lang="tr-TR">Giovanni kitabı bavula attıktan sonra, Diane ancak kapağı kapatacak zaman bulabildi. İki kafadar, elleri arkalarında, döndü.</span></p>
				<p class="duz-64"><span class="duz" style="font-size:1em;" xml:lang="tr-TR">Bu, keşişlerin toplanmasını denetleyen adamdı; başında siyah bir bere, deri bir palto giymiş bir dev. Polis şefi ya da onun gibi bir şey. Elinde, kendisinin kedi, karşısındakilerin de fare olduklarını belli etmek istercesine, pasaportlarını tutuyordu.</span></p>
				<p class="duz-64"><span class="duz" style="font-size:1em;" xml:lang="tr-TR">Doğruca Giovanni’ye bakıp, Moğolca konuştu; kesik heceler, gırtlaktan gelme sesler. Elçilik ataşesi sabırsızlıkla başını salladı. Sonra burnunun üzerindeki gözlükle hassas bir ameliyat aletiymiş gibi oynayarak, Diane’a döndü, fısıldadı:</span></p>
				<p class="duz-64"><span class="duz" style="font-size:1em;" xml:lang="tr-TR">– Onunla gidip, cesede bakmamızı istiyor.</span></p>
				<p class="duz-64"/>
				<p class="duz-64"/>
				<p class="duz-64"/>
			</div>
		</div>
	</body>
</html>