<html xmlns="http://www.w3.org/1999/xhtml">
	<head>
		<title>33.html</title>
		<link href="template.css" rel="stylesheet" type="text/css"/>
	</head>
	<body>
		<div id="x33.html" xml:lang="tr-TR">
			<div class="story">
				<p class="bolum-ismi"><span class="bolum-ismi-43" style="font-size:1em;" xml:lang="tr-TR">33</span></p>
				<p class="duz-44"><span class="duz" style="font-size:1em;" xml:lang="tr-TR">Üzerinde bir kamera bulunan interfonun düğmesine bastı. Cevap yok. Bir daha bastı. Boşuna. Hiç düşünmeden, parmaklığı itti, kapı ağır ağır açıldı. Yakası yünlü ince bir fırçaya benzeyen süet mantosunun önünü kapattı, çakıl taşlı yolda yürümeye koyuldu. Geniş çimenlikler boyunca, dakikalarca yürüdü. Her yer ıssızdı. Kulağına karanlıkta göremediği otomatik sulama fıskıyelerinin kıkırdamalarından başka bir şey gelmiyordu. Sonunda, çimenli bir tepeciğin ötesinde, koyu renkli müze binasını gördü.</span></p>
				<p class="duz-44"><span class="duz" style="font-size:1em;" xml:lang="tr-TR">Yüzyıl başında yapılmışa benzeyen bir bina. Güçlü çizgilerden, kaba köşelerden oluşan, en ağır malzemeden inşa edilmişe benzeyen bir yapı. Bronzların küflü grisi. Bakırların toprak rengi. Çeliğin gölgeli karası. Diane yaklaştı. Ön cephenin metal çerçeveli pencerelerinde ışık görünmüyordu. François Bruner’in, binanın çevresinden dolaşmasını, özel dairesine açılan arka kapıya gelmesini söylediğini hatırladı.</span></p>
				<p class="duz-44"><span class="duz" style="font-size:1em;" xml:lang="tr-TR">Müzenin çevresindeki park, ağaçlarla ve gölgelerle çevrelenmişti. Sağanaklarla sarsılan ağaç tepeleri, bir buruşmuş yaprak senfonisi çalar gibiydi. Arka cepheye vardığında zili çaldı, yine hiçbir cevap alamadı. Yoksa profesör buluşacaklarını unutmuş muydu? Geri döndü, dış kapının yolunu tutmuşken karar değiştirdi. Yeniden arka kapıya yöneldi, birkaç basamağı çıkıp ağır kapıyı kendine doğru çekmeyi denedi.</span></p>
				<p class="duz-44"><span class="duz" style="font-size:1em;" xml:lang="tr-TR">Kapı açıldı.</span></p>
				<p class="duz-44"><span class="duz" style="font-size:1em;" xml:lang="tr-TR">Diane gölgelerle kaplı bir hole girdi, oradan da birinci salona geçti. Böyle bir salonun dışarıdan bakınca tehditkâr görülen bir sığınağa ait olduğunu imkânı yok tahmin edemezdi. Duvarlar, zemin, tavan, her şey bembeyazdı. Beyazlık, pencerelerden süzülen ay ışığını yansıtıyordu. Tek başına bu çıplak yüzeyler bile bakışı okşuyordu. Ama, her şeyden önemlisi, tablolar vardı. Başka bir dünyaya açılıyormuş izlenimi veren, alevli, çarpıcı küçük pencereler. Diane biraz yaklaştı; vakfın, müzesini Piet Mondrian’ın yapıtlarının sergilenmesine ayırdığını anladı.</span></p>
				<p class="duz-44"><span class="duz" style="font-size:1em;" xml:lang="tr-TR">Resim sanatında öyle elle tutulur bir uzmanlığı yoktu ama, birçok röprodüksiyonuna sahip olduğu Hollandalı ressama büyük bir hayranlık besliyordu. Salonun duvarlarında, Mondrian’ın ilk dönemine ait eserleri hemen tanıdı: dünyanın çok yakında tutuşacağını haber veren, masalımsı kanatlarını alev alev bir gökyüzünün önünde açan, değirmenler.</span></p>
				<p class="duz-44"><span class="duz" style="font-size:1em;" xml:lang="tr-TR">Diane ikinci salonda da aynı dönemin tablolarını buldu. Bu kez ağaçlar: kabuklarındaki yarıklarda en çılgın renkleri barındıran, yalımlarla kaplı, karanlık, görkemli kış ağaçları. İlkbahar ağaçları da vardı: kırsal bir patlamanın içinde erimeye hazır, içlerine ateş zerk edilmişçesine, kara ve kırmızı. Diane hep bu yakıcı özsuyun, kavurucu göklerin bir vaat taşıdığına inanmıştı. Daha şimdiden Mondrian’ın sanatındaki derin değişimi taşıdıklarına.</span></p>
				<p class="duz-44"><span class="duz" style="font-size:1em;" xml:lang="tr-TR">Üçüncü salonun değişime açılacağını biliyordu.</span></p>
				<p class="duz-44"><span class="duz" style="font-size:1em;" xml:lang="tr-TR">Eşiği geçip, kendini olgunluk dönemi tablolarının karşısında bulunca gülümsedi. Mondrian’ın ağaçları yirmili yıllardan sonra uzayıp incelmiş, düzene girip arınmış, gökler parlamış ve ressamın gerçek baharı patlamıştı. Çiçek ve meyve olarak değil, kareler, dörtgenler, mutlak saflıkta geometrik biçimler olarak. Mondrian o andan itibaren sadece çileci kompozisyonlar yaratmış, titiz, tekrenkli biçimleri bir araya getirmişti. Eserinde bir “kırılmadan” söz edenler vardı ama, Diane aynı düşüncede değildi. Onun gözünde, doğal bir simyaydı bu. İlk yılların yakıcı coşkusunun sonunda, toprak ve ateş manzaralarının dibinde, kendi sanatının özünü keşfetmişti ressam. Eksenlerin ve renklerin kusursuz geometrisini.</span></p>
				<p class="duz-44"><span class="duz" style="font-size:1em;" xml:lang="tr-TR">Diane gözleri kamaşmış, durumunun mantıksızlığını düşünemeden ilerliyordu. Bir Türk-Moğol etnik topluluğunun uzmanıyla buluşması gereken özel bir müzenin ortasında, yapayalnızdı. Her biri onlarca milyon frank değerinde olan tabloların arasında tek başına, kimse tarafından gözetlenmeden, hiçbir kısıtlamaya uğramaksızın dolaşıyordu. Sanatçının New York’ta yarattığı, son dönemine ait ünlü </span><span class="italik-9" style="font-size:1em;" xml:lang="tr-TR">Boogie-Woogie </span><span class="duz" style="font-size:1em;" xml:lang="tr-TR">eserleriyle karşılaşmayı umduğu yeni bir salona girdi...</span></p>
				<p class="duz-44"><span class="duz" style="font-size:1em;" xml:lang="tr-TR">Bir hışırtı duyup, başını çevirdi.</span></p>
				<p class="duz-44"><span class="duz" style="font-size:1em;" xml:lang="tr-TR">Çıktığı salonda iki gölge duruyordu. Nöbetçi olduklarını düşündü bir an, sonra hemen gerçeği kavradı. Siyahlar giymiş iki adam gece görüş gözlükleri takmış, tüfeklerinin tepesine de lazerli hedef izleyicileri yerleştirmişti. Beyninde bir şimşek çaktı: çevre yolundakinin suç ortakları. Onu izlemişler, burada, bu serginin sonunda yok etmeye karar vermişlerdi.</span></p>
				<p class="duz-44"><span class="duz" style="font-size:1em;" xml:lang="tr-TR">Arkasına baktı. Ne bir kapı ne bir çıkış yolu. Adamlar usulca ilerliyordu. Diane geriledi. Adamların silahı kırmızı bir ışın çıkarıyordu. İnanılmaz bir biçimde, sahnenin ne kadar güzel olduğunu düşündü: ayın mavimsi aydınlığını yansıtan tablolar, örümcek bakışlı iki saldırgan, tüfeklerinin bu beyazlığın gölgesinde yaldızlanan grena ucu.</span></p>
				<p class="duz-44"><span class="duz" style="font-size:1em;" xml:lang="tr-TR">Hiç korku hissetmiyordu. Kafasında başka bir düşünce şekillenmeye başlamıştı bile; farkında olmadan, bu karşılaşmayı on beş senedir bekliyordu. Kendi gerçek saatini. Artık Nogent-sur-Marne’daki savunmasız kız olmadığını göstermenin zamanı gelmişti. Söğütleri hatırladı. Soğuk toprağı kalçalarında hissetti. İki gölge hâlâ ilerliyordu. İki metre ötedeydiler artık.</span></p>
				<p class="duz-44"><span class="duz" style="font-size:1em;" xml:lang="tr-TR">Bir adım daha.</span></p>
				<p class="duz-44"><span class="duz" style="font-size:1em;" xml:lang="tr-TR">Eldivenli ellerden birinin tetiğe asıldığını gördü.</span></p>
				<p class="duz-44"><span class="duz" style="font-size:1em;" xml:lang="tr-TR">Çok geç.</span></p>
				<p class="duz-44"><span class="duz" style="font-size:1em;" xml:lang="tr-TR">Onlar için.</span></p>
				<p class="duz-44"><span class="duz" style="font-size:1em;" xml:lang="tr-TR">Sıçradı, elinin keskin tarafıyla vurdu: sao fut şu. Birinci adam darbeyi boğazına yiyip yığıldı. İkincisi tüfeğini doğrultuyordu, ne var ki Diane kendi çevresinde dönerek bacağını uzattı, ayağını gerdi. Katil sırtüstü yuvarlandı. Susturucu takılmış silahtan çıkan “plop” sesini, duvardan kopan taş parçasını duydu. Hemen ardından, sessizlik. Hiçbir hareket yoktu. Tepeden tırnağa titreyerek, hareketsiz vücutlara yaklaştı.</span></p>
				<p class="duz-44"><span class="duz" style="font-size:1em;" xml:lang="tr-TR">Sert bir cismin darbesiyle yıkıldı. İçini bir acı dalgası kapladı. Dizinin üzerinde doğrulmaya çalıştıysa da yeni bir darbe yüzünde patladı. Gözlüğü uçtu. Ağzı kan doldu. Devrildi, biraz geç de olsa, salonun karanlık noktasında üçüncü bir kişinin olduğunu düşündü. Darbeler yağmur gibi yağıyordu. Sıkılı yumruklar, kabzalar. Öteki ikisi de ayağa kalkıp, infaza katılmıştı. Diane başını ellerinin arasına almış, “Halkam. Halkamı koparacaklar”dan başka bir şey düşünemiyordu. Cevap olarak, dudaklarından akan ılıklığı duydu. Dertop oldu, burnunu yokladı, etinin yarıldığını burun kemiğinin açığa çıktığını hissetti. Sadece bu his, gücünün son kırıntılarını yardıma çağırdı; daha da toparlandı, üzerine yağan darbelerin altında bile sarsılmadı.</span></p>
				<p class="duz-44"><span class="duz" style="font-size:1em;" xml:lang="tr-TR">Kısa bir durgunluk. Süründü, duvara tutunmak için elini uzattı. Hareketini tamamlayamadı. Kabaralı bir ayakkabı göğsünün ortasında patladı, soluğunu kesti. Soluksuzluk tüm benliğini vurdu. Bir duraksama, gerçek bir zaman ve mekân boşluğu yükseldi, sonra nöbetlerle kustuğunu hissederek yıkıldı Diane. Eldivenli bir el saçlarından kavradı, sırtüstü çevirip omuzlarını betona yapıştırdı. Adam bacağındaki kından bir hançer çıkardı. Tırtıklı bıçak, ay ışığında menevişlenerek yaklaştı. Diane’ın son düşüncesi Lucien oldu. Ondan özür diledi. Onu korumayı beceremediği için. Sırrını anlayamadığı için. Ona bütün sevgisini verecek kadar hayatta kalamadığı...</span></p>
				<p class="duz-44"><span class="duz" style="font-size:1em;" xml:lang="tr-TR">Bir patlama oldu.</span></p>
				<p class="duz-44"><span class="duz" style="font-size:1em;" xml:lang="tr-TR">Boğuk, derin, uzak.</span></p>
				<p class="duz-44"><span class="duz" style="font-size:1em;" xml:lang="tr-TR">Gece görüş gözlüklerinin ardında, katilin bakışları değişti.</span></p>
				<p class="duz-44"><span class="duz" style="font-size:1em;" xml:lang="tr-TR">Çizgileri uzar, donar gibi oldu.</span></p>
				<p class="duz-44"><span class="duz" style="font-size:1em;" xml:lang="tr-TR">Yeni bir patlama sessizliği deldi.</span></p>
				<p class="duz-44"><span class="duz" style="font-size:1em;" xml:lang="tr-TR">Katil, dudakları şaşkınlıktan büzülmüş, yığıldı.</span></p>
				<p class="duz-44"><span class="duz" style="font-size:1em;" xml:lang="tr-TR">Diane’ın kendisinin ateş ettiğini anlaması bir saniye sürdü. İçinden son duasını etmeye hazırlanırken, hâlâ yaşamaya susamış vücudu bambaşka bir yol seçmişti. Parmakları uzanmış, aramış, katilin kemerine takılmış otomatik tabancayı bulmuştu. Başparmağı silahı taşıyan kılıfın kapağını açmıştı. Öteki parmaklarıyla silahı çıkarıp doğrultmuş, tetiğe basmıştı.</span></p>
				<p class="duz-44"><span class="duz" style="font-size:1em;" xml:lang="tr-TR">Bir daha ateş etti.</span></p>
				<p class="duz-44"><span class="duz" style="font-size:1em;" xml:lang="tr-TR">Ceset hantalca sarsıldı. Adam onun üzerine yığılırken, Diane kurtulmaya, kolunu gererek tabancayı öteki ikisine çevirmeye çabalıyordu. Kaybolmuştu ikisi de. </span><span class="italik-9" style="font-size:1em;" xml:lang="tr-TR">Düzenlemeler </span><span class="duz" style="font-size:1em;" xml:lang="tr-TR">salonunu süpüren lazer ışınlarını görebildi ancak. Cesedi itti, saldırı tüfeğini kapıp, çapraz koşarak salonun öbür yanına vardı. Karanlık köşeye çöküp, tüfeği göğsüne bastırdı. İçinde bulunduğu şoka, elbiselerini ıslatan kana rağmen, vücudunun tek bir cümleyle gücünü topladığını hissetti; postunu alamayacaklardı. Şu ya da bu şekilde kurtulacaktı buradan.</span></p>
				<p class="duz-44"><span class="duz" style="font-size:1em;" xml:lang="tr-TR">Eşiğe bir göz attı ve aklına bir şey geldi.</span></p>
				<p class="duz-44"><span class="duz" style="font-size:1em;" xml:lang="tr-TR">Tablolar.</span></p>
				<p class="duz-44"><span class="duz" style="font-size:1em;" xml:lang="tr-TR">Tablolar hayatını kurtaracaktı.</span></p>
				<p class="duz-44"><span class="duz" style="font-size:1em;" xml:lang="tr-TR">Daha önce Afrika ormanlarında, yabanî hayvanların gece hayatını incelemek için gece görüş gözlükleri kullanmıştı. Bu gözlüklerin görüş alanının yeşile çaldığını, renkler arasında bir ayrım yapmanın çok güç olduğunu biliyordu. Lazer hedef izleyicilerini düşündü; katillerin ateş etmek için hedefe kilitlemeleri gereken, yeşilimsi loşlukta fazla etkili olamayacak kırmızı ışınları. Sadece kırmızı tabloların önünden geçerek hedef izleyicilerini şaşırtmayı başarırsa, salondan çıkmasını sağlayacak birkaç saniye kazanabilirdi belki.</span></p>
				<p class="duz-44"><span class="duz" style="font-size:1em;" xml:lang="tr-TR">Düşünmeden, atıldı. İki ışının üzerinde birleştiğini, sonra da önüne geçtiğini gördü. Düşündüğü gibi, iki saldırgan kapının iki yanındaydı. Gözüne hemen üzerinde kırmızı bir kare olan </span><span class="italik-9" style="font-size:1em;" xml:lang="tr-TR">Düzenleme 12</span><span class="duz" style="font-size:1em;" xml:lang="tr-TR">’yi kestirdi, oradan da </span><span class="italik-9" style="font-size:1em;" xml:lang="tr-TR">Kırmızı, Sarı ve Griyle Düzenleme</span><span class="duz" style="font-size:1em;" xml:lang="tr-TR">’ye koştu. Acımasız birer sinek gibi uçuşan kızıl noktaları gördü. Bir daha koştu. Yöntem işe yarıyordu. Katiller hiçbir şey görememişti. Bir sonraki tablonun kırmızısı boyunca ilerlerken, yan salonun eşiğini gördü. Kazanmıştı.</span></p>
				<p class="duz-44"><span class="duz" style="font-size:1em;" xml:lang="tr-TR">İşte o an, ayağı kaydı. Başını betona çarptı. Kafasında yıldızlar uçuştu. Ayak bileği sancıdı. Hemen döndü, katiller üzerindeydi artık. Sağ tarafının üzerinde gerildi, koltukaltına sıkıştırdığı saldırı tüfeğinin tetiğine asıldı. Tüfeğin tepmesiyle duvara uçtu, susturucunun mavimsi aydınlığında, ölüm sarsıntısıyla debelenen vücudu gördü.</span></p>
				<p class="duz-44"><span class="duz" style="font-size:1em;" xml:lang="tr-TR">İkinci katil durakladı. Diane bir daha ateş etti. Mucize bu kez gerçekleşmedi. Tüfek tutukluk yapmıştı. Silahı fırlattı, kemerine sıkıştırdığı otomatik tabancayı sağ eliyle çıkardı, bir metre ötedeki adama doğrulttu. Umulan patlamanın yerine yine aynı korkunç “tık”. Diane dehşet içindeydi. Onun için her şey bitmişti artık. Katil tüfeğini kaldırıp nişan aldı. Dizliğini gördü, komando bıçağını hatırladı, kılıfın üzerine atıldı. Bıçağı sökercesine aldı, bir sıçrayışta adamın gırtlağına sapladı. Bıçağın sesini duymamak için haykırdı.</span></p>
				<p class="duz-44"><span class="duz" style="font-size:1em;" xml:lang="tr-TR">Bir hareketle adamı uzaklaştırdı, bıçağı yarık gırtlakta bıraktı. Sersemlemişti, üstü başı kan içindeydi, geriledi, sol ayağını yere basar basmaz keskin bir sızı duydu. Kahverengimsi bir birikintide gezinen dev bir balıkçıl gibi, olduğu yerde sıçradı, sağ tarafında mucize gibi bir kapı gördü. Topallayarak kapıya yöneldi, bir kez daha kapaklandı, dizinin üzerinde doğrulup eşikten geçti. Ağrılı düşüncelerinin karmaşasında, François Bruner’in özel dairesinde bulunduğunu anladı.</span></p>
				<p class="duz-44"/>
			</div>
		</div>
	</body>
</html>