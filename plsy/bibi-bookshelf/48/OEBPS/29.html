<html xmlns="http://www.w3.org/1999/xhtml">
	<head>
		<title>29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x29.html" xml:lang="tr-TR">
			<div class="story">
				<p class="bolum-ismi"><span class="bolum-ismi-49" style="font-size:1em;" xml:lang="tr-TR">29</span></p>
				<p class="duz-50"><span class="duz" style="font-size:1em;" xml:lang="tr-TR">– Böyle m</span><span class="duz" style="font-size:1em;" xml:lang="tr-TR">i?</span></p>
				<p class="duz-50"><span class="duz" style="font-size:1em;" xml:lang="tr-TR">Bilgisayar operatörü robot portreye çıkık elmacıkkemikleri ekledi. Diane başıyla onayladı. Geceyarısı olmuştu. İki saatten bu yana, çevre yolundaki kişinin robot portresini çizmek amacıyla Quai des Orfèvres’deki fizyonomi uzmanıyla birlikte çalışıyordu. Hipnoz seansından sonra, Paul Sacher’nin ısrarlı sorularına rağmen, Diane psikiyatrın yanından ayrılmış, doğruca cinayet polisine gitmişti.</span></p>
				<p class="duz-50"><span class="duz" style="font-size:1em;" xml:lang="tr-TR">– Ya ağzı?</span></p>
				<p class="duz-50"><span class="duz" style="font-size:1em;" xml:lang="tr-TR">Diane ekranda birbirini izleyen çeşitli dudak resimlerine baktı. Etli hareler. Küçük ovaller. M şekilliler. Dümdüz, çizgileri belirgin, ince bir dudak seçti.</span></p>
				<p class="duz-50"><span class="duz" style="font-size:1em;" xml:lang="tr-TR">– Gözler?</span></p>
				<p class="duz-50"><span class="duz" style="font-size:1em;" xml:lang="tr-TR">Ekranda yeni bir resmi geçit. Diane gözkapakları düşük baklava şekillide karar kıldı, gözbebekleri için de, çocukların kalem kutularında şıkırdayan ağır mürekkep hokkaları gibi koyu ve mavimtırak bir renk seçti. Yüz metre öteden gördüğü bir yüzü böylesine ayrıntılı tarif etmek mantıksız görünüyordu. Ne var ki, bu konuda yemin etmeye hazırdı, tıpkı bilinçaltına kazıdığı öteki ayrıntılar gibi. Katilin gözleri tıpatıp böyleydi işte.</span></p>
				<p class="duz-50"><span class="duz" style="font-size:1em;" xml:lang="tr-TR">– Peki, kulaklar?</span></p>
				<p class="duz-50"><span class="duz" style="font-size:1em;" xml:lang="tr-TR">Diane cevap verdi:</span></p>
				<p class="duz-50"><span class="duz" style="font-size:1em;" xml:lang="tr-TR">– Kapüşonu vardı.</span></p>
				<p class="duz-50"><span class="duz" style="font-size:1em;" xml:lang="tr-TR">– Nasıl bir kapüşon?</span></p>
				<p class="duz-50"><span class="duz" style="font-size:1em;" xml:lang="tr-TR">– Yağmurluk kapüşonu. Yüzünün etrafında ipleri sıkıca bağlanmış.</span></p>
				<p class="duz-50"><span class="duz" style="font-size:1em;" xml:lang="tr-TR">Uzman ekrandaki yüzün çevresine kusursuzca kapüşonu andıran koyu bir gölge çizdi. Diane biraz geriledi, gözlerini kıstı; ekrandaki yüz şekilleniyordu. Açık ve geniş bir alın. Kırışıklıkların ortasında, çakmaktaşı gibi elmacıkkemikleri. Gözkapaklarının tembelliği altından akik parıltılar saçan mavi-siyah gözler. Diane ekrandaki yüzde bir canavarlık, bir acımasızlık belirtisi görmeye çabalıyordu ama, çizgilerin güzelliğini kabul etmek zorunda kaldı.</span></p>
				<p class="duz-50"><span class="duz" style="font-size:1em;" xml:lang="tr-TR">Patrick Langlois göründü. Ekrana bir göz attıktan sonra, Diane’a döndü. Yüzünde endişeli bir ifade.</span></p>
				<p class="duz-50"><span class="duz" style="font-size:1em;" xml:lang="tr-TR">– Buna mı benziyor? diye sordu.</span></p>
				<p class="duz-50"><span class="duz" style="font-size:1em;" xml:lang="tr-TR">Diane başıyla onayladı. Polis komiseri robot portreye fazla inanmaksızın baktı. Gecenin onunda bürosuna gelmeyi, portreyi oluşturmak için bir fizyonomi uzmanı çağırtmayı kabul etmişti. Elindeki karton dosyayı göğsüne bastırarak, masanın bir köşesine ilişti.</span></p>
				<p class="duz-50"><span class="duz" style="font-size:1em;" xml:lang="tr-TR">– Üzerinde asker parkası vardı diyorsunuz, öyle mi?</span></p>
				<p class="duz-50"><span class="duz" style="font-size:1em;" xml:lang="tr-TR">– Evet. Sovyet paltosu. Radyoaktiviteye karşı kullandıklarından.</span></p>
				<p class="duz-50"><span class="duz" style="font-size:1em;" xml:lang="tr-TR">– Nasıl bu kadar emin olabiliyorsunuz?</span></p>
				<p class="duz-50"><span class="duz" style="font-size:1em;" xml:lang="tr-TR">– Bundan beş yıl kadar önce, Sibirya’nın doğu ucunda, Kamçatka’da bir göreve gitmiştim. Bir askerî kampa yerleştirilmiştik, tesadüfen bir nükleer alarm tatbikatı izledim. O zaman bu paltoları yakından inceleme fırsatı buldum. Çapraz bağlanıp, yakayı da...</span></p>
				<p class="duz-50"><span class="duz" style="font-size:1em;" xml:lang="tr-TR">Polis komiseri bir işaretle konuşmasını kesti. Bilgisayar başındaki uzmana portreyi basmasını söyleyip, Diane’a döndü:</span></p>
				<p class="duz-50"><span class="duz" style="font-size:1em;" xml:lang="tr-TR">– Benimle gelin.</span></p>
				<p class="duz-50"><span class="duz" style="font-size:1em;" xml:lang="tr-TR">Aralık kapıların, karanlık pencerelerin açıldığı koridorlardan geçtiler. Loş odalar, hâlâ bazı polislerin çalıştığı karmakarışık köşeler gördü.</span></p>
				<p class="duz-50"><span class="duz" style="font-size:1em;" xml:lang="tr-TR">Langlois kadife kaplı bir kapının kilidini açtı. İçeri girip, halojen bir lamba yaktı. Eski kâğıtlar, yıpranmış deri eşyalar bir mübaşir odasını andırıyordu. Diane’a bir koltuk gösterip, masanın karşı tarafına oturdu. Bakışlarını kaldırmadan önce, bir süre parmaklarıyla masaya vurdu.</span></p>
				<p class="duz-50"><span class="duz" style="font-size:1em;" xml:lang="tr-TR">– Bana haber vermeliydiniz, Diane.</span></p>
				<p class="duz-50"><span class="duz" style="font-size:1em;" xml:lang="tr-TR">– Emin olmak istiyordum.</span></p>
				<p class="duz-50"><span class="duz" style="font-size:1em;" xml:lang="tr-TR">– Oysa sizi uyarmıştım; detektif Alice’çilik oynamak yok, demiştim.</span></p>
				<p class="duz-50"><span class="duz" style="font-size:1em;" xml:lang="tr-TR">– Lucien hakkında araştırma yapmamı siz istediniz.</span></p>
				<p class="duz-50"><span class="duz" style="font-size:1em;" xml:lang="tr-TR">Komiser bir omuz hareketiyle paltosundan kurtuldu, konuşmasına devam etti:</span></p>
				<p class="duz-50"><span class="duz" style="font-size:1em;" xml:lang="tr-TR">– Özetleyelim isterseniz. Size göre, geçirdiğiniz kaza bir cinayet girişimi, öyle mi?</span></p>
				<p class="duz-50"><span class="duz" style="font-size:1em;" xml:lang="tr-TR">– Evet.</span></p>
				<p class="duz-50"><span class="duz" style="font-size:1em;" xml:lang="tr-TR">– Kamyon şoförü bir dış güç ya da ne olduğunu anlamadığım bir şey tarafından komutla uyutuldu...</span></p>
				<p class="duz-50"><span class="duz" style="font-size:1em;" xml:lang="tr-TR">– Hipnozla.</span></p>
				<p class="duz-50"><span class="duz" style="font-size:1em;" xml:lang="tr-TR">– Diyelim ki hipnozla. Öyleyse siz dördüncü şeritte giderken, çarpışmanın tam o noktada gerçekleşmesi nasıl sağlandı?</span></p>
				<p class="duz-50"><span class="duz" style="font-size:1em;" xml:lang="tr-TR">– Uzaklıkları ölçtüm. Kamyon Boulogne Ormanı’nda Porte-d’Auteuil Caddesi’ndeki bir otoparktan yola çıktı. Ben motorumu çalıştırmadan, parktan çıkması yeterliydi. Her ikimizin hızı hesaplandığında, nerede buluşacağımızı kestirmek güç değil.</span></p>
				<p class="duz-50"><span class="duz" style="font-size:1em;" xml:lang="tr-TR">– Ya şoförün uyutulması? Tam o anda uyutulması mümkün olabilir mi?</span></p>
				<p class="duz-50"><span class="duz" style="font-size:1em;" xml:lang="tr-TR">– Bir insanı, bir işaret gördüğü anda birden uyumak üzere koşullandırmak mümkün.</span></p>
				<p class="duz-50"><span class="duz" style="font-size:1em;" xml:lang="tr-TR">– Bizim durumumuzda, nasıl bir işaret?</span></p>
				<p class="duz-50"><span class="duz" style="font-size:1em;" xml:lang="tr-TR">Diane alnını ovuşturdu.</span></p>
				<p class="duz-50"><span class="duz" style="font-size:1em;" xml:lang="tr-TR">– Şoför yeşil bir renk hatırlıyor. Belki de asker parkasından söz ediyordur. Yeşil parkalı adam tünel girişinde duruyordu.</span></p>
				<p class="duz-50"><span class="duz" style="font-size:1em;" xml:lang="tr-TR">Komiser gözlerini Diane’dan ayırmıyordu. Siyah gözleri kır saçlarının altından parlıyordu.</span></p>
				<p class="duz-50"><span class="duz" style="font-size:1em;" xml:lang="tr-TR">– Demek size göre, katiller ekip halinde çalışıyorlar</span><span class="duz" style="font-size:1em;" xml:lang="tr-TR">?</span></p>
				<p class="duz-50"><span class="duz" style="font-size:1em;" xml:lang="tr-TR">– Evet, öyle düşünüyorum.</span></p>
				<p class="duz-50"><span class="duz" style="font-size:1em;" xml:lang="tr-TR">– Askerî bir operasyon gibi.</span></p>
				<p class="duz-50"><span class="duz" style="font-size:1em;" xml:lang="tr-TR">– Askerî bir operasyon. Tamamen öyle.</span></p>
				<p class="duz-50"><span class="duz" style="font-size:1em;" xml:lang="tr-TR">– Ve bütün bu operasyon, nüfusunuza aldığınız çocuğu ortadan kaldırmak için düzenlendi?</span></p>
				<p class="duz-50"><span class="duz" style="font-size:1em;" xml:lang="tr-TR">Diane başıyla onayladı, bir taraftan da kendi yorumunun ne denli saçma olduğunun farkındaydı. Langlois ona doğru eğildi, delici bakışlarını Diane’ın yüreğine sapladı:</span></p>
				<p class="duz-50"><span class="duz" style="font-size:1em;" xml:lang="tr-TR">– Size göre, onu neden öldürmek istediler?</span></p>
				<p class="duz-50"><span class="duz" style="font-size:1em;" xml:lang="tr-TR">Perçemlerini yana atıp mırıldandı:</span></p>
				<p class="duz-50"><span class="duz" style="font-size:1em;" xml:lang="tr-TR">– Bilmiyorum.</span></p>
				<p class="duz-50"><span class="duz" style="font-size:1em;" xml:lang="tr-TR">Langlois yeniden koltuğuna dayandı, yeni bir bölüm açmak istercesine, farklı bir tonla konuştu:</span></p>
				<p class="duz-50"><span class="duz" style="font-size:1em;" xml:lang="tr-TR">– Bir de Lucien’ın Taylandlı olmadığını söylüyorsunuz, öyle mi? Gerçekte Sibirya’dan ya da Moğolistan’dan geldiğini? Andaman kıyısına nasıl gelmiş peki?</span></p>
				<p class="duz-50"><span class="duz" style="font-size:1em;" xml:lang="tr-TR">– Bilmiyorum.</span></p>
				<p class="duz-50"><span class="duz" style="font-size:1em;" xml:lang="tr-TR">Kısa bir sessizlik sonra, sıkıntılı bir sesle devam etti Langlois:</span></p>
				<p class="duz-50"><span class="duz" style="font-size:1em;" xml:lang="tr-TR">– Diane, size nasıl söyleyeceğim...</span></p>
				<p class="duz-50"><span class="duz" style="font-size:1em;" xml:lang="tr-TR">Genç kadın gözlüğünün üzerinden baktı.</span></p>
				<p class="duz-50"><span class="duz" style="font-size:1em;" xml:lang="tr-TR">– Deli olduğumu düşünüyorsunuz, değil mi?</span></p>
				<p class="duz-50"><span class="duz" style="font-size:1em;" xml:lang="tr-TR">– Söyledikleriniz konusunda en ufak bir kanıtınız yok. Bütün bunlar sadece düşünüzün ürünü olabilir.</span></p>
				<p class="duz-50"><span class="duz" style="font-size:1em;" xml:lang="tr-TR">– Ya şoför? Nasıl uyuyabildiğini hâlâ anlamıyor ve...</span></p>
				<p class="duz-50"><span class="duz" style="font-size:1em;" xml:lang="tr-TR">– Aksini nasıl söyleyebilirdi ki?</span></p>
				<p class="duz-50"><span class="duz" style="font-size:1em;" xml:lang="tr-TR">– Ya adam? Parkalı adam; onu da uydurmadım ya</span><span class="duz" style="font-size:1em;" xml:lang="tr-TR">?</span></p>
				<p class="duz-50"><span class="duz" style="font-size:1em;" xml:lang="tr-TR">Komiser başka yöne dalmayı tercih etti.</span></p>
				<p class="duz-50"><span class="duz" style="font-size:1em;" xml:lang="tr-TR">– Hikâyenizi kabul ettik diyelim, Rolf van Kaen’i öldürenler de aynı kişiler mi?</span></p>
				<p class="duz-50"><span class="duz" style="font-size:1em;" xml:lang="tr-TR">Diane yine tereddüt etti.</span></p>
				<p class="duz-50"><span class="duz" style="font-size:1em;" xml:lang="tr-TR">– Bana kalırsa, evet, katiller Lucien’ı kurtardığı için Van Kaen’i bir şekilde cezalandırdı.</span></p>
				<p class="duz-50"><span class="duz" style="font-size:1em;" xml:lang="tr-TR">– Akupunkturcuya kazayı kim bildirdi?</span></p>
				<p class="duz-50"><span class="duz" style="font-size:1em;" xml:lang="tr-TR">– Bilmiyorum.</span></p>
				<p class="duz-50"><span class="duz" style="font-size:1em;" xml:lang="tr-TR">– BBK’daki polisler hâlâ oğlunuzla ilgili bir çağrının ya da mesajın izine rastlamadılar. Anlaşılan Van Kaen’i çağıran, Kutsal Ruh.</span></p>
				<p class="duz-50"><span class="duz" style="font-size:1em;" xml:lang="tr-TR">Diane daha ne ekleyebilirdi ki? Langlois önce genç kadının sessizliğine saygı gösterdi, sonra alçak sesle konuştu:</span></p>
				<p class="duz-50"><span class="duz" style="font-size:1em;" xml:lang="tr-TR">– Sizin hakkınızda bilgi topladım.</span></p>
				<p class="duz-50"><span class="duz" style="font-size:1em;" xml:lang="tr-TR">– Ne demek bu?</span></p>
				<p class="duz-50"><span class="duz" style="font-size:1em;" xml:lang="tr-TR">– Arkadaşlarınıza, ailenize, sizi tedavi eden doktorlara telefon ettim.</span></p>
				<p class="duz-50"><span class="duz" style="font-size:1em;" xml:lang="tr-TR">Diane tükürür gibi konuştu:</span></p>
				<p class="duz-50"><span class="duz" style="font-size:1em;" xml:lang="tr-TR">– Bunu nasıl?..</span></p>
				<p class="duz-50"><span class="duz" style="font-size:1em;" xml:lang="tr-TR">– Benim işim bu. Bu olayda da başlıca tanığımsınız.</span></p>
				<p class="duz-50"><span class="duz" style="font-size:1em;" xml:lang="tr-TR">– Alçak.</span></p>
				<p class="duz-50"><span class="duz" style="font-size:1em;" xml:lang="tr-TR">– Psikoterapi seanslarına katıldığınızı, hastaneye yatırıldığınızı, uyku tedavisi gördüğünüzü bana neden söylemediniz?</span></p>
				<p class="duz-50"><span class="duz" style="font-size:1em;" xml:lang="tr-TR">– Üzerimde bir pankart mı taşıyacaktım?</span></p>
				<p class="duz-50"><span class="duz" style="font-size:1em;" xml:lang="tr-TR">– Size bu soruyu daha önce de sorabilirdim ama... Lucien’ı neden evlat edindiniz?</span></p>
				<p class="duz-50"><span class="duz" style="font-size:1em;" xml:lang="tr-TR">– Sizi ilgilendirmez.</span></p>
				<p class="duz-50"><span class="duz" style="font-size:1em;" xml:lang="tr-TR">– O kadar gençsiniz ki...</span></p>
				<p class="duz-50"><span class="duz" style="font-size:1em;" xml:lang="tr-TR">Yüzü utangaç bir tebessümle buruştu. Kırışıkları çekingenlik ifadesini daha da artırdı.</span></p>
				<p class="duz-50"><span class="duz" style="font-size:1em;" xml:lang="tr-TR">– Tamam, o kadar güzelsiniz ki. Söylemek istediğim buydu. (Parmaklarını havada döndürdü.) Böylesi kelimeleri söylemekte hep güçlük çekmişimdir. Diane, neden bu evlat edinme girişimine atıldınız</span><span class="duz" style="font-size:1em;" xml:lang="tr-TR">? Neden daha önce... neyse, ne anlatmak istediğimi biliyorsunuz; bir koca bulmadınız, bir yuva kurmadınız, klasik yoldan gitmediniz?</span></p>
				<p class="duz-50"><span class="duz" style="font-size:1em;" xml:lang="tr-TR">Diane cevap vermeden kollarını kavuşturdu. Langlois sırtını kamburlaştırdı, dua ediyormuş gibi ellerini kenetledi; tıpkı hastanede yaptığı gibi.</span></p>
				<p class="duz-50"><span class="duz" style="font-size:1em;" xml:lang="tr-TR">– Annenize kalırsa, güçlük çekiyormuşsunuz... bağlanmakta.</span></p>
				<p class="duz-50"><span class="duz" style="font-size:1em;" xml:lang="tr-TR">Cümleyi havada bıraktı, birkaç saniye bekleyip devam etti:</span></p>
				<p class="duz-50"><span class="duz" style="font-size:1em;" xml:lang="tr-TR">– Ona göre, hiç nişanlanmamışsınız.</span></p>
				<p class="duz-50"><span class="duz" style="font-size:1em;" xml:lang="tr-TR">– Bu bir tür terapi falan mı?</span></p>
				<p class="duz-50"><span class="duz" style="font-size:1em;" xml:lang="tr-TR">– Anneniz...</span></p>
				<p class="duz-50"><span class="duz" style="font-size:1em;" xml:lang="tr-TR">– Annemin cehenneme kadar yolu var.</span></p>
				<p class="duz-50"><span class="duz" style="font-size:1em;" xml:lang="tr-TR">Komiser sırtını duvara yasladı, ayağını çöp sepetine dayayarak gülümsedi:</span></p>
				<p class="duz-50"><span class="duz" style="font-size:1em;" xml:lang="tr-TR">– Ben de öyle anlamıştım, evet... Ya babanız?</span></p>
				<p class="duz-50"><span class="duz" style="font-size:1em;" xml:lang="tr-TR">– Aradığınız ne?</span></p>
				<p class="duz-50"><span class="duz" style="font-size:1em;" xml:lang="tr-TR">Langlois oturuşunu değiştirdi, yine toparlandı.</span></p>
				<p class="duz-50"><span class="duz" style="font-size:1em;" xml:lang="tr-TR">– Ben babamı hiç tanımadım. Annem altmışlı yıllarda komün hayatı yaşıyordu. Gruptaki tiplerden birini seçip kendini tohumlatmış. Aralarında anlaşarak. Adam beni hiç aramadı. Adını bile bilmiyorum. Annem beni babasız bir çocuk olarak yetiştirmek istedi. Evlilik boyunduruğundan, maço baskısından kaçış... O çağın fikirlerini taşıyordu. İnançlı bir feministti.</span></p>
				<p class="duz-50"><span class="duz" style="font-size:1em;" xml:lang="tr-TR">Diane ekledi:</span></p>
				<p class="duz-50"><span class="duz" style="font-size:1em;" xml:lang="tr-TR">– Bir de baba mesleğini sürdüren çocuklar vardır. Ben bir şaşkınlık ürünüyüm.</span></p>
				<p class="duz-50"><span class="duz" style="font-size:1em;" xml:lang="tr-TR">Polis komiserinin yüzünden Diane’ın o çok sevdiği alaycı gülümseme geçti. Yasak bir manzaraya baktığını bildiğinden, adamın ifadesi Diane’ın yüreğini sızlattı. Birden kendini kırağıdan bir hapishanede, buzulun tutsağı gibi hissetti. Komiser üzüntüsünü görmüş olmalıydı; elini uzattı, Diane uzatılan elden kaçtı.</span></p>
				<p class="duz-50"><span class="duz" style="font-size:1em;" xml:lang="tr-TR">Langlois hareketsiz kaldı, birkaç saniyenin geçmesini bekledi, sonra saldırılarının nedenine geldi:</span></p>
				<p class="duz-50"><span class="duz" style="font-size:1em;" xml:lang="tr-TR">– Diane, “tokamak” sözcüğü sizin için bir anlam ifade ediyor mu?</span></p>
				<p class="duz-50"><span class="duz" style="font-size:1em;" xml:lang="tr-TR">Genç kadın şaşkınlığını gizlemeye çalışmadı:</span></p>
				<p class="duz-50"><span class="duz" style="font-size:1em;" xml:lang="tr-TR">– Hayır. Ne demek</span><span class="duz" style="font-size:1em;" xml:lang="tr-TR">?</span></p>
				<p class="duz-50"><span class="duz" style="font-size:1em;" xml:lang="tr-TR">– Bir kısaltma. Anlamı, akımlı manyetik oda. Aslında, Rusça.</span></p>
				<p class="duz-50"><span class="duz" style="font-size:1em;" xml:lang="tr-TR">– Rusça mı? Bunu... bana neden söylüyorsunuz?</span></p>
				<p class="duz-50"><span class="duz" style="font-size:1em;" xml:lang="tr-TR">Langlois dosyasını açtı; en üstte bir faks vardı. Diane Kiril alfabesiyle yazılmış faksta çok iyi çıkmamış bir kimlik fotoğrafı gördü.</span></p>
				<p class="duz-50"><span class="duz" style="font-size:1em;" xml:lang="tr-TR">– Belki hatırlamıyorsunuz ama, Van Kaen’in yaşımında kara deliğe benzer bir dönem var.</span></p>
				<p class="duz-50"><span class="duz" style="font-size:1em;" xml:lang="tr-TR">– 1969 ile 1972 arası, evet.</span></p>
				<p class="duz-50"><span class="duz" style="font-size:1em;" xml:lang="tr-TR">– BBK görevlileri bu sabah doktorun Berliner Bank’taki kasasını açtılar. Kasanın içinde sadece bunlar vardı.</span></p>
				<p class="duz-50"><span class="duz" style="font-size:1em;" xml:lang="tr-TR">Fotokopiyi havaya kaldırdı.</span></p>
				<p class="duz-50"><span class="duz" style="font-size:1em;" xml:lang="tr-TR">– Alman doktorun o dönemde bir tokamakta çalıştığını kanıtlayan Sovyet kimlik belgeleri.</span></p>
				<p class="duz-50"><span class="duz" style="font-size:1em;" xml:lang="tr-TR">– Ama... bunun anlamı?</span></p>
				<p class="duz-50"><span class="duz" style="font-size:1em;" xml:lang="tr-TR">– Bir devrimci araştırma merkezi. Nükleer füzyon laboratuvarı.</span></p>
				<p class="duz-50"><span class="duz" style="font-size:1em;" xml:lang="tr-TR">Diane katilin radyoaktivite geçirmez parkasını düşündü:</span></p>
				<p class="duz-50"><span class="duz" style="font-size:1em;" xml:lang="tr-TR">– Nükleer parçalanma laboratuvarı demek istiyorsunuz, diye düzeltti.</span></p>
				<p class="duz-50"><span class="duz" style="font-size:1em;" xml:lang="tr-TR">Komiser hayranlığını saklamadı.</span></p>
				<p class="duz-50"><span class="duz" style="font-size:1em;" xml:lang="tr-TR">– Gerçekten şaşırtıcı bir insansınız, Diane. Haklısınız, bu konuda bilgi topladım; nükleer santralların temeli atomların parçalanmasına dayanır ama, burada başka bir yöntemden, füzyona dayalı bir teknikten söz ediliyor. Sovyetler’in altmışlı yıllarda bulduğu doğrudan güneşten etkilenen bir yöntem bu. Rusları iki milyon dereceye kadar çıkabilecek fırınlar inşa etmeye zorlayan, olağanüstü boyutta bir proje. Bütün bunların benim uzmanlığımı aştığını söylemek gereksiz tabiî.</span></p>
				<p class="duz-50"><span class="duz" style="font-size:1em;" xml:lang="tr-TR">Diane sordu:</span></p>
				<p class="duz-50"><span class="duz" style="font-size:1em;" xml:lang="tr-TR">– Bugün olanlarla ilgisi?</span></p>
				<p class="duz-50"><span class="duz" style="font-size:1em;" xml:lang="tr-TR">Fotokopiyi Diane’a doğru çevirdi, anlaşılmayacak bir şey yokmuş gibi baktı.</span></p>
				<p class="duz-50"><span class="duz" style="font-size:1em;" xml:lang="tr-TR">– Van Kaen’in çalıştığı tokamak ya da kod adıyla TK 17, Rusların şimdiye kadar yarattıklarının en önemlisiydi. Tümüyle gizli bir yer. Nerede olduğunu bir tahmin edin bakalım? Moğolistan Halk Cumhuriyeti’nin en kuzeyinde, Sibirya sınırında. Van Kaen’in gitmeye hazırlandığı yerde, Tsagaan-Nuur’da.</span></p>
				<p class="duz-50"><span class="duz" style="font-size:1em;" xml:lang="tr-TR">Diane çok iyi çıkmamış belgeye baktı, bakışı kararlı, Van Kaen’in yüz çizgilerini gördü. Langlois yüksek sesle düşünüyordu:</span></p>
				<p class="duz-50"><span class="duz" style="font-size:1em;" xml:lang="tr-TR">– Oraya neden dönmek istedi? En ufak bir fikrim yok ama, elimizdekiler bir bütün oluşturuyor. Bu çok açık.</span></p>
				<p class="duz-50"><span class="duz" style="font-size:1em;" xml:lang="tr-TR">Operatör kapıyı vurup, girdi. Tek bir kelime etmeden robot portreden birkaç nüshayı masanın üzerine bırakıp, çıktı. Komiser resimdeki yüze bakıp, sözünü tamamladı:</span></p>
				<p class="duz-50"><span class="duz" style="font-size:1em;" xml:lang="tr-TR">– Bakalım dosyalarımızın içinde bu herife uyan biri var mı? Fazla umudum yok ama, bilinmez ki. Aynı zamanda, Paris’teki Türk-Moğol toplumunda da araştırmalara başlayacağız. Giriş vizelerini gözden geçirmek, falan. Tek iyi haber, Paris’te bunlardan çok fazla olduğunu sanmıyorum.</span></p>
				<p class="duz-50"><span class="duz" style="font-size:1em;" xml:lang="tr-TR">Ayağa kalkıp saatine baktı:</span></p>
				<p class="duz-50"><span class="duz" style="font-size:1em;" xml:lang="tr-TR">– Gidip uyuyun, Diane. Saat biri geçmiş. Lucien’ın kaldığı odanın çevresindeki güvenlik önlemlerini artıracağız; endişelenmeyin.</span></p>
				<p class="duz-50"><span class="duz" style="font-size:1em;" xml:lang="tr-TR">Diane’ı kapıya kadar geçirdi. Pervaza dayanarak ekledi:</span></p>
				<p class="duz-50"><span class="duz" style="font-size:1em;" xml:lang="tr-TR">– Gerçeği söylemek gerekirse, çılgın olup olmadığınıza karar veremiyorum, Diane, ama ne olursa olsun, bu hikâye sizden çok daha çılgın.</span></p>
				<p class="duz-50"/>
			</div>
		</div>
	</body>
</html>