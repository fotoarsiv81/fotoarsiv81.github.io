<html xmlns="http://www.w3.org/1999/xhtml">
	<head>
		<title>1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x1.html" xml:lang="tr-TR">
			<div class="story">
				<p class="bolum-ismi"><span class="bolum-ismi-8" style="font-size:1em;" xml:lang="tr-TR">1</span></p>
				<p class="duz-8"><span class="duz" style="font-size:1em;" xml:lang="tr-TR">Diane Thiberge’in önünde topu topu kırk sekiz saat vardı.</span></p>
				<p class="duz-8"><span class="duz" style="font-size:1em;" xml:lang="tr-TR">Bangkok’tan bir iç hat uçağına binerek Puket’e gidecek, sonra doğruca kuzeye, Andaman Denizi kıyısındaki Takua Pa’ya kadar karadan ilerleyecekti. Orada, otelde kısa bir gece geçirecek, sabahın beşinde yeniden yola düşüp, kuzeye doğru ilerlemeyi sürdürecekti. Öğlen olduğunda, Birmanya sınırında Ra-Nong’a varması gerekiyordu, oradan da seyahatinin tek amacına ulaşmak için, mangrov ormanına dalacaktı. Ondan sonra geriye, aynı yolu, bu kez aksi yönde alıp, ertesi gece Paris’e kalkacak uçağa yetişmek kalıyordu. Saat farkı ondan yanaydı, Paris dilimine göre beş saat kazançlı çıkacaktı. 6 eylül 1999 pazartesi sabahı, işinde olacaktı. Bundan iyisi can sağlığı...</span></p>
				<p class="duz-8"><span class="duz" style="font-size:1em;" xml:lang="tr-TR">Oysa Puket uçağı bir türlü gelemiyordu şimdi.</span></p>
				<p class="duz-8"><span class="duz" style="font-size:1em;" xml:lang="tr-TR">Hiçbir şey planladığı gibi gitmiyordu.</span></p>
				<p class="duz-8"><span class="duz" style="font-size:1em;" xml:lang="tr-TR">Midesi altüst, tuvalete koştu. Mide bulantısının arttığını hissedip, “Saat farkı olmalı, projeyle bir ilgisi yok” diye düşünmeye çalıştı. Bir saniye sonra, kusuyordu; bağırsaklarını boğazında alev alev hissedinceye kadar kustu. Kanı damarlarında gümbürdüyor, alnı buz gibi, yüreği göğsünde bir yerlerde, her yerde, küt küt. Aynada yüzüne baktı. Bembeyazdı. Açık renkli, dalgalı perçemleri bu küçük ve düz saçlı esmerler ülkesinde her zamankinden daha çarpıcı geldi; hele boyu – genç kızlığından beri kompleks duyduğu o uzun boyu – daha da çılgındı.</span></p>
				<p class="duz-8"><span class="duz" style="font-size:1em;" xml:lang="tr-TR">Diane yüzünü ıslattı, sağ burun deliğindeki altın halkayı sildi, sonra küçük baba cool</span><span class="dipnot-no-2" style="font-size:0.76em;" xml:lang="tr-TR"><a class="footnote-link" href="#footnote-231-1" id="footnote-231-1-backlink">1</a></span><span class="duz" style="font-size:1em;" xml:lang="tr-TR"> gözlüğünü düzeltti, tişörtünün içinde bir hayalet gibi dalgalanarak transit salonuna geri döndü. Havalandırma buz gibi soğutmuştu salonu.</span></p>
				<p class="duz-8"><span class="duz" style="font-size:1em;" xml:lang="tr-TR">Gidiş panosundaki saatlere bir kez daha baktı. Hâlâ Puket uçağından haber yok. Birkaç adım attı. Gözü salonun hemen her köşesine yapıştırılmış, Tayca ve İngilizce ilanlara takıldı: “Tayland topraklarında uyuşturucuyla yakalanan herkes ölüme mahkûm edilip, kurşuna dizilecek.” Aynı anda, arkasından iki polis memuru geçti. Haki üniformaları ve parlak kabzalı tabancalarıyla. Dudaklarını ısırdı; bu kahrolası havaalanında her şey düşman görünüyordu gözüne.</span></p>
				<p class="duz-8"><span class="duz" style="font-size:1em;" xml:lang="tr-TR">Oturdu, vücudunun titremesini önlemeye çabaladı. Sabahtan beri belki bininci kez, yapacaklarını tüm ayrıntılarıyla aklından geçirdi. Başarmak zorundaydı. Bu, kendi seçimiydi. Kendi hayatı. Paris’e elleri boş dönemezdi.</span></p>
				<p class="duz-8"><span class="duz" style="font-size:1em;" xml:lang="tr-TR">Puket uçağı öğleden sonra ikide kalktı. Diane beş buçuk saat kaybetmişti.</span></p>
				<p class="duz-8"><span class="duz" style="font-size:1em;" xml:lang="tr-TR">Gerçek tropikal bölgeyi Puket’te buldu. Bir rahatlama gibi. Mavimsi bulutlar uzaklarda dağılıyor, gümüş ışınlar göğü aydınlatıyordu. Tozlar endişeli çemberler çizerken, pistin kenarındaki ölgün ağaçlar sallanıyordu. Koku vardı asıl. Meyve, yağmur, çürük kokularıyla yüklü musonun yakıcı, boğucu havası. Kendi eşiğini aşan, dağılan hayatın sarhoşluğu. Diane gözlerini kapadı, neredeyse uçağa dayanan körüğün içinde, boylu boyunca yere serilecekti.</span></p>
				<p class="duz-8"><span class="duz" style="font-size:1em;" xml:lang="tr-TR">Öğleden sonra dört.</span></p>
				<p class="duz-8"><span class="duz" style="font-size:1em;" xml:lang="tr-TR">Otomobil kiralama şirketine koştu, görevlinin elinden anahtarları koparırcasına aldı, arabaya gitti. Yolda yağmur başladı. Önce birkaç damla, sonra gerçek sağanak. Kaputtaki takırtıları kulakları sağır edecek gibi. Silecekler kırmızımsı çamuru atmaya yetmiyordu. Diane parmaklarını direksiyona kenetlemiş, yüzünü cama yapıştırmış, önünü görmeye çalışıyordu.</span></p>
				<p class="duz-8"><span class="duz" style="font-size:1em;" xml:lang="tr-TR">Saat altı. Sağanak karanlıktan hemen önce dindi. Alacakaranlıkta manzara parıldar gibiydi. Parlak pirinç tarlaları, direkler üzerine dikilmiş kahverengi evler, ince uzun boynuzlu altın öküzler... Bir de şimşeklerin yardığı, sağda solgun bir kızıllıkla uzanan, siyah mermer gibi gök.</span></p>
				<p class="duz-8"><span class="duz" style="font-size:1em;" xml:lang="tr-TR">Takua Pa’ya sekizde vardı. Artık gevşeyebilirdi. Gecikmeye, paniğe rağmen, programını aksatmamıştı.</span></p>
				<p class="duz-8"><span class="duz" style="font-size:1em;" xml:lang="tr-TR">Kent merkezinde, yüksek bir su deposunun yanında bir otel buldu, yemeğini çardağın altında yedi. Çok daha iyi hissediyordu kendini. Yeniden başlayan yağmur, tüm benliğini güzel bir serinliğe gömüyordu.</span></p>
				<p class="duz-8"><span class="duz" style="font-size:1em;" xml:lang="tr-TR">İşte o zaman göründüler. Skaiden mini etekleri içinde, küçücük bluzlar giymiş, aşırı makyajlı, kız çocukları. Diane kızları izledi. On-on iki yaşındalar, fazla değil. Yüksek topukların üzerinde yükselen hakaretlere benziyorlar. Salonun öbür ucunda, sarışın devler birbirlerine dirsek atmaya başlamışlardı bile. Kasap çengelindeki yarım sığırlar kadar iri Almanlar, Avusturyalılar. Diane birden çevresinde bir çeşit düşmanlık hisseder gibi oldu, sanki orada bulunarak bu küçük dünyayı birbirine bağlayan kirli ilişkileri tehdit ediyordu.</span></p>
				<p class="duz-8"><span class="duz" style="font-size:1em;" xml:lang="tr-TR">Öfkeden gırtlağının kavrulduğunu hissetti. Otuz yaşına merdiven dayadığı halde, cinsel ilişkiyi düşünmek bile midesinin bulanmasına, bulantının tüm vücudunu kaplamasına neden oluyordu. Ardına bakmadan, erkek iştahına terk edilmiş bu küçücük kızlar için en ufak bir acıma duymadan, odasına kaçtı.</span></p>
				<p class="duz-8"><span class="duz" style="font-size:1em;" xml:lang="tr-TR">Cibinliğin altına uzanmış, yine amacını düşünüyordu. Tam uykuya dalmadan önce, havaalanındaki tehdit dolu uyarıyı, polislerin üniformasını, silahlarının kabzasını gördü. Uzaklarda bir yerlerde kilitlerde dönen anahtarları, daha da uzakta helikopterlerin uğultusunu duyar gibi oldu...</span></p>
				<p class="duz-8"/>
				<p class="duz-ilk-paragraf-4"><span class="duz" style="font-size:1em;" xml:lang="tr-TR">Sabahın beşinde, çoktan ayaklanmıştı. Keyifsizliği uçup gitmişti sanki. Güneş vardı. Penceresi, bir bitki fırtınasına açılan gemi lombozu gibi, yeşilliğe, renge boğulmuştu. Gerekirse, cangıla geri dönecek kadar güçlü hissetti kendini.</span></p>
				<p class="duz-8"><span class="duz" style="font-size:1em;" xml:lang="tr-TR">Yola koyuldu, öğlene doğru Ra-Nong’a vardı. Tam hesapladığı gibi. Denizi gördü; daha çok, suyun içinden çıkan ağaçların arasına uzun tereddütlerle sokulan çamurlu birikintileri. Bu sulu labirentin dibinde bir yerde, Birmanya sınırı vardı. Balıkçının biri, tek bir kelime bile etmeden, Diane’ı sınıra götürmeyi kabul etti. Kapkara suların üzerinde kaymaya başladılar. Sıcaklık, ışık, yandan akıp giden yeşil duvarlar... Diane, gırtlağı kupkuru, cildi kavrulacak gibi, her hissettiğine cesaretle katlanıyordu.</span></p>
				<p class="duz-8"><span class="duz" style="font-size:1em;" xml:lang="tr-TR">Bir saat kadar sonra, üzerinde beton binaların dikildiği kumlu bir dile vardılar. Ayağını kuma basınca, ancak küçük bir kızın duyabileceği bir zafer gururu yaşadı; gelmişti işte. Dünyanın hiçbir yerinde, erişemeyeceği bir nokta yoktu...</span></p>
				<p class="duz-8"><span class="duz" style="font-size:1em;" xml:lang="tr-TR">Yetimhanenin önünde, çocuklar öğle güneşine aldırmadan itişip, kakışıyorlardı. Diane kirli ve dağınık saçlarına, hafif kirpiklerinin altındaki koyu gözlerine baktı. Ana binaya girip, Térésa Maxwell’le görüşmek istediğini söyledi. Terden sırılsıklamdı. Bir aynanın içinden geçiyormuş gibi geldi. Düşünü göre göre eskittiği bir aynanın.</span></p>
				<p class="duz-8"><span class="duz" style="font-size:1em;" xml:lang="tr-TR">İçinden geniş beyaz bir yaka görünen, lacivert kazak giymiş yaşlı bir kadın geldi. Kimseye güvenmediği, güvenemeyeceği kesin birisi. Kısa gri saçların altındaki geniş ve yumuşak yüzü, sürekli bir çekingenlik ifadesine saplanmış gibi. Diane kendini tanıttı. Madam Maxwell onu bir yanı camlı koridorun ucuna, içinde bir masa ile iki iskemleden başka eşya bulunmayan bir odaya götürdü.</span></p>
				<p class="duz-8"><span class="duz" style="font-size:1em;" xml:lang="tr-TR">Diane içine sadece en önemli belgeleri doldurduğu dosyasını çıkardı. Térésa kuşkuyla sordu:</span></p>
				<p class="duz-8"><span class="duz" style="font-size:1em;" xml:lang="tr-TR">– Kocanız gelmedi mi?</span></p>
				<p class="duz-8"><span class="duz" style="font-size:1em;" xml:lang="tr-TR">– Evli değilim.</span></p>
				<p class="duz-8"><span class="duz" style="font-size:1em;" xml:lang="tr-TR">Térésa’nın yüz çizgileri gerildi. Gözünü burun deliğindeki altın halkadan ayıramıyordu.</span></p>
				<p class="duz-8"><span class="duz" style="font-size:1em;" xml:lang="tr-TR">– Kaç yaşındasınız?</span></p>
				<p class="duz-8"><span class="duz" style="font-size:1em;" xml:lang="tr-TR">– Otuzuma bastım.</span></p>
				<p class="duz-8"><span class="duz" style="font-size:1em;" xml:lang="tr-TR">– Kısır mısınız?</span></p>
				<p class="duz-8"><span class="duz" style="font-size:1em;" xml:lang="tr-TR">– Sanmıyorum.</span></p>
				<p class="duz-8"><span class="duz" style="font-size:1em;" xml:lang="tr-TR">Térésa dosyayı karıştırmaya koyuldu. Homurdandı: “Paris’tekilerin ne halt karıştırdığını bir anlasam...” Sonra gözlerini Diane’a dikerek, sesini yükseltti:</span></p>
				<p class="duz-8"><span class="duz" style="font-size:1em;" xml:lang="tr-TR">– Hiç de uygun görünmüyorsunuz, Küçükhanım. Gençsiniz, güzelsiniz, bekârsınız. Burada ne arıyorsunuz?</span></p>
				<p class="duz-8"><span class="duz" style="font-size:1em;" xml:lang="tr-TR">Diane elektrik akımına kapılmış gibi dikildi. Sesi kısılmıştı. İki günden beri ilk kez konuşuyordu:</span></p>
				<p class="duz-8"><span class="duz" style="font-size:1em;" xml:lang="tr-TR">– Madam, buraya, size ulaşmak, neredeyse iki yılımı aldı. Yığınla form doldurdum, sorgulandım. Geçmişimi, kazancımı, özel hayatımı didik didik ettiler. Tıbbî muayenelerden, psikolojik testlerden geçmek zorunda kaldım. Sigortamı artırdım, iki kez Bangkok’a geldim, bir servet harcadım. Şimdi artık dosyam tamamen düzenli, tamamen yasal. On iki bin kilometre yol geldim, öbür gün de işimin başında olmak zorundayım. Onun için rica ediyorum, asıl konuya girebilir miyiz?</span></p>
				<p class="duz-8"><span class="duz" style="font-size:1em;" xml:lang="tr-TR">Beton odada uzayıp giden sessizlik, yakıcıydı. Birden, bir tebessüm yaşlı kadının yüzündeki kırışıklıkları yok etti:</span></p>
				<p class="duz-8"><span class="duz" style="font-size:1em;" xml:lang="tr-TR">– Benimle gelin.</span></p>
				<p class="duz-8"><span class="duz" style="font-size:1em;" xml:lang="tr-TR">Tepesi vantilatör pervaneleriyle dolu büyük bir odadan geçtiler. Pencereler boyunca perdeler salınıyor, fenol kokusu da, ateş dalgalarınca taşınmışçasına, havada asılı duruyordu. Metal karyolaların sıralandığı koridorlar boyunca her yaştan çocuk bağırıyor, oynuyor, koşuyor, bu sırada da bakıcıları durumu denetim altına almaya uğraşıyorlardı. Çocuk enerjisi, tatlı bir nekahet havasıyla karşılaşmışa benziyordu. Kısa süre sonra ürkütücü ayrıntılar görünmeye başladı. Sakatlıklar, gelişmemiş kol ve bacaklar, yaralar. Diane’ın gözleri elsiz ve ayaksız bir bebeğe takıldı. Térésa Maxwell açıkladı.</span></p>
				<p class="duz-8"><span class="duz" style="font-size:1em;" xml:lang="tr-TR">– Güney Hindistan’dan, Andaman Dağları’nın öte tarafından geldi. Hindu fanatikler ellerini ve ayaklarını kesmiş. Anasını ve babasını öldürmüşler. Müslüman oldukları için.</span></p>
				<p class="duz-8"><span class="duz" style="font-size:1em;" xml:lang="tr-TR">Diane bulantının geri geldiğini hissetti. Aynı zamanda, beyninden saçma bir düşünce geçti: “Bu kadın böylesi bir sıcakta o kazağı nasıl giyebiliyordu?” Térésa yürümeye devam etti. Yeni bir yatakhaneye girdiler. Yine yataklar. Bir de boşluğu dolduran renkli balonlar. Kadın bir yatağın üzerinde toplanmış bir grup genç kızı gösterdi:</span></p>
				<p class="duz-8"><span class="duz" style="font-size:1em;" xml:lang="tr-TR">– Karenler. Anneleri ve babaları bir mülteci kampında diri diri yakıldı. Geçen yıl. Bunlar da...</span></p>
				<p class="duz-8"><span class="duz" style="font-size:1em;" xml:lang="tr-TR">Diane eklemleri bembeyaz olana dek yaşlı kadının kolunu sıktı.</span></p>
				<p class="duz-8"><span class="duz" style="font-size:1em;" xml:lang="tr-TR">– Madam, dedi soluk soluğa. Onu görmek istiyorum. Şimdi.</span></p>
				<p class="duz-8"><span class="duz" style="font-size:1em;" xml:lang="tr-TR">Müdire neşesizce gülümsedi:</span></p>
				<p class="duz-8"><span class="duz" style="font-size:1em;" xml:lang="tr-TR">– Orada.</span></p>
				<p class="duz-8"><span class="duz" style="font-size:1em;" xml:lang="tr-TR">Diane başını çevirdi, yatakhanenin bir köşesinde, tüm yaşamının savaşını gördü: krepon kâğıdından yapılmış şeritlerle tek başına oynayan küçük bir oğlan. Onu hemen tanıdı; polaroit resimlerini göndermişlerdi. Omuzları öylesine zayıftı ki, rüzgârın yardımı olmasa, tişörtünü kaldıramayacağına yemin edebilirdi insan. Diğerlerinden çok daha soluk yüzü, yoğun bir dikkat belirtiyordu, çok yoğun, çok gergin, neredeyse asabi bir dikkat.</span></p>
				<p class="duz-8"><span class="duz" style="font-size:1em;" xml:lang="tr-TR">Térésa Maxwell kollarını kavuşturdu.</span></p>
				<p class="duz-8"><span class="duz" style="font-size:1em;" xml:lang="tr-TR">– Altı, yedi yaşında olmalı. Nasıl bileceğiz? Hakkında hiçbir şey bilmiyoruz; ne nereden geldiğini ne de başından geçenleri. Kampların birinden kaçmış olmalı. Ya da bir fahişenin doğurup da terk ettiği çocuklardan biridir. Ra-Nong’da, dilencilerin ortasında bulunmuş. Burada kimsenin anlamadığı bir dil konuşuyor. Sonunda, durup durup aynı iki heceyi söylediğini anladık, “lu” ve “sian”. Biz de adını “Lu-Sian” koyduk.</span></p>
				<p class="duz-8"><span class="duz" style="font-size:1em;" xml:lang="tr-TR">Diane gülümsemeye çalıştı, ama dudakları donmuş gibiydi. Sıcağı, vantilatörleri, bulantılarını unutmuştu. Hâlâ uçuşan balonları kenara itti, çocuğun yanına diz çöküp, oradan onu hayranlıkla seyre koyuldu. Mırıldandı:</span></p>
				<p class="duz-son-paragraf-2-2"><span class="duz" style="font-size:1em;" xml:lang="tr-TR">– Demek adın Lu-Sian. Biz de sana Lucien deriz.</span></p>
				<p class="ikon"><span class="ikon" style="font-size:1em;" xml:lang="tr-TR"><img alt="icon1b.jpg" class="image" src="images/icon1b_fmt.jpeg" width="5%"/></span></p>
				<p class="duz-8"/>
				<div class="footnotes">
					<div class="footnote">
						<p class="dipnotlar-2" xml:lang="en-US"><a class="footnote-anchor" href="#footnote-231-1-backlink" id="footnote-231-1">1</a><span class="dipnot-bold-2" style="font-size:0.94em;" xml:lang="tr-TR">	</span><span class="dipnot-2" style="font-size:0.94em;" xml:lang="tr-TR">1970’li yıllarda hippi modasını sürdürenlere verilen ad. (ç.n.)</span></p>
					</div>
				</div>
			</div>
		</div>
	</body>
</html>