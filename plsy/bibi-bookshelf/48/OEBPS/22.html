<html xmlns="http://www.w3.org/1999/xhtml">
	<head>
		<title>22.html</title>
		<link href="template.css" rel="stylesheet" type="text/css"/>
	</head>
	<body>
		<div id="x22.html" xml:lang="tr-TR">
			<div class="story">
				<p class="bolum-ismi"><span class="bolum-ismi-32" style="font-size:1em;" xml:lang="tr-TR">22</span></p>
				<p class="duz-33"><span class="duz" style="font-size:1em;" xml:lang="tr-TR">Restoran mermerli bir holden sonra, koyu renk kadifelerle kaplı beyaz sütunların süslediği büyük bir salona açılıyordu. Yarım daire şeklindeki çıkıntılarda birkaç masa vardı. Loş ışıkta piyanonun cilası parlıyor, tablolar altın gibi pırıltılar saçıyor, yere kadar inen pencerelerin ötesinde de Champs-Elysées Bahçeleri’nin zarif yeşilliği ve aydınlığı restoranın görkemine yanıt veriyordu. Portakal rengi gökyüzü, hafif parıltılı salonun yumuşaklığına uygun, sedefli ve pürüzsüz bir ışık saçıyordu bugün. Bu ışık ve renk sadeliğine bir de seçkin sessizliğini, kristal ve gümüş çınlamalarını ölçülü gülüşlerle bölünen mırıltıları eklemek gerekirdi.</span></p>
				<p class="duz-33"><span class="duz" style="font-size:1em;" xml:lang="tr-TR">Diane metrdotelin peşinden yürüdü. Geçerken, bakışların bir an üzerinde toplandığını hissetti. Müşterilerden çoğu, koyu renk elbiselere bürünmüş, donuk tebessümler takınmış erkeklerdi. Görüntüye kanmaması gerektiğini biliyordu: bu yumuşak atmosferin, bu sakin yüzlerin gerisinde iktidarın gizli yüreğinin çarptığının farkındaydı. Bu restoran, her öğlen ülkenin siyasal ve ekonomik kaderinin belirlendiği seçkin mekânlardan biriydi.</span></p>
				<p class="duz-33"><span class="duz" style="font-size:1em;" xml:lang="tr-TR">Metrdotel büyük pencerelere en yakın son çıkıntının önünde durdu. Charles Helikian oradaydı. Gazete okumuyordu. Yan masada oturan işadamıyla da konuşmuyordu. Bekliyordu, sadece bekliyordu. Bu kadarı ona yetiyor gibiydi. Diane bu dolaylı saygı belirtisinden dolayı içinin minnetle dolduğunu hissetti.</span></p>
				<p class="duz-33"><span class="duz" style="font-size:1em;" xml:lang="tr-TR">Tamirhaneden çıkarken, üvey babasını cep telefonundan aramıştı. Paris’te bu numarayı en fazla on kişi biliyordu. Olabildiğince çabuk görüşmek için ısrar etmişti adamcağıza... Charles küçük bir çocuğun kaprisine cevap verir gibi sadece gülmekle yetinmiş, müşterilerinden biriyle yiyeceği yemekten sonra, bu restoranda, buluşmayı önermişti. Diane ancak eve dönecek, saçlarındaki esrar ve yanık yağ kokularından kurtulacak, buraya gelirken de gerekli duyarsızlık ve rahatlık havasına bürünecek zamanı bulabilmişti.</span></p>
				<p class="duz-33"><span class="duz" style="font-size:1em;" xml:lang="tr-TR">Charles ayağa kalktı, Diane’ı çıkıntının içindeki kanapeye oturttu. Diane yağmurluğunu çıkardı. Şimdi üzerinde dar ve kolsuz, dikişi bile yok dedirtecek kadar sade siyah bir elbise vardı. Boynuna taktığı, köprücükkemiklerinin üzerinde parıldayan inci gerdanlık, kulaklarından sarkan küpelerle birer su damlası kadar benzeşiyordu. Diane’ın tarzına göre, büyük gösteriş.</span></p>
				<p class="duz-33"><span class="duz" style="font-size:1em;" xml:lang="tr-TR">– Çok...</span></p>
				<p class="duz-33"><span class="duz" style="font-size:1em;" xml:lang="tr-TR">– Muhteşem miyim?</span></p>
				<p class="duz-33"><span class="duz" style="font-size:1em;" xml:lang="tr-TR">Charles gülümsedi. Diane devam etti:</span></p>
				<p class="duz-33"><span class="duz" style="font-size:1em;" xml:lang="tr-TR">– Harika?</span></p>
				<p class="duz-33"><span class="duz" style="font-size:1em;" xml:lang="tr-TR">Tebessüm yayıldı. Kusursuz dişler yüzünün esmerliğini böldü. Diane devam ediyordu:</span></p>
				<p class="duz-33"><span class="duz" style="font-size:1em;" xml:lang="tr-TR">– Çekici? Seksi? Baş döndürücü?</span></p>
				<p class="duz-33"><span class="duz" style="font-size:1em;" xml:lang="tr-TR">İçini çekti, parmaklarını kenetleyip çenesini ellerinin üzerine yerleştirdi.</span></p>
				<p class="duz-33"><span class="duz" style="font-size:1em;" xml:lang="tr-TR">– Öyleyse neden kendimi çirkin bir sırık gibi görüyorum?</span></p>
				<p class="duz-33"><span class="duz" style="font-size:1em;" xml:lang="tr-TR">Charles Helikian ceketinin iç cebinden bir puro çıkardı.</span></p>
				<p class="duz-33"><span class="duz" style="font-size:1em;" xml:lang="tr-TR">– Sebebini bilmiyorum ama, annenin kabahati olmadığı kesin.</span></p>
				<p class="duz-33"><span class="duz" style="font-size:1em;" xml:lang="tr-TR">– Öyle bir şey dedim m</span><span class="duz" style="font-size:1em;" xml:lang="tr-TR">i?</span></p>
				<p class="duz-33"><span class="duz" style="font-size:1em;" xml:lang="tr-TR">Kahverengi yaprakları parmaklarının arasında çıtırdattı.</span></p>
				<p class="duz-33"><span class="duz" style="font-size:1em;" xml:lang="tr-TR">– Son... konuşmanızdan söz etti bana.</span></p>
				<p class="duz-33"><span class="duz" style="font-size:1em;" xml:lang="tr-TR">– Yanlış yapmış.</span></p>
				<p class="duz-33"><span class="duz" style="font-size:1em;" xml:lang="tr-TR">– Birbirimizden saklayacağımız bir şey olamaz. Kazadan beri sana telefon ediyor, mesaj bırakıyor, sonra...</span></p>
				<p class="duz-33"><span class="duz" style="font-size:1em;" xml:lang="tr-TR">– Onunla konuşmak istemiyorum.</span></p>
				<p class="duz-33"><span class="duz" style="font-size:1em;" xml:lang="tr-TR">Diane’a çok ciddi baktı.</span></p>
				<p class="duz-33"><span class="duz" style="font-size:1em;" xml:lang="tr-TR">– Bu tutumun çok saçma. Önce sana acımasını bile reddettin. Şimdi de Lucien iyileşirken, hiçbir haber vermiyorsun ve...</span></p>
				<p class="duz-33"><span class="duz" style="font-size:1em;" xml:lang="tr-TR">– Bu konudan bahsetmeyelim olmaz mı? Buraya bunun için gelmedim.</span></p>
				<p class="duz-33"><span class="duz" style="font-size:1em;" xml:lang="tr-TR">Charles beyaz bir bayrak gibi, açık avucunu kaldırdı. Sonra garsonu çağırıp, siparişlerini verdi. Kendisi için kahve. Diane için çay. Sonra kısık sesiyle konuştu:</span></p>
				<p class="duz-33"><span class="duz" style="font-size:1em;" xml:lang="tr-TR">– Benimle konuşmak istiyordun, üstelik çok acelen olduğunu söyledin. Ne istiyorsun?</span></p>
				<p class="duz-33"><span class="duz" style="font-size:1em;" xml:lang="tr-TR">Diane üvey babasına yan gözle baktı. Öpücüğün anısı yüreğini doldurdu. İçini bir huzursuzluk kapladı, yanaklarının alev alev yandığını hissetti. Rahatsızlığını kovmak için aklını kelimelere vermeye çalıştı:</span></p>
				<p class="duz-33"><span class="duz" style="font-size:1em;" xml:lang="tr-TR">– Bir gün, benim yanımda, hipnozdan bahsetmiştin. Müşterilerini tedavi etmek için, bazen bu yöntemden yararlandığını anlatmıştın.</span></p>
				<p class="duz-33"><span class="duz" style="font-size:1em;" xml:lang="tr-TR">– Doğru. Ürkeklik ya da rahat konuşamama durumlarında. Ne olmuş?</span></p>
				<p class="duz-33"><span class="duz" style="font-size:1em;" xml:lang="tr-TR">– O gün hipnozun bir insanın belleğini araştırmada sınırsız güce sahip olduğunu söylemiştin.</span></p>
				<p class="duz-33"><span class="duz" style="font-size:1em;" xml:lang="tr-TR">Charles’ın bakışları alaycıydı:</span></p>
				<p class="duz-33"><span class="duz" style="font-size:1em;" xml:lang="tr-TR">– Bazen uzman gibi görünmeye çalışıyorum.</span></p>
				<p class="duz-33"><span class="duz" style="font-size:1em;" xml:lang="tr-TR">– O günü bütün ayrıntılarıyla hatırlıyorum. Hipnoz sayesinde insanın kendi hafızasını anılarına yönelik bir kamera gibi kullanabileceğini söyledin. Farkında olmasak da, yaşadığımız olayların bütün ayrıntılarını bilinçaltımızda sakladığımızı ekledin. Bilincimizin hiç erişemediği ama (işaret parmağıyla şakağına dokundu) buraya, aklımıza kazınan ayrıntıları.</span></p>
				<p class="duz-33"><span class="duz" style="font-size:1em;" xml:lang="tr-TR">– O gün çok formdaymışım.</span></p>
				<p class="duz-33"><span class="duz" style="font-size:1em;" xml:lang="tr-TR">– Şaka etmiyorum. Dediklerin doğruysa, hipnoz insanın geçmiş olayları yeniden yaşamasına, istediği anın üzerinde durmasına, herhangi bir ayrıntıyı incelemesine imkân veriyor. Kendi zihnini bir video kamera gibi kullanmasına. İstediği yerde durmasına, görüntünün şu ya da bu noktasını zumlamasına...</span></p>
				<p class="duz-33"><span class="duz" style="font-size:1em;" xml:lang="tr-TR">Charles’ın yüzündeki tebessüm kayboldu:</span></p>
				<p class="duz-33"><span class="duz" style="font-size:1em;" xml:lang="tr-TR">– Sözü nereye getireceksin?</span></p>
				<p class="duz-33"><span class="duz" style="font-size:1em;" xml:lang="tr-TR">Diane soruyu duymazdan geldi.</span></p>
				<p class="duz-33"><span class="duz" style="font-size:1em;" xml:lang="tr-TR">– Bir psikiyatrdan söz etmiştin. Sana göre, Paris’in en iyi hipnotizmacısı. Bu tip seanslarda uzman biri.</span></p>
				<p class="duz-33"><span class="duz" style="font-size:1em;" xml:lang="tr-TR">Charles soruyu daha yüksek sesle tekrarladı:</span></p>
				<p class="duz-33"><span class="duz" style="font-size:1em;" xml:lang="tr-TR">– Sözü nereye getireceksin?</span></p>
				<p class="duz-33"><span class="duz" style="font-size:1em;" xml:lang="tr-TR">– Adresini öğrenmek istiyorum.</span></p>
				<p class="duz-33"><span class="duz" style="font-size:1em;" xml:lang="tr-TR">Garson masanın üzerine ağır bir gümüş tepsi bıraktı. Kahvenin siyah pırıltısı. Earl Grey’in kızılımsı yumuşaklığı. Kokular servisin zarafetini sararken, renkler incelikle karışıyordu. Beyazlı adam çekildi. Charles hemen sordu:</span></p>
				<p class="duz-33"><span class="duz" style="font-size:1em;" xml:lang="tr-TR">– Neden?</span></p>
				<p class="duz-33"><span class="duz" style="font-size:1em;" xml:lang="tr-TR">Diane sakince cevapladı:</span></p>
				<p class="duz-33"><span class="duz" style="font-size:1em;" xml:lang="tr-TR">– Hipnozla kaza sahnesini yeniden yaşamak istiyorum.</span></p>
				<p class="duz-33"><span class="duz" style="font-size:1em;" xml:lang="tr-TR">– Çıldırmışsın sen.</span></p>
				<p class="duz-33"><span class="duz" style="font-size:1em;" xml:lang="tr-TR">– Annem hastalığını sana da bulaştırmış. Benimle konuşurken en sevdiği cümle, bu.</span></p>
				<p class="duz-33"><span class="duz" style="font-size:1em;" xml:lang="tr-TR">– Neyin peşindesin?</span></p>
				<p class="duz-33"><span class="duz" style="font-size:1em;" xml:lang="tr-TR">Marc Vulovic’in bomboş bakan gözlerini, saat tutma çalışmasını hatırladı. Varsayımını bir kez daha gözden geçirdi: birçok insanın düzenlediği, kazaya benzetilmeye çalışılmış bir cinayet girişimi. Soruyu basitçe yanıtladı:</span></p>
				<p class="duz-33"><span class="duz" style="font-size:1em;" xml:lang="tr-TR">– O kazada, birbirine uymayan ayrıntılar var.</span></p>
				<p class="duz-33"><span class="duz" style="font-size:1em;" xml:lang="tr-TR">– Hangi ayrıntılar?</span></p>
				<p class="duz-33"><span class="duz" style="font-size:1em;" xml:lang="tr-TR">Cevap verdi:</span></p>
				<p class="duz-33"><span class="duz" style="font-size:1em;" xml:lang="tr-TR">– Emniyet kemeri. Bağladığımdan eminim.</span></p>
				<p class="duz-33"><span class="duz" style="font-size:1em;" xml:lang="tr-TR">Charles neredeyse rahatlamış görünüyordu. Yatıştırıcı bir sesle konuştu:</span></p>
				<p class="duz-33"><span class="duz" style="font-size:1em;" xml:lang="tr-TR">– Dinle. Bu hikâyenin aklından çıkmamasını anlıyorum, ama...</span></p>
				<p class="duz-33"><span class="duz" style="font-size:1em;" xml:lang="tr-TR">– Hayır. Dinleyecek olan, sensin.</span></p>
				<p class="duz-33"><span class="duz" style="font-size:1em;" xml:lang="tr-TR">Diane iki dirseğini masaya dayayıp, eğildi:</span></p>
				<p class="duz-33"><span class="duz" style="font-size:1em;" xml:lang="tr-TR">– Samimi ol, gerçekten çılgın olduğuma mı inanıyorsu</span><span class="duz" style="font-size:1em;" xml:lang="tr-TR">n?</span></p>
				<p class="duz-33"><span class="duz" style="font-size:1em;" xml:lang="tr-TR">– Asla.</span></p>
				<p class="duz-33"><span class="duz" style="font-size:1em;" xml:lang="tr-TR">– Böylesi rahatsızlıklardan dolayı birkaç defa tedavi gördüğümü biliyorsun. Evlat edinme dosyamda klinikte geçirdiğim günlerin görünmemesini sağlayan, bizzat sendin. Onun için, şimdi beni nasıl bulduğunu bilmek istiyorum. Sana göre, tamamen iyileşmiş sayılır mıyım?</span></p>
				<p class="duz-33"><span class="duz" style="font-size:1em;" xml:lang="tr-TR">– Evet.</span></p>
				<p class="duz-33"><span class="duz" style="font-size:1em;" xml:lang="tr-TR">Cevabın tonunda küçük bir tereddüt saklıydı.</span></p>
				<p class="duz-33"><span class="duz" style="font-size:1em;" xml:lang="tr-TR">– Ama?</span></p>
				<p class="duz-33"><span class="duz" style="font-size:1em;" xml:lang="tr-TR">– Biraz... şey kaldın... tuhaf.</span></p>
				<p class="duz-33"><span class="duz" style="font-size:1em;" xml:lang="tr-TR">– Senden açık bir cevap bekliyorum. Rahatsızlıklarımın izlerini taşıdığımı düşünüyor musun? Yoksa, tam tersine, gerçekten dengemi bulduğum söylenebilir mi?</span></p>
				<p class="duz-33"><span class="duz" style="font-size:1em;" xml:lang="tr-TR">Charles purosunun dumanını üfleyerek zaman kazanmaya çalıştı.</span></p>
				<p class="duz-33"><span class="duz" style="font-size:1em;" xml:lang="tr-TR">– Evet, dedi sonunda, tamamen iyileştin. Gerçek dengene kavuştun. Eksantrik, dengesiz biri değilsin. Ayakların yere basıyor. Gerçekçi. Düzenli olması gereken şeyler konusunda, neredeyse manyak. Gerçek bir uzman.</span></p>
				<p class="duz-33"><span class="duz" style="font-size:1em;" xml:lang="tr-TR">Diane ilk kez gülümsedi. Charles’ın tüm içtenliğiyle konuştuğunu biliyordu. Sözün gerisini getirdi:</span></p>
				<p class="duz-33"><span class="duz" style="font-size:1em;" xml:lang="tr-TR">– Öyleyse, çocuğun kemerini takmamamı nasıl açıklıyorsun?</span></p>
				<p class="duz-33"><span class="duz" style="font-size:1em;" xml:lang="tr-TR">– Çok içmiştik, çok geç olmuştu, biz...</span></p>
				<p class="duz-33"><span class="duz" style="font-size:1em;" xml:lang="tr-TR">Diane masaya vurdu. Fincanlar şangırdadı. Son müşteriler başlarını çevirip merakla baktı.</span></p>
				<p class="duz-33"><span class="duz" style="font-size:1em;" xml:lang="tr-TR">– Lucien tüm hayatımın kararı, diye bağırdı. Karar verecek yaşa geldiğimden bu yana yaptığım en iyi şey. Birkaç kadeh şampanyadan sonra, bu en basit güvenlik önlemini mi unutacağı</span><span class="duz" style="font-size:1em;" xml:lang="tr-TR">m? Onu arabanın arkasına basit bir sırt çantası gibi mi yerleştireceğim?</span></p>
				<p class="duz-33"><span class="duz" style="font-size:1em;" xml:lang="tr-TR">Charles parmaklarıyla purosunu sıktı.</span></p>
				<p class="duz-33"><span class="duz" style="font-size:1em;" xml:lang="tr-TR">– Bütün bunlara geri dönmekle doğru yapmıyorsun. Sayfayı çevirmen...</span></p>
				<p class="duz-33"><span class="duz" style="font-size:1em;" xml:lang="tr-TR">Diane yağmurluğuna uzandı.</span></p>
				<p class="duz-33"><span class="duz" style="font-size:1em;" xml:lang="tr-TR">– Tamam. Sana güvenebileceğimi sanıyordum ama, yanılmışım. Rehbere bakıp bir...</span></p>
				<p class="duz-33"><span class="duz" style="font-size:1em;" xml:lang="tr-TR">– Adı Paul Sacher.</span></p>
				<p class="duz-33"><span class="duz" style="font-size:1em;" xml:lang="tr-TR">Charles tepesi fildişinden yapılmış kocaman dolmakalemini çıkardı, kendi kartvizitlerinden birinin arkasına adamın adresini, telefon numarasını yazdı.</span></p>
				<p class="duz-33"><span class="duz" style="font-size:1em;" xml:lang="tr-TR">– Başını kaşıyacak zamanı yok ama, benim adımı verirsen seni hemen alır. Dikkatli ol; çok çapkındır. Ders verirken, hep sınıfın en güzel kızını kapardı. Öteki öğrencilerin ağızlarını kapatmaktan başka yapacak bir şeyi kalmazdı. Gerçek bir sürübaşı.</span></p>
				<p class="duz-33"><span class="duz" style="font-size:1em;" xml:lang="tr-TR">Diane kartviziti cebine soktu. Teşekkür etmedi. Küçük bir tebessüm bile. Bütün bunların yerine, konuştu:</span></p>
				<p class="duz-33"><span class="duz" style="font-size:1em;" xml:lang="tr-TR">– O gece, beni rahatsız eden bir şey daha vardı.</span></p>
				<p class="duz-33"><span class="duz" style="font-size:1em;" xml:lang="tr-TR">– Ne?</span></p>
				<p class="duz-33"><span class="duz" style="font-size:1em;" xml:lang="tr-TR">– Beni öpmen, merdivenlerde.</span></p>
				<p class="duz-33"><span class="duz" style="font-size:1em;" xml:lang="tr-TR">Kaşlar kararsızlık belirtir gibi havaya kalktı. Charles Helikian çember sakalını sıvazladı.</span></p>
				<p class="duz-33"><span class="duz" style="font-size:1em;" xml:lang="tr-TR">– Ha, şu... diye mırıldandı.</span></p>
				<p class="duz-33"><span class="duz" style="font-size:1em;" xml:lang="tr-TR">Diane gözlerini ondan ayırmıyordu.</span></p>
				<p class="duz-33"><span class="duz" style="font-size:1em;" xml:lang="tr-TR">– Beni neden öptün?</span></p>
				<p class="duz-33"><span class="duz" style="font-size:1em;" xml:lang="tr-TR">İşadamı pahalı takım elbisesinin içinde kımıldadı.</span></p>
				<p class="duz-33"><span class="duz" style="font-size:1em;" xml:lang="tr-TR">– Bilmem... Öylesine gelen bir şeydi işte.</span></p>
				<p class="duz-33"><span class="duz" style="font-size:1em;" xml:lang="tr-TR">– Charles Helikian, ünlü psikoloji danışmanı. Daha inanılır bir şey bulmaya çalış.</span></p>
				<p class="duz-33"><span class="duz" style="font-size:1em;" xml:lang="tr-TR">Üvey babası giderek daha rahatsız görünüyordu.</span></p>
				<p class="duz-33"><span class="duz" style="font-size:1em;" xml:lang="tr-TR">– Hayır gerçekten, o ana ait bir hareketti. Uyuya kalmış o çocuk, loş ışıkta dimdik sen, her zamanki gibi cesur ve kararlı. Her zamankinden çok farklı olduğun o gece... Çok... özgür olduğun. Sana iyi şanslar dilemek istemiştim, hepsi bu.</span></p>
				<p class="duz-33"><span class="duz" style="font-size:1em;" xml:lang="tr-TR">Diane çantasını alıp ayağa kalktı.</span></p>
				<p class="duz-33"><span class="duz" style="font-size:1em;" xml:lang="tr-TR">– Öyleyse iyi yapmışsın, diyerek konuşmaya son noktayı koydu. Hissedebildiğim kadarıyla, şansa çok ihtiyacım olacak.</span></p>
				<p class="duz-33"><span class="duz" style="font-size:1em;" xml:lang="tr-TR">Topuklarının üzerinde dönerek İran kralını tahtında yalnız bıraktı. Birkaç adımda salonu baştan başa geçti. Koca restoran şimdi ıssız görünüyordu. Yarıkaranlıkta sadece yaldızlı tablolar ile yağmurun kamçıladığı camlar parlıyordu.</span></p>
				<p class="duz-33"><span class="duz" style="font-size:1em;" xml:lang="tr-TR">– Dian</span><span class="duz" style="font-size:1em;" xml:lang="tr-TR">e!</span></p>
				<p class="duz-33"><span class="duz" style="font-size:1em;" xml:lang="tr-TR">Mermer hole varmıştı bile. Arkasına döndü. Charles aceleyle geliyordu.</span></p>
				<p class="duz-33"><span class="duz" style="font-size:1em;" xml:lang="tr-TR">– Hey Tanrım, neyin peşindesin? Bana her şeyi anlatmadın.</span></p>
				<p class="duz-33"><span class="duz" style="font-size:1em;" xml:lang="tr-TR">Cevap vermeden önce, Charles’ın yanına varmasını bekledi:</span></p>
				<p class="duz-33"><span class="duz" style="font-size:1em;" xml:lang="tr-TR">– Sadece bilmek istiyorum. O kemer sorununu çözmek.</span></p>
				<p class="duz-33"><span class="duz" style="font-size:1em;" xml:lang="tr-TR">– Hayır! dedi Charles. O kazayı, bir kaza olmadığını düşündüğün için, yeniden yaşamak istiyorsun.</span></p>
				<p class="duz-33"><span class="duz" style="font-size:1em;" xml:lang="tr-TR">Diane birden psikolog üvey babasına büyük bir hayranlık duydu. Üzerinde samankâğıdından bir elbise varmış gibi, tüm düşüncelerini okumuştu. Mantığın ötesinde de olsa, aklındakileri anlamıştı. Doğruladı:</span></p>
				<p class="duz-33"><span class="duz" style="font-size:1em;" xml:lang="tr-TR">– Haklısın. O kaza ile Van Kaen’in ölümü arasında bir ilişki olduğunu düşünüyorum. Nasıl düşünmem? Bu kadarı rastlantı olamaz. Lucien’ın henüz anlaşılmaz bir olayın ortasında bulunduğundan eminim.</span></p>
				<p class="duz-33"><span class="duz" style="font-size:1em;" xml:lang="tr-TR">Charles soludu:</span></p>
				<p class="duz-33"><span class="duz" style="font-size:1em;" xml:lang="tr-TR">– Aman Tanrım...</span></p>
				<p class="duz-33"><span class="duz" style="font-size:1em;" xml:lang="tr-TR">– Sakın deli olduğumu söyleme bana.</span></p>
				<p class="duz-33"><span class="duz" style="font-size:1em;" xml:lang="tr-TR">Kıvırcık saçlı, yanık tenli adamın benzi sararmış gibiydi.</span></p>
				<p class="duz-33"><span class="duz" style="font-size:1em;" xml:lang="tr-TR">– O kaza... bir cinayet girişimi mi?</span></p>
				<p class="duz-33"><span class="duz" style="font-size:1em;" xml:lang="tr-TR">– Tüm kanıtları toplayamadım daha.</span></p>
				<p class="duz-33"><span class="duz" style="font-size:1em;" xml:lang="tr-TR">– Hangi kanıtları?</span></p>
				<p class="duz-33"><span class="duz" style="font-size:1em;" xml:lang="tr-TR">– Sabırlı ol.</span></p>
				<p class="duz-33"><span class="duz" style="font-size:1em;" xml:lang="tr-TR">Diane topuklarının üzerinde döndü. Charles yetişip kolundan tuttu. Gözkapakları kelebek kanatları gibi titreşiyordu.</span></p>
				<p class="duz-33"><span class="duz" style="font-size:1em;" xml:lang="tr-TR">– Beni dinle. Sen ve ben, birbirimizi on altı yıldır tanıyoruz. Eğitimine hiç karışmadım. Annenle ilişkine hiç karışmadım. Ama bu kez, saçmalamana izin vermeyeceğim. Bu kadar saçmalamana.</span></p>
				<p class="duz-33"><span class="duz" style="font-size:1em;" xml:lang="tr-TR">Yaramaz kız çocukları gibi, terbiyesizce, saygısızca güldü.</span></p>
				<p class="duz-33"><span class="duz" style="font-size:1em;" xml:lang="tr-TR">– Eğer bütün bunlar sadece düşümdeyse, korkacak bir şeyin yok demektir.</span></p>
				<p class="duz-33"><span class="duz" style="font-size:1em;" xml:lang="tr-TR">– Küçük salak! Belki ateşle oynuyorsun, ama oynadığının farkında bile değilsin!</span></p>
				<p class="duz-33"><span class="duz" style="font-size:1em;" xml:lang="tr-TR">Haykırmıştı. Diane sol tarafında, hareketsiz duran garsonların bakışlarını hissetti: kuşkusuz Charles Helikian’ı ilk kez böyle görüyorlardı.</span></p>
				<p class="duz-33"><span class="duz" style="font-size:1em;" xml:lang="tr-TR">– Sen yaptığının farkında değilsin, dedi daha alçak bir sesle. Haklı olduğunu kabul etsek bile... dikkat et, kabul etsek bile, diyorum, bu işe karışamazsın. Bu polisin işi.</span></p>
				<p class="duz-33"><span class="duz" style="font-size:1em;" xml:lang="tr-TR">Cevap verme fırsatı bırakmadan, sordu:</span></p>
				<p class="duz-33"><span class="duz" style="font-size:1em;" xml:lang="tr-TR">– Ya o emniyet kemer</span><span class="duz" style="font-size:1em;" xml:lang="tr-TR">i? O kemer nasıl bir kanıt olabilir ki? Emniyet kemeri takılmamış, eksperin raporu bu konuda en ufak bir kuşkuya yer bırakmıyor. Öyleyse ne...</span></p>
				<p class="duz-33"><span class="duz" style="font-size:1em;" xml:lang="tr-TR">– Kemeri taktığımdan eminim.</span></p>
				<p class="duz-33"><span class="duz" style="font-size:1em;" xml:lang="tr-TR">Kopkoyu bir gölge Charles’ın yüzünü kararttı.</span></p>
				<p class="duz-33"><span class="duz" style="font-size:1em;" xml:lang="tr-TR">– Ne yani? Kemeri Lucien mı?..</span></p>
				<p class="duz-33"><span class="duz" style="font-size:1em;" xml:lang="tr-TR">– Lucien mışıl mışıl uyuyordu. Dikiz aynamdan bakıyordum ona.</span></p>
				<p class="duz-33"><span class="duz" style="font-size:1em;" xml:lang="tr-TR">– Neler saçmalıyorsun? Kemer kendi kendine mi açıldı?</span></p>
				<p class="duz-33"><span class="duz" style="font-size:1em;" xml:lang="tr-TR">Diane yaklaştı. Charles genç kadının ancak omuzlarına geliyordu. Diane bir sır verir gibi fısıldadı:</span></p>
				<p class="duz-33"><span class="duz" style="font-size:1em;" xml:lang="tr-TR">– Ne derler bilirsin; bütün mümkün olanlar sıralanıp bir kenara bırakıldıktan sonra, geriye ne kalır? İmkânsız olan.</span></p>
				<p class="duz-33"><span class="duz" style="font-size:1em;" xml:lang="tr-TR">Charles parlak alnını, kapkara bakışlarını Diane’a çevirmişti.</span></p>
				<p class="duz-33"><span class="duz" style="font-size:1em;" xml:lang="tr-TR">– Hangi imkânsız?</span></p>
				<p class="duz-33"><span class="duz" style="font-size:1em;" xml:lang="tr-TR">Diane biraz daha eğildi. Gözlerinin önünden arabanın içini geçirdi: kan, cam, karanlık bölgeler, buruşuk battaniye. Sesi hem korku yüklü hem de tatlı ve yumuşaktı:</span></p>
				<p class="duz-33"><span class="duz" style="font-size:1em;" xml:lang="tr-TR">– İmkânsız, o arabada benden başka birinin daha olması.</span></p>
				<p class="duz-33"/>
				<p class="duz-33"/>
			</div>
		</div>
	</body>
</html>