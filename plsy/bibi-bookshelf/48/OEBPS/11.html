<html xmlns="http://www.w3.org/1999/xhtml">
	<head>
		<title>11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x11.html" xml:lang="tr-TR">
			<div class="story">
				<p class="bolum-ismi"><span class="bolum-ismi-3" style="font-size:1em;" xml:lang="tr-TR">11</span></p>
				<p class="duz-3"><span class="duz" style="font-size:1em;" xml:lang="tr-TR">Diane kolunun yeniyle gözlerini sildi, gözlüğüne sarıldı. Birkaç metre ötesinde, ayakta bir adam. Adamın, odaya girdiğinde de orada olduğunu anladı. Kafasını toparlamaya çalıştı.</span></p>
				<p class="duz-3"><span class="duz" style="font-size:1em;" xml:lang="tr-TR">Adam yaklaştı. Beyaz önlük giymiş, boyu iki metreye yakın gerçek bir dev. Kalın boynunun üzerindeki kocaman kafası bembeyaz saçlarla kaplıydı. Koridordan sızan hafif ışık, bir an için yüzünü aydınlattı. Yıpranmış bir yüzün kırmızı derisi ve belirsiz çizgileri görüldü. Bu yüzden açık bir hoşgörü yükseliyordu. Adamın uzun ve kıvrık kirpikleri Diane’ın dikkatini çekti. Adam tekrarladı:</span></p>
				<p class="duz-3"><span class="duz" style="font-size:1em;" xml:lang="tr-TR">– Sizin için bir şeyler yapabilirim. (Çocuğa döndü.) Onun için.</span></p>
				<p class="duz-3"><span class="duz" style="font-size:1em;" xml:lang="tr-TR">Belli belirsiz aksanlı sesi, yüz çizgileriyle ahenk oluşturacak kadar sakindi. Birkaç saniye daha, sonra Diane şaşkınlığını gemledi. Önlüğün göğsüne iliştirilmiş yaka kartını gördü.</span></p>
				<p class="duz-3"><span class="duz" style="font-size:1em;" xml:lang="tr-TR">– Siz... hangi servistensiniz? diye sordu.</span></p>
				<p class="duz-3"><span class="duz" style="font-size:1em;" xml:lang="tr-TR">Adam bir adım attı. Bütün iriliğine rağmen, gürültü çıkarmadan hareket ediyordu.</span></p>
				<p class="duz-3"><span class="duz" style="font-size:1em;" xml:lang="tr-TR">– Adım Rolf van Kaen. Anestezi uzmanıyım. Berlin’den geldim. Die Charité Çocuk Hastanesi. Doktor Daguerre’le birlikte ortak bir Fransız-Alman programı yürütüyoruz.</span></p>
				<p class="duz-3"><span class="duz" style="font-size:1em;" xml:lang="tr-TR">Fransızcası akıcı, uzun zamandır cebinde taşıdığı bir çakıl taşı kadar pürüzsüzdü. Diane doğruldu, odadaki tek iskemleye yürüdü. Beceriksizce çöktü. Koridorda tek bir hemşire bile görünmüyordu. Söze girişti:</span></p>
				<p class="duz-3"><span class="duz" style="font-size:1em;" xml:lang="tr-TR">– Burada... ne yapıyorsunuz? Bu odada, demek istiyorum?</span></p>
				<p class="duz-3"><span class="duz" style="font-size:1em;" xml:lang="tr-TR">Anestezi uzmanı düşünür, her bir kelimesini tartar gibiydi.</span></p>
				<p class="duz-3"><span class="duz" style="font-size:1em;" xml:lang="tr-TR">– Bu akşam size çocuğunuzun sağlık durumundaki değişiklikleri anlattılar. Raporları bizzat okudum. (Durakladı, sonra devam etti.) Durumun bilincinde olduğunuzu düşünüyorum. Batı tıbbı açısından bakıldığında, hiçbir umut kalmamış görünüyor.</span></p>
				<p class="duz-3"><span class="duz" style="font-size:1em;" xml:lang="tr-TR">– Batı tıbbı açısından bakıldığında mı</span><span class="duz" style="font-size:1em;" xml:lang="tr-TR">?</span></p>
				<p class="duz-3"><span class="duz" style="font-size:1em;" xml:lang="tr-TR">Diane soruyu sorar sormaz pişman oldu. Adamın söylediklerinin üzerine atılmış gibiydi. Alman söze devam etti:</span></p>
				<p class="duz-3"><span class="duz" style="font-size:1em;" xml:lang="tr-TR">– Başka bir yöntem deneyebiliriz.</span></p>
				<p class="duz-3"><span class="duz" style="font-size:1em;" xml:lang="tr-TR">– Nasıl bir yöntem?</span></p>
				<p class="duz-3"><span class="duz" style="font-size:1em;" xml:lang="tr-TR">– Akupunktur.</span></p>
				<p class="duz-3"><span class="duz" style="font-size:1em;" xml:lang="tr-TR">Diane dudaklarının arasından homurdanarak konuştu:</span></p>
				<p class="duz-3"><span class="duz" style="font-size:1em;" xml:lang="tr-TR">– Çekin, gidin. O kadar da saf değilim. Hey Tanrım! Ben sizi kovmadan, çekip gidin.</span></p>
				<p class="duz-3"><span class="duz" style="font-size:1em;" xml:lang="tr-TR">Anestezi uzmanı hareketsizdi. Dolmen gibi vücudu camın üzerinde yansıyordu. Mırıldandı:</span></p>
				<p class="duz-3"><span class="duz" style="font-size:1em;" xml:lang="tr-TR">– Durumum çok güç, Madam. Sizi ikna edecek zamanım yok. Oğlunuzun ise daha da az zamanı var...</span></p>
				<p class="duz-3"><span class="duz" style="font-size:1em;" xml:lang="tr-TR">Adamın sesindeki doğal ve içten vurgu, Diane’ı etkiledi. İlk kez bir ses Lucien’la arasındaki ana-oğul ilişkisine hiç sıkıntı duymadan, hiç acıma göstermeden değiniyordu. Doktor devam etti:</span></p>
				<p class="duz-3"><span class="duz" style="font-size:1em;" xml:lang="tr-TR">– Çocuğunuzun sorununu biliyorsunuz, değil mi?</span></p>
				<p class="duz-3"><span class="duz" style="font-size:1em;" xml:lang="tr-TR">Diane başını eğip kekeledi:</span></p>
				<p class="duz-3"><span class="duz" style="font-size:1em;" xml:lang="tr-TR">– Beynine hücum eden...</span></p>
				<p class="duz-3"><span class="duz" style="font-size:1em;" xml:lang="tr-TR">– Kan birikintileri, evet. İyi de bu kanın nereden geldiğini biliyor musunuz?</span></p>
				<p class="duz-3"><span class="duz" style="font-size:1em;" xml:lang="tr-TR">– Şoktan. Kazanın şoku. Beyin sarsıntısı kanamaya neden olunca...</span></p>
				<p class="duz-3"><span class="duz" style="font-size:1em;" xml:lang="tr-TR">– Kuşkusuz. Ama daha derin düşünürsek? Kanın sızmasına neyin sebep olduğunu biliyor musunuz? Beyne hemoglobin gönderen güç hangisi?</span></p>
				<p class="duz-3"><span class="duz" style="font-size:1em;" xml:lang="tr-TR">Diane sessizdi. </span></p>
				<p class="duz-3"><span class="duz" style="font-size:1em;" xml:lang="tr-TR">– Size bu gücü etkileyebileceğimi söylesem? Kanı durdurabileceğimi?</span></p>
				<p class="duz-3"><span class="duz" style="font-size:1em;" xml:lang="tr-TR">Diane sükûnetle cevap vermeye çalıştı; aslında konuşmayı bitirmek niyetindeydi.</span></p>
				<p class="duz-3"><span class="duz" style="font-size:1em;" xml:lang="tr-TR">– Bakın. İyi niyetli davrandığınızdan eminim, ama oğlum burada en iyi doktorların elinde. Sizin bu konuda ne yapacağınızı...</span></p>
				<p class="duz-3"><span class="duz" style="font-size:1em;" xml:lang="tr-TR">– Eric Daguerre hayatın mekanik sorunları üzerinde çalışıyor. Ben işin öbür yüzüyle, bu mekanizmaları harekete geçiren enerjiyle ilgileniyorum. Oğlunuzun kanını sızdıran, onu yavaş yavaş öldüren gücü gemleyebilirim.</span></p>
				<p class="duz-3"><span class="duz" style="font-size:1em;" xml:lang="tr-TR">– Saçmalıyorsunuz.</span></p>
				<p class="duz-3"><span class="duz" style="font-size:1em;" xml:lang="tr-TR">– Beni dinleyin</span><span class="duz" style="font-size:1em;" xml:lang="tr-TR">!</span></p>
				<p class="duz-3"><span class="duz" style="font-size:1em;" xml:lang="tr-TR">Diane irkildi. Doktor neredeyse bağırmıştı. Koridora bir göz attı; kimse yoktu. Bu kat hiç böylesine ıssız, böylesine sessiz olmamıştı. Alman daha alçak sesle sürdürdü:</span></p>
				<p class="duz-3"><span class="duz" style="font-size:1em;" xml:lang="tr-TR">– Bir dereye baktığınızda, suyu, köpükleri, suların içinde dans eden otları görürsünüz ama, asıl olanı kaçırırsınız. Asıl olan akıntıdır, harekettir, o derenin hayatıdır... İnsan vücudunun da bu örneğe uygun olmadığını kim iddia edebilir? Kan dolaşımı karmaşasının, kalp atışlarının, kimyasal salgıların altında bütün bunları harekete geçiren bir yaşam enerjisi bulunmadığını kim söyleyebilir?</span></p>
				<p class="duz-3"><span class="duz" style="font-size:1em;" xml:lang="tr-TR">Diane hâlâ inatla başını sallıyordu. Adam artık sadece birkaç santim ötedeydi. Konuşmaları bir günah çıkarma gibiydi:</span></p>
				<p class="duz-3"><span class="duz" style="font-size:1em;" xml:lang="tr-TR">– Nehirlerin gözle görülemeyecek kaynakları, yer altı damarları vardır. İnsan hayatı da gizli kaynaklara, birikintilere sahiptir. Çağdaş bilimin yakalayamamasına rağmen, vücudumuzun içinde oluşup yayılan derin bir coğrafya.</span></p>
				<p class="duz-3"><span class="duz" style="font-size:1em;" xml:lang="tr-TR">Diane gözlerini karanlığa dikmiş, hareketsiz duruyordu. Adamın bilmediği, Diane’ın bu söylemi binlerce kez duyduğuydu. Wing-chun ustaları kim bilir kaç kez yaşamsal enerji </span><span class="italik-1" style="font-size:1em;" xml:lang="tr-TR">qi</span><span class="duz" style="font-size:1em;" xml:lang="tr-TR">’den, </span><span class="italik-1" style="font-size:1em;" xml:lang="tr-TR">yin</span><span class="duz" style="font-size:1em;" xml:lang="tr-TR">’den, </span><span class="italik-1" style="font-size:1em;" xml:lang="tr-TR">yang</span><span class="duz" style="font-size:1em;" xml:lang="tr-TR">’dan ya da ona benzer şeylerden söz etmişlerdi! Yine de bütün bunları yutmamıştı. Tam tersine, dövüş minderinde kazandığı başarılar, bu kavramların ne denli boş olduğunu kanıtlıyordu ona göre. İnsan şaolin boksunda şampiyon olsa bile, bütün şaolin değerlerine boş verebiliyordu bal gibi. Ne var ki adamın sesi, Diane’ın bilincine işliyordu:</span></p>
				<p class="duz-3"><span class="duz" style="font-size:1em;" xml:lang="tr-TR">– Akupunktur geleneksel Çin tıbbının bir parçasıdır. İnançlara değil, sonuçlara dayanan, binlerce yıllık bir tıp. Kimse neden böylesine etkili olduğunu anlayamadığına göre, kuşkusuz tüm tıp içinde en ampirik olanı. Akupunktur doğrudan yaşam kaynağımız olan ağlarımıza etki yapar; biz bu ağlara meridyen deriz. Madam, yalvarırım bana güvenin. Çocuğunuzun durumundaki hızlı çöküşü durdurabilirim. Onu öldürmekte olan kanamayı yavaşlatabilirim!</span></p>
				<p class="duz-3"><span class="duz" style="font-size:1em;" xml:lang="tr-TR">Diane Lucien’ın vücuduna baktı. Sargıların, alçıların kabloların örttüğü minicik beden şimdi artık gerçekten ezilmiş, düşman bir makinenin denetimine girmiş gibiydi; karmaşık ve fütürist bir tabutta gömülmüşçesine. Van Kaen hâlâ fısıldıyordu:</span></p>
				<p class="duz-3"><span class="duz" style="font-size:1em;" xml:lang="tr-TR">– Zamanımız daralıyor! Eğer bana güvenmiyorsanız, insan vücuduna güvenin. (Dikilip, Lucien’a döndü.) Ona elinizde ne varsa, verin. Nasıl tepki göstereceğini kim bilebili</span><span class="duz" style="font-size:1em;" xml:lang="tr-TR">r?</span></p>
				<p class="duz-3"><span class="duz" style="font-size:1em;" xml:lang="tr-TR">Diane saçlarına dokundu; terden sırılsıklam olmuş saçlarına. Beynindeki tüm nirengi noktaları, tüm bildikleri, gizemli bir ışının etkisinde kalmış kristal kadehler gibi patlayıp dağılıyordu.</span></p>
				<p class="duz-3"><span class="duz" style="font-size:1em;" xml:lang="tr-TR">Odada boğuk bir hırıltı duyuldu. Diane duyduğunun kendi sesi olduğunu ancak birkaç saniye sonra anlayabildi:</span></p>
				<p class="duz-3"><span class="duz" style="font-size:1em;" xml:lang="tr-TR">– Allah kahretsin, haydi bakalım. Marifetinizi gösterin. Onu hayata geri getirin!</span></p>
				<p class="duz-3"/>
				<p class="duz-3"/>
			</div>
		</div>
	</body>
</html>