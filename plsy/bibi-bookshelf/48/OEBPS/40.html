<html xmlns="http://www.w3.org/1999/xhtml">
	<head>
		<title>40.html</title>
		<link href="template.css" rel="stylesheet" type="text/css"/>
	</head>
	<body>
		<div id="x40.html" xml:lang="tr-TR">
			<div class="story">
				<p class="bolum-ismi"><span class="bolum-ismi-53" style="font-size:1em;" xml:lang="tr-TR">40</span></p>
				<p class="duz-54"><span class="duz" style="font-size:1em;" xml:lang="tr-TR">– Kas kasılmaları ve spazm olarak görülen, hat safhada bir nöromüsküler uyarılırlık belirledik...</span></p>
				<p class="duz-54"><span class="duz" style="font-size:1em;" xml:lang="tr-TR">Yine hastane.</span></p>
				<p class="duz-54"><span class="duz" style="font-size:1em;" xml:lang="tr-TR">Yine bir doktor açıklaması.</span></p>
				<p class="duz-54"><span class="duz" style="font-size:1em;" xml:lang="tr-TR">Diane birkaç dakikada İrène Pandove’un evine dönüp, çocuğu bir duvar örtüsüne sarmış, kendi de eski yağmurluğunu giymişti. Sonra bütün hızıyla Nice’e, Saint-Roch Hastanesi’nin Acil Servisi’ne gitmişti. Saat öğleden sonra ikiydi ama, birkaç yıl yaşlanmış gibi hissediyordu kendini.</span></p>
				<p class="duz-54"><span class="duz" style="font-size:1em;" xml:lang="tr-TR">Doktor devam ediyordu:</span></p>
				<p class="duz-54"><span class="duz" style="font-size:1em;" xml:lang="tr-TR">– Bir de şu olağanüstü ateş var. Çocuğun ateşi neredeyse kırk bir dereceye çıktı. Bu olguların patojen nedenlerini henüz belirleyemedik. Dış inceleme hiçbir sonuç vermedi. Kan tahlilinde herhangi bir enfeksiyon görülmüyor. Öteki testlerin sonucunu beklemek zorundayız. Zaman aralıklarını da göz önünde bulunduruyoruz. Ama belirtiler saraya benzemiyor ve...</span></p>
				<p class="duz-54"><span class="duz" style="font-size:1em;" xml:lang="tr-TR">– Hayatı tehlikede mi?</span></p>
				<p class="duz-54"><span class="duz" style="font-size:1em;" xml:lang="tr-TR">Çalışma masasının gerisinde, ayakta duran adamın önlüğü sanki gece onunla uyumuş gibi, bumburuşuktu. Kuşkulu bir ifade takındı:</span></p>
				<p class="duz-54"><span class="duz" style="font-size:1em;" xml:lang="tr-TR">– Aslında, hayır. Onun yaşında, kasılma tehlikesinden söz edilemez. Ateşi de zaten düşüyor. Bilinci de açılıyor gibi. Bana kalırsa, çocuk bir çeşit... kriz geçirmiş ama, en kötüsünü atlatmış. Şimdi bize bu krizin nedenini bulmak kalıyor.</span></p>
				<p class="duz-54"><span class="duz" style="font-size:1em;" xml:lang="tr-TR">Diane’ın gözünde beyaz taşlardan yapılmış daire ile çalı çırpının üzerindeki kafatası canlandı. Küçük çocuğun muhtemelen şamanizme özgü bir transa girdiğini nasıl anlatırdı? Doktor sordu:</span></p>
				<p class="duz-54"><span class="duz" style="font-size:1em;" xml:lang="tr-TR">– Çocukla bir bağınız var mı?</span></p>
				<p class="duz-54"><span class="duz" style="font-size:1em;" xml:lang="tr-TR">– Daha önce de söyledim; arkadaşlarımdan birinin evlat edindiği bir çocuk...</span></p>
				<p class="duz-54"><span class="duz" style="font-size:1em;" xml:lang="tr-TR">Doktor önündeki fişe baktı.</span></p>
				<p class="duz-54"><span class="duz" style="font-size:1em;" xml:lang="tr-TR">– İrène Pandove, değil mi?</span></p>
				<p class="duz-54"><span class="duz" style="font-size:1em;" xml:lang="tr-TR">Diane Acil Servis’te kadının adını vermişti. Kendi gittikten sonra, çocuğun kimliğini bilmelerini istiyordu. Doktor sormayı sürdürdü:</span></p>
				<p class="duz-54"><span class="duz" style="font-size:1em;" xml:lang="tr-TR">– Peki bu Madam Pandove nerede?</span></p>
				<p class="duz-54"><span class="duz" style="font-size:1em;" xml:lang="tr-TR">– Bilmiyorum.</span></p>
				<p class="duz-54"><span class="duz" style="font-size:1em;" xml:lang="tr-TR">– Ama çocuğu... böyle mi buldunuz? Yalnız mıydı?</span></p>
				<p class="duz-54"><span class="duz" style="font-size:1em;" xml:lang="tr-TR">Diane öyküsünü tekrarladı; arkadaşını ziyaret, boş ev, Lucien’ı bataklıkta bulması... Ölüden söz etmeyi düşünmemişti. Yarı gerçekler anlatmaktan çekinmiyordu; birkaç dakika sonra dışarıda olacaktı ne de olsa. İnsan, sırtı uçuruma dayandığında arkasına döner m</span><span class="duz" style="font-size:1em;" xml:lang="tr-TR">i?</span></p>
				<p class="duz-54"><span class="duz" style="font-size:1em;" xml:lang="tr-TR">Doktor şüphelenmiş görünüyordu. Israrla karşısındaki kadının ıslak yağmurluğuna, yüzündeki çürüklere, burnundaki kahverengi yara izlerine bakıyordu; Diane’ın yüzündeki sargı düşmüştü. Genç kadın aniden, </span></p>
				<p class="duz-54"><span class="duz" style="font-size:1em;" xml:lang="tr-TR">– Telefon etmem gerek, dedi.</span></p>
				<p class="duz-54"><span class="duz" style="font-size:1em;" xml:lang="tr-TR">Göl çevresindeki koşuşturma sırasında cep telefonunu kaybetmişti. Doktor önündeki telefonu gösterdi:</span></p>
				<p class="duz-54"><span class="duz" style="font-size:1em;" xml:lang="tr-TR">– Tabiî, bir dış hat alıp...</span></p>
				<p class="duz-54"><span class="duz" style="font-size:1em;" xml:lang="tr-TR">– Yalnız olmayı tercih ederim.</span></p>
				<p class="duz-54"><span class="duz" style="font-size:1em;" xml:lang="tr-TR">– Yandaki odaya geçin. Sekreterim istediğiniz numarayı çevirir.</span></p>
				<p class="duz-54"><span class="duz" style="font-size:1em;" xml:lang="tr-TR">– Yalnız. Lütfen.</span></p>
				<p class="duz-54"><span class="duz" style="font-size:1em;" xml:lang="tr-TR">Doktor homurdandı, belli belirsiz bir hareketle kapıyı gösterdi:</span></p>
				<p class="duz-54"><span class="duz" style="font-size:1em;" xml:lang="tr-TR">– Dışarıda, giriş holünde telefon kulübeleri var.</span></p>
				<p class="duz-54"><span class="duz" style="font-size:1em;" xml:lang="tr-TR">Diane kalktı. Doktor kaşlarını çatıp, ekledi:</span></p>
				<p class="duz-54"><span class="duz" style="font-size:1em;" xml:lang="tr-TR">– Sizi bekliyorum. Daha konuşmamızı bitirmedik.</span></p>
				<p class="duz-54"><span class="duz" style="font-size:1em;" xml:lang="tr-TR">Diane gülümsedi:</span></p>
				<p class="duz-54"><span class="duz" style="font-size:1em;" xml:lang="tr-TR">– Tabiî. Hemen geliyorum.</span></p>
				<p class="duz-54"><span class="duz" style="font-size:1em;" xml:lang="tr-TR">Daha kapıyı kapatmadan, doktorun telefonu kaldırdığını duydu. “Polisler” diye düşündü. “Bu salak polis çağırıyor.” Koridora çıkıp adımlarını hızlandırdı.</span></p>
				<p class="duz-54"><span class="duz" style="font-size:1em;" xml:lang="tr-TR">Giriş holüne vardığında, gazeteciden bir telefon kartı aldı. Kulübelerden birine kapanıp Éric Daguerre’in direkt telefonunu tuşladı. İçini kemiren yeni bir endişe vardı. Ya Lucien da, henüz açıklanamayan bir nedenle, transa girdiyse? Olaylar arasında bir çeşit paralellik olmasından ürküyordu. Bu iki çocuk ve hastalık belirtileri arasında bir çeşit yankı oyunu gibi bir şey.</span></p>
				<p class="duz-54"><span class="duz" style="font-size:1em;" xml:lang="tr-TR">Telefona santral cevap verdi; doktor ameliyattaydı. Aklına başka birisi gelmediğinden, Madam Ferrer’i istedi. Hemşire kuşkularını doğruladı; Lucien’ın ateşi yine çok yükselmiş, dahası şuuru kaybolmaya başlamıştı. Yine de her şey yoluna girmişti; ateşi düşüyor, kasları gevşiyordu. Doktor Daguerre bir dizi test istemişti. Sonuçları bekleniyordu. Madam Ferrer sözünü bitirirken Didier Romans’ın acilen Diane’la konuşmak istediğini söyledi. Diane sordu:</span></p>
				<p class="duz-54"><span class="duz" style="font-size:1em;" xml:lang="tr-TR">– Nerede şimdi?</span></p>
				<p class="duz-54"><span class="duz" style="font-size:1em;" xml:lang="tr-TR">– Burada, serviste.</span></p>
				<p class="duz-54"><span class="duz" style="font-size:1em;" xml:lang="tr-TR">– Beni ona aktarın.</span></p>
				<p class="duz-54"><span class="duz" style="font-size:1em;" xml:lang="tr-TR">Antropoloğun sesi, bir dakika sonra duyuldu:</span></p>
				<p class="duz-54"><span class="duz" style="font-size:1em;" xml:lang="tr-TR">– Bayan Thiberge, mutlaka hastaneye gelmeniz gerekiyor!</span></p>
				<p class="duz-54"><span class="duz" style="font-size:1em;" xml:lang="tr-TR">– Ne oluyor?</span></p>
				<p class="duz-54"><span class="duz" style="font-size:1em;" xml:lang="tr-TR">– Olağanüstü bir şey.</span></p>
				<p class="duz-54"><span class="duz" style="font-size:1em;" xml:lang="tr-TR">– Lucien’ın transa girmesinden mi söz ediyorsunuz?</span></p>
				<p class="duz-54"><span class="duz" style="font-size:1em;" xml:lang="tr-TR">– Bir ara trans gibi bir şey geçirdi, evet. Ama şimdi bambaşka bir şey var.</span></p>
				<p class="duz-54"><span class="duz" style="font-size:1em;" xml:lang="tr-TR">– NE?</span></p>
				<p class="duz-54"><span class="duz" style="font-size:1em;" xml:lang="tr-TR">Romans, Diane’ın sesindeki endişeli tınıyı duymuştu.</span></p>
				<p class="duz-54"><span class="duz" style="font-size:1em;" xml:lang="tr-TR">– Sakın endişelenmeyin, dedi aceleyle. Çocuğunuz için bir tehlike yok.</span></p>
				<p class="duz-54"><span class="duz" style="font-size:1em;" xml:lang="tr-TR">Diane her heceyi vurgulayarak sorusunu tekrarladı:</span></p>
				<p class="duz-54"><span class="duz" style="font-size:1em;" xml:lang="tr-TR">– Ne oluyo</span><span class="duz" style="font-size:1em;" xml:lang="tr-TR">r?</span></p>
				<p class="duz-54"><span class="duz" style="font-size:1em;" xml:lang="tr-TR">– Telefonda anlatması uzun sürer. Gelip, kendi gözlerinizle görmelisiniz. Burada, gözle görülür bir şey.</span></p>
				<p class="duz-54"><span class="duz" style="font-size:1em;" xml:lang="tr-TR">Diane kestirip attı:</span></p>
				<p class="duz-54"><span class="duz" style="font-size:1em;" xml:lang="tr-TR">– Üç saat sonra oradayım.</span></p>
				<p class="duz-54"><span class="duz" style="font-size:1em;" xml:lang="tr-TR">Telefonu kapattı. Hastanenin aşırı sıcak havasından boğuluyordu. Yağmurun yapıştırdığı perçemlerini, terden sırılsıklam yakasını hissetti. Düşüncelerinde yeni bir boşluk oluştu. Bu iki çocuk, birbirlerinden sekiz yüz kilometre uzaktayken, nasıl olmuş da aynı krize yakalanmıştı? Antropoloğun sözünü ettiği olağanüstü şey neydi?</span></p>
				<p class="duz-54"><span class="duz" style="font-size:1em;" xml:lang="tr-TR">Saat on dört otuzdu. Giriş kapısına bir göz attı. Her an bir manga jandarmanın içeri dalmasını bekliyordu. Onu Lucien’ın kökenleri ve cesedi her an bulunabilecek İrène Pandove’un ölümü hakkında sorguya çekecek insanlar.</span></p>
				<p class="duz-54"><span class="duz" style="font-size:1em;" xml:lang="tr-TR">Paris’e dönmeliydi. Oğlunu görmeliydi. Her şeyi, onu koruyacak ve adalet mekanizmasına karşı savunacak tek kişiye, Patrick Langlois’ya anlatmalıydı. Komiserin cep telefonunun numarasını tuşladı. Langlois, konuşmasına fırsat vermedi.</span></p>
				<p class="duz-54"><span class="duz" style="font-size:1em;" xml:lang="tr-TR">– Hay Allah, nerelere kayboldunuz?</span></p>
				<p class="duz-54"><span class="duz" style="font-size:1em;" xml:lang="tr-TR">– Nice’teyim.</span></p>
				<p class="duz-54"><span class="duz" style="font-size:1em;" xml:lang="tr-TR">– Orada neler karıştırıyorsunuz?</span></p>
				<p class="duz-54"><span class="duz" style="font-size:1em;" xml:lang="tr-TR">– Birini görmem gerekiyordu...</span></p>
				<p class="duz-54"><span class="duz" style="font-size:1em;" xml:lang="tr-TR">Adamın sesi rahatlamıştı.</span></p>
				<p class="duz-54"><span class="duz" style="font-size:1em;" xml:lang="tr-TR">– Kaçmaya karar verdiğinizi sanmıştım.</span></p>
				<p class="duz-54"><span class="duz" style="font-size:1em;" xml:lang="tr-TR">– Neden kaçayım?</span></p>
				<p class="duz-54"><span class="duz" style="font-size:1em;" xml:lang="tr-TR">– Sizin neye karar vereceğiniz bilinmez ki.</span></p>
				<p class="duz-54"><span class="duz" style="font-size:1em;" xml:lang="tr-TR">Diane susup birkaç saniye bekledi. Birden, bu sessizlikten daha önce hiç kimseye karşı duymadığı bir güven, bir yakınlık doğdu. Aceleyle –hıçkırıklara boğulmamak için- anlattı:</span></p>
				<p class="duz-54"><span class="duz" style="font-size:1em;" xml:lang="tr-TR">– Patrick, boğazıma kadar boka battım.</span></p>
				<p class="duz-54"><span class="duz" style="font-size:1em;" xml:lang="tr-TR">– Beni şaşırtıyorsunuz.</span></p>
				<p class="duz-54"><span class="duz" style="font-size:1em;" xml:lang="tr-TR">– Şaka yapmıyorum. Sizinle görüşmem gerek. Size anlatmalıyım.</span></p>
				<p class="duz-54"><span class="duz" style="font-size:1em;" xml:lang="tr-TR">– Ne zaman Paris’te olabilirsiniz?</span></p>
				<p class="duz-54"><span class="duz" style="font-size:1em;" xml:lang="tr-TR">– Üç saate kadar.</span></p>
				<p class="duz-54"><span class="duz" style="font-size:1em;" xml:lang="tr-TR">– Sizi büromda bekliyorum. Benim de anlatacaklarım var.</span></p>
				<p class="duz-54"><span class="duz" style="font-size:1em;" xml:lang="tr-TR">– Ne?</span></p>
				<p class="duz-54"><span class="duz" style="font-size:1em;" xml:lang="tr-TR">– Sizi bekliyorum.</span></p>
				<p class="duz-54"><span class="duz" style="font-size:1em;" xml:lang="tr-TR">Diane komiserin sesinde, daha önce duymadığı derin bir endişe hissetti. Israrla sordu:</span></p>
				<p class="duz-54"><span class="duz" style="font-size:1em;" xml:lang="tr-TR">– Ne va</span><span class="duz" style="font-size:1em;" xml:lang="tr-TR">r? Ne buldunuz?</span></p>
				<p class="duz-54"><span class="duz" style="font-size:1em;" xml:lang="tr-TR">– Buraya geldiğinizde anlatırım. Ama kendinize çok dikkat edin.</span></p>
				<p class="duz-54"><span class="duz" style="font-size:1em;" xml:lang="tr-TR">– Neden?</span></p>
				<p class="duz-54"><span class="duz" style="font-size:1em;" xml:lang="tr-TR">– Bu işe sandığımdan da fazla bulaşmış olabilirsiniz.</span></p>
				<p class="duz-54"><span class="duz" style="font-size:1em;" xml:lang="tr-TR">– Ne... ne demek bu?</span></p>
				<p class="duz-54"><span class="duz" style="font-size:1em;" xml:lang="tr-TR">– Sizi emniyet müdürlüğünde bekliyorum.</span></p>
				<p class="duz-54"><span class="duz" style="font-size:1em;" xml:lang="tr-TR">Kulübeden çıkıp, otomatik kapılara doğru yürüdü. Dışarıda, cadde kırmızı, kuru, buruşuk yapraklarla kaplıydı. Diane arabasına bindiğinde, sanki bizzat sonbahar ona tuzak hazırlıyormuş gibi geldi.</span></p>
				<p class="duz-54"/>
				<p class="duz-54"/>
				<p class="duz-54"/>
			</div>
		</div>
	</body>
</html>