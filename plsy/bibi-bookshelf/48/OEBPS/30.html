<html xmlns="http://www.w3.org/1999/xhtml">
	<head>
		<title>30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x30.html" xml:lang="tr-TR">
			<div class="story">
				<p class="bolum-ismi"><span class="bolum-ismi-23" style="font-size:1em;" xml:lang="tr-TR">30</span></p>
				<p class="duz-24"><span class="duz" style="font-size:1em;" xml:lang="tr-TR">Beyaz odalar. Pastel tablolar. Telesekreterin kırmızı ışığı.</span></p>
				<p class="duz-24"><span class="duz" style="font-size:1em;" xml:lang="tr-TR">Diane ışık yakmadan evini boydan boya kat etti. Odasına girdi, yatağın üzerine yığıldı. Yanındaki telesekreterin nar çiçeği renkli ışığı, bir gölge denizinin üzerindeki fener boyutları almaya başlamıştı. Hipnoz seansından önce cep telefonunu kapadığını hatırladı. Belki de bütün bu zaman boyunca onunla konuşmak isteyenler olmuştu?</span></p>
				<p class="duz-24"><span class="duz" style="font-size:1em;" xml:lang="tr-TR">Mesaj dinleme tuşuna bastı ve sadece son mesajı duydu: “Ben İsabelle Condroyer. Saat dokuz. Diane, inanılmaz bir şey. Lucien’ın konuştuğu lehçeyi belirledik! Beni arayın.”</span></p>
				<p class="duz-24"><span class="duz" style="font-size:1em;" xml:lang="tr-TR">Etnolog evinin adresini, ev ve cep telefonlarını da bırakmıştı. Diane karanlıkta birinci numarayı ezberledi, sonra tuşladı. Telefon uzun uzun çaldı – saat sabahın ikisi olmalıydı – sonra uykulu bir ses duyuldu:</span></p>
				<p class="duz-24"><span class="duz" style="font-size:1em;" xml:lang="tr-TR">– Alo?</span></p>
				<p class="duz-24"><span class="duz" style="font-size:1em;" xml:lang="tr-TR">– İyi akşamlar. Ben Diane Thiberge.</span></p>
				<p class="duz-24"><span class="duz" style="font-size:1em;" xml:lang="tr-TR">– Diane, ah, evet... (düşlerinden sıyrılmaya çalışıyor gibiydi), saatten haberiniz var mı?</span></p>
				<p class="duz-24"><span class="duz" style="font-size:1em;" xml:lang="tr-TR">Özür dilemeye ne niyeti ne de gücü vardı.</span></p>
				<p class="duz-24"><span class="duz" style="font-size:1em;" xml:lang="tr-TR">– Eve yeni döndüm, dedi sadece. Çok merak ettim.</span></p>
				<p class="duz-24"><span class="duz" style="font-size:1em;" xml:lang="tr-TR">– Tabiî... (Sesi biraz açıldı.) Oğlunuzun lehçesini yakaladık.</span></p>
				<p class="duz-24"><span class="duz" style="font-size:1em;" xml:lang="tr-TR">İsabelle düşüncelerini toparlamak için biraz durakladı, sonra açıklamaya girişti:</span></p>
				<p class="duz-24"><span class="duz" style="font-size:1em;" xml:lang="tr-TR">– Çocuk sadece Tsagaan-Nuur bölgesinde kullanılan Samoyed kökenli bir lehçe konuşuyor. Moğolistan Halk Cumhuriyeti’nin en kuzeyinde bir kent bu.</span></p>
				<p class="duz-24"><span class="duz" style="font-size:1em;" xml:lang="tr-TR">Lucien nükleer laboratuvarın yapıldığı bölgede doğmuştu. Bunun anlamı ne? Diane kafasını toparlayamıyordu bir türlü. İsabelle Condroyer meraklandı:</span></p>
				<p class="duz-24"><span class="duz" style="font-size:1em;" xml:lang="tr-TR">– Diane, beni duyuyor musunuz?</span></p>
				<p class="duz-24"><span class="duz" style="font-size:1em;" xml:lang="tr-TR">– Duyuyorum, evet.</span></p>
				<p class="duz-24"><span class="duz" style="font-size:1em;" xml:lang="tr-TR">Etnolog devam etti. Sesi heyecanını belli ediyordu:</span></p>
				<p class="duz-24"><span class="duz" style="font-size:1em;" xml:lang="tr-TR">– İnanılmaz bir şey. Danıştığım uzman, bunun nüfusu çok azalmış bir topluluk olan Tsevenler tarafından kullanılan ve çok ender rastlanan bir lehçe olduğunu söylüyor.</span></p>
				<p class="duz-24"><span class="duz" style="font-size:1em;" xml:lang="tr-TR">Diane mezar kadar sessizdi. Condroyer yine sormak zorunda kaldı:</span></p>
				<p class="duz-24"><span class="duz" style="font-size:1em;" xml:lang="tr-TR">– Beni dinliyor musunuz, Dian</span><span class="duz" style="font-size:1em;" xml:lang="tr-TR">e? Ben sizin çok daha...</span></p>
				<p class="duz-24"><span class="duz" style="font-size:1em;" xml:lang="tr-TR">– Dinliyorum.</span></p>
				<p class="duz-24"><span class="duz" style="font-size:1em;" xml:lang="tr-TR">– Bir de küçük oğlunuzun kasette durmadan tekrarladığı o iki hece var, Lu ve Sian. Meslektaşımın görüşü kesin; bu iki hece Tseven kültüründe çok önemli bir sözcüğü oluşturuyor. Bunun anlamı: “nöbetçi” ya da “gözcü”.</span></p>
				<p class="duz-24"><span class="duz" style="font-size:1em;" xml:lang="tr-TR">– Göz... gözcü mü?</span></p>
				<p class="duz-24"><span class="duz" style="font-size:1em;" xml:lang="tr-TR">– Kutsal bir terim. Seçilmiş bir çocuk belirtiyor. Halkı ile ruhlar arasında aracılık görevi üstlenen bir çocuk, özellikle de av mevsiminde.</span></p>
				<p class="duz-24"><span class="duz" style="font-size:1em;" xml:lang="tr-TR">Diane kararsız bir sesle tekrarladı:</span></p>
				<p class="duz-24"><span class="duz" style="font-size:1em;" xml:lang="tr-TR">– Av mevsiminde.</span></p>
				<p class="duz-24"><span class="duz" style="font-size:1em;" xml:lang="tr-TR">– Evet. Çocuk o dönemde halkının rehberi oluyor. O hem ruhların iyiliğini çağıran hem de ormandaki mesajları alan kişi. Örneğin, av bölgelerini o belirliyor. Çocuk önden gidiyor, avcılar da onu epey geriden izliyor. Bir izci, kutsal bir izci gibi.</span></p>
				<p class="duz-24"><span class="duz" style="font-size:1em;" xml:lang="tr-TR">Diane yatağına uzandı. Paul Klee’nin duvara sıralanmış pastel tablolarını seçiyordu, uzakta, çok uzakta, tehlikesiz günlük hayatın oralarda bir yerde. Etnolog Diane’ın sessizliği karşısında meraka kapılmış gibiydi. Birkaç saniyenin sonunda, konuştu:</span></p>
				<p class="duz-24"><span class="duz" style="font-size:1em;" xml:lang="tr-TR">– Bir sorun olduğunu düşünüyorum.</span></p>
				<p class="duz-24"><span class="duz" style="font-size:1em;" xml:lang="tr-TR">Diane, ensesi çözük saçlarına gömülmüş, cevap verdi:</span></p>
				<p class="duz-24"><span class="duz" style="font-size:1em;" xml:lang="tr-TR">– Taylandlı normal bir çocuk evlat edindiğimi sanıyordum. Doğuştan talihsiz küçük bir çocukla bir yuva kurduğumu. Oysa şimdi kendimi orman ruhlarını gözleyen Türk-Moğol bir şamanla yüz yüze buluyorum. Burada bir sorun görmüyor musunuz?</span></p>
				<p class="duz-24"><span class="duz" style="font-size:1em;" xml:lang="tr-TR">İsabelle Condroyer içini çekti. Umudu kırılmıştı. Bütün heyecanı sönüp gidivermişti. Öğretmen sesini kullandı:</span></p>
				<p class="duz-24"><span class="duz" style="font-size:1em;" xml:lang="tr-TR">– Çocuğunuz rolünü ezberleyecek kadar kalmış olmalı halkının arasında. Ya da en azından rolünün adını. Bu olağanüstü bir öykü. Kaseti çözen etnolog sizinle tanışmak istiyor. Onunla ne zaman görüşebilirsiniz?</span></p>
				<p class="duz-24"><span class="duz" style="font-size:1em;" xml:lang="tr-TR">– Bilmiyorum. Sizi yarın sabah ararım. Cep telefonunuzdan.</span></p>
				<p class="duz-24"><span class="duz" style="font-size:1em;" xml:lang="tr-TR">Diane kabaca vedalaşıp telefonu kapadı. Duvara dönüp, bir av köpeği gibi büzüldü. Karanlık bir serabın etkisindeydi. Çevresini gölgelerin sardığını hissediyordu. Yağmurun altında onu izleyen, hareketlerini gözleyen radyoaktivite geçirmez parkalar giymiş gölgeler canlandı gözünde. Kimdi bu adamlar? Lucien’ı, küçük “gözcü”yü neden ortadan kaldırmak istiyorlardı? Şaman çocuk ile nükleer laboratuvar arasında ne tür bir bağ olabilirdi?</span></p>
				<p class="duz-24"><span class="duz" style="font-size:1em;" xml:lang="tr-TR">Bu karanlık görüntüden kurtulabilmek için, müttefiklerini hatırlamaya çalıştı. Patrick Langlois’nın yüzünü çağırdı, ama hiçbir şey göremedi. Doktor Eric Daguerre’i hatırlamaya çalıştı, ama hiçbir yüz belirmedi. Yüksek sesle Charles Helikian’ın adını söyledi, ama beyninde hiçbir yankı duymadı. Kendini yalnız, umutsuzluk verecek kadar yalnız hissediyordu. Ne var ki uykunun derinliklerine dalmadan önce, gerçeği görüp sarsıldı. Bu kadar yalnız olamazdı. Böylesine büyük bir sıkıntı çekemezdi.</span></p>
				<p class="duz-24"><span class="duz" style="font-size:1em;" xml:lang="tr-TR">Biri, bir yerde, onun kâbusunu paylaşıyor olmalıydı.</span></p>
				<p class="duz-24"/>
				<p class="duz-24"/>
			</div>
		</div>
	</body>
</html>