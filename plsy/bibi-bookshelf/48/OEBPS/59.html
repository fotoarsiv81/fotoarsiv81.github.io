<html xmlns="http://www.w3.org/1999/xhtml">
	<head>
		<title>59.html</title>
		<link href="template.css" rel="stylesheet" type="text/css"/>
	</head>
	<body>
		<div id="x59.html" xml:lang="tr-TR">
			<div class="story">
				<p class="bolum-ismi"><span class="bolum-ismi-62" style="font-size:1em;" xml:lang="tr-TR">59</span></p>
				<p class="duz-63"><span class="duz" style="font-size:1em;" xml:lang="tr-TR">O akşam, gölün kıyısında kamp kurdular. Çadırlarını çam dallarının altına kurduktan sonra, yemeklerini soğuğa rağmen dışarıda yediler. İki Moğol önce ruhlara dua etti, sonra da geleneksel yemeği hazırladılar: haşlanmış koyun eti, kuyruk yağıyla kokulandırılmış çay. Diane böylesi yiyecekleri yutabileceğini tahmin etmiyordu. Ne var ki, bir gece önce olduğu gibi, o akşam da tek bir kelime etmeksizin önündekileri yedi. Ateşin yanına çömelmişti.</span></p>
				<p class="duz-63"><span class="duz" style="font-size:1em;" xml:lang="tr-TR">Üstlerinde gök lekesiz, dupduruydu. Diane birçok kez, geceleri, özellikle Afrika çöllerinin göklerine hayranlıkla baktığını hatırlıyordu, ama böylesine şiddetli bir duruluk ve yakınlıkta bir gökyüzü görmemişti hiç. “Büyük patlama”nın tam altında bir yerdeymiş gibi hissediyordu kendini. Samanyolu binlerce yıldızını sınırsız bir cümbüş gibi gözler önüne sermişti. Yıldız toplulukları bazen öylesine yoğundu ki, göz kamaştırıcı alevler yayıyordu. Kimi zaman da tam tersine, sedefimsi sislerin ardında saklanıyor gibiydi. Bazıları ise, yıldızlar arası boşlukta buharlaşmaya hazır, titrek ışıklar saçıyordu.</span></p>
				<p class="duz-63"><span class="duz" style="font-size:1em;" xml:lang="tr-TR">Diane bakışlarını indirince, rehberlerinin karanlıkta yüzünü göremediği bir yabancıyla konuştuğunu gördü. Ateşi görüp, yiyeceklerini paylaşmak için yanlarına gelen yalnız bir çobandı herhalde. Kulak kabarttı. İspanyol vurgularının ve inişli çıkışlı seslilerin tuhaf bir biçimde böldüğü kaba heceler dizisi. Moğolca’yı ilk kez dikkatle dinliyordu. Yeni gelen, kollarını göğe kaldırmıştı.</span></p>
				<p class="duz-63"><span class="duz" style="font-size:1em;" xml:lang="tr-TR">– Giovanni?</span></p>
				<p class="duz-63"><span class="duz" style="font-size:1em;" xml:lang="tr-TR">Anorağının içine sığınmış İtalyan beresini yukarı çekti. Diane sordu:</span></p>
				<p class="duz-63"><span class="duz" style="font-size:1em;" xml:lang="tr-TR">– Bu gelen kim, biliyor musunuz?</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni ellerini ceplerine gömdü.</span></p>
				<p class="duz-63"><span class="duz" style="font-size:1em;" xml:lang="tr-TR">– Sanırım buranın yerlisi. Anlaşılmaz bir lehçesi var.</span></p>
				<p class="duz-63"><span class="duz" style="font-size:1em;" xml:lang="tr-TR">– Ne dediğini anlayabiliyor musunuz</span><span class="duz" style="font-size:1em;" xml:lang="tr-TR">?</span></p>
				<p class="duz-63"><span class="duz" style="font-size:1em;" xml:lang="tr-TR">– Eski efsanelerden bahsediyor. Tseven öykülerinden.</span></p>
				<p class="duz-63"><span class="duz" style="font-size:1em;" xml:lang="tr-TR">Diane doğruldu.</span></p>
				<p class="duz-63"><span class="duz" style="font-size:1em;" xml:lang="tr-TR">– Sakın Tseven olmasın?</span></p>
				<p class="duz-63"><span class="duz" style="font-size:1em;" xml:lang="tr-TR">– Çok kalın kafalısınız; size daha önce de söyledim, şimdi de tekrar ediyorum, Tsevenler yok oldu!</span></p>
				<p class="duz-63"><span class="duz" style="font-size:1em;" xml:lang="tr-TR">– Ama eğer Tseven öyküleri anlatıyorsa...</span></p>
				<p class="duz-63"><span class="duz" style="font-size:1em;" xml:lang="tr-TR">– Tseven öyküleri yerel folklorun bir parçası. Geçidi aşmakla, Türk asıllı etnik grupların topraklarına girdik. Burada herkesin damarlarında az ya da çok Tseven kanı vardır. En azından herkes, eski öyküleri bilir. Bu onların Tseven oldukları anlamına gelmez.</span></p>
				<p class="duz-63"><span class="duz" style="font-size:1em;" xml:lang="tr-TR">– Yine de ona bir sorsanız?</span></p>
				<p class="duz-63"><span class="duz" style="font-size:1em;" xml:lang="tr-TR">İtalyan içini çekerek doğruldu. Giovanni önce kendilerini tanıttı. Konuklarının adı Gambohuu’ydu. Cildi buruşuk, yaşlı bir mask gibiydi. Yıldızların aydınlattığı yüzünde ürkütücü gölgeler görünüyordu. Etnolog adamın cevaplarını çevirdi:</span></p>
				<p class="duz-63"><span class="duz" style="font-size:1em;" xml:lang="tr-TR">– Moğol olduğunu söylüyor. Beyaz Göl’de balıkçılık yapıyormuş.</span></p>
				<p class="duz-63"><span class="duz" style="font-size:1em;" xml:lang="tr-TR">– Tokamak faaliyetteyken de burada mıymış?</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni balıkçıyla konuşup cevap verdi:</span></p>
				<p class="duz-63"><span class="duz" style="font-size:1em;" xml:lang="tr-TR">– Burada doğmuş. Taş çemberi bugünkü gibi hatırlıyor.</span></p>
				<p class="duz-63"><span class="duz" style="font-size:1em;" xml:lang="tr-TR">Diane içinde yepyeni bir heyecan dalgası hissetti; taş çemberi çalışır halde gören biriyle ilk kez karşılaşıyordu. Sormayı sürdürdü:</span></p>
				<p class="duz-63"><span class="duz" style="font-size:1em;" xml:lang="tr-TR">– Tokamakın çalışmaları hakkında ne biliyor?</span></p>
				<p class="duz-63"><span class="duz" style="font-size:1em;" xml:lang="tr-TR">– Diane, bakın, bu adam basit bir balıkçı, onun için...</span></p>
				<p class="duz-63"><span class="duz" style="font-size:1em;" xml:lang="tr-TR">– Sorun!</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni söyleneni yaptı. Buz gibi rüzgâr çamları sallıyor, gecenin içine öylesine güçlü, öylesine inatçı reçine kokuları salıyordu ki, insan genzinde bir is tadı duyuyordu. Diane kendini tayganın dokusunca kuşatılmış, eritilmiş hissediyordu. Yaşlı Moğol başıyla hayır diyordu.</span></p>
				<p class="duz-63"><span class="duz" style="font-size:1em;" xml:lang="tr-TR">– Tokamaktan bahsetmek istemiyor, dedi İtalyan. Ona göre, oraları lanetliymiş.</span></p>
				<p class="duz-63"><span class="duz" style="font-size:1em;" xml:lang="tr-TR">– Neden lanetliymiş? (Diane’ın sesi yükseliyordu.) Israr edin. Bu benim için çok önemli</span><span class="duz" style="font-size:1em;" xml:lang="tr-TR">!</span></p>
				<p class="duz-63"><span class="duz" style="font-size:1em;" xml:lang="tr-TR">Etnolog genç kadına kuşkuyla baktı. Diane biraz sakinleşerek bastırdı:</span></p>
				<p class="duz-63"><span class="duz" style="font-size:1em;" xml:lang="tr-TR">– Giovanni, lütfen.</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni balıkçıyla konuşmaya devam etti. Yaşlı adam, demir dirsekli bir anahtara benzeyen bir pipo çıkardı, sabırla tütün doldurdu. Küçücük bir korla yaktıktan sonra, anlatmaya başladı. Giovanni duyduklarını anında çeviriyordu:</span></p>
				<p class="duz-63"><span class="duz" style="font-size:1em;" xml:lang="tr-TR">– Özellikle parapsikoloji laboratuvarını hatırlıyor. Sibirya sınırından demiryoluyla gelen insanlardan söz ediyor. Getirilip tokamaktaki binalardan birine tıkılan şaman gruplarından. Bölgedeki herkes gelenlerden bahsediyormuş. İşçilerin gözünde, bundan daha büyük günah olamazmış. Büyücüleri hapsetmek, ruhlara meydan okumak demekmiş.</span></p>
				<p class="duz-63"><span class="duz" style="font-size:1em;" xml:lang="tr-TR">– O laboratuvarda neler yapıldığını biliyor muymuş?</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni soruyu tercüme etti, ama ziyaretçi donup kalmış gibiydi. Yanık piposu uzaktaki bir deniz feneri gibi göz kırpıyordu.</span></p>
				<p class="duz-63"><span class="duz" style="font-size:1em;" xml:lang="tr-TR">– Cevap vermek istemiyor, diye kestirip attı İtalyan. Sadece orasının lanetli olduğunu söyleyip duruyor.</span></p>
				<p class="duz-63"><span class="duz" style="font-size:1em;" xml:lang="tr-TR">– Neden? Deneyler yüzünden mi?</span></p>
				<p class="duz-63"><span class="duz" style="font-size:1em;" xml:lang="tr-TR">Diane neredeyse haykırmıştı. Birden yaşlı gırtlaktan, piposundan çektiği iki duman arasında, kelimeler yükseldi.</span></p>
				<p class="duz-63"><span class="duz" style="font-size:1em;" xml:lang="tr-TR">– Kan döküldüğünü söylüyor, diye açıkladı etnolog. Bilginlerin çılgın olduğunu, korkunç deneyler yaptıklarını. Fazla bir şey bilmiyor. Kan döküldüğünü söylüyor yine. Ruhların da bu yüzden intikam aldıklarını.</span></p>
				<p class="duz-63"><span class="duz" style="font-size:1em;" xml:lang="tr-TR">– İntikamlarını nasıl almışlar?</span></p>
				<p class="duz-63"><span class="duz" style="font-size:1em;" xml:lang="tr-TR">Gambohuu artık sonuna kadar gitmeye kararlı görünüyordu. Giovanni’nin tercüme etmesine fırsat vermeden anlatıyordu. Etnolog adamın anlattıklarını özetledi:</span></p>
				<p class="duz-63"><span class="duz" style="font-size:1em;" xml:lang="tr-TR">– Bir kaza yaratmışlar.</span></p>
				<p class="duz-63"><span class="duz" style="font-size:1em;" xml:lang="tr-TR">– Ne kazası</span><span class="duz" style="font-size:1em;" xml:lang="tr-TR">?</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni’nin çizgileri gecenin karanlığında sertleşiyordu. Fısıldar gibi cevap verdi:</span></p>
				<p class="duz-63"><span class="duz" style="font-size:1em;" xml:lang="tr-TR">– 1972 baharında, taş çember patlamış. İçinden bir şimşek geçmiş.</span></p>
				<p class="duz-63"><span class="duz" style="font-size:1em;" xml:lang="tr-TR">Diane o şimşeğin kendi içini parçaladığını sandı. Başından beri tüm düşüncelerini parapsikoloji laboratuvarı üzerinde toplamış, asıl felaketin sınırları aşmak için yapılan çalışmalar sırasında geldiğini sanmıştı. Oysa gerçek trajedi, o cehennem makinesinden kaynaklanmıştı. Yine sordu:</span></p>
				<p class="duz-63"><span class="duz" style="font-size:1em;" xml:lang="tr-TR">– Ölen olmuş mu?</span></p>
				<p class="duz-63"><span class="duz" style="font-size:1em;" xml:lang="tr-TR">Giovanni balıkçıya döndü, cevabını yüzü solarak dinledi.</span></p>
				<p class="duz-63"><span class="duz" style="font-size:1em;" xml:lang="tr-TR">– En azından yüz elli ölüden bahsediyor. Ona göre, çember patladığında, işçilerin tümü içerideymiş. Bakım çalışması diyor ya, pek anlamadım. Borulardan sızan plazma hepsini canlı canlı kavurmuş.</span></p>
				<p class="duz-63"><span class="duz" style="font-size:1em;" xml:lang="tr-TR">Gambohuu artık hep aynı kelimeyi tekrarlıyordu; Diane’ın çok iyi bildiği bir kelimeyi.</span></p>
				<p class="duz-63"><span class="duz" style="font-size:1em;" xml:lang="tr-TR">– Neden Tsevenlerden bahsediyor? diye sordu.</span></p>
				<p class="duz-63"><span class="duz" style="font-size:1em;" xml:lang="tr-TR">– İşçilerin hepsi Tsevenmiş. Bölgedeki son Tsevenler.</span></p>
				<p class="duz-63"><span class="duz" style="font-size:1em;" xml:lang="tr-TR">Hem Diane hem de Giovanni haklı çıkmıştı. Tseven halkı önce Sovyet kırımına kurban gitmiş, ne var ki içlerinden bazıları hayatta kalmayı başarmıştı. Zorla yerleşik düzene geçirilmişler, kolhozda çalışmaya zorlanmışlar, nükleer ölüme mahkûm köle işçilere dönüştürülmüşlerdi. Etnolog devam ediyordu:</span></p>
				<p class="duz-63"><span class="duz" style="font-size:1em;" xml:lang="tr-TR">– Hayatta kalanlardan bazılarının bağırsaklarını ellerinde tuttuklarını söylüyor; yüzleri öylesine yaralıymış ki, kadınlar kocalarını tanımayıp, yardım etmeye yanaşmıyorlarmış. Yaralarının korkunçluğuna rağmen, zavallıların haykırarak su dilendiklerini anlatıyor. Öldüklerinde, çeneleri cam gibi kırılmış. Cesetlerin üzerinde öylesine çok sinek varmış ki, görülenin yanık yarası mı, yoksa gövdelerini kaplayan böcekler mi olduğunu anlamak imkânsızmış.</span></p>
				<p class="duz-63"><span class="duz" style="font-size:1em;" xml:lang="tr-TR">Diane hayatta kalan diğerlerini, yanıktan kurtulduğunu sananları düşündü. Trityum radyoaktivitesinin etkileri konusunda bilgisi yoktu ama, uranyum ışınlarının insanlarda ne etki bıraktığını biliyordu. Hiroşima’dan artakalanlar, patlamadan sadece birkaç hafta sonra, hayatta kalma kavramının bile atom dünyasına ait olmadığını anlamışlardı. Önce saçları dökülmeye başlamış, sonra önüne geçilmez bir ishale yakalanmışlar, kusmuşlar, iç kanamalar geçirmişlerdi. Sonra da onulmaz hastalıklara gelmişti sıra: kanser, lösemi, tümör... Tseven işçiler de aynı işkencelerle karşı karşıya kalmış olmalıydı. Bir de tabiî, patlamadan aylar sonra küçük hilkat garibeleri doğuran kadınlar vardı; ya da hamile olmayan ama radyasyon sonucu doğurganlıklarını yitirenler.</span></p>
				<p class="duz-63"><span class="duz" style="font-size:1em;" xml:lang="tr-TR">Diane başını göğe kaldırdı. Acıma duygusunu reddediyordu. Yıkılıp acımaya vakti yoktu; yapması gereken bu yeni bilgilerden biraz olsun anlam çıkarabilmek için mantığını zorlamaktı. Birden gözlerinin önünde Eugen Talikh’in resmi belirdi; gerçekleştirdiği nükleer denemelerle, bilmeden de olsa kendi halkının ölümüne neden olmuştu. Dâhi bilim adamı, Tsevenlerin ulu kahramanı, kendi soyunu kurutmuştu...</span></p>
				<p class="duz-63"><span class="duz" style="font-size:1em;" xml:lang="tr-TR">Diane’ın aklına başka bir varsayım geldi. Eugen Talikh’in o ölümcül deneyle bir ilgisi olmadığı kabul edilse, kazadan onun sorumlu olmadığı düşünülse, o zaman onun öç almaya çalıştığı söylenemez miydi? Diane yeni varsayımını şekillendirdi. Ya, henüz bilmediği bir nedenle, patlamanın sorumluları parapsikoloji laboratuvarındaki araştırmacılarsa</span><span class="duz" style="font-size:1em;" xml:lang="tr-TR">? Talikh, o sakin sığınmacı, katil araştırmacıların cinayet yerine dönmek üzere olduklarını öğrendiğinde, acımasız bir caniye dönüşmüşse?</span></p>
				<p class="duz-63"/>
				<p class="duz-63"/>
				<p class="duz-63"/>
			</div>
		</div>
	</body>
</html>