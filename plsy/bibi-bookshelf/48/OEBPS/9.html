<html xmlns="http://www.w3.org/1999/xhtml">
	<head>
		<title>9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x9.html" xml:lang="tr-TR">
			<div class="story">
				<p class="bolum-ismi"><span class="bolum-ismi-12" style="font-size:1em;" xml:lang="tr-TR">9</span></p>
				<p class="duz-13"><span class="duz" style="font-size:1em;" xml:lang="tr-TR">– Şimdi nasıl? diye sordu Sybille Thiberge. Yukarı çıkıp bakabilir miyim?</span></p>
				<p class="duz-13"><span class="duz" style="font-size:1em;" xml:lang="tr-TR">– Nasıl istiyorsan, öyle yap.</span></p>
				<p class="duz-13"><span class="duz" style="font-size:1em;" xml:lang="tr-TR">Her zamanki gibi gösterişsiz topuzunun halelediği küçük gölge, fısıldar gibi sordu:</span></p>
				<p class="duz-13"><span class="duz" style="font-size:1em;" xml:lang="tr-TR">– Ne var? Geç mi kaldım? Beni daha önce mi bekliyordun?</span></p>
				<p class="duz-13"><span class="duz" style="font-size:1em;" xml:lang="tr-TR">Diane gözlerini Sybille’in ötesinde, çok uzaklardaki belirsiz bir noktaya dikmişti. Sonunda, boyunun bütün haşmetiyle – anasından en az yirmi santim daha uzundu – Sybille’in tepesinden bakarak konuştu:</span></p>
				<p class="duz-13"><span class="duz" style="font-size:1em;" xml:lang="tr-TR">– Ne düşündüğünü biliyorum.</span></p>
				<p class="duz-13"><span class="duz" style="font-size:1em;" xml:lang="tr-TR">– Ne düşünüyormuşum?</span></p>
				<p class="duz-13"><span class="duz" style="font-size:1em;" xml:lang="tr-TR">Farkında olmadan, sesini bir perde yükseltmişti. Diane açıkladı:</span></p>
				<p class="duz-13"><span class="duz" style="font-size:1em;" xml:lang="tr-TR">– Bu çocuğu hiç evlat edinmemem gerektiğini düşünüyorsun.</span></p>
				<p class="duz-13"><span class="duz" style="font-size:1em;" xml:lang="tr-TR">– Sana bu çözümü öneren, benim</span><span class="duz" style="font-size:1em;" xml:lang="tr-TR">!</span></p>
				<p class="duz-13"><span class="duz" style="font-size:1em;" xml:lang="tr-TR">– Hayır, Charles’dı.</span></p>
				<p class="duz-13"><span class="duz" style="font-size:1em;" xml:lang="tr-TR">– Birlikte kararlaştırmıştık.</span></p>
				<p class="duz-13"><span class="duz" style="font-size:1em;" xml:lang="tr-TR">– Boş ver. O çocuğu yetiştirmek, mutlu etmeyi becermek bir yana, ölümüne neden olduğumu düşünüyorsun.</span></p>
				<p class="duz-13"><span class="duz" style="font-size:1em;" xml:lang="tr-TR">– Böyle konuşma.</span></p>
				<p class="duz-13"><span class="duz" style="font-size:1em;" xml:lang="tr-TR">Diane birden haykırmaya başladı:</span></p>
				<p class="duz-13"><span class="duz" style="font-size:1em;" xml:lang="tr-TR">– Söylediklerim doğru değil mi yoksa? Kemerini bağlamayan ben değil miyim? Bariyere çarpan?</span></p>
				<p class="duz-13"><span class="duz" style="font-size:1em;" xml:lang="tr-TR">– Kamyon şoförü uyuklamış. Kendi itiraf etti. Senin hiç suçun yok.</span></p>
				<p class="duz-13"><span class="duz" style="font-size:1em;" xml:lang="tr-TR">– Ya alkol? Charles alkol muayenesinin sonuçlarını hasır altı etmemiş olsaydı, çoktan zindana atılmış olurdum.</span></p>
				<p class="duz-13"><span class="duz" style="font-size:1em;" xml:lang="tr-TR">– Aman Tanrım, sesini alçalt.</span></p>
				<p class="duz-13"><span class="duz" style="font-size:1em;" xml:lang="tr-TR">Diane başını eğdi, alnını, şakaklarını kaplayan sargısına dokundu. Bacaklarındaki gücün çekildiğini hissediyordu. Açlık ve bitkinlik, dengesini temelden sarsıyordu. Annesiyle vedalaşmaya gerek bile duymadan ana girişe doğru yürümeye başlamıştı ki, birden geri döndü:</span></p>
				<p class="duz-13"><span class="duz" style="font-size:1em;" xml:lang="tr-TR">– Bir şeyi bilmeni istiyorum.</span></p>
				<p class="duz-13"><span class="duz" style="font-size:1em;" xml:lang="tr-TR">– Ne?</span></p>
				<p class="duz-13"><span class="duz" style="font-size:1em;" xml:lang="tr-TR">İki hastabakıcı bir yatağı iterek geçti. Yatağın üzerinde, koluna serum takılmış, ekose bir battaniyeye uzatılmış vücudun belli belirsiz görüntüsü.</span></p>
				<p class="duz-13"><span class="duz" style="font-size:1em;" xml:lang="tr-TR">– Bütün bunların, senin suçun olduğunu bilmeni istiyorum.</span></p>
				<p class="duz-13"><span class="duz" style="font-size:1em;" xml:lang="tr-TR">Sybille çatışmaya hazırlanıyormuşçasına, kollarını kavuşturdu.</span></p>
				<p class="duz-13"><span class="duz" style="font-size:1em;" xml:lang="tr-TR">– Söylemesi ne de kolay, dedi.</span></p>
				<p class="duz-13"><span class="duz" style="font-size:1em;" xml:lang="tr-TR">Diane sesini yeniden yükseltti:</span></p>
				<p class="duz-13"><span class="duz" style="font-size:1em;" xml:lang="tr-TR">– Benim neden bu durumda olduğumu kendine sordun mu hiç? Hayatımın neden böylesi bir enkaza dönüştüğünü?</span></p>
				<p class="duz-13"><span class="duz" style="font-size:1em;" xml:lang="tr-TR">Sybille alaycı bir sesle cevap verdi:</span></p>
				<p class="duz-13"><span class="duz" style="font-size:1em;" xml:lang="tr-TR">– Tabiî ki hayır. On beş yıldan beri, kızımın çöküşünü izliyorum ama, gördüklerim beni hiç ilgilendirmiyor. Onu Paris’in bütün psikologlarına götürdüm ama, bu sadece görünüşü kurtarmak adınaydı. Onunla konuşmaya, içinde bulunduğu delikten çıkarmaya çalışıyorum ama, yalnızca vicdanımı rahatlatmak için. (Artık bağırmaya başlamıştı.) Yıllardan beri sende neyin eksik olduğunu bulmaya çalışıyorum! Bunu bana nasıl söylersin?</span></p>
				<p class="duz-13"><span class="duz" style="font-size:1em;" xml:lang="tr-TR">Diane alay eder gibi güldü:</span></p>
				<p class="duz-13"><span class="duz" style="font-size:1em;" xml:lang="tr-TR">– Başkalarına iyi bir anne olduğunu göstermek için.</span></p>
				<p class="duz-13"><span class="duz" style="font-size:1em;" xml:lang="tr-TR">– Ne diyorsun sen</span><span class="duz" style="font-size:1em;" xml:lang="tr-TR">?</span></p>
				<p class="duz-13"><span class="duz" style="font-size:1em;" xml:lang="tr-TR">– Taş senin bahçende.</span></p>
				<p class="duz-13"><span class="duz" style="font-size:1em;" xml:lang="tr-TR">Yeni bir sessizlik oldu. Yapraklar karanlıkta hışırdıyordu. Sybille huzursuz olduğu zaman hep yaptığı gibi, durmadan topuzuna dokunuyordu.</span></p>
				<p class="duz-13"><span class="duz" style="font-size:1em;" xml:lang="tr-TR">– Bunları yeterince söyledin, cicim, diye kestirip attı. Şimdi artık sadede gel.</span></p>
				<p class="duz-13"><span class="duz" style="font-size:1em;" xml:lang="tr-TR">Diane’ın başı dönmeye başladı. Sonunda geçmiş gün ışığına çıkacaktı.</span></p>
				<p class="duz-13"><span class="duz" style="font-size:1em;" xml:lang="tr-TR">– Senin yüzünden bu durumdayım, dedi soluk soluğa. Bencilliğin ve kendin dışındaki her şeye karşı duyduğun acımasız aşağılama yüzünden...</span></p>
				<p class="duz-13"><span class="duz" style="font-size:1em;" xml:lang="tr-TR">– Bana bunu nasıl söylersin? Seni tek başıma ben büyüttüm...</span></p>
				<p class="duz-13"><span class="duz" style="font-size:1em;" xml:lang="tr-TR">– Derin gerçeğinden söz ediyorum. Su yüzünde oynadığın rolden değil.</span></p>
				<p class="duz-13"><span class="duz" style="font-size:1em;" xml:lang="tr-TR">– Sen benim derin gerçeğimi ne bilirsin ki?</span></p>
				<p class="duz-13"><span class="duz" style="font-size:1em;" xml:lang="tr-TR">Diane’a kavurucu bir çelik tele tutunup yürüyormuş gibi geldi. Sözünü sürdürdü:</span></p>
				<p class="duz-13"><span class="duz" style="font-size:1em;" xml:lang="tr-TR">– Söylediklerimin kanıtı var...</span></p>
				<p class="duz-13"><span class="duz" style="font-size:1em;" xml:lang="tr-TR">Bir duraklama. Tehlike sinyalleri. Sybille’in sesi titredi:</span></p>
				<p class="duz-13"><span class="duz" style="font-size:1em;" xml:lang="tr-TR">– Kanıt mı? Ne kanıtı?</span></p>
				<p class="duz-13"><span class="duz" style="font-size:1em;" xml:lang="tr-TR">Diane yavaş konuşmaya çalıştı. Her hecenin hedefine varmasını istiyordu.</span></p>
				<p class="duz-13"><span class="duz" style="font-size:1em;" xml:lang="tr-TR">– Nathalie Ybert’in düğünü, 1983 haziranında. Her şey orada oldu.</span></p>
				<p class="duz-13"><span class="duz" style="font-size:1em;" xml:lang="tr-TR">– Hiçbir şey anlamıyorum. Neden bahsediyorsun?</span></p>
				<p class="duz-13"><span class="duz" style="font-size:1em;" xml:lang="tr-TR">– Hatırlamıyorsun, değil mi? Hiç şaşırmadım. Bir ay boyunca o düğün için hazırlandık, gözümüz düğünden başka bir şey görmüyordu. Sonra oraya varır varmaz, çekip bilmem nereye gittin. Beni orada, elbisemle, küçük ayakkabılarımla, genç kız düşlerimle öylece bırakıp gittin...</span></p>
				<p class="duz-13"><span class="duz" style="font-size:1em;" xml:lang="tr-TR">Sybille duyduklarına inanamıyormuş görünüyordu:</span></p>
				<p class="duz-13"><span class="duz" style="font-size:1em;" xml:lang="tr-TR">– Bu anlattıklarını hayal meyal hatırlıyorum.</span></p>
				<p class="duz-13"><span class="duz" style="font-size:1em;" xml:lang="tr-TR">Diane’ın içinde bir şeyler kırıldı. Yükseldiğini hissettiği gözyaşlarını hemen tuttu.</span></p>
				<p class="duz-13"><span class="duz" style="font-size:1em;" xml:lang="tr-TR">– Beni bırakıp gittin, Anne. Bırakıp kim bilir hangi herifle gittin...</span></p>
				<p class="duz-13"><span class="duz" style="font-size:1em;" xml:lang="tr-TR">– Charles’la gittim. Onunla o akşam tanıştım. (Ses yeniden yükseldi.) Demek özel hayatımı senin için feda etmemi istiyordun?</span></p>
				<p class="duz-13"><span class="duz" style="font-size:1em;" xml:lang="tr-TR">Diane inatla tekrarlıyordu:</span></p>
				<p class="duz-13"><span class="duz" style="font-size:1em;" xml:lang="tr-TR">– Beni bırakıp gittin. Beni öylece bırakıp gittin işte!</span></p>
				<p class="duz-13"><span class="duz" style="font-size:1em;" xml:lang="tr-TR">Sybille bir an için tereddüt etti, sonra kollarını açarak yaklaştı.</span></p>
				<p class="duz-13"><span class="duz" style="font-size:1em;" xml:lang="tr-TR">– Dinle, dedi sesini alçaltarak. Eğer seni kırdımsa, özür dilerim. Ben...</span></p>
				<p class="duz-13"><span class="duz" style="font-size:1em;" xml:lang="tr-TR">Diane geri çekildi:</span></p>
				<p class="duz-13"><span class="duz" style="font-size:1em;" xml:lang="tr-TR">– Sakın bana dokunma. Kimse bana dokunamaz.</span></p>
				<p class="duz-13"><span class="duz" style="font-size:1em;" xml:lang="tr-TR">O anda, başından geçeni annesine anlatmayacağını anladı. O gerçek, iki dudağının arasından hiç çıkmayacaktı. Buyurdu:</span></p>
				<p class="duz-13"><span class="duz" style="font-size:1em;" xml:lang="tr-TR">– Unut bunları.</span></p>
				<p class="duz-13"><span class="duz" style="font-size:1em;" xml:lang="tr-TR">Kendini çelikten daha sert hissetti. Bir zamanlar başından geçen korkunç olayın tek yararı buydu; giderek soğuk öfkeye, kendini kontrole dönüşmüş bir üzüntü, bir korku. Başıyla çocuk cerrahisi binasını, acil bölümünün hafif aydınlık pencerelerini işaret etti.</span></p>
				<p class="duz-13"><span class="duz" style="font-size:1em;" xml:lang="tr-TR">– Eğer hâlâ gözyaşın kaldıysa, ona sakla.</span></p>
				<p class="duz-13"><span class="duz" style="font-size:1em;" xml:lang="tr-TR">Topuklarının üzerinde döndüğünde, ağaç hışırtısının onu uğursuz bir manto gibi sardığını hissetti.</span></p>
				<p class="duz-13"/>
				<p class="duz-13"/>
			</div>
		</div>
	</body>
</html>