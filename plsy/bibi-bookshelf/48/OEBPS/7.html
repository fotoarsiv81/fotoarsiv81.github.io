<html xmlns="http://www.w3.org/1999/xhtml">
	<head>
		<title>7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7.html" xml:lang="tr-TR">
			<div class="story">
				<p class="bolum-ismi"><span class="bolum-ismi-14" style="font-size:1em;" xml:lang="tr-TR">7</span></p>
				<p class="duz-15"><span class="duz" style="font-size:1em;" xml:lang="tr-TR">Tünel ışıkları bir çağlayan hızıyla akıp gidiyordu.</span></p>
				<p class="duz-15"><span class="duz" style="font-size:1em;" xml:lang="tr-TR">Diane bilimkurgu filmlerini hatırladı. Aydınlık yer altı yollarındaki kovalamacaları. Işınlar çıkaran silahları. Çevre yoluna çıkan bulvarın en sol şeridinde, gazı köklemiş, gidiyordu. Düşünceleri alkolün etkisiyle sisli.</span></p>
				<p class="duz-15"><span class="duz" style="font-size:1em;" xml:lang="tr-TR">Gerçekle tek bağı, elindeki bu direksiyon simidiydi sanki. Arabası Toyota Landcruiser’dı. Bir Afrika görevi sonunda verilen kocaman bir 4 x 4. Kafesli portbagajlarla süslü, saatte yüz yirmiyi geçememesine rağmen, tutkuyla sevdiği eski bir araba.</span></p>
				<p class="duz-15"><span class="duz" style="font-size:1em;" xml:lang="tr-TR">Tünelden fırladığında, yağmur damlalarının kaputta madenî tıkırtılar çıkardığını duydu. İçgüdüyle, dikiz aynasından Lucien’a baktı. Aynayı, çocuğu görecek şekilde ayarlamıştı. Çocuk arkada bağlı yüksek koltuğunda, hareketsiz uyuyordu.</span></p>
				<p class="duz-15"><span class="duz" style="font-size:1em;" xml:lang="tr-TR">Dikkatini yola verdi. Her zamanki şekilde Auteuil Kapısı’ndan çevre yoluna sapmış, Maillot Kapısı’na doğru gidiyordu. Belki daha uzun sürecek bir yoldu bu ama, on altıncı bölgenin kalabalığından kaçınmaya bakıyordu hep. Üvey babası belki bin kez hangi yoldan gitmesi gerektiğini anlatmaya çalışmıştı. Belki de bin kez, önerdiği yolu sonuna kadar dinlemekten sıkılmıştı. Öyle zamanlarda Charles gürültülü bir kahkaha atar, yol tarifinden vazgeçerdi.</span></p>
				<p class="duz-15"><span class="duz" style="font-size:1em;" xml:lang="tr-TR">Charles.</span></p>
				<p class="duz-15"><span class="duz" style="font-size:1em;" xml:lang="tr-TR">O öpücük hikâyesi de neyin nesiydi? Gözlerinin önündeki görüntüyü tıpkı tükürür gibi kovdu, dikkatini yağmurla ıslanmış yola verdi. Neden böyle yaptı ki? Yine o eksantrik davranışlarından biri mi? Başkasında gördüğü bir şey mi? Hayır, o öpücük her zamanki zarafet çabalarından değildi. Başka bir anlamı vardı mutlaka. Üstelik ilk kez böyle sarılıyordu.</span></p>
				<p class="duz-15"><span class="duz" style="font-size:1em;" xml:lang="tr-TR">Yağmur sağanakları ön cama şiddetle vuruyordu. Görüş mesafesi neredeyse sıfır. Sileceklerin hızını artırmaya çalıştı. Boşuna. Dikiz aynasına bir göz attı. Lucien hâlâ uyuyordu. Sodyum buharlı lambalarının portakalımsı ışıkları, yüzünde çizgiler oluşturuyordu. Gördüğünden rahatladı. Bu küçük çocuk kaderini mühürlüyordu. Hiç bilmediği bir güç veriyordu ona. Hayatında daha önemli bir şey yoktu artık.</span></p>
				<p class="duz-15"><span class="duz" style="font-size:1em;" xml:lang="tr-TR">Gözünü yeniden yola çevirdiğinde, korku tüm benliğini sardı.</span></p>
				<p class="duz-15"><span class="duz" style="font-size:1em;" xml:lang="tr-TR">Kocaman bir kamyon sağanağın koca damlalarının arasında, dört şeridi de kaplayacak şekilde, kontrolsüz yalpalıyordu.</span></p>
				<p class="duz-15"><span class="duz" style="font-size:1em;" xml:lang="tr-TR">Diane frene bastı. Kamyon ortadaki bariyerlere çarptı, tiz bir sesle metal parçalar kopardı. Kasa öteki şeritler üzerine kayarken, şoför mahalli şiddetle sarsıldı. Kamyonun ön tarafı neredeyse eksiksiz bir daire çizdi, bu kez sağ kapı boyunca bariyerlere sürtündü. Canavarın farları kargaşayı süpürürcesine aydınlatırken, kıvılcımlarla karışık metal çatırtılar yağmurun altında yayıldı.</span></p>
				<p class="duz-15"><span class="duz" style="font-size:1em;" xml:lang="tr-TR">Diane haykırmak istedi, ama çığlığı gırtlağında takıldı, kaldı. Yine frene bastı, ama bu kez yavaşlama, sınırsız bir hızlanmaya dönüştü. Diane donmuştu. Arabasının tekerlekleri kilitlenmiş, yol tutuşunu tümden yitirerek, olanca hızıyla kaymaya başlamıştı. Kamyon inanılmaz bir hızla dönüyor, dönüyordu.</span></p>
				<p class="duz-15"><span class="duz" style="font-size:1em;" xml:lang="tr-TR">Toyota canavarın birkaç metre ötesindeydi sadece. Yine frene bastı. Küçük darbelerle suda kaymayı engellemeye çalıştı. Yapacak bir şey yoktu; hızı giderek artıyordu. Oysa o an hiç bitmeyecekmiş gibiydi.</span></p>
				<p class="duz-15"><span class="duz" style="font-size:1em;" xml:lang="tr-TR">Birden demirden yapılmış duvara çarptığını gördü. Deyim yerindeyse, şoka girerken izledi kendini. Demir yığınına, kamyona saplanırken. Kendini kandan, etten ve demirden bir çamur içinde parçalanmış, ölü gördü.</span></p>
				<p class="duz-15"><span class="duz" style="font-size:1em;" xml:lang="tr-TR">Sonunda gırtlağından bir çığlık çıktı. Direksiyonu hızla sola çevirdi.</span></p>
				<p class="duz-15"><span class="duz" style="font-size:1em;" xml:lang="tr-TR">Arabası parçalanmış bariyerlere saplandı. Darbe Diane’ın soluğunu kesti. Kafasını dikiz aynasına çarptı. Aynı anda, içinde bir ışık topu patlarken, her şey karanlığa gömüldü. Bir süre daha. Çizgisiz, devamsız bir org notası. Diane öksürdü, hıçkırdı, kanlı balgamlar tükürdü. Belli belirsiz anladı, vücudu anladı: hâlâ hayattaydı.</span></p>
				<p class="duz-15"><span class="duz" style="font-size:1em;" xml:lang="tr-TR">Gözlerini açtı. Ona doğru uzanan şeffaf kütle arabanın tavanının yırtılması nedeniyle ezilmiş ön camdan başka bir şey değildi. Kafasını hareket ettirmeye çalıştı, cam parçacıklarından bir nehir yarattı. Çarpma sırasında iç bagajdan kopan kapak fırlamış, kafasını bir demir halka gibi kıstırmıştı. Ağrılarının içinden, yeni bir korkunun yükseldiğini hissetti. Anlayamadığı bir şey vardı; ön cam patlamamıştı. Bütün bu cam kırıkları nereden gelmişti peki</span><span class="duz" style="font-size:1em;" xml:lang="tr-TR">?</span></p>
				<p class="duz-15"><span class="duz" style="font-size:1em;" xml:lang="tr-TR">İlk bilinçli düşüncesi Lucien oldu. Güçlükle arkasına döndü, donup kaldı; çocuğun koltuğu boştu.</span></p>
				<p class="duz-15"><span class="duz" style="font-size:1em;" xml:lang="tr-TR">Oturduğu yerde, koltuğu ıslatan kan lekeleri ve binlerce şeffaf parçacık. Kırık camdan giren yağmur damlaları küçük ayıcıklarla süslü koltuk döşemesini ıslatıyordu. Bereli ellerini uzatıp el yordamıyla gözlüğünü buldu. Darbeden camları yıldız yıldız olmuştu, ama dehşeti açıkça gösterdi gözlüğü: çocuk arabada değildi. Çarpmanın şiddetiyle yan camdan dışarı fırlamıştı.</span></p>
				<p class="duz-15"><span class="duz" style="font-size:1em;" xml:lang="tr-TR">Diane emniyet kemerinden kurtulmayı başardı. Omzunu kapıya dayayıp dışarı çıktı. Çıkar çıkmaz yerdeki su birikintisine basıp düştü, ceketini bariyerin kenarına takıp yırttı. Tüm şaşkınlığına rağmen, ıslak çimi tanıdı, yanık yağ kokusunu soludu. Ayağa kalktı, topallayarak yola doğru yürüdü. Otomobil farları gecenin karanlığını yırtıyordu. Klaksonlardan baş döndürücü bir gürültü çıkıyordu. Gördüklerinden bir şey çıkaramadı. Asfaltın üzerinde, farların ışığında gökkuşağı gibi yalımlanan benzin birikintilerinin dışında.</span></p>
				<p class="duz-15"><span class="duz" style="font-size:1em;" xml:lang="tr-TR">Yine sendeledi, cehennemin kalıntılarına takıldı. Ters bir “V” harfi gibi, tüm yolu kaplayan kamyon. Yağmurun altında şaklayan tentesinin üzerinde, çalıştığı şirketin cırtlak logosu. Şoför mahallinden devrilircesine inen, başını ellerinin arasına almış, kolları kan içinde, şoför. Ama Lucien’ı göremiyordu. Çocuktan en ufak bir iz bile yoktu.</span></p>
				<p class="duz-15"><span class="duz" style="font-size:1em;" xml:lang="tr-TR">Kamyonun kasasına biraz daha yaklaştı. Birden durdu. Birkaç metre ötede, çocuğun ayakkabılarından birini – kırmızı bir tenis ayakkabısı – gördü. Oradaydı. Kasanın bağlantı yerinde, kopuk kabloların ve sislerin arasında. Şimdi artık bütün ayrıntıları görebiliyordu. Koyu bir birikintinin içindeki küçük kafatasını, göğsüne kadar demir yığınına saplanmış vücudu, benzine ve yağmura bulanmış, polar yünden battaniyeyi... Bütün gücünü toplayıp ilerledi.</span></p>
				<p class="duz-15"><span class="duz" style="font-size:1em;" xml:lang="tr-TR">– Gitmeyin oraya...</span></p>
				<p class="duz-15"><span class="duz" style="font-size:1em;" xml:lang="tr-TR">Bir el omzuna yapışmıştı.</span></p>
				<p class="duz-15"><span class="duz" style="font-size:1em;" xml:lang="tr-TR">– Gitmeyin. Görmemelisiniz.</span></p>
				<p class="duz-15"><span class="duz" style="font-size:1em;" xml:lang="tr-TR">Diane adama baktı, anlamadan baktı. Solundan başka bir ses duydu:</span></p>
				<p class="duz-15"><span class="duz" style="font-size:1em;" xml:lang="tr-TR">– Artık bir şey yapamazsınız, Madam...</span></p>
				<p class="duz-15"><span class="duz" style="font-size:1em;" xml:lang="tr-TR">Her tını yağmurun şakırdamasına kapılıp eriyordu. Kelimelerin anlamını kavrayamadı. Yeni bir ses:</span></p>
				<p class="duz-15"><span class="duz" style="font-size:1em;" xml:lang="tr-TR">– Her şeyi gördüm... Aman Tanrım... Size bir şey olmaması bir mucize... Bunu emniyet kemerinize borçlusunuz...</span></p>
				<p class="duz-15"><span class="duz" style="font-size:1em;" xml:lang="tr-TR">Diane bu kez söylenenleri anladı. Onu tutan ellerden kurtuldu ve arabasına döndü. Yakıcı karosere dayanarak otomobilin arkasına dolandı, Toyota’nın sağ arka kapısına ulaştı. Tüm gücüyle asılarak, açmayı başardı. Üzeri cam tozuyla kaplı yüksek çocuk koltuğunu inceledi.</span></p>
				<p class="duz-15"><span class="duz" style="font-size:1em;" xml:lang="tr-TR">Polikarbon kayış, koltuğun yanında duruyordu, el değmemişçesine.</span></p>
				<p class="duz-15"><span class="duz" style="font-size:1em;" xml:lang="tr-TR">Diane Lucien’ın kemerini bağlamamıştı.</span></p>
				<p class="duz-15"><span class="duz" style="font-size:1em;" xml:lang="tr-TR">Dikkatsizliğiyle, çocuğunun ölmesine neden olmuştu.</span></p>
				<p class="duz-15"><span class="duz" style="font-size:1em;" xml:lang="tr-TR">İçinde fırtınalar koptu. Şimşekler. Elektrik yüklü bir gayya kuyusu.</span></p>
				<p class="duz-15"><span class="duz" style="font-size:1em;" xml:lang="tr-TR">Asfalt yükseldi; dizlerinin üzerine düşen oydu.</span></p>
				<p class="duz-15"><span class="duz" style="font-size:1em;" xml:lang="tr-TR">Hiçbir düşüncesi, hiçbir bilinci, hiçbir şeyi kalmamıştı. İki yumruğunu yüzüne vurdukça yüzüklerinin kana ve yağmur suyuna karışan sesinden başka bir şey duymuyordu.</span></p>
				<p class="duz-15"/>
				<p class="duz-15"/>
			</div>
		</div>
	</body>
</html>