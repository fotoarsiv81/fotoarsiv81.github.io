<html xmlns="http://www.w3.org/1999/xhtml">
	<head>
		<title>67.html</title>
		<link href="template.css" rel="stylesheet" type="text/css"/>
	</head>
	<body>
		<div id="x67.html" xml:lang="tr-TR">
			<div class="story">
				<p class="bolum-ismi"><span class="bolum-ismi-71" style="font-size:1em;" xml:lang="tr-TR">67</span></p>
				<p class="duz-72"><span class="duz" style="font-size:1em;" xml:lang="tr-TR">Işık halesinin içinde duran adam tamamen tüysüzdü.</span></p>
				<p class="duz-72"><span class="duz" style="font-size:1em;" xml:lang="tr-TR">Kahverengi geniş şapkasının altında, şakakları tümüyle çıplaktı. Ne kaşı ne de kirpiği vardı. Neonların aydınlığında, yüzünün sert çıkıntıları parlıyordu sadece. Gözünün üzerindeki kemerler, gaga gibi bir burun, son derece beyaz bir cilt. Çıplak gözkapaklarının kırpışması, bir yırtıcı kuşun acımasızlığını andırıyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Düş gücünüze hayranım, dedi adam Fransızca. Korkarım gerçek biraz daha değişik...</span></p>
				<p class="duz-72"><span class="duz" style="font-size:1em;" xml:lang="tr-TR">Adamın elinde yarısı krom, yarısı siyah otomatik bir tabanca vardı. Şaşırması için mevcut bütün nedenlerin arasında, Diane şimdilik sadece birini seçti; adamın konuşmasındaki Slav aksanı az da olsa hissediliyordu. Sordu:</span></p>
				<p class="duz-72"><span class="duz" style="font-size:1em;" xml:lang="tr-TR">– Kimsiniz?</span></p>
				<p class="duz-72"><span class="duz" style="font-size:1em;" xml:lang="tr-TR">– Yevgeniy Mavriskiy. Hekim. Psikiyatr. Biyolog. (Alaycı bir tavırla eğildi.) Novosibirsk Bilimler Akademisi’nden mezun.</span></p>
				<p class="duz-72"><span class="duz" style="font-size:1em;" xml:lang="tr-TR">Rus ilerledi. Kısa boylu, tıknaz biriydi, üzerinde kürklü yakası kalın boynunda iliklenen gri renkli kısa bir asker ceketi vardı. Altmışlarında olmalıydı, ama köse yüzü, ürkütücü bir biçimde, zaman içinde o yüzün hiç değişmediğini ve değişmeyeceğini gösteriyordu. Diane’ın yönelttiği pek de soruya benzemiyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Parapsikoloji laboratuvarında çalışıyordunuz?</span></p>
				<p class="duz-72"><span class="duz" style="font-size:1em;" xml:lang="tr-TR">Mavriskiy kürk siperliğini salladı.</span></p>
				<p class="duz-72"><span class="duz" style="font-size:1em;" xml:lang="tr-TR">– Sağaltıcılara ayrılmış bölümü yönetiyordum. Ruhun insan psikolojisi üzerindeki etkisi. Bazılarının biyotelekinezi olarak adlandırdıkları.</span></p>
				<p class="duz-72"><span class="duz" style="font-size:1em;" xml:lang="tr-TR">– Siz de mi sağaltıcısınız?</span></p>
				<p class="duz-72"><span class="duz" style="font-size:1em;" xml:lang="tr-TR">– O zamanlar birtakım çok fazla gelişmemiş yeteneklerim vardı. Her birimizin olduğu gibi. Bir bakıma, felaketimizi hazırlayan da, bu ya...</span></p>
				<p class="duz-72"><span class="duz" style="font-size:1em;" xml:lang="tr-TR">Diane ürperiyordu. Sorular beynini dövüyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Gerçek güçler elde etmeyi nasıl başardınız?</span></p>
				<p class="duz-72"><span class="duz" style="font-size:1em;" xml:lang="tr-TR">Cevap yerine, yeni cam çıtırtıları duyuldu. Kalın bir ses yükseldi:</span></p>
				<p class="duz-72"><span class="duz" style="font-size:1em;" xml:lang="tr-TR">– Korkmayın, Diane; etraflı bir açıklamayı hak ettiniz.</span></p>
				<p class="duz-72"><span class="duz" style="font-size:1em;" xml:lang="tr-TR">Işığın altındaki adamı hemen tanıdı: Paul Sacher, Saint-Germain Bulvarı’ndaki hipnotizmacı.</span></p>
				<p class="duz-72"><span class="duz" style="font-size:1em;" xml:lang="tr-TR">– Nasılsınız, Küçükhanım?</span></p>
				<p class="duz-72"><span class="duz" style="font-size:1em;" xml:lang="tr-TR">Diane umutsuzca düşüncelerini olayların hızına yetiştirmeye çalışıyordu. Oysa adamın burada olmasında pek de şaşılacak bir şey yoktu. Sacher bilginler çevresine dahil olmak için ideal özelliklere sahipti; Çek, göçmen, insan bilincinin gizemli bir yanının, hipnozun uzmanı. Aynı anda İrène Pandove’u ondan önce ziyaret edip, Eugen Talikh’i arayanın da Sacher olduğunu anladı. Zavallı kadın “Gözler... onlara dayanamazdım...” dediğinde, hipnotizmacının karşı durulmaz bakışından söz ediyordu.</span></p>
				<p class="duz-72"><span class="duz" style="font-size:1em;" xml:lang="tr-TR">Sacher gelip Mavriskiy’in yanında durdu. Başında sık dokunmuş beyaz bir kalpak, üzerinde koyu mavi bir parka, ellerinde de deri eldivenler vardı. Val-d’İsère kayak pistinden geliyormuş gibi. Tabiî eğer sağ elindeki otomatik tabanca olmasa.</span></p>
				<p class="duz-72"><span class="duz" style="font-size:1em;" xml:lang="tr-TR">Diane titremelerinin geri döndüğünü hissetti. Sacher’nin varlığı Charles Helikian’ı çağrıştırıyordu. Aklına eski düşündükleri geldi. Yoksa o puro meraklısı da bu cehennem çemberinin üyesi miydi? O da bu kırk sekiz saatlik yolculuğa katılıyor muydu</span><span class="duz" style="font-size:1em;" xml:lang="tr-TR">? Yakınlarda bir yerde miydi? Yoksa ölmüş müydü?</span></p>
				<p class="duz-72"><span class="duz" style="font-size:1em;" xml:lang="tr-TR">Çek hekim heyecansız bir sesle konuştu:</span></p>
				<p class="duz-72"><span class="duz" style="font-size:1em;" xml:lang="tr-TR">– Şimdi öykümüzün ana hatlarını bildiğinizden kuşkum yok.</span></p>
				<p class="duz-72"><span class="duz" style="font-size:1em;" xml:lang="tr-TR">Diane bildiklerini göstermekten tuhaf bir gurur duydu. Her şeyi, bildiklerini ve tahmin ettiklerini anlattı. Talikh tarafından kurulan merkezin 1968 yılında parapsikolojiye bulaşması. Doğu ülkeleri aracılığıyla, içlerinde bir ya da daha fazla Fransız’ın bulunduğu uzmanların toplanması. Laboratuvarın amacından saparak işkenceye ve acıya yönelmesi. Talikh’in direnmesi, Rus askerlerinin de yardımıyla tutuklanması. Sonra, muhtemelen Talikh’in teknik yönetimden uzaklaştırılmış olmasından kaynaklanan tokamaktaki kaza. İşçilerin kurtarılmasıyla dağlarda yaşayan kardeşlerinin ortaya çıkması. Aralarında üstün güçlere sahip şamanların da bulunduğu çok saf bir halkın varlığı.</span></p>
				<p class="duz-72"><span class="duz" style="font-size:1em;" xml:lang="tr-TR">Soluk soluğa durdu. Mavriskiy usulca kafasını sallıyor, fildişi yüzü ışıkta parlıyordu. Hayranlık belirtisi olarak, dudaklarını ısırdı.</span></p>
				<p class="duz-72"><span class="duz" style="font-size:1em;" xml:lang="tr-TR">– Sizi kutlarım. Yaptığınız araştırma... etkileyici. Birkaç ayrıntının dışında, olaylar sizin anlattığınız gibi gelişti.</span></p>
				<p class="duz-72"><span class="duz" style="font-size:1em;" xml:lang="tr-TR">– Hangi ayrıntıların?</span></p>
				<p class="duz-72"><span class="duz" style="font-size:1em;" xml:lang="tr-TR">– Tokamak kazası. Dediğiniz gibi olmadı kaza. Doğru, mühendislerimizin disiplinleri her zaman kusursuz değil, ama farkında olmadan böylesi bir makineyi harekete geçirmelerini beklemek insafsızlık olur. SSCB’de bile, güvenlik sistemleri çok ve etkilidir.</span></p>
				<p class="duz-72"><span class="duz" style="font-size:1em;" xml:lang="tr-TR">– Öyleyse, makineyi kim harekete geçirdi?</span></p>
				<p class="duz-72"><span class="duz" style="font-size:1em;" xml:lang="tr-TR">– Ben. (Sacher’yi işaret etti.) Biz. Tüm ekip. Ne pahasına olursa olsun, Tseven işçilerden kurtulmamız gerekiyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Bunu... bunu sizler mi yaptınız? İyi ama, neden?</span></p>
				<p class="duz-72"><span class="duz" style="font-size:1em;" xml:lang="tr-TR">Sacher bir yargıç edasıyla araya girdi:</span></p>
				<p class="duz-72"><span class="duz" style="font-size:1em;" xml:lang="tr-TR">– Talikh’in bu adamların yüreğinde ne denli önemli bir yeri olduğunu tahmin edemezsiniz. Onların efendisiydi. Tanrısıydı. Onu tutukladığımızı duyar duymaz, hemen güç kullanarak onu kurtarmaya kalktılar. Bir ayaklanma, o sırada hiç istemeyeceğimiz bir şeydi. Size nasıl anlatayım? Burada, laboratuvarda bir gücün varlığını hissediyorduk. Muazzam bir buluşun eşiğinde olduğumuzu hissediyorduk. Ne olursa olsun, araştırmalarımıza devam etmek zorundaydık...</span></p>
				<p class="duz-72"><span class="duz" style="font-size:1em;" xml:lang="tr-TR">– Ve birkaç silahsız işçiden korktunuz, öyle mi?</span></p>
				<p class="duz-72"><span class="duz" style="font-size:1em;" xml:lang="tr-TR">Mavriskiy gülümsedi.</span></p>
				<p class="duz-72"><span class="duz" style="font-size:1em;" xml:lang="tr-TR">– Size bir anekdot anlatayım. Kızıl Ordu 1960 yılında Moğolistan’ın en ücra köşelerine kadar uzandı, her etnik grubu hayvanlarını devlete vermeye zorladı. Siz de biliyorsunuz, Tsevenler sürülerini teslim etmektense kendi elleriyle boğazlamayı tercih ettiler. Sovyet subayları şaşkındı. Bir sabah, tüm ovanın karnı yarılmış ren geyikleriyle kaplı olduğunu gördüler. Tsevenlere gelince, çoktan kaybolmuşlardı. Birlikler izlerini sürmeye çalıştılar, elleri boş döndüler. Göçebelerin dağlara çekildiğine karar verdiler. Başka bir deyişle, ölümü seçtiklerini düşündüler. Kıştı, yılın o döneminde hayvansız, etsiz, tundrada kimse hayatta kalamazdı. Askerler, dağların Tsevenlere mezar olacağını düşünerek döndüler. Yanılıyorlardı. Göçebeler kaçmamıştı. Sadece gözlerinin önünde saklanmışlardı.</span></p>
				<p class="duz-72"><span class="duz" style="font-size:1em;" xml:lang="tr-TR">Diane’ın yüreği hızla çarpmaya başladı.</span></p>
				<p class="duz-72"><span class="duz" style="font-size:1em;" xml:lang="tr-TR">– Nereye</span><span class="duz" style="font-size:1em;" xml:lang="tr-TR">?</span></p>
				<p class="duz-72"><span class="duz" style="font-size:1em;" xml:lang="tr-TR">– Geyiklerinin içine. Karnı yarılmış hayvanların karınlarına. Erkek, kadın, çoluk çocuk ren geyiklerinin bağırsaklarının arasına saklanmış, “Beyazların” gitmesini bekliyordu. İnanın bana, böylesi şeyler yapabilen bir halktan korkulur.</span></p>
				<p class="duz-72"><span class="duz" style="font-size:1em;" xml:lang="tr-TR">Anlatılan her şey karşı gelinmez bir gerçek gibi çınlıyordu. Diane cinayetlerde kullanılan yöntemi düşündü; kurbanının bağırsaklarına dalan bir kol. Her şey birbirine bağlıydı. Her şey her şeyin içindeydi. Yeni bir gerçeği daha kavradı.</span></p>
				<p class="duz-72"><span class="duz" style="font-size:1em;" xml:lang="tr-TR">– 1972’de, diye araya girdi Diane. Tokamakı ölümcül bir makine gibi kullandınız. Dün de beni ortadan kaldırmaya çalışarak işe yeniden başladınız.</span></p>
				<p class="duz-72"><span class="duz" style="font-size:1em;" xml:lang="tr-TR">Rus usulca başını sallıyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Türbinleri ve alternatörleri harekete geçirmek için çağlayanın önündeki engeli kaldırmak yeterli. Elektrik üretilmeye başlar başlamaz, trityum kalıntılarını serbest bıraktım. Vakum odasında hep boşluk vardı; bu nedenle radyasyondan emindim.</span></p>
				<p class="duz-72"><span class="duz" style="font-size:1em;" xml:lang="tr-TR">– Beni neden basit bir kurşunla öldürmek istemediniz?</span></p>
				<p class="duz-72"><span class="duz" style="font-size:1em;" xml:lang="tr-TR">– Tarihimiz bu taş çemberin altında yazıldı. Tokamak sayesinde öldürdük. Tokamakı bir daha kullanmak bana mantıklı göründü.</span></p>
				<p class="duz-72"><span class="duz" style="font-size:1em;" xml:lang="tr-TR">– Katilden başka bir şey değilsiniz.</span></p>
				<p class="duz-72"><span class="duz" style="font-size:1em;" xml:lang="tr-TR">Diane, Giovanni’ye bir göz attı. Hem şaşkın hem de art arda gelen bunca bilgiye kendini kaptırmış görünüyordu. İkisi de biliyordu; öleceklerdi. Buna rağmen, her ikisi de aynı şeyi istiyordu: öykünün gerisini öğrenmek.</span></p>
				<p class="duz-72"><span class="duz" style="font-size:1em;" xml:lang="tr-TR">Hipnotizmacı kaldığı yerden sürdürdü:</span></p>
				<p class="duz-72"><span class="duz" style="font-size:1em;" xml:lang="tr-TR">– Kazanın ertesi günü, radyasyonlu bölümü kapattık ve denemelerimizi sürdürdük. İşte mucize o zaman gerçekleşti. Hayatta kalanların yerleştirildiği ambarları korumakla görevli askerler, bazılarının mucize denecek şekilde iyileştiklerini gördü.</span></p>
				<p class="duz-72"><span class="duz" style="font-size:1em;" xml:lang="tr-TR">Diane lafı adamın ağzından kaptı:</span></p>
				<p class="duz-72"><span class="duz" style="font-size:1em;" xml:lang="tr-TR">– O zaman da bu kaza sayesinde, Tseven şamanlarını saklandıkları yerden çıkardığınızı anladınız. Vadinin, düşünmeye cesaret bile edemeyeceğiniz güçleri barındırdığını. Aradığınız gücün en saf haliyde burada, laboratuvarlarınızdan sadece birkaç adım ötede, Sibirya’nın dört köşesinden getirttiğiniz yaşlı şamanlarda bulunduğunu fark ettiniz.</span></p>
				<p class="duz-72"><span class="duz" style="font-size:1em;" xml:lang="tr-TR">Sacher gülümseme zahmetine katlandı.</span></p>
				<p class="duz-72"><span class="duz" style="font-size:1em;" xml:lang="tr-TR">– Öykünün en can alıcı yeri de burası ya. Yanlarında “hastalarıyla” dağa çıkmakta olan büyücüleri yakalamayı başardık. Onların sayesinde, başka bir gerçeğin sırlarını anlayacağımızdan emindik. Paranormal evrenin sırlarını.</span></p>
				<p class="duz-72"><span class="duz" style="font-size:1em;" xml:lang="tr-TR">Diane gözlerini yumdu. Sonunda, bilinmezin eşiğine varmıştı.</span></p>
				<p class="duz-72"><span class="duz" style="font-size:1em;" xml:lang="tr-TR">– Ellerindeki gücü nasıl çaldınız? diye sordu.</span></p>
				<p class="duz-72"><span class="duz" style="font-size:1em;" xml:lang="tr-TR">Cevabı, heyecandan titreyen sesiyle Mavriskiy verdi:</span></p>
				<p class="duz-72"><span class="duz" style="font-size:1em;" xml:lang="tr-TR">– O iki Fransız sayesinde.</span></p>
				<p class="duz-72"><span class="duz" style="font-size:1em;" xml:lang="tr-TR">Diane gözlerini açtı. Böyle bir cevap beklemiyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– Hangi Fransızlar?</span></p>
				<p class="duz-72"><span class="duz" style="font-size:1em;" xml:lang="tr-TR">Bayrağı Sacher aldı; daha alçak sesle:</span></p>
				<p class="duz-72"><span class="duz" style="font-size:1em;" xml:lang="tr-TR">– Maline ve Sadko; Rus adları böyleydi. İdeallerimizi paylaşan, Rusya’ya sığınmış iki psikolog. O ana kadar kanlı çalışmalarımıza, daha çok pasif de olsa, katılmışlardı. Tseven büyücüler geldiğinde, bize farklı bir inceleme yöntemi uygulamayı önerdiler.</span></p>
				<p class="duz-72"><span class="duz" style="font-size:1em;" xml:lang="tr-TR">– Nasıl bir yöntem?</span></p>
				<p class="duz-72"><span class="duz" style="font-size:1em;" xml:lang="tr-TR">– Sadko’nun fikriydi. Şamanların gücü tümüyle zihinsel olduğuna göre, sırlarını çözmenin tek bir yolu vardı. Beyinlerine girmek. Onları... içeriden incelemek.</span></p>
				<p class="duz-72"><span class="duz" style="font-size:1em;" xml:lang="tr-TR">– Nasıl?</span></p>
				<p class="duz-72"><span class="duz" style="font-size:1em;" xml:lang="tr-TR">Rus başını salladı.</span></p>
				<p class="duz-72"><span class="duz" style="font-size:1em;" xml:lang="tr-TR">– Şaman olmaya çalışarak.</span></p>
				<p class="duz-72"><span class="duz" style="font-size:1em;" xml:lang="tr-TR">Mavriskiy mantık kıyılarından ayrılmış, çılgın bir denizciyi andırıyordu. Sacher daha sakin bir sesle devam etti:</span></p>
				<p class="duz-72"><span class="duz" style="font-size:1em;" xml:lang="tr-TR">– Fransızların fikri buydu işte. Tseven geleneklerini öğrenmemiz gerektiğini söylüyorlardı. Bilincin öte yanına geçebilmek için, büyücü olmamız gerekiyordu. Sadko ısrar ediyordu. “Gerçeği öğrenmenin tam zamanıdır” diyordu.</span></p>
				<p class="duz-72"><span class="duz" style="font-size:1em;" xml:lang="tr-TR">Diane duyduğu çılgınlığa inanmaya hazırdı. Bir bakıma, en makul açıklamaydı, bu. Oysa olayların mantığını hâlâ kavrayamamıştı. Sormaya devam etti:</span></p>
				<p class="duz-72"><span class="duz" style="font-size:1em;" xml:lang="tr-TR">– Tutsak şamanların sizi eğiteceklerine nasıl inanabiliyordunuz</span><span class="duz" style="font-size:1em;" xml:lang="tr-TR">? O insanların size sırlarını açacaklarını umuyor muydunuz?</span></p>
				<p class="duz-72"><span class="duz" style="font-size:1em;" xml:lang="tr-TR">– Bir aracımız vardı.</span></p>
				<p class="duz-72"><span class="duz" style="font-size:1em;" xml:lang="tr-TR">– Kim?</span></p>
				<p class="duz-72"><span class="duz" style="font-size:1em;" xml:lang="tr-TR">– Eugen Talikh.</span></p>
				<p class="duz-72"><span class="duz" style="font-size:1em;" xml:lang="tr-TR">Diane çılgın bir kahkaha attı.</span></p>
				<p class="duz-72"><span class="duz" style="font-size:1em;" xml:lang="tr-TR">– Talikh mi? Zindana attığınız Talikh? Kardeşlerini katlettiğiniz?</span></p>
				<p class="duz-72"><span class="duz" style="font-size:1em;" xml:lang="tr-TR">Mavriskiy biraz daha ilerledi. Artık sadece birkaç santim ötedeydi. Diane adamın kartal yüzünü en ince ayrıntısına kadar görebiliyordu şimdi.</span></p>
				<p class="duz-72"><span class="duz" style="font-size:1em;" xml:lang="tr-TR">– Haklısınız, dedi birden çok sakinleşmiş bir sesle. O alçak aslında hiç bizimle pazarlığa yanaşmayacaktı. Onun için, başka bir yöntem kullanmamız gerekti.</span></p>
				<p class="duz-72"><span class="duz" style="font-size:1em;" xml:lang="tr-TR">– Başka bir yöntem?</span></p>
				<p class="duz-72"><span class="duz" style="font-size:1em;" xml:lang="tr-TR">– Tatlılık?</span></p>
				<p class="duz-72"><span class="duz" style="font-size:1em;" xml:lang="tr-TR">– Hangi tatlılık?</span></p>
				<p class="duz-72"><span class="duz" style="font-size:1em;" xml:lang="tr-TR">Adam duymamışçasına devam etti:</span></p>
				<p class="duz-72"><span class="duz" style="font-size:1em;" xml:lang="tr-TR">– Bu rolü Sadko üstlendi.</span></p>
				<p class="duz-72"><span class="duz" style="font-size:1em;" xml:lang="tr-TR">– Neler söylüyorsunuz siz? Sadko Talikh’i nasıl yumuşatabilirdi ki</span><span class="duz" style="font-size:1em;" xml:lang="tr-TR">?</span></p>
				<p class="duz-72"><span class="duz" style="font-size:1em;" xml:lang="tr-TR">Mavriskiy geriledi. Birden kaşları, şaşkınlığını gösterircesine kalktı. Eğleniyormuşçasına cevap verdi:</span></p>
				<p class="duz-72"><span class="duz" style="font-size:1em;" xml:lang="tr-TR">– Anlaşılan size temel ayrıntılardan birini anlatmayı unutmuşlar.</span></p>
				<p class="duz-72"><span class="duz" style="font-size:1em;" xml:lang="tr-TR">Diane öfkeyle bir çığlık attı. Nefreti soğuğa, mantığı çılgınlığa karşı direniyordu.</span></p>
				<p class="duz-72"><span class="duz" style="font-size:1em;" xml:lang="tr-TR">– HANGİ AYRINTIYI?</span></p>
				<p class="duz-72"><span class="duz" style="font-size:1em;" xml:lang="tr-TR">– Sadko’nun kadın olduğunu.</span></p>
				<p class="duz-72"><span class="duz" style="font-size:1em;" xml:lang="tr-TR">Diane, şaşkınlıktan yıkılırcasına tekrarladı:</span></p>
				<p class="duz-72"><span class="duz" style="font-size:1em;" xml:lang="tr-TR">– Ka... ka... kadın mı?</span></p>
				<p class="duz-72"><span class="duz" style="font-size:1em;" xml:lang="tr-TR">Sağdan ayak sesleri duyuldu. Diane başını neonların ötesindeki gölgeli bölüme çevirdi. Yaşadığı macera boyunca zekâsını, gücünü, soğukkanlılığını korumuştu. Oysa şimdi yine o çocukluğundaki kambur, beceriksiz, ikircikli genç kız oluvermişti.</span></p>
				<p class="duz-72"><span class="duz" style="font-size:1em;" xml:lang="tr-TR">Işıkta beliren gölgeye bakıp seslendi:</span></p>
				<p class="duz-72"><span class="duz" style="font-size:1em;" xml:lang="tr-TR">– Anne?</span></p>
				<p class="duz-72"/>
				<p class="duz-72"/>
				<p class="duz-72"/>
			</div>
		</div>
	</body>
</html>