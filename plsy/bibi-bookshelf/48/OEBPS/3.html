<html xmlns="http://www.w3.org/1999/xhtml">
	<head>
		<title>3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3.html" xml:lang="tr-TR">
			<div class="story">
				<p class="bolum-ismi"><span class="bolum-ismi-10" style="font-size:1em;" xml:lang="tr-TR">3</span></p>
				<p class="duz-11"><span class="duz" style="font-size:1em;" xml:lang="tr-TR">O dönemde Diane Thiberge küçük walkman’inde bas yüklü bir Frankie Goes to Hollywood dinliyordu. Bayılıyordu bu gruba. Görüntüde çelişkili, ama burada benzersiz bir büyüyle birleştirilmiş çeşitli eğilimlerin kavşağında oldukları için.</span></p>
				<p class="duz-11"><span class="duz" style="font-size:1em;" xml:lang="tr-TR">Her şeyden önce Frankie, doğrudan Liverpool’dan çıkma serserilerin, sert çocukların kurduğu bir gruptu. Üstelik post-disko olarak adlandırılıyorlardı, dans pisti üzerine her çıkanı keyiften kıpır kıpır kıpırdatacak, </span><span class="italik-3" style="font-size:1em;" xml:lang="tr-TR">groove </span><span class="duz" style="font-size:1em;" xml:lang="tr-TR">adlı yeni bir ritim geliştirmişlerdi. Bir de “gay” grubuydu Frankie. En çılgınları; birbirini izleyen bu çığlıklar, bu barbarca titreşimler, bu dikkat çekici sloganlar, XIII. Louis’nin sarayından fırlamışa benzeyen bu deli karılardan çıkıyordu. Bu özellik müzisyenlere serap gibi bir hafiflik, bir hareketlilik, bir çeviklik kazandırıyordu. Grubun beşinci üyesi hiçbir şey çalmıyordu. Arada bir şarkı söylerse, ne âlâ... O sadece dans ediyordu, o sahnenin gerisinde, deri ceketinin altında köprücükkemiklerini oynatan, “hareketli adamdı”. Diane ürperiyordu; evet, Frankie gerçekten de büyülü bir gruptu.</span></p>
				<p class="duz-11"><span class="duz" style="font-size:1em;" xml:lang="tr-TR">Öğrencinin gece çılgınlığı walkman’le sınırlıydı. Dışarı çıkmıyor, dans etmiyor, kimseyle buluşmuyordu. Cardinal-Lemoine Mahallesi’ndeki küçük stüdyosunda etoloji kitaplarına dalıyor, her gece Lorenz’in ya da Von Uexküll’ün yapıtlarını gözden geçiriyor, Macdonald’s’ları birbiri ardına deviriyordu.</span></p>
				<p class="duz-11"><span class="duz" style="font-size:1em;" xml:lang="tr-TR">Ne var ki o akşam, harekete geçmeye karar vermişti.</span></p>
				<p class="duz-11"><span class="duz" style="font-size:1em;" xml:lang="tr-TR">Nathalie –  Öğretim ve Araştırma Kurumu’nda ağız sulandırıcı ne varsa pençesine geçirmeyi bilen, biyoloji pratik çalışmalarındaki bela  – bir parti veriyordu, Diane da bu partiye gitmekte kararlıydı.</span></p>
				<p class="duz-11"><span class="duz" style="font-size:1em;" xml:lang="tr-TR">Harekete ya bugün geçecekti ya da hiç.</span></p>
				<p class="duz-11"><span class="duz" style="font-size:1em;" xml:lang="tr-TR">Öğrenmenin zamanı gelmişti.</span></p>
				<p class="duz-11"><span class="duz" style="font-size:1em;" xml:lang="tr-TR">Diane o önemli geceyi sonradan çok hatırladı. Saint-Michel Bulvarı’ndaki kesme taşlı binaya varışını, kadife kaplı geniş merdivenin sessizliğini. Sonra, üst katlardan tizlerin düşercesine inen boğuk titreşimleri. Titreşimlere uymaya çalışan yüreğinin gümbürtüsünü sakinleştirmeye çalışıyor, parmaklarını armağan olarak getirdiği soğuk şampanya şişesinin ensesinde kenetliyordu. Cilalı kapının ardından gelen gümbürtü öylesine şiddetliydi ki, kapıyı menteşelerinden nasıl sökmediğine şaşmak gerekirdi. “Duymayacaklar bile” dedi parmağını zile uzatırken.</span></p>
				<p class="duz-11"><span class="duz" style="font-size:1em;" xml:lang="tr-TR">Daha parmağını çekmeye fırsat bulamadan açılan kapıdan müzik çağlayanları taştı. O anda Frankie’nin şarkıcısı Holly Johnson’ın “RELAX! DON’T DO İT!” diye haykıran sesini duydu. İyiye alamet; en sevdiği grup, onu sınavda yalnız bırakmıyordu. Kemikli yüzü abartılı bir makyajla parıldayan bir esmer, kapının eşiğinde eğilip bükülüyordu. Gorgon Nathalie, olduğu gibi işte.</span></p>
				<p class="duz-11"><span class="duz" style="font-size:1em;" xml:lang="tr-TR">– Diane</span><span class="duz" style="font-size:1em;" xml:lang="tr-TR">? diye haykırdı, gelmen beni süper sevindirdi...</span></p>
				<p class="duz-11"><span class="duz" style="font-size:1em;" xml:lang="tr-TR">Kız onu baştan aşağı süzerken, Diane duyduğu yalana gülümsedi. Diane sedef düğmeli uzun siyah bir yelek ve koyu pamukludan – o dönem genç kızların vücuduna egemen olan kumaş – uzun bir don giymişti. Üzerine de kocaman bir manto, o da siyah.</span></p>
				<p class="duz-11"><span class="duz" style="font-size:1em;" xml:lang="tr-TR">– Pijamanı ve şilteni de getirseydin bari, dedi Nathalie alayla.</span></p>
				<p class="duz-11"><span class="duz" style="font-size:1em;" xml:lang="tr-TR">Diane iki parmağıyla genç kızın siyah taftadan elbisesini yokladı.</span></p>
				<p class="duz-11"><span class="duz" style="font-size:1em;" xml:lang="tr-TR">– Bu akşamki kıyafet balosu değil miydi yoksa?</span></p>
				<p class="duz-11"><span class="duz" style="font-size:1em;" xml:lang="tr-TR">Nathalie bir kahkaha patlattı. Elinden şampanya şişesini alıp bağırdı:</span></p>
				<p class="duz-11"><span class="duz" style="font-size:1em;" xml:lang="tr-TR">– İçeri gir. Üzerindekileri dipteki odaya bırak.</span></p>
				<p class="duz-11"><span class="duz" style="font-size:1em;" xml:lang="tr-TR">İçeride parti tüm hızıyla sürüyordu. Mantosunu bıraktıktan sonra, büfenin yanına, kimseyi tanımayanların buluşma noktasına dikildi. Ne olursa olsun, sonuna kadar uyanık kalmak için, tek bir kadeh bile içmemeye yemin etmişti. Ne var ki, sıkıcı bir saatin sonunda, üçüncü şampanyasındaydı. Küçük yudumlar alıyor, bu arada da gözünü dans pistinden ayırmıyordu.</span></p>
				<p class="duz-11"><span class="duz" style="font-size:1em;" xml:lang="tr-TR">İnce iş başlamıştı.</span></p>
				<p class="duz-11"><span class="duz" style="font-size:1em;" xml:lang="tr-TR">Gece davetleri konusunda fazla tecrübeli olmasa da, tören düzeni hakkında oldukça fazla şey biliyordu. Geceyarısı, peşrevi başlatıyordu. Kızlar dans ediyor, oldukları yerde dönüyor, saçlarını ve kalçalarını gözler önüne seriyor; bu sırada da erkekler geri çekilmiş, bekliyorlardı: çaktırmadan bakmalar, tebessümler, yakınlaşma şakaları...</span></p>
				<p class="duz-11"><span class="duz" style="font-size:1em;" xml:lang="tr-TR">Sabahın ikisinde, herkes canlanmaya başlıyordu. Müzik daha da yükseliyordu. Alkol yasakları süpürmüştü. Artık her umuda izin vardı. Oğlanlar harekete geçiyor, kalabalığın üzerinden seslenip, avlarına dalıyorlardı. Kalabalığı çılgınlığın eşiğine, yine Frankie götürdü. “Two Tribes.” Diane’ın her bir notasını, her bir tınısını ezbere bildiği, vahşi bir ritimle desteklenmiş, savaşa karşı ayaklanma şarkısı.</span></p>
				<p class="duz-11"><span class="duz" style="font-size:1em;" xml:lang="tr-TR">Bu kez, kendini müziğe bıraktı. Çekirge bacaklarını olabildiğince kollayarak, ötekilerin arasına atıldı. Ona doğru çevrilmiş bazı bakışlar yakaladı. İnanmakta güçlük çekti. Çekingenliğinin, insanları ürküttüğünün de farkındaydı. Güzelliği, dalgalı saçları ve uzun boyu, hayranlarını çoğu kez uzak tutuyordu. Ama bu gece, hiç kuşku yoktu; birkaç cesur, ona laf bile atmıştı.</span></p>
				<p class="duz-11"><span class="duz" style="font-size:1em;" xml:lang="tr-TR">Şimdi artık vücudunun hafif salınmalarla hareket ettiğini, ritmin üzerinde asılı kalıp diğerlerin arasında dolaştığını hissediyordu. İşte o zaman, çocuklardan biri, rock yapmak için elini tuttu. Dünyanın bütün dans pistlerinde, nasıl bir müzik duyarsa duysun, en karmaşık adımlar atmaya meraklı biri vardır hep. Diane hemen geri çekildi. Karşısındaki ısrar etti. Diane ellerinin ayasını kaldırdı, tehdit eder gibi. Hayır. Rock yapmayacaktı. Hayır. Kimse elini tutamazdı. Kimse, hiçbir şeyine uzanamazdı. Çocukcağız bir kahkaha atıp kalabalığa karıştı.</span></p>
				<p class="duz-11"><span class="duz" style="font-size:1em;" xml:lang="tr-TR">Diane bir süre öylece kaldı, sanki temastan yanmış gibi, eline baktı. Sendeledi, geriledi, sonra duvara dayanarak çöktü. El yordamıyla, yere bırakılmış, yarısı dolu bir şampanya kadehi buldu. Bir dikişte bitirdi, sonra hareket etmeden, kadehine sarıldı. Üzüntü çevresini sarıyordu. Bu sahne, acımasız gerçeği hatırlatmıştı. Kendine dokunulmasına dayanamıyordu. En küçük bir dokunmaya, en ufak bir okşayışa. Temas fobisi.</span></p>
				<p class="duz-11"><span class="duz" style="font-size:1em;" xml:lang="tr-TR">Sabahın üçünde, müzik daha derinden gelmeye başladı. Laurie Anderson’dan “O Superman.” Büyüleyici iç çekişlerle bölünmüş, tuhaf bir ninni. Şansını son kez deneme zamanı. Loşlukta, şarkının nağmelerinin etkisinde kalmış, birkaç yalnız hayaletten başka kimse görünmüyordu. Birkaç inatçı avcı. Yenilgiyi kabul edemeyen bir iki zavallı kızcağız.</span></p>
				<p class="duz-11"><span class="duz" style="font-size:1em;" xml:lang="tr-TR">Diane allak bullak yüzleri, sendeleyen gölgeleri izledi. Cesetler ve leş yiyicilerle kaplı bir savaş meydanına bakar gibi. Gidip mantosunu aldı, sonra üstü boş şişe dolu büfenin yanından geçti. Aklı dışarıdaydı bile. Aklını başına getirecek, böylelikle bozgununun nedenini araştırmasına izin verecek soğuk havayı düşlüyordu.</span></p>
				<p class="duz-11"><span class="duz" style="font-size:1em;" xml:lang="tr-TR">İşte o an, beline dolanan elleri hissetti.</span></p>
				<p class="duz-11"><span class="duz" style="font-size:1em;" xml:lang="tr-TR">Büfeye dayandı, bir yay gibi gergin, döndü.</span></p>
				<p class="duz-11"><span class="duz" style="font-size:1em;" xml:lang="tr-TR">Çevresinde solukları alkollü üç herif vardı.</span></p>
				<p class="duz-11"><span class="duz" style="font-size:1em;" xml:lang="tr-TR">– Hey çocuklar, gece daha bitmedi...</span></p>
				<p class="duz-11"><span class="duz" style="font-size:1em;" xml:lang="tr-TR">Saldırganlardan biri, yeniden ellerini uzattı. Diane adamı bir kalça hareketiyle atlattı ve masaya döndü. Mantosunu bıraktı, eline bir kadeh alıp içer gibi yaptı. Bir an, adamların gittiğini düşündü ama, alkollü soluk ensesini yaladı. Elindeki kadeh parçalandı. Parmaklarının arasındaki cam parçasının kenarında, dudak boyasının izlerini gördü. Avucunu camın üzerine dayadı, etinin kesildiğini duydu.</span></p>
				<p class="duz-11"><span class="duz" style="font-size:1em;" xml:lang="tr-TR">– Beni rahat bırakın, diye homurdandı.</span></p>
				<p class="duz-11"><span class="duz" style="font-size:1em;" xml:lang="tr-TR">Arkasındaki herifler kıkır kıkır gülüyorlardı.</span></p>
				<p class="duz-11"><span class="duz" style="font-size:1em;" xml:lang="tr-TR">– Oh, oh, demek zor kadını oynayacaksın!</span></p>
				<p class="duz-11"><span class="duz" style="font-size:1em;" xml:lang="tr-TR">Yakıcı gözyaşları, gözlük çerçevesinden kurtuldu. Açık açık, “Sakın yapma” diye düşündü. Ama sarhoşlardan biri kulağının hemen dibinde emme gürültüsü çıkarıyor, kutu, yarık öyküleri anlatmaya çalışıyordu. “Sakın yapma” diye yineledi kendi kendine. Oysa gözlüğünü çıkarmış, saçlarını ensesinde toplamıştı bile. Daha hareketini tamamlamaya fırsat bulamadan, heriflerden biri elini yeleğinin altına soktu. Memelerine değen parmakların sıcaklığını hissederken, alaycı sesi duydu:</span></p>
				<p class="duz-11"><span class="duz" style="font-size:1em;" xml:lang="tr-TR">– Beni tahrik etme, yavru, ben...</span></p>
				<p class="duz-11"><span class="duz" style="font-size:1em;" xml:lang="tr-TR">Çenenin çatırtısı, “Art of Noise”un sesini bastırdı.</span></p>
				<p class="duz-11"><span class="duz" style="font-size:1em;" xml:lang="tr-TR">Çocuk şömineye doğru uçtu, yüzünü mermerin köşesine çarpıp yardı. Diane bir dirsek darbesi vurmuştu: jang tow. Bir kez daha “HAYIR” dedi kendi kendine, ama eli öküz çenesi şeklini aldı, ikinci saldırganın kaburgalarında patlayıp, tek bir çatırtıyla kırdı. Saldırgan büfenin üzerine yığılıp, binlerce şangırtı ve örtü hışırtısı çıkardı.</span></p>
				<p class="duz-11"><span class="duz" style="font-size:1em;" xml:lang="tr-TR">Diane hareket etmiyordu. Wing-chun mutlak bir hareket ve soluk yönetimine dayanır. Üçüncü serseri kaybolmuştu. İşte o zaman çevresindeki korkulu yüzlerin, rahatsız mırıltıların farkına vardı. Gözlüğünü taktı. Şaşkınlık içindeydi; yarattığı şiddetten ya da skandaldan dolayı değil. Kendi sakinliğinden.</span></p>
				<p class="duz-11"><span class="duz" style="font-size:1em;" xml:lang="tr-TR">Sağında, Nathalie’nin sesini duydu:</span></p>
				<p class="duz-11"><span class="duz" style="font-size:1em;" xml:lang="tr-TR">– Has... hasta mısın, nesin?</span></p>
				<p class="duz-11"><span class="duz" style="font-size:1em;" xml:lang="tr-TR">Diane yavaşça ev sahibesine dönüp, mırıldandı:</span></p>
				<p class="duz-11"><span class="duz" style="font-size:1em;" xml:lang="tr-TR">– Çok üzgünüm.</span></p>
				<p class="duz-11"><span class="duz" style="font-size:1em;" xml:lang="tr-TR">Odayı boydan boya geçti, sonra omzunun üzerinden, bir kez daha haykırdı:</span></p>
				<p class="duz-11"><span class="duz" style="font-size:1em;" xml:lang="tr-TR">– Çok üzgünüm!</span></p>
				<p class="duz-11"><span class="duz" style="font-size:1em;" xml:lang="tr-TR">Saint-Michel Bulvarı tam da umduğu gibiydi.</span></p>
				<p class="duz-11"><span class="duz" style="font-size:1em;" xml:lang="tr-TR">Issız. Buz gibi. Aydınlık.</span></p>
				<p class="duz-11"><span class="duz" style="font-size:1em;" xml:lang="tr-TR">Diane gözyaşları içinde yürüyordu, bir yandan onuru kırılmıştı. Beklediği kanıtı bulmuştu. Hayatının hep böyle, toplumun dışında, diğerlerinin uzağında geçeceğinin kanıtı. Bir kez daha, başlangıçtaki olayı düşündü. İçindeki en doğal dürtüyü kıran, vücudunun etrafına şeffaf, anlaşılmaz –</span><span class="duz" style="font-size:1em;" xml:lang="tr-TR"> ve geçit vermez – bir duvar ören o korkunç sahneyi.</span></p>
				<p class="duz-11"><span class="duz" style="font-size:1em;" xml:lang="tr-TR">Söğütleri, ışıkları yeniden gördü.</span></p>
				<p class="duz-11"><span class="duz" style="font-size:1em;" xml:lang="tr-TR">Ağzındaki otları, kukuletalının soluğunu yeniden yaşadı.</span></p>
				<p class="duz-11"><span class="duz" style="font-size:1em;" xml:lang="tr-TR">Bir nefret dürtüsüyle, annesinin yüzünü gördü. Dudaklarında bitkin bir tebessüm belirdi; bu gece, kimseden nefret edemeyecek kadar güçsüzdü. Fıskıyesi ışıl ışıl Edmond-Rostand Meydanı’na vardı, sol tarafta Luxembourg Bahçeleri’nin davetkâr çalılıkları. İçinden gelen dürtüyle koştu, sarı ve siyah parmaklıkların arasından uzanan ağaç yapraklarını okşadı.</span></p>
				<p class="duz-11"><span class="duz" style="font-size:1em;" xml:lang="tr-TR">Öylesine hafifti ki, bir daha hiç yere inmeyecekmiş gibi hissediyordu kendini.</span></p>
				<p class="duz-11"><span class="duz" style="font-size:1em;" xml:lang="tr-TR">Bütün bunlar, 18 kasım 1989 cumartesi günü oldu. Diane Thiberge yirmi yaşındaydı ama, biliyordu; genç kız hayatını sonsuza dek gömdüğünü biliyordu.</span></p>
				<p class="duz-11"/>
				<p class="duz-11"/>
			</div>
		</div>
	</body>
</html>