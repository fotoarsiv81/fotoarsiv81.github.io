<html xmlns="http://www.w3.org/1999/xhtml">
	<head>
		<title>31.html</title>
		<link href="template.css" rel="stylesheet" type="text/css"/>
	</head>
	<body>
		<div id="x31.html" xml:lang="tr-TR">
			<div class="story">
				<p class="bolum-ismi"><span class="bolum-ismi-41" style="font-size:1em;" xml:lang="tr-TR">31</span></p>
				<p class="duz-42"><span class="duz" style="font-size:1em;" xml:lang="tr-TR">Yıllar önce, çekingenliğini kırıp, insanlarla ilişki kurabilmek için bir tiyatro kursuna yazılmıştı. Sonuç hüsran olmuştu. Yine de o günleri bir çeşit özlemle hatırlıyordu. Talaş ve toz kokan dekorlar. Karanlığa gömülmüş, biraz ürkütücü salonun ucunda, tiyatrocu adaylarının Sofokles ya da Feydeau’dan metinleri neredeyse aynı ses tonuyla tekrarladıkları aydınlatılmış sahne. Arkadaşlarının çabalarını anlayışla ve dikkatle izleyen öteki öğrenciler. Böylesi bir disiplinin gizli, ritüeli andıran bir yanı vardı. Sanki bütün bu provalar, sadece sahte sözlerle ve taklit tavırlarla çağırılabilecek gizemli güçleri, bilinmedik tanrıları harekete geçirmek istermiş gibi.</span></p>
				<p class="duz-42"><span class="duz" style="font-size:1em;" xml:lang="tr-TR">Diane, Paris X-Nanterre Üniversitesi’nin Edebiyat Fakültesi’nde, A Bloku’nun zemin katındaki 103 numaralı dershaneye girdiğinde, devrini tamamlamış o tapınaklardan birinde bulunduğunu hemen anladı. Yirmi metre uzunluğunda, penceresiz, katlanıp sağdaki duvara dayanmış iskemlelerin dışında neredeyse bomboş bir odaydı burası. Dipte, siyah perdelerle çevrili, toz parçacıklarıyla yüklü bir aydınlığın içinden dekor parçalarının seçilebildiği, koyu renkli yüksekçe bir sahne. Bir masa, bir iskemle, koyu polistirenden oyulmuş, bir ağacı, bir kayayı, bir tepeyi temsil eden belirsiz şekiller.</span></p>
				<p class="duz-42"><span class="duz" style="font-size:1em;" xml:lang="tr-TR">Saat sabahın onuydu.</span></p>
				<p class="duz-42"><span class="duz" style="font-size:1em;" xml:lang="tr-TR">İsabelle Condroyer, Türk-Moğol lehçeleri uzmanı etnolog Claude Andreas’la buluşabilmesi için bu adresi vermişti sadece.</span></p>
				<p class="duz-42"><span class="duz" style="font-size:1em;" xml:lang="tr-TR">Sahnenin önünde birbirleriyle konuşan birkaç oyuncuya sormaya karar verdi. İçlerinden biri, aradığı kişiydi. Uzun boylu ve zayıf, siyah renkli uzun bir don ve fanila giymiş biri. Diane dikkatle dürülmüş bir parşömene benzetti adamı; en anlaşılmaz simya sırlarından bazılarını barındıran bir parşömene. Adam özür diler gibi gülümsedi:</span></p>
				<p class="duz-42"><span class="duz" style="font-size:1em;" xml:lang="tr-TR">– Dövüş kıyafetimi bağışlayın. </span><span class="italik-8" style="font-size:1em;" xml:lang="tr-TR">Godot’yu Beklerken</span><span class="duz" style="font-size:1em;" xml:lang="tr-TR">’i</span><span class="duz" style="font-size:1em;" xml:lang="tr-TR"> prova ediyoruz.</span></p>
				<p class="duz-42"><span class="duz" style="font-size:1em;" xml:lang="tr-TR">Andreas sağ taraftaki masayı gösterdi:</span></p>
				<p class="duz-42"><span class="duz" style="font-size:1em;" xml:lang="tr-TR">– Gelin. Size o bölgenin bir haritasını göstereyim. Sizin hikâyeniz gerçekten... inanılmaz.</span></p>
				<p class="duz-42"><span class="duz" style="font-size:1em;" xml:lang="tr-TR">Cevap vermiş olmak için, başını salladı Diane. Bu sabah, her şeyi onaylayacak durumdaydı. Birkaç saatlik uykuya rağmen, hâlâ derin güçlerini – var olmasını sağlayan o asabiyet ve saldırganlık karışımını – ayaklandıramamıştı.</span></p>
				<p class="duz-42"><span class="duz" style="font-size:1em;" xml:lang="tr-TR">– Kahve? diye sordu adam elindeki termosu kaldırarak.</span></p>
				<p class="duz-42"><span class="duz" style="font-size:1em;" xml:lang="tr-TR">Diane başıyla hayır dedi. Andreas ona bir iskemle uzattı, kendine bir fincan doldurdu ve iki destek üzerine oturtulmuş masanın öteki tarafına oturdu. Diane adamı izliyordu. Yüzü çocukların suluboyayla yaptıkları resimleri andırıyordu: birbirinden çok ayrık turkuvaz gözler, kalkık bir burun, sanki tek bir çizgiyle çizilmiş gibi ince bir ağız. Bütün bunların çevresinde de, bir Play-Mobil kahramanının kaskını andıran kırlaşmış gür ve dağınık saçlar.</span></p>
				<p class="duz-42"><span class="duz" style="font-size:1em;" xml:lang="tr-TR">Fincanı masanın üzerine bırakıp bir harita açtı. Bütün adlar Kiril alfabesiyle yazılmıştı. İşaret parmağını haritanın en üstünde, bir sınır çizgisinin yakınındaki bölgeye bastırdı.</span></p>
				<p class="duz-42"><span class="duz" style="font-size:1em;" xml:lang="tr-TR">– Çocuğunuzun lehçesinin Dış Moğolistan’ın en uç noktasındaki bu bölgeye ait olduğunu düşünüyorum.</span></p>
				<p class="duz-42"><span class="duz" style="font-size:1em;" xml:lang="tr-TR">– İsabelle bana etnik bir gruptan, Tsevenlerden söz etmişti...</span></p>
				<p class="duz-42"><span class="duz" style="font-size:1em;" xml:lang="tr-TR">– Aslında bu kadar emin olmak güç. Yaklaşık yüz yıldan beri Sovyet hâkimiyetindeki bu bölgelere girmek, neredeyse imkânsızdır. Ama yine de, telaffuz ve bazı sözcüklerin kullanımına dayanarak, evet, konumuz Tseven lehçesi diyeceğim. Samoyed kökenli bir halk. Nesilleri kaybolmak üzere olan, ren geyiği yetiştiricileri. Hâlâ Tseven kaldığını görmek, şaşırttı beni. Böyle bir çocuğu nereden buldunuz? Bu...</span></p>
				<p class="duz-42"><span class="duz" style="font-size:1em;" xml:lang="tr-TR">– Bana gözcü geleneğinden ve avdan söz edin.</span></p>
				<p class="duz-42"><span class="duz" style="font-size:1em;" xml:lang="tr-TR">Andreas kaba davranış karşısında gülümsedi. Bugün soruları soranın kendisi olmayacağını anlamış gibiydi. Merakı için özür diler gibi bir hareket yaptı. Bir gölge oyununun yumuşaklığına sahipti.</span></p>
				<p class="duz-42"><span class="duz" style="font-size:1em;" xml:lang="tr-TR">– Tsevenler yılda bir kez, sonbaharda, büyük bir av düzenler. Her av kesin kurallara uymak zorundadır. Gruptaki erkekler genç bir izcinin peşinden gider. Çocuk bir gece önce oruç tutar, ertesi sabah şafakla birlikte, tek başına ormana girer. İşte avcılar o gözden kaybolunca harekete geçip “gözcü”yü izlerler. Tseven lehçesinde, “lüü-si-an” denen gözcüyü.</span></p>
				<p class="duz-42"><span class="duz" style="font-size:1em;" xml:lang="tr-TR">Etnoloğun kelimeleri Diane’ın zihninde yitip gidiyordu. Gözlerini haritadan ayıramadı. Yeşillik. Bazı yerleri göllerin mavisiyle delinmiş, uçsuz bucaksız yeşillikler. Lucien’ın kanında dolaşan çayırlar, sonu gelmez çam ormanları ve dupduru göllerdi. Çocuğun gelip koltukaltına sokulduğu o tadına doyulmaz anları hatırladı. O anlarda aklından hep aynı büyülü kelime “uzaklar” geçerdi. Andreas’ın açıklamaları, uzaklarda bir yerde kırılan bir dalga sesi gibi, kulaklarına ulaştı.</span></p>
				<p class="duz-42"><span class="duz" style="font-size:1em;" xml:lang="tr-TR">– Eğer oğlunuz gerçekten de gözcü ise, eğer kendi halkı tarafından seçilmişse, bunun anlamı sezgilerinin çok güçlü olduğudur. İngilizce ESP ya da </span><span class="italik-8" style="font-size:1em;" xml:lang="tr-TR">extrasensory perception</span><span class="duz" style="font-size:1em;" xml:lang="tr-TR"> tanımı altında sınıflandırılmış yeteneklerden biridir bu; anlamı da duyuüstü algılama.</span></p>
				<p class="duz-42"><span class="duz" style="font-size:1em;" xml:lang="tr-TR">– Bir dakika.</span></p>
				<p class="duz-42"><span class="duz" style="font-size:1em;" xml:lang="tr-TR">Diane karşısındakini donuk gözlerle izliyordu.</span></p>
				<p class="duz-42"><span class="duz" style="font-size:1em;" xml:lang="tr-TR">– Bu etnik grubun böylesi çocukların üstün yeteneklere sahip olduğuna inandığını mı söylemek istiyorsunuz?</span></p>
				<p class="duz-42"><span class="duz" style="font-size:1em;" xml:lang="tr-TR">Adam gülümsedi. Diane’ı sabırlı olmaya davet etmek için yaptığı işaret genç kadını sinirlendirdi.</span></p>
				<p class="duz-42"><span class="duz" style="font-size:1em;" xml:lang="tr-TR">– Hayır, diye mırıldandı. Söylemek istediğim bu değildi. Hiç değildi. Ben gözcülerin gerçekten de böylesi yeteneklere sahip olduklarını düşünüyorum. Çok güvenilir insanların anlattıklarına göre, insanın beş duyusuyla kesinlikle algılayamayacağı olayları yakalayabiliyorlar.</span></p>
				<p class="duz-42"><span class="duz" style="font-size:1em;" xml:lang="tr-TR">İşte talihi yine aynı oyunu oynamış, karşısına bir zırdeli çıkarmıştı. Batıl inanç sahibi gruplar arasında gereğinden fazla kalmış biri. Sakin olmaya çalıştı:</span></p>
				<p class="duz-42"><span class="duz" style="font-size:1em;" xml:lang="tr-TR">– Ne gibi olaylardan bahsediyorsunuz?</span></p>
				<p class="duz-42"><span class="duz" style="font-size:1em;" xml:lang="tr-TR">– Lüü-si-anlar, örneğin ren geyiklerinin göç yollarını önceden bilebilirler. Yıldız kaymaları ya da gezegenler gibi çok daha dikkat çekici oluşumları tahmin edebilirler. Ya da iklim değişikliklerini. Hiç kuşku yok, bunlar bir kâhin gibidir. Üstelik yetenekleri de çok küçük yaşta ortaya çıkar...</span></p>
				<p class="duz-42"><span class="duz" style="font-size:1em;" xml:lang="tr-TR">Diane adamın sözünü kesti:</span></p>
				<p class="duz-42"><span class="duz" style="font-size:1em;" xml:lang="tr-TR">– Neler söylediğinizin farkında mısınız?</span></p>
				<p class="duz-42"><span class="duz" style="font-size:1em;" xml:lang="tr-TR">Bir dirseğini masaya dayamış, öteki eliyle fincanını karıştıran bilim adamı basitçe yanıtladı:</span></p>
				<p class="duz-42"><span class="duz" style="font-size:1em;" xml:lang="tr-TR">– İki çeşit etnolog vardır, Madam. Bir etnik grubun ruhsal görüntülerini tümüyle psikolojik açıdan inceleyenler. Bu türden etnologlar için şaman güçler, sahip olunan yeteneklerden ve isteri, şizofreni gibi basit akıl sapkınlıklarından başka bir şey değildir. Aralarında benim de bulunduğum ikinci grup etnologlar içinse, böylesi olaylar, adını taşıdıkları güçlerin görüntüsüdür, yani ruhların görüntüsü.</span></p>
				<p class="duz-42"><span class="duz" style="font-size:1em;" xml:lang="tr-TR">– Kendinizi böyle inançlara nasıl kaptırabilirsini</span><span class="duz" style="font-size:1em;" xml:lang="tr-TR">z?</span></p>
				<p class="duz-42"><span class="duz" style="font-size:1em;" xml:lang="tr-TR">Tebessüm. Kahve fincanında bir daire.</span></p>
				<p class="duz-42"><span class="duz" style="font-size:1em;" xml:lang="tr-TR">– Meslek hayatım boyunca gördüklerimi bir bilebilseniz... Şamanizm belirtilerini basit akıl hastalıkları olarak göstermek, bana göre aşırı bir küçümseme olurdu. Tıpkı müzikle hiç ilgilenmeden, orkestranın ses gücüne dikkat eden bir müzikolog gibi. Malzeme var, aletler var. Bir de yükselen büyü. Bir halkın dinî inançlarını basit birer batıl inanışa indirgemeyi kabul edemem. Büyücülerin gücünü sadece toplumsal seraplar gibi açıklamayı reddediyorum.</span></p>
				<p class="duz-42"><span class="duz" style="font-size:1em;" xml:lang="tr-TR">Diane susuyordu. Aklında harekete geçen anılar. O da oldukça ilginç törenlere katılmıştı, özellikle de Afrika’da. Gördükleri karşısındaki hislerini hiç derinlemesine düşünmemişti. Ama emin olduğu bir şey vardı; böylesi anlarda, oyuna bambaşka bir güç katılıyordu. İnsanın hem içinde hem de dışında bulunan, daha da önemlisi, kişinin sınırını zorlayan bir güç. Sanki kutsal bir temas ya da anlatılamaz bir eşikten atlanmış gibi.</span></p>
				<p class="duz-42"><span class="duz" style="font-size:1em;" xml:lang="tr-TR">Claude Andreas, Diane’ın kararsızlığını görmüş gibiydi. Soluğunu boşalttı:</span></p>
				<p class="duz-42"><span class="duz" style="font-size:1em;" xml:lang="tr-TR">– İsterseniz konuyu bambaşka bir açıdan ele alalım. Paranormal olayların dinî yanını bir kenara bırakıp, böylesi olayların somut, fizik doğruluklarına bakalım.</span></p>
				<p class="duz-42"><span class="duz" style="font-size:1em;" xml:lang="tr-TR">– Hiç gerek yok, diye kestirip attı Diane. Böyle bir doğruluğun sözü bile edilemez.</span></p>
				<p class="duz-42"><span class="duz" style="font-size:1em;" xml:lang="tr-TR">Etnoloğun sesi ciddileşti:</span></p>
				<p class="duz-42"><span class="duz" style="font-size:1em;" xml:lang="tr-TR">– Hiç uyarıcı bir düş görmediniz mi?</span></p>
				<p class="duz-42"><span class="duz" style="font-size:1em;" xml:lang="tr-TR">– Herkes kadar. Belli belirsiz şeyler.</span></p>
				<p class="duz-42"><span class="duz" style="font-size:1em;" xml:lang="tr-TR">– Biraz önce düşündüğünüz bir kişinin size telefon ettiği olmadı mı hiç?</span></p>
				<p class="duz-42"><span class="duz" style="font-size:1em;" xml:lang="tr-TR">– Hayatın rastlantıları. Bakın, ben bilimle uğraşıyorum. Kendimi böylesi rastlantılara kaptırıp...</span></p>
				<p class="duz-42"><span class="duz" style="font-size:1em;" xml:lang="tr-TR">– Bilimle uğraşıyorsunuz, demek ki rastlantıların olasılığa dönüştüğü bir eşiğin varlığından haberlisiniz. Olasılıkların da aksiyoma dönüştüğü ikinci bir eşiğin varlığından da. Ben uzun zamandan beri bu konularla ilgileniyorum. Bugün Avrupa’da, Amerika’da, Japonya’da bu sınırların kesinlikle aşıldığı, telepati, kehanet ve önsezi deneylerinin başarıyla yürütüldüğü bilimsel laboratuvarlar var. Eminim, siz de duymuşsunuzdur.</span></p>
				<p class="duz-42"><span class="duz" style="font-size:1em;" xml:lang="tr-TR">Diane fırsatı kaçırmadı:</span></p>
				<p class="duz-42"><span class="duz" style="font-size:1em;" xml:lang="tr-TR">– Doğru. Deney kuralları son derece sert olmakla birlikte, sonuçların incelenmesi her türlü yoruma açık.</span></p>
				<p class="duz-42"><span class="duz" style="font-size:1em;" xml:lang="tr-TR">– Çoğu bilim adamı böyle diyor, evet. Çünkü böylesi sonuçların etkisi çok ciddi olurdu. Söz konusu anormallikleri kabul etmek, çağdaş fiziği ve bugünkü bilgilerimizi derinden sarsardı.</span></p>
				<p class="duz-42"><span class="duz" style="font-size:1em;" xml:lang="tr-TR">– Konudan tamamen ayrılıyoruz.</span></p>
				<p class="duz-42"><span class="duz" style="font-size:1em;" xml:lang="tr-TR">– Hayır, ayrılmadığımızı siz de biliyorsunuz. İnsanın gizli kalmış becerilerinden bahsediyoruz. Çocuğunuzda belki de çok belirgin olan yeteneklerden söz ediyoruz. Duyarlı evrenin basit yasalarına meydan okuyacak yeteneklerden.</span></p>
				<p class="duz-42"><span class="duz" style="font-size:1em;" xml:lang="tr-TR">Yeni uçurumlara dalmaya hiç ihtiyacı yoktu Diane’ın. Oysa onu orada tutan bir güç vardı. Bu yeteneklerin belki de her şeyi açıklayabileceğini fısıldayan bir ses... Andreas aynı sakin sesiyle devam etti:</span></p>
				<p class="duz-42"><span class="duz" style="font-size:1em;" xml:lang="tr-TR">– Olaylara yine değişik bir açıdan bakalım. Siz etoloji uzmanısınız değil mi? Hayvanların algılama şekilleri üzerinde çalışıyorsunuz.</span></p>
				<p class="duz-42"><span class="duz" style="font-size:1em;" xml:lang="tr-TR">– Ee?</span></p>
				<p class="duz-42"><span class="duz" style="font-size:1em;" xml:lang="tr-TR">– O algılama şekillerinden büyük bir bölümü uzunca bir zaman esrarlı, anlaşılmaz göründü bize. Neden? Morfolojik kaynaklarını bilmediğimiz için. Yarasaların karanlıkta uçması, bizim için açıklanamaz bir sırdı. Ta ki, bu gece kuşlarını yönlendiren ültrason titreşimlerini buluncaya kadar. Bütün algılamaların fiziksel bir açıklaması vardır. Doğaüstü diye bir şey olamaz.</span></p>
				<p class="duz-42"><span class="duz" style="font-size:1em;" xml:lang="tr-TR">– Şimdi benim mesleğimden konuşuyorsunuz. İnsanda var olduğu iddia edilen sözde paranormal yetenekler ile bunun arasında...</span></p>
				<p class="duz-42"><span class="duz" style="font-size:1em;" xml:lang="tr-TR">– Algılama organlarımızın hepsini bildiğimizi kim söyledi?</span></p>
				<p class="duz-42"><span class="duz" style="font-size:1em;" xml:lang="tr-TR">Diane alayla gülümsedi:</span></p>
				<p class="duz-42"><span class="duz" style="font-size:1em;" xml:lang="tr-TR">– Şu ünlü altıncı hissimiz... (Ayağa kalktı.) Üzgünüm, Mösyö Andreas, ikimiz de zaman kaybediyoruz.</span></p>
				<p class="duz-42"><span class="duz" style="font-size:1em;" xml:lang="tr-TR">Etnolog da ayağa kalktı, Diane’ın yolunu kapadı.</span></p>
				<p class="duz-42"><span class="duz" style="font-size:1em;" xml:lang="tr-TR">– Sözünü ettiğimiz çocukların, bizim sahip olmadığımız bir üstünlüğe sahip olmadıklarını kim söyleyebili</span><span class="duz" style="font-size:1em;" xml:lang="tr-TR">r?</span></p>
				<p class="duz-42"><span class="duz" style="font-size:1em;" xml:lang="tr-TR">– Nasıl bir üstünlük?</span></p>
				<p class="duz-42"><span class="duz" style="font-size:1em;" xml:lang="tr-TR">Bir tebessüm; kâğıttan yüzü üzerinde bir virgül gibi.</span></p>
				<p class="duz-42"><span class="duz" style="font-size:1em;" xml:lang="tr-TR">– Masumluk.</span></p>
				<p class="duz-42"><span class="duz" style="font-size:1em;" xml:lang="tr-TR">Diane kahkaha atmaya çalıştı, ama boğazı düğümlendi. Charles Andreas devam etti:</span></p>
				<p class="duz-42"><span class="duz" style="font-size:1em;" xml:lang="tr-TR">– Sözünü ettiğim laboratuvarlarda en iyi sonuçların ilk deneylerde, özellikle de çocuklar üzerinde yapılan deneylerde elde edildiği kanıtlandı. Doğallıkları nedeniyle.</span></p>
				<p class="duz-42"><span class="duz" style="font-size:1em;" xml:lang="tr-TR">– Bunun anlamı?</span></p>
				<p class="duz-42"><span class="duz" style="font-size:1em;" xml:lang="tr-TR">– Psikolojik yeteneklerimizin gelişmesi yolundaki en önemli engelin önyargılarımız olduğu. Kuşkuculuk, maddecilik, kayıtsızlık aklımıza zarar veren, gücünü kullanmasını önleyen gerçek birer kirlilik gibi görülmeli bence. Gücünden emin olmayan bir sporcu, yarışa yenik başlar. Bilincimiz kesinlikle aynı biçimde işler. Kuşkucu biri kendi zihinsel yeteneklerine erişemez.</span></p>
				<p class="duz-42"><span class="duz" style="font-size:1em;" xml:lang="tr-TR">Diane uzun gölgenin çevresinde döndü. İçini yakıcı bir kuşku kaplıyordu. Adam sordu:</span></p>
				<p class="duz-42"><span class="duz" style="font-size:1em;" xml:lang="tr-TR">– Çocuğunuz yok, değil mi?</span></p>
				<p class="duz-42"><span class="duz" style="font-size:1em;" xml:lang="tr-TR">– Lucien var.</span></p>
				<p class="duz-42"><span class="duz" style="font-size:1em;" xml:lang="tr-TR">– Hayır, hiç doğum yapmadınız, demek istedim.</span></p>
				<p class="duz-42"><span class="duz" style="font-size:1em;" xml:lang="tr-TR">Yüzündeki ifadeyi görmemesi için, başını çevirdi.</span></p>
				<p class="duz-42"><span class="duz" style="font-size:1em;" xml:lang="tr-TR">– Amacınız ne?</span></p>
				<p class="duz-42"><span class="duz" style="font-size:1em;" xml:lang="tr-TR">– Annelerin hepsi aynı şeyi söyleyeceklerdir; hamilelik sırasında çocuklarıyla iletişim kurarlar. Cenin onu karnında taşıyan kadının duygularını hisseder. Oysa burada iki belirgin varlıktan söz ediyoruz. Hamilelik telepatinin gerçek beşiğidir.</span></p>
				<p class="duz-42"><span class="duz" style="font-size:1em;" xml:lang="tr-TR">Diane fizyolojik alanda kendini çok daha rahat hissediyordu.</span></p>
				<p class="duz-42"><span class="duz" style="font-size:1em;" xml:lang="tr-TR">– Bu dediğiniz doğru değil, diye karşılık verdi. Paranormal iletişim olarak adlandırdığınız şey, gerçek fiziksel temellere dayanıyor. Eğer hamile kadın onu sarsacak bir haber alırsa, adrenalin gibi belirli hormonlar kanına karışıyor ve cenine geçiyor. Bu aşamada, anneyle çocuğunu birbirinden ayrı varlıklar olarak gösteremeyiz. Tam tersine, sürekli bir vücut teması içindeler.</span></p>
				<p class="duz-42"><span class="duz" style="font-size:1em;" xml:lang="tr-TR">– Sizinle aynı fikirdeyim. Ama ya doğumdan sonra? İletişim devam ediyor, Madam. Kanıtlanmış bir gerçektir bu. Anne hâlâ çocuğunun ihtiyaçlarını, o ihtiyaçlar ortaya çıkmadan önce algılıyor. Aralarındaki bağ kopmuş değil. Bunu nasıl adlandırıyorsunuz? Annelik güdüsü mü? Sezgi nerede başlıyor? Bu ilişki, sevgiden başka hiçbir temele dayanmayan saf bir parapsikolojik iletişim değil mi?</span></p>
				<p class="duz-42"><span class="duz" style="font-size:1em;" xml:lang="tr-TR">Diane polen gibi ufalanıyordu. Çocuğunu emziren ana görüntüsü dokundurmaları çökertiyordu genç kadını. Aynı zamanda da, tuhaf bir dinginliğe boğuyordu bu sözler onu. Bunu bile hissetmişti; çocuğu kollarının arasında uyuduğu, sessizliğe gömülmüş o büyülü dakikalar kadar, onunla iletişim kurduğu başka zaman var mıyd</span><span class="duz" style="font-size:1em;" xml:lang="tr-TR">ı?</span></p>
				<p class="duz-42"><span class="duz" style="font-size:1em;" xml:lang="tr-TR">– Güzel konuşuyorsunuz, Mösyö Andreas, ama nüfusuma geçirdiğim çocuğun kimliği konusunda fazla ilerlediğimi sanmıyorum.</span></p>
				<p class="duz-42"><span class="duz" style="font-size:1em;" xml:lang="tr-TR">– Lucien kendine geldiğinde ilerleyeceksiniz. Eğer gerçek bir gözcüyse, sizi bu gerçeklere inandıracaktır.</span></p>
				<p class="duz-42"><span class="duz" style="font-size:1em;" xml:lang="tr-TR">Diane adamı selamlayıp kapıya yöneldi. Üzüntüden boğazının düğümlendiğini hissediyordu. Etnolog arkasından seslendi:</span></p>
				<p class="duz-42"><span class="duz" style="font-size:1em;" xml:lang="tr-TR">– Bir dakika.</span></p>
				<p class="duz-42"><span class="duz" style="font-size:1em;" xml:lang="tr-TR">Diane’a doğru yürürken ekledi:</span></p>
				<p class="duz-42"><span class="duz" style="font-size:1em;" xml:lang="tr-TR">– Birden aklıma biri geldi. Lucien’ın fiziksel özellikleri hakkında size çok daha fazla bilgi verebilecek birisi. Bunu daha önce düşünemediğime göre, çok aptalım. O bölgelerde çok dolaştı. Aslında, oralara gitmeyi başaran tek kişi. Söz konusu yerlere hiç gitmediğimi itiraf etmeliyim. Ben sadece dönemin siyasal sürgünlerinin, Gulag bilginlerinin kaydettiği teyp bantları üzerinde çalıştım.</span></p>
				<p class="duz-42"><span class="duz" style="font-size:1em;" xml:lang="tr-TR">Andreas ajandasında o eşsiz insanın adresini arıyordu. Adını ve adresini kareli küçük bir kâğıdın arkasına yazdı.</span></p>
				<p class="duz-42"><span class="duz" style="font-size:1em;" xml:lang="tr-TR">– Adı François Bruner. Tsevenleri bilir. Parapsikoloji konusunu da.</span></p>
				<p class="duz-42"><span class="duz" style="font-size:1em;" xml:lang="tr-TR">Diane kâğıdı alıp, okudu.</span></p>
				<p class="duz-42"><span class="duz" style="font-size:1em;" xml:lang="tr-TR">– Bir müzede mi yaşıyor?</span></p>
				<p class="duz-42"><span class="duz" style="font-size:1em;" xml:lang="tr-TR">– Evet, kendi kurduğu vakfın yöneticisi. Saint-Germain-en-Laye’de. İnanılmaz bir serveti var. Gidip görün onu. Hayranlık uyandırıcı biri. Oraya gitmek, sadece birkaç saatinizi alır. O birkaç saat de hayatınızın geri kalanın bölümünü aydınlatabilir.</span></p>
				<p class="duz-42"/>
				<p class="duz-42"/>
				<p class="duz-42"/>
			</div>
		</div>
	</body>
</html>