<html xmlns="http://www.w3.org/1999/xhtml">
	<head>
		<title>37.html</title>
		<link href="template.css" rel="stylesheet" type="text/css"/>
	</head>
	<body>
		<div id="x37.html" xml:lang="tr-TR">
			<div class="story">
				<p class="bolum-ismi"><span class="bolum-ismi-52" style="font-size:1em;" xml:lang="tr-TR">37</span></p>
				<p class="duz-53"><span class="duz" style="font-size:1em;" xml:lang="tr-TR">Eve girdiğinde gözüne çarpan ilk ayrıntı, odasındaki telesekreterde yanıp sönen kırmızı uyarı lambasıydı. Mesajları dinleyecek gücü olup olmadığını bilmiyordu. Mesajları son dinlediğinde, kendini Bruner Vakfı’ndaki ölümlerle sona eren bir olaylar zincirinin pençesinde bulmuştu.</span></p>
				<p class="duz-53"><span class="duz" style="font-size:1em;" xml:lang="tr-TR">Salonu geçti, odasına girip yatağın üzerine oturdu, bir gün önceki gibi, yürekmişçesine atıp duran kırmızı ışığa dikti gözlerini. Daha şimdiden, annesinin birer silah sesi kadar kısa mesajlarını duyabiliyordu. Ya da bir rastlantı sonucu </span><span class="italik-13" style="font-size:1em;" xml:lang="tr-TR">Le Monde</span><span class="duz" style="font-size:1em;" xml:lang="tr-TR">’daki makaleyi okuyan meslektaşlarınınkileri. Bu son düşünce, günlerden beri işine gitmediğini hatırlattı. Tam olarak kaç günden beri?</span></p>
				<p class="duz-53"><span class="duz" style="font-size:1em;" xml:lang="tr-TR">Telefon çaldı. Diane yatağının üzerinde sıçradı. Düşünmeden, ahizeyi kaldırdı.</span></p>
				<p class="duz-53"><span class="duz" style="font-size:1em;" xml:lang="tr-TR">– Matmazel Thiberge? diye sorulduğunu duydu.</span></p>
				<p class="duz-53"><span class="duz" style="font-size:1em;" xml:lang="tr-TR">Tanımadığı bir ses.</span></p>
				<p class="duz-53"><span class="duz" style="font-size:1em;" xml:lang="tr-TR">– Kimsiniz?</span></p>
				<p class="duz-53"><span class="duz" style="font-size:1em;" xml:lang="tr-TR">– Adım İrène Pandove. Rolf van Kaen’in ölümünden sonra, dün akşam </span><span class="italik-13" style="font-size:1em;" xml:lang="tr-TR">Le Monde</span><span class="duz" style="font-size:1em;" xml:lang="tr-TR">’da yayımlanan makale nedeniyle arıyorum sizi.</span></p>
				<p class="duz-53"><span class="duz" style="font-size:1em;" xml:lang="tr-TR">– Nu... numaramı nasıl buldunuz?</span></p>
				<p class="duz-53"><span class="duz" style="font-size:1em;" xml:lang="tr-TR">– Rehberden.</span></p>
				<p class="duz-53"><span class="duz" style="font-size:1em;" xml:lang="tr-TR">Diane aptalca düşündü: “Doğru, numaram rehberde var.” Kadın ciddi ve sakin bir sesle devam etti:</span></p>
				<p class="duz-53"><span class="duz" style="font-size:1em;" xml:lang="tr-TR">– Yeterince dikkatli davranmamakla hata ediyorsunuz.</span></p>
				<p class="duz-53"><span class="duz" style="font-size:1em;" xml:lang="tr-TR">Diane ensesinde binlerce iğnenin varlığını hissetti:</span></p>
				<p class="duz-53"><span class="duz" style="font-size:1em;" xml:lang="tr-TR">– Ne istiyorsunuz? dedi düşmanca bir sesle.</span></p>
				<p class="duz-53"><span class="duz" style="font-size:1em;" xml:lang="tr-TR">– Sizinle görüşmek. Elimde ilginizi çekeceğini sandığım bazı bilgiler var.</span></p>
				<p class="duz-53"><span class="duz" style="font-size:1em;" xml:lang="tr-TR">– Rolf van Kaen’i tanıyor muydunuz?</span></p>
				<p class="duz-53"><span class="duz" style="font-size:1em;" xml:lang="tr-TR">– Dolaylı olarak, evet. Ama konuşmak istediğim, o değil.</span></p>
				<p class="duz-53"><span class="duz" style="font-size:1em;" xml:lang="tr-TR">Diane sessiz kaldı. Düşündü: “Belki de sinirlerimin sağlamlığını denemek isteyen bir delidir. Ya da para sızdırmaya çalışan biri.” Sordu:</span></p>
				<p class="duz-53"><span class="duz" style="font-size:1em;" xml:lang="tr-TR">– Ya ki</span><span class="duz" style="font-size:1em;" xml:lang="tr-TR">m?</span></p>
				<p class="duz-53"><span class="duz" style="font-size:1em;" xml:lang="tr-TR">– Bundan beş hafta önce nüfusuma geçirdiğim küçük oğlan hakkında konuşmak istiyordum.</span></p>
				<p class="duz-53"><span class="duz" style="font-size:1em;" xml:lang="tr-TR">Soğuk, cildinin altında yoğunlaştı. Damarlarını, donuk özsu dolu damarlarını düşündü.</span></p>
				<p class="duz-53"><span class="duz" style="font-size:1em;" xml:lang="tr-TR">– Onu... nereden aldınız?</span></p>
				<p class="duz-53"><span class="duz" style="font-size:1em;" xml:lang="tr-TR">– Vietnam’dan. Huaï Yetimhanesi’nden.</span></p>
				<p class="duz-53"><span class="duz" style="font-size:1em;" xml:lang="tr-TR">– Boria-Mundi Vakfı aracılığıyla mı?</span></p>
				<p class="duz-53"><span class="duz" style="font-size:1em;" xml:lang="tr-TR">– Hayır. Kimsesiz Dünya Çocukları. Ama önemli olan, bu değil.</span></p>
				<p class="duz-53"><span class="duz" style="font-size:1em;" xml:lang="tr-TR">– Önemli olan ne?</span></p>
				<p class="duz-53"><span class="duz" style="font-size:1em;" xml:lang="tr-TR">İrène Pandove soruyu duymazdan geldi, aynı ciddiyetle sözünü sürdürdü:</span></p>
				<p class="duz-53"><span class="duz" style="font-size:1em;" xml:lang="tr-TR">– Gelip görmeniz gerek. Ben buradan ayrılamıyorum. Oğlum birkaç günden beri çok hasta.</span></p>
				<p class="duz-53"><span class="duz" style="font-size:1em;" xml:lang="tr-TR">Diane’ın damarlarındaki özsu sıfıra indi.</span></p>
				<p class="duz-53"><span class="duz" style="font-size:1em;" xml:lang="tr-TR">– Nesi var? Kaza mı geçirdi?</span></p>
				<p class="duz-53"><span class="duz" style="font-size:1em;" xml:lang="tr-TR">– Ateş. Çok yüksek ateş.</span></p>
				<p class="duz-53"><span class="duz" style="font-size:1em;" xml:lang="tr-TR">Diane Lucien’ı düşündü. Çıkan ateşini, bunun hiçbir önemi olmadığını söyleyen Daguerre’i. Birden, bundan iki gece önce, tam uykuya dalmak üzereyken içini kaplayan sezgiyi hatırladı; birileri, bir yerde, kâbusunu paylaşıyor olmalıydı... İrène Pandove devam etti:</span></p>
				<p class="duz-53"><span class="duz" style="font-size:1em;" xml:lang="tr-TR">– Gelip beni görün. Mümkün olabildiği kadar çabuk.</span></p>
				<p class="duz-53"><span class="duz" style="font-size:1em;" xml:lang="tr-TR">– Neredesiniz? Adresiniz ne?</span></p>
				<p class="duz-53"><span class="duz" style="font-size:1em;" xml:lang="tr-TR">Kadın Paris’ten yaklaşık bin kilometre ötede, Nice dolaylarında bir yerlerde, Daluis’de oturuyordu. Diane çoktan düşünmeye başlamıştı bile. Sabahın ilk uçağı. Kiralık araba. Bir sorun olmaz. Kadına cevap verdi:</span></p>
				<p class="duz-53"><span class="duz" style="font-size:1em;" xml:lang="tr-TR">– Yarın öğlene doğru orada olurum.</span></p>
				<p class="duz-53"><span class="duz" style="font-size:1em;" xml:lang="tr-TR">– Sizi bekleyeceğim.</span></p>
				<p class="duz-53"><span class="duz" style="font-size:1em;" xml:lang="tr-TR">Ses endişe verici bir yumuşaklık doluydu. Diane birden bir şey düşünüp, sordu:</span></p>
				<p class="duz-53"><span class="duz" style="font-size:1em;" xml:lang="tr-TR">– Küçük oğlunuzun adı ne?</span></p>
				<p class="duz-53"><span class="duz" style="font-size:1em;" xml:lang="tr-TR">Her zamankinden daha belirgin o yumuşaklık, o tebessüm:</span></p>
				<p class="duz-53"><span class="duz" style="font-size:1em;" xml:lang="tr-TR">– Bu soruyu siz mi soruyorsunuz? Demek olanlardan hiçbir şey anlamadınız.</span></p>
				<p class="duz-53"><span class="duz" style="font-size:1em;" xml:lang="tr-TR">Diane her türlü umuttan vazgeçerek, dudaklarının arasından, bir mum söndürür gibi mırıldandı:</span></p>
				<p class="duz-53"><span class="duz" style="font-size:1em;" xml:lang="tr-TR">– Lucien...</span></p>
				<p class="duz-53"/>
				<p class="duz-53"/>
				<p class="duz-53"/>
			</div>
		</div>
	</body>
</html>