<html xmlns="http://www.w3.org/1999/xhtml">
	<head>
		<title>15.html</title>
		<link href="template.css" rel="stylesheet" type="text/css"/>
	</head>
	<body>
		<div id="x15.html" xml:lang="tr-TR">
			<div class="story">
				<p class="bolum-ismi"><span class="bolum-ismi-30" style="font-size:1em;" xml:lang="tr-TR">15</span></p>
				<p class="duz-31"><span class="duz" style="font-size:1em;" xml:lang="tr-TR">O bahçeleri, kendi düşleri gibi biliyordu.</span></p>
				<p class="duz-31"><span class="duz" style="font-size:1em;" xml:lang="tr-TR">Daha çocukken, bütün öğleden sonralarını yeşilliklerle süslü yolların çevrelediği fıskıyenin yanında geçirmişti. Yine de, Luxembourg Bahçeleri’ni düşünürken, özel bir nostalji duygusuna kapılmıyordu. Park sadece huzur veriyor gibi geliyordu ona.</span></p>
				<p class="duz-31"><span class="duz" style="font-size:1em;" xml:lang="tr-TR">Mucizenin üzerinden kırk sekiz saat geçmişti. Lucien’ın iyileşme belirtileri de artarak sürüyordu. Çocuk dün sağ elinin işaret ve orta parmaklarını birkaç kez oynatmıştı. Diane oradayken, Lucien’ın sağ bileğinin de hafifçe kıpırdadığına yemin edebilirdi. Tıbbî analizler, beyindeki ezilme belirtilerinin azaldığını kanıtlıyordu. Çocuğun fizyolojik fonksiyonları da normale döner gibiydi. Doktor Daguerre bile Lucien’ın gerçek bir bilinç açılması yolunda ilerlediğini kabul eder gibiydi. Birkaç gün sonra drenleri çıkarmaktan bile söz ediyordu şimdi.</span></p>
				<p class="duz-31"><span class="duz" style="font-size:1em;" xml:lang="tr-TR">Diane’ın mutluluktan uçması gerekirdi. Oysa şimdi şu cinayet vardı, akıl almaz o şiddet, scanner ekranında patlayıp onu dehşete düşüren o görüntüler vardı. Böylesi bir acımasızlık mümkün müydü? Oğlunu kurtaran adamın, böylesi koşullarda ölmesinin ardında hangi neden vardı, hem de müdahalesinden birkaç saat sonra?</span></p>
				<p class="duz-31"><span class="duz" style="font-size:1em;" xml:lang="tr-TR">– Oturabilir miyim?</span></p>
				<p class="duz-31"><span class="duz" style="font-size:1em;" xml:lang="tr-TR">Diane bakışlarını kaldırdı. Komiser Langlois, tıpkı iki gün önceki haliyle karşısında duruyordu. Siyah palto, siyah blucin, siyah tişört. Adamın böylesi elbiselerden birkaç takıma sahip olduğunu düşünüyordu Diane, dolaba yerleştirilmiş bir o kadar kadavra gibi. Üstelik çevresine tıraş losyonu değil, tuhaf bir kuru temizleme dükkânı kokusu yayıyordu. Cevap vermek yerine, ayağa kalktı:</span></p>
				<p class="duz-31"><span class="duz" style="font-size:1em;" xml:lang="tr-TR">– Biraz yürüsek?</span></p>
				<p class="duz-31"><span class="duz" style="font-size:1em;" xml:lang="tr-TR">Komiser başıyla onayladı. Diane yukarılara doğru yürüdü. Tatlı bir meyille yükselen üç hıyaban. Langlois neşeli bir sesle konuştu:</span></p>
				<p class="duz-31"><span class="duz" style="font-size:1em;" xml:lang="tr-TR">– Burada buluşmak iyi fikirdi.</span></p>
				<p class="duz-31"><span class="duz" style="font-size:1em;" xml:lang="tr-TR">– Hoşuma gidiyor. Evim hemen yakında.</span></p>
				<p class="duz-31"><span class="duz" style="font-size:1em;" xml:lang="tr-TR">Taş basamakları tırmandılar. Puslu ışığın altında, patikalar neredeyse tümüyle ıssızdı. Ağaçlar, metro havalandırmalarının üzerinde eteğini tutmaya çalışan kadınlar gibi, serin rüzgârı tutkuyla dallarının arasına alıyordu. Langlois derin bir nefes aldı:</span></p>
				<p class="duz-31"><span class="duz" style="font-size:1em;" xml:lang="tr-TR">– Böylesinin başıma hiç gelmeyeceğini düşünürdüm.</span></p>
				<p class="duz-31"><span class="duz" style="font-size:1em;" xml:lang="tr-TR">– Neyin?</span></p>
				<p class="duz-31"><span class="duz" style="font-size:1em;" xml:lang="tr-TR">– Oturan güzel bir kızın yanına yaklaşacağımı.</span></p>
				<p class="duz-31"><span class="duz" style="font-size:1em;" xml:lang="tr-TR">– Hey, hey, hey... diye soludu Diane, yarı hoşlanmış, yarı öfkelenmiş bir ifadeyle.</span></p>
				<p class="duz-31"><span class="duz" style="font-size:1em;" xml:lang="tr-TR">Hem adamın hem de onun yüreği her türlü tasadan, her çeşit tehditten kurtulmuş gibiydi. Birazcık iğrenerek, insanların ölüler karşısında takındıkları bencilliği düşündü. Cilalanmış yapraklar, rüzgârın serinliği, uzaklardan gelen çocuk sesleri tek şimdilerini oluşturuyordu, Van Kaen’in anısının ağır basamadığı gerçeklerini. Komiser anlattı:</span></p>
				<p class="duz-31"><span class="duz" style="font-size:1em;" xml:lang="tr-TR">– Polis müfettişi okulunda yatılıyken, her hafta sonu kaçar, Sorbonne’da felsefe derslerine katılırdım. Gün biterken de buraya, Luxembourg Bahçeleri’ne gelirdim. O dönemde, doğal bir felaketten, işsizlikten kurtulmuşum gibi gelirdi bana. Oysa çok daha kötü, çok daha korkunç bir felaketle karşılaşacakmışım.</span></p>
				<p class="duz-31"><span class="duz" style="font-size:1em;" xml:lang="tr-TR">– Hangi felaket?</span></p>
				<p class="duz-31"><span class="duz" style="font-size:1em;" xml:lang="tr-TR">Belli değil mi der gibi, ellerini iki yana açtı.</span></p>
				<p class="duz-31"><span class="duz" style="font-size:1em;" xml:lang="tr-TR">– Parisli kızların acımasızlığı. Buralarda gezinir, gözümün ucuyla demir sandalyelerine kurulmuş okuyan, fethedilemez zirveleri oynayan kızlara bakardım. İçimden de, “Bunlara ne söyleyebilirim ki</span><span class="duz" style="font-size:1em;" xml:lang="tr-TR">? Yanlarına nasıl yaklaşırım?” diye sorardım.</span></p>
				<p class="duz-31"><span class="duz" style="font-size:1em;" xml:lang="tr-TR">Diane gülümsedi. Dudaklarının üzerinde, esen yelin de yardımıyla ince bir çizgi.</span></p>
				<p class="duz-31"><span class="duz" style="font-size:1em;" xml:lang="tr-TR">– Sonra?</span></p>
				<p class="duz-31"><span class="duz" style="font-size:1em;" xml:lang="tr-TR">– Cevabını hiç bulamadım.</span></p>
				<p class="duz-31"><span class="duz" style="font-size:1em;" xml:lang="tr-TR">Diane başını yana eğdi, bir sır paylaşır gibi konuştu:</span></p>
				<p class="duz-31"><span class="duz" style="font-size:1em;" xml:lang="tr-TR">– Oysa şimdi, üç renkli kimliğinizi çıkarabilirsiniz.</span></p>
				<p class="duz-31"><span class="duz" style="font-size:1em;" xml:lang="tr-TR">– Tamam. Ya da bir manga polisle gelip, herkesi tutuklayabilirim.</span></p>
				<p class="duz-31"><span class="duz" style="font-size:1em;" xml:lang="tr-TR">Diane bir kahkaha attı. Auguste-Compte Sokağı kapısına doğru yürüyorlardı. Uzakta daha küçük, daha iyi gizlenmiş bahçeler görünüyordu. Langlois konuşmayı sürdürdü:</span></p>
				<p class="duz-31"><span class="duz" style="font-size:1em;" xml:lang="tr-TR">– Lucien nasıl?</span></p>
				<p class="duz-31"><span class="duz" style="font-size:1em;" xml:lang="tr-TR">– İyileşmesi sürüyor. Kollarında ve bacaklarında hareket gözlendi.</span></p>
				<p class="duz-31"><span class="duz" style="font-size:1em;" xml:lang="tr-TR">– Bu gerçekten olağanüstü.</span></p>
				<p class="duz-31"><span class="duz" style="font-size:1em;" xml:lang="tr-TR">Diane komiserin sözünü kesti:</span></p>
				<p class="duz-31"><span class="duz" style="font-size:1em;" xml:lang="tr-TR">– Hayat. Ölüm. Bunu bana siz söylemiştiniz.</span></p>
				<p class="duz-31"><span class="duz" style="font-size:1em;" xml:lang="tr-TR">Langlois hafifçe gülümsedi. Muzip gözleri ona çocukça bir ifade veriyordu. Ciddi bir sesle devam etti:</span></p>
				<p class="duz-31"><span class="duz" style="font-size:1em;" xml:lang="tr-TR">– Size vermek istediğim haberler var. Esrarengiz doktorun kimliğini bulduk. Van Kaen gerçek adıymış.</span></p>
				<p class="duz-31"><span class="duz" style="font-size:1em;" xml:lang="tr-TR">Diane sabırsızlığını gizlemeye çalıştı:</span></p>
				<p class="duz-31"><span class="duz" style="font-size:1em;" xml:lang="tr-TR">– Kimmiş?</span></p>
				<p class="duz-31"><span class="duz" style="font-size:1em;" xml:lang="tr-TR">– Size doğruyu söylemiş. Die Charité Çocuk Hastanesi’nin Anestezi Bölümü başkanıymış. Necker gibi, dev bir hastane. Bunun yanı sıra, Berlin Hür Üniversitesi’nde de nörobiyoloji kürsüsü varmış. Van Kaen nörostimülasyon ile akupunktur arasındaki ilişkiler üzerinde kolokyumlar düzenliyormuş. Anlaşıldığı kadarıyla, gerçek bir star.</span></p>
				<p class="duz-31"><span class="duz" style="font-size:1em;" xml:lang="tr-TR">Diane odanın loşluğundaki beyaz saçlı devi, çocuğun vücuduna batırdığı iğneleri döndüren elleri bir kez daha hatırladı. Sordu:</span></p>
				<p class="duz-31"><span class="duz" style="font-size:1em;" xml:lang="tr-TR">– Akupunktur yöntemini nerede öğrenmiş?</span></p>
				<p class="duz-31"><span class="duz" style="font-size:1em;" xml:lang="tr-TR">– Kesin olarak bilmiyorum. Ama seksenli yıllarda, Vietnam’da on yıl geçirmiş.</span></p>
				<p class="duz-31"><span class="duz" style="font-size:1em;" xml:lang="tr-TR">Genç komiser yürümeyi sürdürürken, bir yandan da cebinden karton kapaklı bir dosya çıkarmış, ara sıra elindeki dosyaya bakıyor, bilgisini tazeliyordu.</span></p>
				<p class="duz-31"><span class="duz" style="font-size:1em;" xml:lang="tr-TR">– Van Kaen, Doğu Alman’dı. Leipzigli. O yüzden, o dönemde dış dünyaya tamamen kapalı olan Vietnam’a girmeyi başarmış.</span></p>
				<p class="duz-31"><span class="duz" style="font-size:1em;" xml:lang="tr-TR">– Yani orada bir komünist olarak yaşadığını mı söylemek istiyorsunuz?</span></p>
				<p class="duz-31"><span class="duz" style="font-size:1em;" xml:lang="tr-TR">– Evet. O dönemde bir Doğu Alman için Hô Chi Minh’e yerleşmek, Batı Berlin’e alışverişe gitmekten çok daha kolaydı.</span></p>
				<p class="duz-31"><span class="duz" style="font-size:1em;" xml:lang="tr-TR">Patrick Langlois elindeki dosyayı karıştırdı:</span></p>
				<p class="duz-31"><span class="duz" style="font-size:1em;" xml:lang="tr-TR">– Şimdilik, meslek hayatında tek bir karanlık dönem var: 1969 ile 1972 arası. O yıllarda nerede olduğunu kimse bilmiyor. Duvar yıkılınca Almanya’ya dönmüş ve Batı Berlin’e yerleşmiş. Uzmanlığını kanıtlaması uzun sürmemiş, kısa sürede eski Federal Almanya aydınlarınca kabul edilir bir bilim adamı olmuş.</span></p>
				<p class="duz-31"><span class="duz" style="font-size:1em;" xml:lang="tr-TR">Diane bugüne döndü:</span></p>
				<p class="duz-31"><span class="duz" style="font-size:1em;" xml:lang="tr-TR">– Cinayetle ilgili bir ipucu bulabildiniz mi?</span></p>
				<p class="duz-31"><span class="duz" style="font-size:1em;" xml:lang="tr-TR">– En azından, cinayet nedenini bilmiyoruz. O adama herkes hayranmış. Biraz tuhaf biri olsa da.</span></p>
				<p class="duz-31"><span class="duz" style="font-size:1em;" xml:lang="tr-TR">– Ne anlamda tuhaf</span><span class="duz" style="font-size:1em;" xml:lang="tr-TR">?</span></p>
				<p class="duz-31"><span class="duz" style="font-size:1em;" xml:lang="tr-TR">– Çok çapkınmış. Her baharda, hemşirelerini tavlamak için akla gelmeyecek bir yöntem kullanırmış.</span></p>
				<p class="duz-31"><span class="duz" style="font-size:1em;" xml:lang="tr-TR">– Ne yöntemi?</span></p>
				<p class="duz-31"><span class="duz" style="font-size:1em;" xml:lang="tr-TR">– Şarkı söylemek. Opera aryaları. Dediklerine bakılırsa, aryalarıyla hastanenin tüm kadın çalışanlarının gönlünü kazanmış. Gerçek bir Casanova, yani. Ama ben bunun bir kıskançlık cinayeti olduğuna inanmıyorum...</span></p>
				<p class="duz-31"><span class="duz" style="font-size:1em;" xml:lang="tr-TR">– Ya ne düşünüyorsunuz?</span></p>
				<p class="duz-31"><span class="duz" style="font-size:1em;" xml:lang="tr-TR">– Bir hesaplaşma. Doğu’da kalmış ailelerinin öcünü alan Batılılar ya da onun gibi bir şey... Aslında, Van Kaen Vietnam’a yerleştiğinden beri bu oyundan çıkmış. Üstelik komünist iktidara yakın olduğunu gösterir hiçbir işaret de yok. Ama hâlâ işin bu yönünü araştırıyorum.</span></p>
				<p class="duz-31"><span class="duz" style="font-size:1em;" xml:lang="tr-TR">Auguste-Compte Sokağı’na açılan parmaklıklı yüksek kapıdan geçip, Observatoire Parkı’na girdiler. Çevresi yüksek binalarla ve yeşilliklerle çevrilmiş park gölgede ve soğukta çok tenha görünüyordu.</span></p>
				<p class="duz-31"><span class="duz" style="font-size:1em;" xml:lang="tr-TR">– Aslına bakarsanız, dedi komiser birkaç saniye sonra, beni en azından cinayetin kendi kadar ilgilendiren bir şey de, bu adamın neden oğlunuzu tedavi etmek istediği.</span></p>
				<p class="duz-31"><span class="duz" style="font-size:1em;" xml:lang="tr-TR">Diane irkildi.</span></p>
				<p class="duz-31"><span class="duz" style="font-size:1em;" xml:lang="tr-TR">– Cinayet ile Lucien arasında bir ilişki mi görüyorsunuz?</span></p>
				<p class="duz-31"><span class="duz" style="font-size:1em;" xml:lang="tr-TR">– Daha neler! Sadece müdahalesinin, esrar perdesini biraz daha kalınlaştırdığını söylüyorum... Tedavi etmek istemesindeki nedeni bulabilirsek, adamı daha iyi anlayabiliriz.</span></p>
				<p class="duz-31"><span class="duz" style="font-size:1em;" xml:lang="tr-TR">– Ne demek istediğinizi kavrayamıyorum.</span></p>
				<p class="duz-31"><span class="duz" style="font-size:1em;" xml:lang="tr-TR">Langlois bilgiç bir ifade takındı:</span></p>
				<p class="duz-31"><span class="duz" style="font-size:1em;" xml:lang="tr-TR">– Bakın, karşımızda ülkesinde uzman olarak bilinen tanınmış bir doktor var. Bu doktor ansızın servisini terk ediyor, Berlin Havaalanı’na koşturup Paris’e kalkan ilk uçağa atlıyor. Yolculuğunun bütün ayrıntılarını biliyoruz. Roissy’ye vardığında, doğruca Necker’e gidiyor, sahte bir yaka kartı ediniyor, anahtarları çalıyor, Acil Servis’e kolaylıkla girebilmek için Doktor Daguerre’in katında çalışan hemşireleri uzaklaştırmaktan çekinmiyor...</span></p>
				<p class="duz-31"><span class="duz" style="font-size:1em;" xml:lang="tr-TR">Diane birden koridorun sessizliğini hatırladı; demek Van Kaen bütün önlemleri almıştı. Komiser devam etti:</span></p>
				<p class="duz-31"><span class="duz" style="font-size:1em;" xml:lang="tr-TR">– Bütün bunlar neden? Gizemli yöntemini zaman kaybetmeden Lucien üzerinde uygulamak için. Bu bir kurtarma öyküsü, Diane. Başından sonuna dek oğlunuzun üzerinde yoğunlaşan bir kurtarma operasyonu.</span></p>
				<p class="duz-31"><span class="duz" style="font-size:1em;" xml:lang="tr-TR">Sessizce dinliyordu. Langlois’nın soruları, kendi meraklarıyla çakışıyordu. O Alman Lucien’la neden ilgilendi? Lucien’ın durumunu ona kim bildirdi? Hastane içinde bir yardımcısı mı vardı? Komiser Diane’ın düşüncelerini okumuş gibi sordu:</span></p>
				<p class="duz-31"><span class="duz" style="font-size:1em;" xml:lang="tr-TR">– Onunla temasa geçen, sizin çevrenizden biri olamaz, değil mi?</span></p>
				<p class="duz-31"><span class="duz" style="font-size:1em;" xml:lang="tr-TR">Diane beklemeden kafasıyla hayır dedi. Komiser beğeni dolu bakışlarını genç kadından ayırmadı. Langlois’nın gereken araştırmayı yapmış olduğundan emindi. Üçüncü bahçenin kapısını açarken, komiser söze devam etti:</span></p>
				<p class="duz-31"><span class="duz" style="font-size:1em;" xml:lang="tr-TR">– Necker personelini sorguya çekiyoruz. Doktorları, hemşireleri. Belki onu tanıyan biri çıkar. Kişisel olarak ya da sadece ününden. Alman polisi de kendi hesabına bütün mesajları, telefon görüşmelerini inceliyor. Emin olduğumuz bir şey var; ona haber Lucien’ın son krizinden hemen sonra, Fransız doktorlar umutlarını yitirdiklerinde ulaşmış.</span></p>
				<p class="duz-31"><span class="duz" style="font-size:1em;" xml:lang="tr-TR">Hâlâ ağaçların gölgesinde yürüyorlardı. Ayakkabılarının altındaki küçük çakıl taşlarının gıcırtısı, adım sesleriyle uyumluydu. Diane sordu:</span></p>
				<p class="duz-31"><span class="duz" style="font-size:1em;" xml:lang="tr-TR">– Cinayet yöntemi konusunda yeni bir şey bulabildiniz mi?</span></p>
				<p class="duz-31"><span class="duz" style="font-size:1em;" xml:lang="tr-TR">– Hayır. Otopsi, gerçek otopsi demek istiyorum, sanal dalışımızın sonuçlarını doğruladı. Cinayet insanı donduracak bir şiddetle işlenmiş. Sanki bir... kurban töreni ya da ona benzer bir şey. Fransa’da daha önce buna benzer bir cinayet işlenip işlenmediğini araştırdık. Hiç işlenmemiş, tabiî. Bunun dışında, ne bir iz ne bir ipucu, hiç. Otopsinin ortaya çıkardığı tek bir yenilik var, o da Van Kaen’in ilginç bir rahatsızlığı olduğu.</span></p>
				<p class="duz-31"><span class="duz" style="font-size:1em;" xml:lang="tr-TR">– Ne gibi bir rahatsızlık?</span></p>
				<p class="duz-31"><span class="duz" style="font-size:1em;" xml:lang="tr-TR">– Mide yetersizliği. Yutmadan önce yiyeceklerini iyice çiğnemesi gerekiyormuş. Soğuk hava deposunda, duvarların üzerinde gördüğümüz izleri de açıklıyor bu rahatsızlık. Van Kaen saldırıya uğradığında, kursağındaki bütün yabanmersinlerini püskürtmek zorunda kalmış.</span></p>
				<p class="duz-31"><span class="duz" style="font-size:1em;" xml:lang="tr-TR">Sanki Langlois’nın her söylediği, küçük korku billurları gibi derisinin altına, etine saplanıyor gibi geliyordu. Benliğine sızan gizli gerçek, giderek bir kâbusa dönüşüyordu.</span></p>
				<p class="duz-31"><span class="duz" style="font-size:1em;" xml:lang="tr-TR">Observatoire Pınarı’nın yanına vardılar: öfkeli çavlanların altında, şaha kalkmış sekiz taş at. Buraya her geldiğinde, ağaçlar rüzgâra açılıp havadaki su damlacıklarına doyarken, aynı üzüntüyü, aynı boşluğu duyardı. Oysa bugün, özel bir gücü vardı duygularının.</span></p>
				<p class="duz-31"><span class="duz" style="font-size:1em;" xml:lang="tr-TR">Langlois suyun gürültüsünü bastırmak için genç kadına yaklaştı.</span></p>
				<p class="duz-31"><span class="duz" style="font-size:1em;" xml:lang="tr-TR">– Diane, son bir sorum var; evlat edindiğiniz çocuk, Vietnamlı olabilir mi?</span></p>
				<p class="duz-31"><span class="duz" style="font-size:1em;" xml:lang="tr-TR">Usulca Langlois’ya doğru döndü, onu gözyaşlarının perdesi arasından, çok uzakta gördü. Umutsuzluğa kapılmamış, şaşırmamıştı bile. Sadece bu sabah gezintisinin nedenini anlamıştı. Hemen cevap vermedi. Langlois bu sessizlikten, belki de kendi sorusundan rahatsız oldu. Daha yüksek bir sesle devam etti:</span></p>
				<p class="duz-31"><span class="duz" style="font-size:1em;" xml:lang="tr-TR">– Van Kaen Vietnam’da on yıl geçirdi. Bu gerçeği görmezden gelemem! Lucien belki de tanıdığı bir ailenin üyesiydi, ne bileyim ben.</span></p>
				<p class="duz-31"><span class="duz" style="font-size:1em;" xml:lang="tr-TR">Diane artık buz gibi duruyordu. Langlois kararlı bir sesle tekrarladı:</span></p>
				<p class="duz-31"><span class="duz" style="font-size:1em;" xml:lang="tr-TR">– Cevap verin, Diane. Lucien Vietnam kökenli olabilir mi?</span></p>
				<p class="duz-31"><span class="duz" style="font-size:1em;" xml:lang="tr-TR">Diane yeniden suların içindeki atlara baktı. İnce damlalar yüzüne dokunuyor, gözlüğünü ıslatıyordu.</span></p>
				<p class="duz-31"><span class="duz" style="font-size:1em;" xml:lang="tr-TR">– Hiç bilemem. Her şey olabilir.</span></p>
				<p class="duz-31"><span class="duz" style="font-size:1em;" xml:lang="tr-TR">Komiserin sesi biraz alçaldı:</span></p>
				<p class="duz-31"><span class="duz" style="font-size:1em;" xml:lang="tr-TR">– Öğrenebilir misiniz? Yetimhanedeki insanlara sorabilir misiniz?</span></p>
				<p class="duz-31"><span class="duz" style="font-size:1em;" xml:lang="tr-TR">Diane uzaklara daldı. Port-Royal Bulvarı’nın ötesinde, yağmur yüklü bulutlar, yeknesak bir geçide hazırlanıyordu. Kendini, hafızasında gerçek cıva alevleri yaratan muson bulutlarını özlerken yakaladı.</span></p>
				<p class="duz-31"><span class="duz" style="font-size:1em;" xml:lang="tr-TR">– Telefon ederim, dedi sonunda. Sorarım. Size yardım edeceğim.</span></p>
				<p class="duz-31"/>
				<p class="duz-31"/>
			</div>
		</div>
	</body>
</html>