<html xmlns="http://www.w3.org/1999/xhtml">
	<head>
		<title>26.html</title>
		<link href="template.css" rel="stylesheet" type="text/css"/>
	</head>
	<body>
		<div id="x26.html" xml:lang="tr-TR">
			<div class="story">
				<p class="bolum-ismi"><span class="bolum-ismi-33" style="font-size:1em;" xml:lang="tr-TR">26</span></p>
				<p class="duz-34"><span class="duz" style="font-size:1em;" xml:lang="tr-TR">Diane’ın arabasını bulması, yirmi dakikasını aldı.</span></p>
				<p class="duz-34"><span class="duz" style="font-size:1em;" xml:lang="tr-TR">Sèvres Sokağı’nı boydan boya geçip, Général-Bertrand Sokağı’na girdi. Önce Duroc ve Masseran sokaklarından, sonra da Duquesne Caddesi’nden geçti. Soluğu kesiliyor, yüreği sanki aralıklı çarpıyordu. Düşünmeye çalışıyordu. Boşuna. Gereğinden fazla soru, bir tek cevap yok. Türk-Moğol kökenli bir çocuğun yolu nasıl olur da Birmanya sınırındaki, Ra-Nong’a düşer? Rolf van Kaen gibi biri çocuğun can çekişmekte olduğunu nereden öğrenir? Üstelik tam da dünyanın o bölgesine hareket etmeye hazırlanırken? Ve en önemlisi beş yaşında küçücük bir çocuk nasıl olur da Diane’ın kuşkulandığı karanlık komploların hedefi olabilir?</span></p>
				<p class="duz-34"><span class="duz" style="font-size:1em;" xml:lang="tr-TR">Sonunda arabasını Breteuil Meydanı yakınlarında bir yere park etti. Meydana, bir sığınağa koşar gibi girdi. Kafasındaki düşünceler karmakarışık, altüsttü. Hiçbir sonuca varmayan, sessiz darbeler.</span></p>
				<p class="duz-34"><span class="duz" style="font-size:1em;" xml:lang="tr-TR">Yine de bütün bu titreşimlerin arasında bir ışık görüyordu.</span></p>
				<p class="duz-34"><span class="duz" style="font-size:1em;" xml:lang="tr-TR">Birden, gerçeğin içinde ilerlemenin yolunu bulmuştu. Aklına İspanyol manastırındaki tecrübe geldi. Palimpsestus üzerindeki gizli yazıyı belirli aralıklarla gözler önüne seren morötesi ışık. Lucien’ın gizli yüzünü görmek için, kendine özgü bir ışığa sahipti Diane da. Cep telefonunu çıkardı, İsabelle Condroyer’nin, oğlunun konuştuğu lehçeyi bulup çıkarmasını rica ettiği etnoloğun numarasını tuşladı.</span></p>
				<p class="duz-34"><span class="duz" style="font-size:1em;" xml:lang="tr-TR">Etnolog Diane’ın sesini hemen tanıdı:</span></p>
				<p class="duz-34"><span class="duz" style="font-size:1em;" xml:lang="tr-TR">– Diane</span><span class="duz" style="font-size:1em;" xml:lang="tr-TR">? Bilgi almak için henüz çok erken. Güneydoğu Asya’da araştırma yapan bir sürü bilim adamıyla temasa geçtim. Kasetin çevresinde bir toplantı yapıp...</span></p>
				<p class="duz-34"><span class="duz" style="font-size:1em;" xml:lang="tr-TR">– Yeni gelişmeler var.</span></p>
				<p class="duz-34"><span class="duz" style="font-size:1em;" xml:lang="tr-TR">– Gelişmeler mi?</span></p>
				<p class="duz-34"><span class="duz" style="font-size:1em;" xml:lang="tr-TR">– Şimdi anlatması çok uzun sürer ama, Lucien’ın onu evlat edindiğim tropikal bölgenin yerlisi olmama ihtimali çok yüksek.</span></p>
				<p class="duz-34"><span class="duz" style="font-size:1em;" xml:lang="tr-TR">– Neler söylüyorsunuz siz?</span></p>
				<p class="duz-34"><span class="duz" style="font-size:1em;" xml:lang="tr-TR">– Çocuk büyük olasılıkla Orta Asya’dan gelme. Moğolistan’dan ya da Sibirya’dan bir yerden.</span></p>
				<p class="duz-34"><span class="duz" style="font-size:1em;" xml:lang="tr-TR">Etnolog homurdandı:</span></p>
				<p class="duz-34"><span class="duz" style="font-size:1em;" xml:lang="tr-TR">– Bu, her şeyi değiştirir... söylediğiniz bölge, ne benim ne de çalışma arkadaşlarımın uzmanlık alanına giriyor...</span></p>
				<p class="duz-34"><span class="duz" style="font-size:1em;" xml:lang="tr-TR">– Yine de o bölgelerde çalışma yapan dilbilimcileri tanıyorsunuzdur?</span></p>
				<p class="duz-34"><span class="duz" style="font-size:1em;" xml:lang="tr-TR">– Laboratuvarları Nanterre Fakültesi’nde ve...</span></p>
				<p class="duz-34"><span class="duz" style="font-size:1em;" xml:lang="tr-TR">– Onlarla temasa geçebilir misiniz?</span></p>
				<p class="duz-34"><span class="duz" style="font-size:1em;" xml:lang="tr-TR">– Evet. Tesadüfen, içlerinden birini de tanıyorum.</span></p>
				<p class="duz-34"><span class="duz" style="font-size:1em;" xml:lang="tr-TR">– Öyleyse, lütfen temasa geçin. Tamamen size güveniyorum.</span></p>
				<p class="duz-34"><span class="duz" style="font-size:1em;" xml:lang="tr-TR">Telefonu kapadı. Düşüncelerinin hızı giderek azalıyordu. Saatine baktı. On yedi otuz. Vakit gelmişti.</span></p>
				<p class="duz-34"><span class="duz" style="font-size:1em;" xml:lang="tr-TR">Kendi içine dalmanın zamanı.</span></p>
				<p class="duz-34"><span class="duz" style="font-size:1em;" xml:lang="tr-TR">Çevre yolundaki kazayı bütünüyle ve tüm ayrıntılarıyla yeniden yaşamanın zamanı.</span></p>
				<p class="duz-34"/>
				<p class="duz-34"/>
			</div>
		</div>
	</body>
</html>