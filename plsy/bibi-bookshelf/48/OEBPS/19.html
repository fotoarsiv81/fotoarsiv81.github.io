<html xmlns="http://www.w3.org/1999/xhtml">
	<head>
		<title>19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x19.html" xml:lang="tr-TR">
			<div class="story">
				<p class="bolum-ismi"><span class="bolum-ismi-36" style="font-size:1em;" xml:lang="tr-TR">19</span></p>
				<p class="duz-37"><span class="duz" style="font-size:1em;" xml:lang="tr-TR">11 ekim pazartesi.</span></p>
				<p class="duz-37"><span class="duz" style="font-size:1em;" xml:lang="tr-TR">Diane Suresnes’de, Valérien Tepesi’nin yamaçlarını arşınlıyordu.</span></p>
				<p class="duz-37"><span class="duz" style="font-size:1em;" xml:lang="tr-TR">Önce beyaz haçlarla süslü Amerikan mezarlığını boydan boya geçmiş, sonra da Boulogne Ormanı’na hâkim bayırları dolaşmıştı. Bu yol doğru değildi kuşkusuz, Saint-Cloud Köprüsü yakınlarında bir yerlerde şaşırmış olmalıydı. Şimdi kiralık arabasının direksiyonunda Bas-Rogers Sokağı’ndan iniyor, kentin grisiyle yeniden buluşuyordu. Yağmurun altında, renksiz caddeleriyle, üşümüş gibi birbirine yakınlaşmış dar sokaklarıyla iç karartıcı banliyönün ortasındaydı.</span></p>
				<p class="duz-37"><span class="duz" style="font-size:1em;" xml:lang="tr-TR">Diane tüm gücüyle soruşturmanın içine dalmıştı. Hafta sonu tatilinden yararlanarak birkaç araştırma yürütmüş, şimdi de sorularının merkezine varmayı umuyordu. Granitten bir sukemerinin altından geçti, gururla Belvédère Mahallesi’nin girişini haber veren kavşağın çevresinden döndü, sonra da sağında Gambetta Caddesi’ni gördü. Kenarından demiryolu geçen cadde, asırların yıpratıcı etkisine direnmiş gibi görünen, birbirine yaslanarak sıralanan küçük evlerle çevriliydi.</span></p>
				<p class="duz-37"><span class="duz" style="font-size:1em;" xml:lang="tr-TR">58 numara iki katlı, pis ve dökük, tuğla duvarlı, balkonları siyah demirden bir binaydı. Diane güçlük çekmeden park yeri buldu ve binaya girdi. Karşısına bakımsız bir sahanlık, leş gibi posta kutuları, koyu renge boyanmış bir merdiven çıktı. Çöp tenekelerinden yayılan kokular bile genel görüntüyle ahenk içindeydi; binanın tüm öyküsünü özetleyen, merdiven altına gizlenmiş, homurtulu ve şiddetli bir acıydı.</span></p>
				<p class="duz-37"><span class="duz" style="font-size:1em;" xml:lang="tr-TR">Merdiven otomatiğine bastı, ışığın yanmadığını – yanmayacağını </span><span class="duz" style="font-size:1em;" xml:lang="tr-TR">– gördü. Üzerinde kiracıların adlarının yazılı olduğu küflenmiş karton parçasına yaklaştı, sokaktan sızan ışığın yardımıyla aradığını, Patrick Langlois’nın evine bir gece önce telefon ederek öğrendiği adı buldu.</span></p>
				<p class="duz-37"><span class="duz" style="font-size:1em;" xml:lang="tr-TR">Gıcırtılı basamaklar, tozlu merdiven tırabzanı... Bildik, beklenen duygular birbirini izliyordu. Diane her adımda hışırdayan, petrol mavisi uzun bir yağmurluk giymişti. Omuzlarında küçük yağmur damlaları parıldıyor, bu parıltılar da ona güven veriyordu. İkinci kata varıp soldaki kapıyı çaldı.</span></p>
				<p class="duz-37"><span class="duz" style="font-size:1em;" xml:lang="tr-TR">Cevap yoktu.</span></p>
				<p class="duz-37"><span class="duz" style="font-size:1em;" xml:lang="tr-TR">Bir daha çaldı.</span></p>
				<p class="duz-37"><span class="duz" style="font-size:1em;" xml:lang="tr-TR">Bir dakika daha geçti. Diane geri dönmek üzereydi ki içeriden bir sifon sesi duyuldu.</span></p>
				<p class="duz-37"><span class="duz" style="font-size:1em;" xml:lang="tr-TR">Kapı sonunda açıldı.</span></p>
				<p class="duz-37"><span class="duz" style="font-size:1em;" xml:lang="tr-TR">Karşısında genç bir adam duruyordu. Kapüşonlu, renksiz ve şekilsiz bir jogging eşofmanı giymişti. Diane karanlıkta adamın yüzünü iyi seçemedi. Görebildiği kadarıyla adam, hatırladığından daha gençti. Otuzunda, daha fazla değil. Daha da zayıf. Dikkatini asıl çeken, aralık kapıdan süzülen kenevir kokusu oldu. Anlaşılan adam tam da hafif bir uyuşturucu seansının tam ortasındaydı. Sifon sesinin nedeni, işte. Diane sordu:</span></p>
				<p class="duz-37"><span class="duz" style="font-size:1em;" xml:lang="tr-TR">– Marc Vulovic’siniz, değil mi?</span></p>
				<p class="duz-37"><span class="duz" style="font-size:1em;" xml:lang="tr-TR">Gölgeli yüz kıpırdamadı. Sonra genizden çıkan bir ses duyuldu:</span></p>
				<p class="duz-37"><span class="duz" style="font-size:1em;" xml:lang="tr-TR">– Ne var?</span></p>
				<p class="duz-37"><span class="duz" style="font-size:1em;" xml:lang="tr-TR">Diane gözlüğünü düzeltti. Bu nezleli ses, en kötüsünün habercisiydi; karşısındaki herif sadece esrarla yetinmiyordu anlaşılan.</span></p>
				<p class="duz-37"><span class="duz" style="font-size:1em;" xml:lang="tr-TR">– Adım, Diane Thiberge.</span></p>
				<p class="duz-37"><span class="duz" style="font-size:1em;" xml:lang="tr-TR">Adamda sessizlik. Diane devam etti:</span></p>
				<p class="duz-37"><span class="duz" style="font-size:1em;" xml:lang="tr-TR">– Kim olduğumu anladınız, değil mi?</span></p>
				<p class="duz-37"><span class="duz" style="font-size:1em;" xml:lang="tr-TR">– Hayır.</span></p>
				<p class="duz-37"><span class="duz" style="font-size:1em;" xml:lang="tr-TR">– Kaza gecesi 4 x 4’teki bendim.</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic bir şey söylemedi. Bir dakika geçti. Ya da belki sadece birkaç saniye. Diane, içinde bulunduğu gerginlikten olacak, hiçbir şeyden emin değildi. Adam buyurdu:</span></p>
				<p class="duz-37"><span class="duz" style="font-size:1em;" xml:lang="tr-TR">– Girin.</span></p>
				<p class="duz-37"><span class="duz" style="font-size:1em;" xml:lang="tr-TR">Diane duvarlara dizilmiş CD’lerle ve video kasetlerle dolu minicik bir holden geçti, sağında muşamba ve formika kaplı bir mutfak gördü. Adam bir el hareketiyle mutfağa girmesini işaret etti.</span></p>
				<p class="duz-37"><span class="duz" style="font-size:1em;" xml:lang="tr-TR">Grimsi perdelerin arasından iç karartıcı bir ışık sızıyordu. Bir musluk, bir su ısıtıcısı: yıkanmamış bulaşıkların altında boğulan iki donuk leke. Bir de havayı kaplayan uyuşturucu kokusu. Diane yarı aralık pencerenin yanında bir iskemle gördü. Yağmurluğundan yeni hışırtılar çıkararak, hızla iskemleye oturdu.</span></p>
				<p class="duz-37"><span class="duz" style="font-size:1em;" xml:lang="tr-TR">Adam masanın öte tarafındaki tabureye çöktü. Alnının üzerine indirdiği sarımtırak kapüşonun altından uzun ve kupkuru bir yüz görünüyordu. Ördek kuyruğu kesimli sarı saçlar, mısır püskülü gibi kıvırcık keçi sakalı. Artık sargıları yoktu. Sadece alnında ve kaşlarında kahverengi birkaç kabuk. Kafası öne eğik, mırıldandı:</span></p>
				<p class="duz-37"><span class="duz" style="font-size:1em;" xml:lang="tr-TR">– Hastaneye gelmek istiyordum ama...</span></p>
				<p class="duz-37"><span class="duz" style="font-size:1em;" xml:lang="tr-TR">Durdu, kafasını kaldırdı. Yeşil gözleri buzdan bir denize açılmış küçük lombozları hatırlatıyordu. Sordu:</span></p>
				<p class="duz-37"><span class="duz" style="font-size:1em;" xml:lang="tr-TR">– Şimdi... yani, çocuk demek istiyorum... şimdi...</span></p>
				<p class="duz-37"><span class="duz" style="font-size:1em;" xml:lang="tr-TR">Diane adamın kimseden bir haber almadığını anladı:</span></p>
				<p class="duz-37"><span class="duz" style="font-size:1em;" xml:lang="tr-TR">– Daha iyi. İnanılır gibi değil ama, düzelme yolunda. Onun için bu konuyu bir kenara bırakalım, tamam m</span><span class="duz" style="font-size:1em;" xml:lang="tr-TR">ı?</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic karşısındakini kararsızlıkla süzdü, yavaşça başını salladı. Çarpık çurpuk bir vücudu, büzülmüş omuzları vardı. Kendi kişisel rahatsızlığının tutsağı bir uyuşturucu kurbanı. Vulovic sordu:</span></p>
				<p class="duz-37"><span class="duz" style="font-size:1em;" xml:lang="tr-TR">– Ne istiyorsunuz?</span></p>
				<p class="duz-37"><span class="duz" style="font-size:1em;" xml:lang="tr-TR">– Kazanın ayrıntılarını konuşmak. Direksiyondayken başınızdan neler geçtiğini öğrenmek.</span></p>
				<p class="duz-37"><span class="duz" style="font-size:1em;" xml:lang="tr-TR">Kamyon şoförü irkildi. Gözbebeklerinden yıldırım hızıyla bir güvensizlik geçti. Diane adama konuşacak zaman bırakmadı:</span></p>
				<p class="duz-37"><span class="duz" style="font-size:1em;" xml:lang="tr-TR">– O gece, Porte-d’Auteuil Caddesi’ndeki park yerinden geldiğinizi söylediniz. Orada ne yapıyordunuz? Dinleniyor muydunuz?</span></p>
				<p class="duz-37"><span class="duz" style="font-size:1em;" xml:lang="tr-TR">Adam istemeye istemeye gülümsedi. Gözlerinde mendeburca bir parıltı.</span></p>
				<p class="duz-37"><span class="duz" style="font-size:1em;" xml:lang="tr-TR">– Oradan hiç geçmediniz mi? Yani, akşamları?</span></p>
				<p class="duz-37"><span class="duz" style="font-size:1em;" xml:lang="tr-TR">Diane çevre yolu ile Roland-Garros Stadı arasında sıkışmış, doğruca Boulogne Ormanı’na açılan hiçbir özelliği olmayan bir cadde canlandırdı gözünün önünde. Birden aynı görüntünün gece halini düşündü ve korkularının o güne kadar sakladığı gerçeği anladı: orospular. Adam sadece orospuya gitmişti.</span></p>
				<p class="duz-37"><span class="duz" style="font-size:1em;" xml:lang="tr-TR">Diane’ın düşüncesini okumuş gibi başını salladı Vulovic.</span></p>
				<p class="duz-37"><span class="duz" style="font-size:1em;" xml:lang="tr-TR">– Yola çıkmadan önce herkes yapar bunu. Hollanda’ya gidecektim. Hilversum. Gidişgeliş. Yirmi dört saatlik yol.</span></p>
				<p class="duz-37"><span class="duz" style="font-size:1em;" xml:lang="tr-TR">Diane sözüne kaldığı yerden devam etti:</span></p>
				<p class="duz-37"><span class="duz" style="font-size:1em;" xml:lang="tr-TR">– Tamam. Sürücü dikkati konusunda yapılan istatistikleri gördüm. Uykuya bağlı ağır vasıta kazalarının yüzde doksanı gece on bir ile sabaha karşı bir arasında meydana geliyor. Aynı istatistiklere göre, çevre yolunda bu tip kazalara kesinlikle rastlanmamış. Başkentin yakınında olmak, şoförleri doğal olarak “uyandırıyor”. Siz park yerinden çıktığınıza göre...</span></p>
				<p class="duz-37"><span class="duz" style="font-size:1em;" xml:lang="tr-TR">– Soruşturma mı yapıyorsunuz? diye birden araya girdi adam, saldırgan bir tavırla.</span></p>
				<p class="duz-37"><span class="duz" style="font-size:1em;" xml:lang="tr-TR">– Sadece anlamaya çalışıyorum. Geceyarısı, bir fahişeyle birlikte olduktan sonra, yirmi dört saat sürecek bir yola çıktığınız bir sırada, nasıl uyuduğunuzu anlamak istiyorum.</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic kıvrandı. Parmakları masanın üzerine vuruyordu. Diane kendi gerginliğini gemledi ve birden yön değiştirdi:</span></p>
				<p class="duz-37"><span class="duz" style="font-size:1em;" xml:lang="tr-TR">– Uyanık kalmak için ne yaparsınız?</span></p>
				<p class="duz-37"><span class="duz" style="font-size:1em;" xml:lang="tr-TR">– Kahve içerim. Termoslarımız var.</span></p>
				<p class="duz-37"><span class="duz" style="font-size:1em;" xml:lang="tr-TR">Diane burun deliklerini titretti, leş gibi mutfağa hâkim kokuya sessiz bir gönderme.</span></p>
				<p class="duz-37"><span class="duz" style="font-size:1em;" xml:lang="tr-TR">– Sigara da içiyorsunuz, değil mi?</span></p>
				<p class="duz-37"><span class="duz" style="font-size:1em;" xml:lang="tr-TR">– Herkes gibi.</span></p>
				<p class="duz-37"><span class="duz" style="font-size:1em;" xml:lang="tr-TR">– Ya ot?</span></p>
				<p class="duz-37"><span class="duz" style="font-size:1em;" xml:lang="tr-TR">Adam cevap vermedi. Diane devam etti:</span></p>
				<p class="duz-37"><span class="duz" style="font-size:1em;" xml:lang="tr-TR">– Bunun sonunuz olacağını hiç düşünmediniz mi? Sizi uyutacağını?</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic boynunu uzattı. Derinin altındaki damarlar kıpırdıyordu.</span></p>
				<p class="duz-37"><span class="duz" style="font-size:1em;" xml:lang="tr-TR">– Dayanabilmek için, bütün şoförler duman alır. Herkesin kendine göre bir planı var. Anlaşıldı mı?</span></p>
				<p class="duz-37"><span class="duz" style="font-size:1em;" xml:lang="tr-TR">Diane masanın üzerine eğildi. Böylesi diklenmeler onu hiç etkilemiyordu. Senli benli konuşmaya başladı:</span></p>
				<p class="duz-37"><span class="duz" style="font-size:1em;" xml:lang="tr-TR">– Başka bir şey içmiyor musun?</span></p>
				<p class="duz-37"><span class="duz" style="font-size:1em;" xml:lang="tr-TR">Kamyon şoförü biraz daha sessizliğe gömüldü. Diane ısrar etti:</span></p>
				<p class="duz-37"><span class="duz" style="font-size:1em;" xml:lang="tr-TR">– Amfetamin, kokain, eroin?</span></p>
				<p class="duz-37"><span class="duz" style="font-size:1em;" xml:lang="tr-TR">Adam Diane’a yan yan baktı. Dumanlı gözkapaklarının altında, mermi gibi parlak, iki demir bilye. Dudakları hafif bir tebessümle ayrıldı.</span></p>
				<p class="duz-37"><span class="duz" style="font-size:1em;" xml:lang="tr-TR">– Anladım. Başıma dert açmak istiyorsunuz. İşten atıldım. Ehliyetim alındı. Kodese tıkılabilirim ama, bütün bunlar size yetmiyor. Hemen tutuklanmamı istiyorsunuz. Yıllarca yatmamı.</span></p>
				<p class="duz-37"><span class="duz" style="font-size:1em;" xml:lang="tr-TR">Diane adamı bir hareketle susturdu.</span></p>
				<p class="duz-37"><span class="duz" style="font-size:1em;" xml:lang="tr-TR">– Ben sadece gerçeği arıyorum, hepsi bu.</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic haykırdı:</span></p>
				<p class="duz-37"><span class="duz" style="font-size:1em;" xml:lang="tr-TR">– Gerçek, aynasızların raporunda yazılı işte! Alkol testinden geçtim. Hastanede muayene edildim. Bir şey bulamadılar. Allah kahretsin, temizdim. Yemin ederim, kaza anında temizdim</span><span class="duz" style="font-size:1em;" xml:lang="tr-TR">!</span></p>
				<p class="duz-37"><span class="duz" style="font-size:1em;" xml:lang="tr-TR">Doğruyu söylüyordu. Yapılan testlerden Diane’ın da haberi vardı.</span></p>
				<p class="duz-37"><span class="duz" style="font-size:1em;" xml:lang="tr-TR">– Tamam, dedi, biraz daha alçak sesle. Öyleyse o gece neden uyuyakaldın?</span></p>
				<p class="duz-37"><span class="duz" style="font-size:1em;" xml:lang="tr-TR">– Bilmiyorum. Hiçbir şey hatırlamıyorum.</span></p>
				<p class="duz-37"><span class="duz" style="font-size:1em;" xml:lang="tr-TR">Diane doğruldu.</span></p>
				<p class="duz-37"><span class="duz" style="font-size:1em;" xml:lang="tr-TR">– Nasıl yani?</span></p>
				<p class="duz-37"><span class="duz" style="font-size:1em;" xml:lang="tr-TR">Adam tereddüt etti. Yüzünden kocaman ter damlaları akıyordu. Mırıldandı:</span></p>
				<p class="duz-37"><span class="duz" style="font-size:1em;" xml:lang="tr-TR">– Yemin ederim. Beynimi istediğim kadar zorlayayım, Auteuil Kapısı’ndan sonra hiçbir şey hatırlamıyorum... Karıya bir fişek atıp atmadığımı bile. Olağanüstü bitkin olmalıyım. Bilmiyorum. Çarpma anına kadar hiçbir şey hatırlamıyorum...</span></p>
				<p class="duz-37"><span class="duz" style="font-size:1em;" xml:lang="tr-TR">Diane yerin altından bir gerçeğin yükseldiğini görüyordu. Daha önce hiç kuşkulanmadığı, şimdiyse gözlerinin önünde şekillenen bir gerçek. Sordu:</span></p>
				<p class="duz-37"><span class="duz" style="font-size:1em;" xml:lang="tr-TR">– Kahvene dokunan oldu mu?</span></p>
				<p class="duz-37"><span class="duz" style="font-size:1em;" xml:lang="tr-TR">– Saçmalıyorsunuz! Neden dokunsunlar ki?</span></p>
				<p class="duz-37"><span class="duz" style="font-size:1em;" xml:lang="tr-TR">– Park yerinde kimseyle konuştun mu?</span></p>
				<p class="duz-37"><span class="duz" style="font-size:1em;" xml:lang="tr-TR">Kafasıyla hayır işareti yaptı adam. Kapüşonu terden sırılsıklamdı.</span></p>
				<p class="duz-37"><span class="duz" style="font-size:1em;" xml:lang="tr-TR">– Başladığımız yere geldik. Hiçbir şey hatırlamıyorum. Allah kahretsin. Bu bir kaza. Olanları tuhaf bulsam da daha fazla araştırmanın bir yararı yok.</span></p>
				<p class="duz-37"><span class="duz" style="font-size:1em;" xml:lang="tr-TR">Diane iskemlesini çekip yaklaştı. Islak saçlarına, ensesindeki yağmura rağmen, cildi alev alevdi.</span></p>
				<p class="duz-37"><span class="duz" style="font-size:1em;" xml:lang="tr-TR">– Bunun benim için ne kadar ciddi olduğunu anlayamıyor musun? Hatırlamaya çalış.</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic mutfak masasının çekmecesini açtı. Bir sigaralık sarmak için gerekli malzemeyi çıkardı: sigara, OCB kâğıdı, alüminyuma sarılı esrar plakası. Sarılacak çifte kâğıdı eline alırken, konuştu:</span></p>
				<p class="duz-37"><span class="duz" style="font-size:1em;" xml:lang="tr-TR">– Kapı arkanızda.</span></p>
				<p class="duz-37"><span class="duz" style="font-size:1em;" xml:lang="tr-TR">Diane elinin tersiyle masanın üzerindekileri yere fırlattı. Adam yumruğunu sıkarak ayağa kalktı.</span></p>
				<p class="duz-37"><span class="duz" style="font-size:1em;" xml:lang="tr-TR">– Dikkatli ol, orospu!</span></p>
				<p class="duz-37"><span class="duz" style="font-size:1em;" xml:lang="tr-TR">Diane herifi duvara yapıştırdı. Ondan daha uzundu. Bin kat daha tehlikeli. İçinde tebessüm gibi bir şey hissetti. Aslında istediği de buydu. Herifin ona tokat atmasını, vurmasını tercih ederdi. Oğlunu öldürmek için, bir alçaktan yararlanmış olmalarını tercih ederdi. Sesini yükseltmeden konuştu:</span></p>
				<p class="duz-37"><span class="duz" style="font-size:1em;" xml:lang="tr-TR">– Beni iyi dinle, salak. Dokuz gün boyunca oğlumun beyni şişti, kendi kanında boğulur gibi oldu. Dokuz gün boyunca, nabzındaki ölümü izledim. Bugün, bilincinin hangi koşullarda açılacağı hâlâ bilinmiyor. Belki herkes gibi biri olacak. Ya da ötekilerden daha yavaş. Ya da sadece bir lahana. O zaman nasıl bir hayatımız olacağını bir düşün.</span></p>
				<p class="duz-37"><span class="duz" style="font-size:1em;" xml:lang="tr-TR">Kamyon şoförü başını eğdi. Diane’ın elleri arasında eriyordu. Adamın tabureye yığılmasına izin verdi. Üzerine eğildi, aynı sakin sesle devam etti:</span></p>
				<p class="duz-37"><span class="duz" style="font-size:1em;" xml:lang="tr-TR">– Onun için, eğer o kazadan önce dikkatini çeken bir şey olduysa, beyninin bir köşesinde en ufak bir kuşku, bir tereddüt varsa, Allah kahretsin, şimdi söylemenin tam sırası.</span></p>
				<p class="duz-37"><span class="duz" style="font-size:1em;" xml:lang="tr-TR">Başı öne eğik, yanakları gözyaşı ve terden sırılsıklam, adam fısıldadı:</span></p>
				<p class="duz-37"><span class="duz" style="font-size:1em;" xml:lang="tr-TR">– Bilmiyorum... bilmiyorum... Bana bir oyun oynadılar sanıyorum.</span></p>
				<p class="duz-37"><span class="duz" style="font-size:1em;" xml:lang="tr-TR">– Nasıl bir oyun?</span></p>
				<p class="duz-37"><span class="duz" style="font-size:1em;" xml:lang="tr-TR">– Bilmiyorum. Birden uyuyakaldım... Sanki...</span></p>
				<p class="duz-37"><span class="duz" style="font-size:1em;" xml:lang="tr-TR">– Sanki ne?</span></p>
				<p class="duz-37"><span class="duz" style="font-size:1em;" xml:lang="tr-TR">– Sanki uzaktan kumandayla... O zaman duyduğum, buydu.</span></p>
				<p class="duz-37"><span class="duz" style="font-size:1em;" xml:lang="tr-TR">Diane soluğunu tuttu. Önünde hem karanlık bir çukur hem de bir ışık vardı. Beyninde bir şimşek çaktı: herif şu ya da bu şekilde, etki altına alınmıştı. Aklına hipnoz geldi. Bu çapta bir müdahalenin mümkün olup olmadığını bilmiyordu ama, eğer düşündükleri doğruysa, programlanmış davranışı harekete geçiren bir işaret olmalıydı.</span></p>
				<p class="duz-37"><span class="duz" style="font-size:1em;" xml:lang="tr-TR">– Radyo mu dinliyordun?</span></p>
				<p class="duz-37"><span class="duz" style="font-size:1em;" xml:lang="tr-TR">– Hayır.</span></p>
				<p class="duz-37"><span class="duz" style="font-size:1em;" xml:lang="tr-TR">– Walkman’in var mı?</span></p>
				<p class="duz-37"><span class="duz" style="font-size:1em;" xml:lang="tr-TR">– Hayır!</span></p>
				<p class="duz-37"><span class="duz" style="font-size:1em;" xml:lang="tr-TR">– Yol kenarında bir şey gördün mü?</span></p>
				<p class="duz-37"><span class="duz" style="font-size:1em;" xml:lang="tr-TR">– Tabiî ki hayır</span><span class="duz" style="font-size:1em;" xml:lang="tr-TR">!</span></p>
				<p class="duz-37"><span class="duz" style="font-size:1em;" xml:lang="tr-TR">Diane bir adım geriledi. Daha güçlü olmak için, bir adım.</span></p>
				<p class="duz-37"><span class="duz" style="font-size:1em;" xml:lang="tr-TR">– Polislere anlattın mı?</span></p>
				<p class="duz-37"><span class="duz" style="font-size:1em;" xml:lang="tr-TR">– Hayır. Emin değildim ki. Bana neden böyle bir şey yapsınlar? Neden böylesi bir oyun oynasınlar?</span></p>
				<p class="duz-37"><span class="duz" style="font-size:1em;" xml:lang="tr-TR">Vulovic her şeyi anlatmıyordu. İçinde bir yerde, kıpırdanan bir dehşet çekirdeği vardı. Sonunda, mırıldandı:</span></p>
				<p class="duz-37"><span class="duz" style="font-size:1em;" xml:lang="tr-TR">– Bütün olanları düşündüğümde, gördüğüm tek bir şey var.</span></p>
				<p class="duz-37"><span class="duz" style="font-size:1em;" xml:lang="tr-TR">– Ne?</span></p>
				<p class="duz-37"><span class="duz" style="font-size:1em;" xml:lang="tr-TR">– Yeşil.</span></p>
				<p class="duz-37"><span class="duz" style="font-size:1em;" xml:lang="tr-TR">– Renk mi?</span></p>
				<p class="duz-37"><span class="duz" style="font-size:1em;" xml:lang="tr-TR">– Haki yeşil. Sanki... askerî kumaş gibi.</span></p>
				<p class="duz-37"><span class="duz" style="font-size:1em;" xml:lang="tr-TR">Diane düşündü. Bu ipucundan nasıl yararlanacağını henüz kestiremiyordu ama, duyduklarının bir gerçeğin başlangıcı olduğundan emindi. Adam ellerini şakaklarına yapıştırmış, sarsılarak ağlıyordu.</span></p>
				<p class="duz-37"><span class="duz" style="font-size:1em;" xml:lang="tr-TR">– Tanrım... Sizin ufaklık... Her gece onu düşünüyorum... Beni bağışlayın. Allah kahretsin, sizden özür diliyorum!</span></p>
				<p class="duz-37"><span class="duz" style="font-size:1em;" xml:lang="tr-TR">Hareketsiz Diane cevap verdi:</span></p>
				<p class="duz-37"><span class="duz" style="font-size:1em;" xml:lang="tr-TR">– Bağışlanacak bir şeyin yok.</span></p>
				<p class="duz-37"><span class="duz" style="font-size:1em;" xml:lang="tr-TR">– Ben Ortodoksum, diye sürdürdü adam. Onun için Aziz Sava’ya dua ediyorum, sonra...</span></p>
				<p class="duz-37"><span class="duz" style="font-size:1em;" xml:lang="tr-TR">– Tekrar ediyorum, Bağışlanacak bir şeyin yok. Anlaşılan bu kazada hiçbir suçun yok.</span></p>
				<p class="duz-37"><span class="duz" style="font-size:1em;" xml:lang="tr-TR">Kamyon şoförü kafasını kaldırdı. Gözyaşları bakışlarını bulanıklaştırmıştı.</span></p>
				<p class="duz-37"><span class="duz" style="font-size:1em;" xml:lang="tr-TR">– Ne... ne demek istiyorsunuz?</span></p>
				<p class="duz-37"><span class="duz" style="font-size:1em;" xml:lang="tr-TR">Diane mırıldandı:</span></p>
				<p class="duz-37"><span class="duz" style="font-size:1em;" xml:lang="tr-TR">– Ne söylediğimi bilmiyorum. Henüz bilmiyorum.</span></p>
				<p class="duz-37"/>
				<p class="duz-37"/>
			</div>
		</div>
	</body>
</html>