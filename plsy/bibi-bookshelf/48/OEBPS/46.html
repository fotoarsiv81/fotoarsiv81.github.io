<html xmlns="http://www.w3.org/1999/xhtml">
	<head>
		<title>46.html</title>
		<link href="template.css" rel="stylesheet" type="text/css"/>
	</head>
	<body>
		<div id="x46.html" xml:lang="tr-TR">
			<div class="story">
				<p class="bolum-ismi"><span class="bolum-ismi-61" style="font-size:1em;" xml:lang="tr-TR">46</span></p>
				<p class="duz-62"><span class="duz" style="font-size:1em;" xml:lang="tr-TR">Bir çember.</span></p>
				<p class="duz-62"><span class="duz" style="font-size:1em;" xml:lang="tr-TR">Kayalıkların eteğinde, çevresi yaklaşık yüz metre, taştan dev bir çember. Çevresindeki daha ufak yapıların ormana kadar dağınık şekilde yayılarak oluşturduğu gri ve geometrik bir site. Sitenin kuzeydoğusunda, dağın yamaçlarından yuvarlanarak akan çağlayanların hemen yanında kurulu elektrik santralının yüksek türbinleri seçiliyordu. Kamil sordu:</span></p>
				<p class="duz-62"><span class="duz" style="font-size:1em;" xml:lang="tr-TR">– Nasıl işlediğini biliyor musunu</span><span class="duz" style="font-size:1em;" xml:lang="tr-TR">z?</span></p>
				<p class="duz-62"><span class="duz" style="font-size:1em;" xml:lang="tr-TR">– Söylemiştim; hiç bilmiyorum.</span></p>
				<p class="duz-62"><span class="duz" style="font-size:1em;" xml:lang="tr-TR">Fizikçi kıkırdadı, sonra işaret parmağıyla beton halkayı gösterdi:</span></p>
				<p class="duz-62"><span class="duz" style="font-size:1em;" xml:lang="tr-TR">– Bu halkanın içinde, doğrudan bu gördüğünüz elektrik santralından beslenen bir vakum odası vardı. Dev gibi bir kısa devre ya da kendi kuyruğunu ısıran bir elektrik kablosunu düşünürseniz, tokamak hakkında bir fikriniz olur. Manyetik arklarla dağıtılan, milyonlarca amperlik güce sahip akım geliyor, devreyi saniyenin çok küçük bir bölümü kadar sürede on milyon derecenin üstünde ısılara çıkarıyordu. O zaman araştırmacılar trityum atomlarından oluşan bir gaz karışımı katıyorlardı. Atomlar hemen hareketleniyor, vakum odasının içinde, ışığınkine yaklaşan bir hızla koşmaya başlıyordu. Mucize de o zaman gerçekleşiyordu; elektronlar çekirdekten ayrılıp, maddenin beşinci haline, plazmaya dönüşüyordu. Isı daha da yükseliyor, ondan sonra da sıra ikinci mucizeye, trityum çekirdeklerinin birleşip helyum izotoplarına dönüşmesine geliyordu. Aslında, size söylediğim gibi, bu ancak bir kere gerçekleşti.</span></p>
				<p class="duz-62"><span class="duz" style="font-size:1em;" xml:lang="tr-TR">– Peki, bu deneyin amacı neydi?</span></p>
				<p class="duz-62"><span class="duz" style="font-size:1em;" xml:lang="tr-TR">– Bu atom değişiminin uzun vadede şimdiki nükleer santrallarımızın kat kat üzerinde bir enerji yaratması gerekiyordu. Üstelik, sadece deniz suyundan elde edilecek hammaddeler kullanarak. Ama Ruslar maalesef 1972’de burayı kapadılar, bir daha da bu teknolojiyle ilgilenmediler. Bayrağı Avrupalılar devraldı, ama hiç kimse bu alanda gerçekten kayda değer bir sonuç elde edemedi.</span></p>
				<p class="duz-62"><span class="duz" style="font-size:1em;" xml:lang="tr-TR">Diane tükürüğünü  yutmaya çalıştı ama, boğazı tozdan kupkuruydu. Sordu:</span></p>
				<p class="duz-62"><span class="duz" style="font-size:1em;" xml:lang="tr-TR">– Ve... tehlikeli miydi? Yani, radyoaktif miydi, demek istiyorum?</span></p>
				<p class="duz-62"><span class="duz" style="font-size:1em;" xml:lang="tr-TR">– Salonun içinde, evet. Nötron bombardımanı, makineyi oluşturan kobalt gibi elementleri radyoaktif hale getiriyordu. Bu radyoaktivite de yıllarca sürebiliyordu. Ama onun ötesinde, hiçbir tehlike yoktu. Salonun kurşun ve kadmiyumdan yapılmış duvarları nötronları emiyordu.</span></p>
				<p class="duz-62"><span class="duz" style="font-size:1em;" xml:lang="tr-TR">Diane akupunkturcu Hekim Rolf van Kaen ile kaçak Psikolog Philippe Thomas’yı böyle bir ortamda çalışırken düşünemiyordu.</span></p>
				<p class="duz-62"><span class="duz" style="font-size:1em;" xml:lang="tr-TR">– Elimde, burada çalıştıklarını sandığım iki kişinin adı var. O dönemdeki ekiplerden birinde yer alıp almadıklarını öğrenebilir misiniz?</span></p>
				<p class="duz-62"><span class="duz" style="font-size:1em;" xml:lang="tr-TR">– Hiç sorun yok.</span></p>
				<p class="duz-62"><span class="duz" style="font-size:1em;" xml:lang="tr-TR">Diane adamların adlarını heceledi, uzmanlık alanlarını belirtti. Kamil listeleri karıştırdı. Kâğıtlar parmaklarının arasında parşömenmiş gibi akıp gidiyordu.</span></p>
				<p class="duz-62"><span class="duz" style="font-size:1em;" xml:lang="tr-TR">– Adları yok, dedi sonunda.</span></p>
				<p class="duz-62"><span class="duz" style="font-size:1em;" xml:lang="tr-TR">– Listeler tam mıdır?</span></p>
				<p class="duz-62"><span class="duz" style="font-size:1em;" xml:lang="tr-TR">– Evet. Eğer tokamakın içinde çalışmışlarsa, adları burada olmalı.</span></p>
				<p class="duz-62"><span class="duz" style="font-size:1em;" xml:lang="tr-TR">– Ne demek istiyorsunuz?</span></p>
				<p class="duz-62"><span class="duz" style="font-size:1em;" xml:lang="tr-TR">– TK 17 sitesi uçsuz bucaksızdı. Gerçek bir kent. Orada binlerce kişi çalışıyordu. Yardımcı işletmeler vardı.</span></p>
				<p class="duz-62"><span class="duz" style="font-size:1em;" xml:lang="tr-TR">Diane’ın beyninde bir ışık yandı.</span></p>
				<p class="duz-62"><span class="duz" style="font-size:1em;" xml:lang="tr-TR">– Nasıl işletmeler? Van Kaen’in ve Thomas’nın özellikleri sitenin herhangi bir başka faaliyet alanına uyabilir miydi?</span></p>
				<p class="duz-62"><span class="duz" style="font-size:1em;" xml:lang="tr-TR">Kamil, badem gözlerinde muzipçe bir parıltıyla parmaklarını dosyalara vurdu.</span></p>
				<p class="duz-62"><span class="duz" style="font-size:1em;" xml:lang="tr-TR">– Bir akupunkturcu ile bir psikolog; öyleyse TK 17’nin en gizli biriminde çalışıyor olmalılar, parapsikolojiyle ilgilenen birimde.</span></p>
				<p class="duz-62"><span class="duz" style="font-size:1em;" xml:lang="tr-TR">– N</span><span class="duz" style="font-size:1em;" xml:lang="tr-TR">e?</span></p>
				<p class="duz-62"><span class="duz" style="font-size:1em;" xml:lang="tr-TR">– Burada bir de deneysel psikolojiyle ilgilenen bir bölüm vardı. Açıklanamayan duyular ve etkiler konusunda araştırmalar yapan bir bölüm. Telepati, kehanet, psikoloji yöntemiyle tedavi... O dönem Sovyetler Birliği’nde buna benzer bir sürü merkez vardı.</span></p>
				<p class="duz-62"><span class="duz" style="font-size:1em;" xml:lang="tr-TR">Diane’ın aklından bile geçirmediği, birden göz kamaştırıcı bir aydınlığa açılan bir kapı gibiydi duydukları. Sordu:</span></p>
				<p class="duz-62"><span class="duz" style="font-size:1em;" xml:lang="tr-TR">– Bu laboratuvarlarda yürütülen deneylerin özü neydi?</span></p>
				<p class="duz-62"><span class="duz" style="font-size:1em;" xml:lang="tr-TR">Adam emin değilmişçesine dudak büktü.</span></p>
				<p class="duz-62"><span class="duz" style="font-size:1em;" xml:lang="tr-TR">– Tam olarak bilemiyorum. Bu, benim alanım değil. Sanırım psikologlar ile fizikçiler, örneğin hipnoz gibi değişik bilinç durumları yaratmak, böylelikle telepatik ilişki ya da manyetizma yoluyla iyileşme gibi psikolojik olgular gerçekleştirmek istiyorlardı. Bu olguları psikolojik olduğu kadar, manyetik ya da elektrik açısından da inceliyorlardı.</span></p>
				<p class="duz-62"><span class="duz" style="font-size:1em;" xml:lang="tr-TR">– Tokamakın yanı başında böyle bir laboratuvara neden ihtiyaç vardı?</span></p>
				<p class="duz-62"><span class="duz" style="font-size:1em;" xml:lang="tr-TR">Kamil gülmekten katıldı.</span></p>
				<p class="duz-62"><span class="duz" style="font-size:1em;" xml:lang="tr-TR">– Talikh yüzünden! Bu konuya tutkuyla bağlıydı. Kendisi bile, füzyonla ilgili çalışmaların yanı sıra, “biyoastronomi” olarak adlandırdığı bir konu üzerinde incelemeler yapıyordu. Yıldızların insan vücudu ve davranışları üzerindeki etkileri, falan...</span></p>
				<p class="duz-62"><span class="duz" style="font-size:1em;" xml:lang="tr-TR">– Astroloji gibi bir şey, yani?</span></p>
				<p class="duz-62"><span class="duz" style="font-size:1em;" xml:lang="tr-TR">– Biraz daha bilimsel olanı. Örneğin, beyin ile Güneş’in manyetik alanı arasında var olduğu iddia edilen etkileşimle ilgilenirdi. Söylenilenlere göre, Güneş hareketleri ile kazaların, intihar girişimlerinin kalp krizlerinin sayısı arasında istatistiksel anlamda bir ilişki varmış. Bana anlatılanlara inanabilirseniz, bizzat Talikh bile bazı gerçek yeteneklere sahipmiş. Güneş ya da Ay tutulmaları gibi yıldız hareketlerini önceden tahmin edebiliyormuş. Ama bana kalırsa, burada adamın mistik yanıyla ilgilenmiş oluyoruz. Ben kendi adıma böylesi hikâyelere inanmıyorum. Olsa olsa, gülüp geçebilirim ancak.</span></p>
				<p class="duz-62"><span class="duz" style="font-size:1em;" xml:lang="tr-TR">Oysa Diane gülmüyordu. Tam tersine, işin şimdiye kadar hiç kuşkulanmadığı bir yüzünü görmeye başlamıştı; nükleer füzyonun dâhi çocuğu Eugen Talikh, aynı zamanda açıklanamaz olaylarla yüklü bir şaman kültürünün ortasında yetişmiş bir Tseven, bir tayga çocuğuydu. Fizikçi olduğunda, bu olayları mantıklı açıdan inceleyebileceğini düşünmüştü. O zaman da, akupunktur dehası Rolf van Kaen ya da telekinezi tutkunu Fransız sığınmacısı Philippe Thomas gibi, bu alanların en ünlü uzmanlarını çağırmıştı.</span></p>
				<p class="duz-62"><span class="duz" style="font-size:1em;" xml:lang="tr-TR">Diane gerçeğin can alıcı noktasına dokunmak üzere olduğundan emindi. Bu ipucunu izlemeli, böylesi bir projeye imkân veren koşulları incelemeliydi.</span></p>
				<p class="duz-62"><span class="duz" style="font-size:1em;" xml:lang="tr-TR">– Tam olarak anlayamadığım bir şey var, diye sürdürdü sözünü. Marksizm dönemi, mutlak pragmatizmin, materyalizmin çağı oldu. Kiliselerin kapatıldığı, tarihin en katı gerçekçiliğe dayandığı bir yüzyıl. Sovyet yetkilileri böylesi paranormal öyküleri nasıl ciddiye alırlar?</span></p>
				<p class="duz-62"><span class="duz" style="font-size:1em;" xml:lang="tr-TR">Kamil güvensizliğini göstermek için kaşlarını çattı.</span></p>
				<p class="duz-62"><span class="duz" style="font-size:1em;" xml:lang="tr-TR">– Parapsikoloji sizi bu denli ilgilendiriyor mu?</span></p>
				<p class="duz-62"><span class="duz" style="font-size:1em;" xml:lang="tr-TR">– Sovyet bilimiyle ilgili her şey ilgilendiriyor beni.</span></p>
				<p class="duz-62"><span class="duz" style="font-size:1em;" xml:lang="tr-TR">Fizikçi gevşer gibi oldu.</span></p>
				<p class="duz-62"><span class="duz" style="font-size:1em;" xml:lang="tr-TR">– Rusya ile parapsikoloji arasındaki ilişkilerden bir roman çıkar.</span></p>
				<p class="duz-62"><span class="duz" style="font-size:1em;" xml:lang="tr-TR">– Siz o romanın bir özetini anlatın.</span></p>
				<p class="duz-62"><span class="duz" style="font-size:1em;" xml:lang="tr-TR">Kamil eski kartonlara dayanıp daha da gevşedi. Lambalar keskin yüz çizgilerini eflatunumsu bir ışıkla aydınlatıyordu hâlâ.</span></p>
				<p class="duz-62"><span class="duz" style="font-size:1em;" xml:lang="tr-TR">– Haklısınız. Bir yanda, olabilecek en pragmatik, en mantıklı yüzyılı oluşturan komünizm, diğer yanda her zaman Rus olarak kalacak Ruslar. Ruhanî olan her şeyle derinleme ilgilenirler. Sadece dinle değil, atalardan kalma inançlarla, batıl korkularla da. Örneğin başlangıçtan beri Stalingrad zaferinin Volga bölgesinde özgür bırakılan şaman ruhlar sayesinde kazanıldığına inandılar. Aynı şekilde, uzayın fethinin, gök güçlerinin yardımıyla gerçekleştirildiğini düşündüler.</span></p>
				<p class="duz-62"><span class="duz" style="font-size:1em;" xml:lang="tr-TR">Genç adam kollarını kavuşturdu, kaderine boyun eğermiş gibi baktı.</span></p>
				<p class="duz-62"><span class="duz" style="font-size:1em;" xml:lang="tr-TR">– Bunun, halkın Asyalı yanıyla ilgili olduğunu söylerler. Nereden bakarsanız bakın, topraklarımızın büyük çoğunluğu, ruhların krallığı olan taygayla örtülü...</span></p>
				<p class="duz-62"><span class="duz" style="font-size:1em;" xml:lang="tr-TR">Diane araya girdi:</span></p>
				<p class="duz-62"><span class="duz" style="font-size:1em;" xml:lang="tr-TR">– İyi de, halk inançları ile araştırma laboratuvarları arasında epey fark var, değil m</span><span class="duz" style="font-size:1em;" xml:lang="tr-TR">i?</span></p>
				<p class="duz-62"><span class="duz" style="font-size:1em;" xml:lang="tr-TR">– Doğru. Yine de parapsikoloji alanında ülkedeki  bilimsel geleneği göz ardı etmemek gerekir. Şartlı refleksin babası, modern psikolojinin kurucusu, Nobel ödüllü İvan Petroviç Pavlov’un bizim vatandaşımız olduğunu unutmamak lazım. Daha yirmili yıllarda, enstitüsünde kehanetle ilgilenen bir bölüm vardı.</span></p>
				<p class="duz-62"><span class="duz" style="font-size:1em;" xml:lang="tr-TR">Kamil bu konuyla ilgili alay ve hayranlık karışımı bir duygu besliyor gibiydi. Sözünü sürdürdü:</span></p>
				<p class="duz-62"><span class="duz" style="font-size:1em;" xml:lang="tr-TR">– Kırklı yıllarda, Stalin’in kıyımları ile İkinci Dünya Savaşı böylesi araştırmaların köküne kibrit suyu döktü. Ne var ki parapsikoloji akımı, Rusların aklından hiçbir zaman çıkmamışçasına,  Stalin’in ölümünden sonra yeniden canlandı. Size altmışlı yılların görüşünü çok iyi özetleyecek bir anekdot anlatacağım. Ülkemizin tarihini biliyor musunuz?</span></p>
				<p class="duz-62"><span class="duz" style="font-size:1em;" xml:lang="tr-TR">– Pek değil.</span></p>
				<p class="duz-62"><span class="duz" style="font-size:1em;" xml:lang="tr-TR">Kamil’in yüzü yeniden kuşkuyla gölgelendi.</span></p>
				<p class="duz-62"><span class="duz" style="font-size:1em;" xml:lang="tr-TR">– Komünist Parti’nin 1961 yılındaki yirmi ikinci kongresinden söz edildiğini de mi duymadınız?</span></p>
				<p class="duz-62"><span class="duz" style="font-size:1em;" xml:lang="tr-TR">– Hayır.</span></p>
				<p class="duz-62"><span class="duz" style="font-size:1em;" xml:lang="tr-TR">– Oysa çok ünlü bir kongredir. O yıl Nikita Hruşçev, Stalin’in cinayetlerini kamuoyu karşısında ilk kez açıkladı. Stalin’in belki de sanıldığı gibi bir rehber değil, cinayetler işleyen bir diktatör olduğunu söyledi. Stalin gözden düştü. Birkaç gün sonra da, mumyalanmış cesedi Lenin’in yanında istirahat ettiği mozoleden çıkarıldı.</span></p>
				<p class="duz-62"><span class="duz" style="font-size:1em;" xml:lang="tr-TR">– Bunun paranormallikle ne ilgisi var?</span></p>
				<p class="duz-62"><span class="duz" style="font-size:1em;" xml:lang="tr-TR">– Aynı kongrede bir kadın delege de söz aldı, Darya Lazurkina. Dünyanın en ciddi tavrıyla, bir gece önce rüyasına Lenin’in girdiğini, Stalin’le aynı çatı altında bulunmaktan üzüntü duyduğunu söylediğini anlattı. Lazurkina’nın sözleri partinin resmî tutanaklarına da yazıldı, emin olun onun söyledikleri Stalin’in mumyasının Lenin’in kabrinden çıkarılmasında en az Hruşçev’in suçlamaları kadar etkili oldu. Ruslar böyledir işte. Ölü bir adamın yaşlı bir kadının rüyasına girip yakınması, kimseye inanılmaz gelmedi; bana kalırsa, Lenin bir bakıma kongreye katılmış oldu.</span></p>
				<p class="duz-62"><span class="duz" style="font-size:1em;" xml:lang="tr-TR">Diane partinin bu ayinsel resimlerini görmüştü; komünist delegelerin, dönemin en güçlü ülkelerinden birinin efendilerinin yer aldığı, basamak basamak yükselen dev bir salon. Basit bir rüyanın parti komiserlerinin gözünde böylesine önemli görünmesi Diane’ı rahatsız etmişti. Demek insan bilincinin bir köşesinde, sönmeden yanan karanlık bir ışık vardı. İktidar korkusunun altında, hep başka bir korku bulunuyordu: evren korkusu, bilinmezin, Sibirya taygasının ötesinden Rusları gözetleyen ruhların yaydığı korku.</span></p>
				<p class="duz-62"><span class="duz" style="font-size:1em;" xml:lang="tr-TR">– Devam edin, dedi soluk soluğa.</span></p>
				<p class="duz-62"><span class="duz" style="font-size:1em;" xml:lang="tr-TR">– O günden sonra önce psikoloji, onun izinden de parapsikoloji akımı yeniden güçlendi. Ülkenin her yerinde laboratuvarlar açıldı. Bunların içinde en önemlileri, düşler aracılığıyla psikolojik olayların incelendiği Leningrad Nöroşirurji Enstitüsü ile araştırmacıların telepati ya da telekinezi gibi olayları açıklayacak psikolojik özellikleri inceledikleri Harkov Psikiyatri ve Nöroloji Enstitüsü’ydü. Bir de Novosibirsk’te, bilim adamlarının bir nükleer denizaltının mürettebatı üzerinde telepatik deneyler yaptıkları Sibirya Bilim Akademisi’nin 8 numaralı bölümü. Samimi olmak gerekirse, bunlardan hiçbiri pek ciddi çalışmalar değildi.</span></p>
				<p class="duz-62"><span class="duz" style="font-size:1em;" xml:lang="tr-TR">Diane soruşturmasıyla ilgili konuya döndü:</span></p>
				<p class="duz-62"><span class="duz" style="font-size:1em;" xml:lang="tr-TR">– TK 17’nin bu alandaki faaliyetleri hakkında ne biliyorsunuz?</span></p>
				<p class="duz-62"><span class="duz" style="font-size:1em;" xml:lang="tr-TR">– Bu konuda ne bir şey okudum ne de duydum. Ünite hakkında ne bir satır ne de tek bir sözcük var.</span></p>
				<p class="duz-62"><span class="duz" style="font-size:1em;" xml:lang="tr-TR">– Bu sessizliği nasıl açıklıyorsunuz?</span></p>
				<p class="duz-62"><span class="duz" style="font-size:1em;" xml:lang="tr-TR">Kamil omuzlarını silkti.</span></p>
				<p class="duz-62"><span class="duz" style="font-size:1em;" xml:lang="tr-TR">– Aslına bakarsanız, sessizlik her biçimde açıklanabilir. Ya araştırmacılar hiçbir şey, rapor yazacak kadarını bile bulamamışlardır. Ya da tam tersine, çok önemli buluşlar yapmışlardır. Saklanması gerekecek buluşlar.</span></p>
				<p class="duz-62"><span class="duz" style="font-size:1em;" xml:lang="tr-TR">Diane sorunun cevabını bildiğini anladı. Evet, o laboratuvarda çok önemli bir şey bulunmuştu. Sadece psikolojik yetenekleri belirlemekle kalmayan, aynı zamanda da bu yetenekleri geliştirmeye imkân tanıyan bir şey.</span></p>
				<p class="duz-62"><span class="duz" style="font-size:1em;" xml:lang="tr-TR">Son birkaç haftasını dolduran dâhileri unutmamıştı. Geleneksel tıbbın ölüme terk ettiği çocuğu kurtaran bir akupunkturcu. Sadece akıl gücüyle metal bir halkayı açan bir psikolog. Şimdi de kozmik olayları tahmin edebilecek bir yeteneğe sahip olan Eugen Talikh. Bütün bu kişilerin 1969 ve 1972 arasında laboratuvarlarında insanın bilinmeyen güçlerini açığa çıkaracak ve denetim altına alacak bir yöntem bulmuş olduklarına inanmamak mümkün olabilir mi? Otuz yıldan beri bu korkunç sırrı paylaştıklarına inanmamak?</span></p>
				<p class="duz-62"><span class="duz" style="font-size:1em;" xml:lang="tr-TR">Şimdi artık Lucien’ın parmaklarına kazılı 20 ekim 1999 tarihini düşünüyordu. Bu kez emindi. O adamlar tokamakta buluşmaya karar vermişti. Bu buluşma da yeni gizemle, paranormal güç edinilmesiyle ilgiliydi.</span></p>
				<p class="duz-62"><span class="duz" style="font-size:1em;" xml:lang="tr-TR">Diane saatinin üzerindeki takvime baktı; 15 ekim. Buluşmanın amacını öğrenmenin tek bir yolu vardı. Kendini sorarken duydu:</span></p>
				<p class="duz-62"><span class="duz" style="font-size:1em;" xml:lang="tr-TR">– Beni havaalanına bırakmanız mümkün mü?</span></p>
				<p class="duz-62"/>
				<p class="duz-62"/>
			</div>
		</div>
	</body>
</html>