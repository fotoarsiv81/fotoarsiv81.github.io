<html xmlns="http://www.w3.org/1999/xhtml">
	<head>
		<title>13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x13.html" xml:lang="tr-TR">
			<div class="story">
				<p class="bolum-ismi"><span class="bolum-ismi-31" style="font-size:1em;" xml:lang="tr-TR">13</span></p>
				<p class="duz-32"><span class="duz" style="font-size:1em;" xml:lang="tr-TR">Diane şimdi Lavoisier binasının ikinci katında bekliyordu. Duvardaki panolara göre, bulunduğu yer Genetik Araştırmalar Merkezi’nin koridorlarıydı. Buraya neden getirmişlerdi onu? Bilmiyordu. Duvarın dibinde, kavuşturduğu kollarına dayanarak ayakta duruyor, oğlunun bilincinin açılma belirtilerine bağlı sevinç solukları ile Van Kaen’in ölümünün neden olduğu dehşet uçurumları arasında gidip geliyordu. Sabahın beş buçuğu olmuştu ama, daha kimse gelip ona bir şey açıklamamıştı. Ölüm nedeni hakkında en ufak bir şey bilmiyordu. Cesedini nasıl bulduklarını da.</span></p>
				<p class="duz-32"><span class="duz" style="font-size:1em;" xml:lang="tr-TR">– Diane Thiberge?</span></p>
				<p class="duz-32"><span class="duz" style="font-size:1em;" xml:lang="tr-TR">Sese döndü. Yaklaşmakta olan adam kuşkusuz bir seksen beşten uzundu. Diane dev Alman’ı düşündü. Aslında kendi boyunda insanların arasında bulunmak, keyif verici bir şeydi. Yeni gelen hemen kendini tanıttı:</span></p>
				<p class="duz-32"><span class="duz" style="font-size:1em;" xml:lang="tr-TR">– Patrick Langlois, polis komiseri.</span></p>
				<p class="duz-32"><span class="duz" style="font-size:1em;" xml:lang="tr-TR">Kırklarında olmalıydı. Kuru, yıpranmış, tıraşsız bir yüz. Baştan aşağıya siyah giyinmiş: paltosu, ceketi, yuvarlak yakalı kazağı ve blucini. Saçları ve yeni çıkan sakalları gri renkli çalı, gerçek demir yongası gibi. Gözlerinin çevresindeki kırmızılık da eklendiğinde, ortaya donuk renkli bir tablo çıkıyordu. Bir deri bir kemik gölgeden, kötü bir tebessümden oluşmuş – siyah-gri-kırmızı – bir Mondrian.</span></p>
				<p class="duz-32"><span class="duz" style="font-size:1em;" xml:lang="tr-TR">Ekledi: “Cinayet masası.” Diane irkildi. Komiser genç kadını sakinleştirmek için, bir elini kaldırdı:</span></p>
				<p class="duz-32"><span class="duz" style="font-size:1em;" xml:lang="tr-TR">– Paniğe gerek yok. Burada yanlışlıkla bulunuyorum.</span></p>
				<p class="duz-32"><span class="duz" style="font-size:1em;" xml:lang="tr-TR">Diane suskun kalmayı, duruma ne kadar hâkim olduğunu göstermek isterdi ama, kendine rağmen sordu:</span></p>
				<p class="duz-32"><span class="duz" style="font-size:1em;" xml:lang="tr-TR">– “Yanlışlıkla” derken, ne kastediyorsunuz?</span></p>
				<p class="duz-32"><span class="duz" style="font-size:1em;" xml:lang="tr-TR">– Dinleyin. (Dua edecekmiş gibi, avuçlarını birbirine dayadı.) Sırayla gidelim, tamam mı? Önce bana bu gece olanları bütün ayrıntılarıyla anlatacaksınız.</span></p>
				<p class="duz-32"><span class="duz" style="font-size:1em;" xml:lang="tr-TR">Diane son birkaç saatte yaşadıklarını kısaca özetledi. Komiser dili dışarda, duyduklarını spiralli küçük defterine not ediyordu. Yandan sarkan dil sert yüzle öylesine çelişiyordu ki, Diane bir an için adamın kararlı bir mimik yaptığını, yüzünü alay eder gibi buruşturduğunu sandı. Oysa not alma biter bitmez, dil de kayboldu.</span></p>
				<p class="duz-32"><span class="duz" style="font-size:1em;" xml:lang="tr-TR">– Çılgınlık bu, diye söylendi komiser.</span></p>
				<p class="duz-32"><span class="duz" style="font-size:1em;" xml:lang="tr-TR">Not defterini bırakmadan, elleriyle bir terazinin iki kefesini işaret etti ve buyurucu bir sesle konuştu:</span></p>
				<p class="duz-32"><span class="duz" style="font-size:1em;" xml:lang="tr-TR">– Bir yanda geri dönen bir hayat, öte yanda kurbanını alan ölüm. Üstelik...</span></p>
				<p class="duz-32"><span class="duz" style="font-size:1em;" xml:lang="tr-TR">Diane adama şaşkınlıkla baktı. Komiser, sanki neşesi tüm yüzüne yayılmak için fırsat kolluyormuş gibi, bir kahkaha attı.</span></p>
				<p class="duz-32"><span class="duz" style="font-size:1em;" xml:lang="tr-TR">– Belki de görkemli cümlelerden vazgeçmem gerekecek...</span></p>
				<p class="duz-32"><span class="duz" style="font-size:1em;" xml:lang="tr-TR">– En azından, benim yanımdayken.</span></p>
				<p class="duz-32"><span class="duz" style="font-size:1em;" xml:lang="tr-TR">Langlois paltosunun omuzlarını düzeltti.</span></p>
				<p class="duz-32"><span class="duz" style="font-size:1em;" xml:lang="tr-TR">– Pekâlâ. Öyleyse, oğlunuz adına çok mutluluk duyduğumu söyleyeyim sadece.</span></p>
				<p class="duz-32"><span class="duz" style="font-size:1em;" xml:lang="tr-TR">– Van Kaen’in nasıl bulunduğunu anlatmayacak mısını</span><span class="duz" style="font-size:1em;" xml:lang="tr-TR">z?</span></p>
				<p class="duz-32"><span class="duz" style="font-size:1em;" xml:lang="tr-TR">Komiser tereddüt eder gibiydi. Fırça gibi saçlarını sıvazladı, koridorun iki yanına baktı, sonra asansöre doğru yürürken buyurdu:</span></p>
				<p class="duz-32"><span class="duz" style="font-size:1em;" xml:lang="tr-TR">– Benimle gelin.</span></p>
				<p class="duz-32"><span class="duz" style="font-size:1em;" xml:lang="tr-TR">Şafağın serinliğine çıktılar, binanın çevresini dolanıp, bir sonraki yapıya yöneldiler. Küçük Necker kenti uyanmak üzereydi. Diane anayol üzerinde duran kocaman kamyonlardan indirilen, paslanmaz kapaklarla örtülü, üst üste konulmuş yüzlerce yemek tepsisini gördü. Bir hastanenin yemeklerini dışarıdan getirteceğini düşünmemişti.</span></p>
				<p class="duz-32"><span class="duz" style="font-size:1em;" xml:lang="tr-TR">Komiser yeni bir binaya doğru yürüyordu. Binanın sadece bodrum pencerelerinde ışık vardı. Ana kapıdan girdiler, bir sürü üniformalı polisle karşılaştılar. Hastanenin alışıldık kimyasal kokusunun yerini, yiyecek kokusu almıştı. Langlois açıkladı:</span></p>
				<p class="duz-32"><span class="duz" style="font-size:1em;" xml:lang="tr-TR">– Hastane mutfağı.</span></p>
				<p class="duz-32"><span class="duz" style="font-size:1em;" xml:lang="tr-TR">Gösterdiği aralık kapıdan girdi. Diane da peşinden. Dar bir merdivenden inip, kendilerini duvarları maviye boyanmış geniş bir alanda buldular. Komiser daha fazla ilerlemeden konuşmaya başladı:</span></p>
				<p class="duz-32"><span class="duz" style="font-size:1em;" xml:lang="tr-TR">– Şimdilik, kafamızda canlandırdıklarımız şöyle: saat yirmi üç otuzda, kendini Van Kaen olarak tanıtan adam peşinizden beyin cerrahisi binasının kapısına geliyor. Sonra binanın çevresini dolaşıyor, avluyu geçip buraya, mutfağa geliyor. O saatlerde burada fazla insan bulunmaz. Kimseye görünmüyor.</span></p>
				<p class="duz-32"><span class="duz" style="font-size:1em;" xml:lang="tr-TR">Langlois yeniden yürümeye başladı. Elinin bir hareketiyle, plastik bantlardan yapılmış perdeyi açtı.</span></p>
				<p class="duz-32"><span class="duz" style="font-size:1em;" xml:lang="tr-TR">– Bu salondan geçiyor...</span></p>
				<p class="duz-32"><span class="duz" style="font-size:1em;" xml:lang="tr-TR">Beton duvarlar bu kez portakal rengine boyanmıştı. Kocaman fırınlar ve tepelerindeki büyük boyutlu davlumbazlar gümüşî parıltılar çıkarıyordu. Komiser başka bir perdeyi itti.</span></p>
				<p class="duz-32"><span class="duz" style="font-size:1em;" xml:lang="tr-TR">– ... Ve soğuk hava depolarına geçiyor.</span></p>
				<p class="duz-32"><span class="duz" style="font-size:1em;" xml:lang="tr-TR">Perdenin ardında, paslanmaz çelik kapılarla bölünen yeşil bir koridor uzanıyordu. Soğuk giderek artıyordu. Tavandaki neonlar yatay sarkıtları andırıyordu. Mekânın çıplak ve renkli atmosferi, sığınak boyutlarına varmış bir zekâ küpünü andırıyordu.</span></p>
				<p class="duz-32"><span class="duz" style="font-size:1em;" xml:lang="tr-TR">Komiser demirden bir rayın üzerine oturtulmuş kapılardan birinin önünde durdu. Yukarıda, sağda kısa bir not yazılıydı: 4. DİZİ. Resmî parkalarını giymiş iki polis memuru, bölmenin önünde nöbet tutuyordu. Kasketlerinin kenarında saçaklar vardı. Diane’ın şaşkınlığı her an daha da artıyordu. Langlois, bir hareketle, demir kapının önüne çekilmiş sarı kordonu kaldırttı.</span></p>
				<p class="duz-32"><span class="duz" style="font-size:1em;" xml:lang="tr-TR">Cebinden bir anahtar çıkarıp, yüksekteki kilide soktu.</span></p>
				<p class="duz-32"><span class="duz" style="font-size:1em;" xml:lang="tr-TR">– Van Kaen bu soğuk odayı seçti.</span></p>
				<p class="duz-32"><span class="duz" style="font-size:1em;" xml:lang="tr-TR">– Ama... anahtarı mı vardı?</span></p>
				<p class="duz-32"><span class="duz" style="font-size:1em;" xml:lang="tr-TR">– Bu anahtarın aynı. Herhalde servis şeflerinden birinden aşırdı.</span></p>
				<p class="duz-32"><span class="duz" style="font-size:1em;" xml:lang="tr-TR">Diane ne diyeceğini bilemiyordu. Üstelik hâlâ asıl soruyu, adamın nasıl öldüğünü soramamıştı. Polis komiseri çelik dişlileri hareket ettirdi. Kapıyı açmadan önce, genç kadına döndü, sırtını paslanmaz çelik duvara dayadı.</span></p>
				<p class="duz-32"><span class="duz" style="font-size:1em;" xml:lang="tr-TR">– Sizi uyarmalıyım; oldukça etkileyici ama, kan değil.</span></p>
				<p class="duz-32"><span class="duz" style="font-size:1em;" xml:lang="tr-TR">– Ne demek istiyorsunuz?</span></p>
				<p class="duz-32"><span class="duz" style="font-size:1em;" xml:lang="tr-TR">Komiser kapının tutamacına asıldı, gerildi, kapıyı rayın üzerinde kaydırarak açtı. Yüzlerini daha da soğuk bir soluk yaladı. Komiser sözünü tekrarladı:</span></p>
				<p class="duz-32"><span class="duz" style="font-size:1em;" xml:lang="tr-TR">– Hatırlamanızı istediğim tek bir şey var; göreceğiniz kan değil.</span></p>
				<p class="duz-32"><span class="duz" style="font-size:1em;" xml:lang="tr-TR">Bir el hareketiyle, Diane’a peşinden gelmesini işaret etti. Genç kadın bir adım attı, olduğu yerde donup kaldı. Gri plastikten büyük teknelerin karşısındaki beyaz beton, üzerine boydan boya kırmızı boya püskürtülmüş gibiydi. Koyu kırmızımsı pıhtılar betona yapışmış, duvarın yüzeyi parlak kızıl çizgilerle dolmuş, kahverengi lekeler kapının önüne kadar ulaşmıştı. Plastik kasalarla dolu, beş metreye beş metre boyutlarındaki oda, gerçek bir katliama sahne olmuş gibiydi. Ama en şaşırtıcısı – en mide bulandırıcısı – soğuğu aşıp insanın burun deliklerini dolduran güçlü meyve kokusuydu.</span></p>
				<p class="duz-32"><span class="duz" style="font-size:1em;" xml:lang="tr-TR">Patrick Langlois üst üste dizilmiş plastik kasaların en üsttekine uzandı, şeffaf ambalaja sarılmış bir paket alıp Diane’a uzattı.</span></p>
				<p class="duz-32"><span class="duz" style="font-size:1em;" xml:lang="tr-TR">– Yabanmersini. (Ambalajın üzerindeki etiketten depolama koşullarını okur gibi yaptı.) Kırmızı renkli bir meyve cinsi. Türkiye’den ithal. Anlaşılan Van Kaen oğlunuza yaptığı müdahaleden sonra kendine bir meyve ziyafeti çekmiş.</span></p>
				<p class="duz-32"><span class="duz" style="font-size:1em;" xml:lang="tr-TR">Diane, titremesinin soğuktan kaynaklandığını düşünmeye çalışarak, odanın ortasına yürüdü.</span></p>
				<p class="duz-32"><span class="duz" style="font-size:1em;" xml:lang="tr-TR">– Bütün bunların... anlamı ne?</span></p>
				<p class="duz-32"><span class="duz" style="font-size:1em;" xml:lang="tr-TR">Komiser üzgünce gülümsedi.</span></p>
				<p class="duz-32"><span class="duz" style="font-size:1em;" xml:lang="tr-TR">– Söylediklerimin dışında, hiçbir şey. Akupunktur seansından sonra Rolf van Kaen’in ilk yaptığı ortadan kaybolmak yerine, buraya gelip paketler dolusu yabanmersini yemek olmuş. (Bakışlarını çevrede dolaştırdı.) Olabilecek en yabanî şekilde.</span></p>
				<p class="duz-32"><span class="duz" style="font-size:1em;" xml:lang="tr-TR">Diane kekeledi:</span></p>
				<p class="duz-32"><span class="duz" style="font-size:1em;" xml:lang="tr-TR">– Peki ama... neden öldü?</span></p>
				<p class="duz-32"><span class="duz" style="font-size:1em;" xml:lang="tr-TR">Langlois plastik ambalajı kutulardan birine fırlattı.</span></p>
				<p class="duz-32"><span class="duz" style="font-size:1em;" xml:lang="tr-TR">– Bana kalırsa, hazımsızlıktan.</span></p>
				<p class="duz-32"><span class="duz" style="font-size:1em;" xml:lang="tr-TR">Genç kadına bir göz atıp, konuşmasına devam etti:</span></p>
				<p class="duz-32"><span class="duz" style="font-size:1em;" xml:lang="tr-TR">– Özür dilerim, pek eğlenceli bir şey değil. Aslında, ölüm nedeni daha bilinmiyor. Ama doğal bir neden olduğundan kuşkumuz yok. Benim “doğal” olarak adlandıracağım bir neden, demek istiyorum. İlk incelememizde, ceset üzerinde darp izine rastlanmadı. Van Kaen belki bir kalp krizi, belki bir damar çatlaması ya da ona benzer bir nedenden öldü.</span></p>
				<p class="duz-32"><span class="duz" style="font-size:1em;" xml:lang="tr-TR">Langlois yarı aralık kapıyı gösterdi. Odaya boğucu bir sessizlik hâkimdi.</span></p>
				<p class="duz-32"><span class="duz" style="font-size:1em;" xml:lang="tr-TR">– Bütün bunlar, mutfağın neden karantinaya alındığını açıklıyor. Hastanenin ortasında bir cesedin, belki de bir hasta cesedinin yapacağı etkiyi tahmin edebilirsiniz. Ne de olsa, çocukların yemekleri burada hazırlanıyor. Sizin Alman bu soğuk hava deposuna gelip ölmekle, Necker’i aklınızın alamayacağı bir karmaşaya sürükledi.</span></p>
				<p class="duz-32"><span class="duz" style="font-size:1em;" xml:lang="tr-TR">Diane plastik kasalardan birine yaslandı. Meyve ve şeker kokusu midesini bulandırıyordu.</span></p>
				<p class="duz-32"><span class="duz" style="font-size:1em;" xml:lang="tr-TR">– Çıkalım buradan, diye mırıldandı. Gerçekten... burada... fazla dayanamayacağım...</span></p>
				<p class="duz-32"><span class="duz" style="font-size:1em;" xml:lang="tr-TR">Şafak rüzgârı onu bir ölçüde canlandırsa da, yeniden konuşabilmesi için birkaç dakikanın geçmesi gerekti. Sonunda sormayı başardı:</span></p>
				<p class="duz-32"><span class="duz" style="font-size:1em;" xml:lang="tr-TR">– Bütün bunları bana neden anlatıyorsunuz?</span></p>
				<p class="duz-32"><span class="duz" style="font-size:1em;" xml:lang="tr-TR">Langlois kaşlarını ne denli şaşırdığını göstermek istercesine kaldırdı.</span></p>
				<p class="duz-32"><span class="duz" style="font-size:1em;" xml:lang="tr-TR">– Çünkü siz bu hikâyenin tam ortasında yer aldını</span><span class="duz" style="font-size:1em;" xml:lang="tr-TR">z! Bir cinayetle karşı karşıya olmasak da, elimizde sahte hekimlik, hastaneye izinsiz girmek ve – kuşkusuz – sahte kimlik kullanmak suçları var... (İşaret parmağını uzattı.) Bu nedenle, siz bizim için davacı konumundasınız.</span></p>
				<p class="duz-32"><span class="duz" style="font-size:1em;" xml:lang="tr-TR">Diane birden kendini daha sakin hissetti. Cevap verecek gücü buldu:</span></p>
				<p class="duz-32"><span class="duz" style="font-size:1em;" xml:lang="tr-TR">– Hiçbir şey anlamamışsınız, Komiser. Kim olursa olsun, ne amaçla hareket ederse etsin, bu adam oğlumun hayatını kurtardı. Bu arada, benimkini de. Kullandığı yöntem beni hiç ilgilendirmiyor. Şu anda en büyük üzüntüm, ona teşekkür edememek, anlaşıldı mı? Üstelik soruşturmanızın bu konuda bana yardımcı olacağını da sanmıyorum.</span></p>
				<p class="duz-32"><span class="duz" style="font-size:1em;" xml:lang="tr-TR">Langlois böyle cevapları çok işittiğini belirtir bir hareket yaptı.</span></p>
				<p class="duz-32"><span class="duz" style="font-size:1em;" xml:lang="tr-TR">– Ne demek istediğimi pekâlâ anladınız. Bu olayda birden fazla bilinmeyen var. Bana kalırsa dosya yeni açılıyor. Üstelik ben...</span></p>
				<p class="duz-32"><span class="duz" style="font-size:1em;" xml:lang="tr-TR">Çağrı cihazının tiz sesi duyuldu. Komiser cihazı kemerinden söktü, ekrandaki mesajı okudu. Çağrı cihazını Diane’a uzatıp, sordu:</span></p>
				<p class="duz-32"><span class="duz" style="font-size:1em;" xml:lang="tr-TR">– Ne demiştim?</span></p>
				<p class="duz-32"/>
				<p class="duz-32"/>
			</div>
		</div>
	</body>
</html>