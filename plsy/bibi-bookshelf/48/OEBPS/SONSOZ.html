<html xmlns="http://www.w3.org/1999/xhtml">
	<head>
		<title>SONSOZ.html</title>
		<link href="template.css" rel="stylesheet" type="text/css"/>
	</head>
	<body>
		<div id="SONSOZ.html" xml:lang="tr-TR">
			<div class="story">
				<p class="bolum-ismi"><span class="bolum-ismi-72" style="font-size:1em;" xml:lang="tr-TR">Sonsöz</span></p>
				<p class="duz-73"><span class="duz" style="font-size:1em;" xml:lang="tr-TR">Güneş odaya sıcak süt gibi yayılıyordu.</span></p>
				<p class="duz-73"><span class="duz" style="font-size:1em;" xml:lang="tr-TR">Büronun ahşap kaplamaları çikolata renkli parıltılar yansıtırken, parkeler, sanki çayla boyanmış gibi, altın kıvılcımlar saçıyordu. Hâlâ düşlerle ve belirsiz heyecanlarla beslenen bir yumuşaklığın hissedildiği gerçek bir kahvaltı dekoru.</span></p>
				<p class="duz-73"><span class="duz" style="font-size:1em;" xml:lang="tr-TR">– Anlayamıyorum, diye tekrar etti kadın. Oğlunuzun adını değiştirmek istiyorsunuz, öyle mi</span><span class="duz" style="font-size:1em;" xml:lang="tr-TR">?</span></p>
				<p class="duz-73"><span class="duz" style="font-size:1em;" xml:lang="tr-TR">Diane başını sallamakla yetindi. Beşinci Bölge Belediyesi’nin nüfus müdürlüğündeydi. Kadın memur devam etti:</span></p>
				<p class="duz-73"><span class="duz" style="font-size:1em;" xml:lang="tr-TR">– Böyle bir isteğe pek sık rastlamıyoruz da.</span></p>
				<p class="duz-73"><span class="duz" style="font-size:1em;" xml:lang="tr-TR">Kadın gözlerini karşısındakinin sargılı kolundan, yüzündeki yara izlerinden ayıramıyordu bir türlü. Homurdanarak bir dosya açtı:</span></p>
				<p class="duz-73"><span class="duz" style="font-size:1em;" xml:lang="tr-TR">– Bunun mümkün olup olmadığını bile bilmiyorum...</span></p>
				<p class="duz-73"><span class="duz" style="font-size:1em;" xml:lang="tr-TR">– Boş verin.</span></p>
				<p class="duz-73"><span class="duz" style="font-size:1em;" xml:lang="tr-TR">– Efendim?</span></p>
				<p class="duz-73"><span class="duz" style="font-size:1em;" xml:lang="tr-TR">Diane bir silkinişte kalktı.</span></p>
				<p class="duz-73"><span class="duz" style="font-size:1em;" xml:lang="tr-TR">– Size boş verin, dedim. Galiba pek emin değilim. Sizi ararım.</span></p>
				<p class="duz-73"><span class="duz" style="font-size:1em;" xml:lang="tr-TR">Belediye binasının önünde durdu, aralık ayının buz gibi havasını soludu. Panthéon Meydanı’nın üzerinde salınan ışıklı çelenklere baktı. Kabrin görkemi karşısındaki bu Noel süslemelerinin hafifliğinden hoşlanırdı hep.</span></p>
				<p class="duz-73"><span class="duz" style="font-size:1em;" xml:lang="tr-TR">Soufflot Sokağı’na sapıp, düşüncelerine kaldığı yerden devam etti. Birkaç günden beri, aynı tutkuyla yaşıyordu; Lucien’a taş meclis macerası sırasında ölen iki erkeğin adını vermek. Oysa belediye görevlisinin karşısında, isteğinin ne denli mantıksız olduğunu anlamıştı.</span></p>
				<p class="duz-73"><span class="duz" style="font-size:1em;" xml:lang="tr-TR">Lucien, üzerine şehitlerin adlarının kazıldığı bir mermer değildi. Üstelik samimi olmak gerekirse, o adları hiç sevmiyordu Diane; ne Patrick’i ne de Giovanni’yi. Bir de, kargaşada yitirdiği dostlarını hatırlamak için sembolik hareketlere hiç mi hiç ihtiyacı yoktu. Onlar İrène Pandove’la birlikte, tokamak tarihinin masum kurbanları olarak belleğinde yaşayacaklardı.</span></p>
				<p class="duz-73"/>
				<p class="duz-ilk-paragraf-11"><span class="duz" style="font-size:1em;" xml:lang="tr-TR">Paris’e döndüğünde, Patrick Langlois cinayetiyle ilgisi olmadığını kanıtlamakta güçlük çekmemişti. Aslında kimse onu cinayetle suçlamayı bile düşünmemişti; tıpkı Bruner Vakfı’ndaki katliamda ve İrène Pandove’un “intiharında” kimsenin ondan kuşkulanmadığı gibi. Sadece, ifadesinde İtalya’ya kaçıp saklandığını belirtmesi şaşırtmıştı insanları. Dosya rafa kaldırılmıştı. Sorgu yargıcı cinayeti bir nükleer araştırma konusunda bir araya gelmiş komünist sığınmacılar arasında karanlık bir hesaplaşma olarak nitelendirmişti.</span></p>
				<p class="duz-73"><span class="duz" style="font-size:1em;" xml:lang="tr-TR">Kaybolmasına rağmen, kimse Sybille Thiberge’in bu macerada oynadığı anahtar rolden kuşkulanmamıştı. Charles Helikian önceleri endişelenmiş, sonra da karısının başka bir erkekle kaçtığını düşünmüştü. Diane’la arada sırada görüşüyorlardı. Birlikte, Sybille’in gizemli gidişinden bahsediyorlardı. O zaman da Diane, Sybille’in gizli bir yaşamı olabileceğine değiniyordu. Böylesi kuramlar adamcağızı umutsuzluk uçurumlarına sürüklüyordu. Ne var ki Diane’ın gözünde bu, kötülüklerin en hafifiydi; hayatı pahasına da olsa açıklayamayacağı, itiraf edemeyeceği başka sırlar, başka gerçekler biliyordu genç kadın.</span></p>
				<p class="duz-73"><span class="duz" style="font-size:1em;" xml:lang="tr-TR">Edmond-Rostand Meydanı’ndan geçip, Luxembourg Bahçeleri’ne girdi. Ortadaki havuzu çevreleyen parmaklık boyunca yürüyüp kukla tiyatrosuna, büfeye, salıncaklara çıkan basamaklara vardı. Kestanelerin çıplak dalları altında, taşlardan yapılmış bir çember gördü. Tokamakı, çember biçimli laboratuvarı, üstün güçlerle bir pazarlık yapıp karşılığını ruhlarıyla ödeyen yedi şamanı hatırladı. Gördüğü, içinde kapüşonlu çocukların oynadığı bir kum havuzundan başka bir şey değildi. Birden onu orada, polar başlığıyla, kumdan inşaatıyla – dalgakıran, su hendeği, kale – uğraşırken buldu.</span></p>
				<p class="duz-73"><span class="duz" style="font-size:1em;" xml:lang="tr-TR">Bir ağacın ardına geçti, kendi soluğunun buharı arasından, sadece kendi zevki için, onu izledi. Lucien kasım ayının ilk günlerinde kendine gelmişti. 22 kasım günü de Necker Hastanesi’nden çıkmıştı. Aralık ayının ilk haftasıyla birlikte, sevdiği oyunlara kavuşmuştu. 14 aralık günü hem korkulan hem de beklenen o iki heceyi söylemişti: “Anne.” Diane çocuğun kesinlikle geçmişin tehlikesinden uzakta olduğunu anlamıştı.</span></p>
				<p class="duz-73"><span class="duz" style="font-size:1em;" xml:lang="tr-TR">Karşılaşmak zorunda kaldığı korku kalıntılarını, ortaya çıkardığı inanılmaz gerçekleri, dünyanın kokuşmuşluğunu kendi gözleriyle görmüş olduğunu hatırlamamaya yemin etmişti. Haftalar geçtikçe, içinde yepyeni bir inanç oluşuyordu. Onu rahatlatan bir düşünce. Eugen Talikh’i, halkının güçlerini ele geçirmeye çalışan adamı düşünüyordu. Diane onunla bir çeşit zihinsel süreklilik oluşturduğu kanısındaydı. Bunun karşılığında belli belirsiz bir aydınlığa, bir bilgiye sahip olmuştu. Akan bütün kana, bütün çılgınlığa rağmen, çember onu da eğitmişti. Bu sayede, Lucien için annelerin en iyisi olacaktı. Öteki gözcüleri evlat edinenlerle – bu arada İrène Pandove’un ailesiyle – temas kurmuştu. Çocukların gelişmesi bilinmedik güçlerin etkisi altında kalırsa, ailelerin yardımına koşmak için kendi kendine söz vermişti.</span></p>
				<p class="duz-73"><span class="duz" style="font-size:1em;" xml:lang="tr-TR">Gizlendiği yerden çıkıp, kum havuzuna doğru yürüdü. Lucien’ın yanında yine Fransa-Asya Enstitüsü’ndeki Taylandlı genç kız vardı. Çocuk Diane’ı gördü, annesine doğru koştu. Lucien tüm ağırlığıyla dikişli kolunun üzerine abanınca, Diane bağırmamak için kendini tuttu, hemen ardından çocuğun yanaklarının serinliğini aradı. Diane’ın emin olduğu tek bir şey vardı; nekahet dönemindeydi o, iyileşmek için de bir çocuğun yakınında olmaktan daha güzel bir duygu, Lucien’ın farklı istekleriyle ördüğü elekten daha iyi bir filtre yoktu. Her ayrıntı genç kadını arındırıyordu. Çocuğun ellerinin, ayaklarının, giysilerinin boyu bile Diane için yeni bir doku, saydam ve hafif yeni bir güzellik oluşturuyordu.</span></p>
				<p class="duz-son-paragraf-2-3"><span class="duz" style="font-size:1em;" xml:lang="tr-TR">Birden, bir kahkaha patlattı ve oğluyla parkın ağaçları altında dönmeye koyuldu. Evet, bugün tek bir görevi vardı; kaderinin tek çemberini oluşturan bu masumluk soluğuna, bu sevgi yamacına uyum sağlamak. Gözlerini yumdu ve ışık demetinden başka bir şey göremedi.</span></p>
				<p class="duz-son-paragraf-2-3"/>
			</div>
		</div>
	</body>
</html>