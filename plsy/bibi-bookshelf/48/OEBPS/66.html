<html xmlns="http://www.w3.org/1999/xhtml">
	<head>
		<title>66.html</title>
		<link href="template.css" rel="stylesheet" type="text/css"/>
	</head>
	<body>
		<div id="x66.html" xml:lang="tr-TR">
			<div class="story">
				<p class="bolum-ismi"><span class="bolum-ismi-67" style="font-size:1em;" xml:lang="tr-TR">66</span></p>
				<p class="duz-68"><span class="duz" style="font-size:1em;" xml:lang="tr-TR">Hava kararıyordu. Kollarını kaldırmış, Giovanni’nin getirdiği asetilenli iki gemici feneri taşıyorlardı. Bu görüntüleriyle unutulmuş bir galeri labirentinde yollarını kaybetmiş, geçmiş bir çağdan kalma madencilere benziyorlardı. Fenerlerinin yakıt haznesini değiştirmek için durduklarında, üç saatten fazla bir süredir yürümekte olduklarını fark ettiler. Bir kelime bile konuşmadan yola devam ettiler, yeni makineler, yeni reaktörler, yeni koridorlar buldular. Ama hâlâ aradıklarına uygun düşecek en ufak bir ize rastlamamışlardı.</span></p>
				<p class="duz-68"><span class="duz" style="font-size:1em;" xml:lang="tr-TR">Geceyarısına doğru, tümüyle boş, duvarları çıplak bir salonda durdular. Yorgunluktan ve açlıktan başları dönerken, bu kez soğuğun darbesini yediler. Diane bitkince bir moloz yığının üzerine çöktü. Giovanni soluk soluğa konuştu:</span></p>
				<p class="duz-68"><span class="duz" style="font-size:1em;" xml:lang="tr-TR">– Araştırmadığımız tek bir yer kaldı.</span></p>
				<p class="duz-68"><span class="duz" style="font-size:1em;" xml:lang="tr-TR">Genç kadın başını salladı. Başka bir yorumda bulunmaksızın, yola koyuldular, taş çembere doğru yöneldiler. Yeni koridorlardan, yeni avlulardan geçtikten sonra, Diane’ın görür görmez tanıdığı bir salona vardılar: tokamakın bekleme odası. Solunda, vestiyeri andıran bir oda gördüler. Diane orada, Bruner’in çevre yolunda giydiğinin eşi parkalar gördü. Parkaların yanında da maskeler, eldivenler, Geiger sayaçları. İki kafadar olabildiğince giyindi, ölçü aletlerini aldılar.</span></p>
				<p class="duz-68"><span class="duz" style="font-size:1em;" xml:lang="tr-TR">Taş çembere girdiler. Bu kez, neonlar yanmıyordu. Giovanni büyük şalterin yanına yaklaştı, kaldırmaya davrandı. Diane adamın kolunu tuttu, maskesinin içinden mırıldandı:</span></p>
				<p class="duz-68"><span class="duz" style="font-size:1em;" xml:lang="tr-TR">– Hayır. Sadece lambalarımız.</span></p>
				<p class="duz-68"><span class="duz" style="font-size:1em;" xml:lang="tr-TR">Parmakları, adımlarına uyarak sallanan lambalarına kenetlenmiş, yürümeye devam ettiler, karanlıkta tozlu sislerden geçtiler. Gizli bir bölmeyi barındıracak bir girinti, bir aralık arayarak, cüzamlı duvar boyunca ilerlediler.</span></p>
				<p class="duz-68"><span class="duz" style="font-size:1em;" xml:lang="tr-TR">– İşte.</span></p>
				<p class="duz-68"><span class="duz" style="font-size:1em;" xml:lang="tr-TR">Giovanni eldivenli elini çemberin iç duvarına gömülmüş bir kapıya uzatıyordu. Kapıyı açabilmek için birlikte yüklenmeleri gerekti. Açılan gölgeli girişi görünce, Diane bir an tereddüt geçirdi. Etnolog fenerini eline aldı, genç kadının önüne geçti. Diane bir saniye kadar bekledikten sonra, peşine takıldı. Yeni bir boşluğa vardıklarında, Geiger sayacının ekranına baktı. İbre yerinden kıpırdamamıştı; anlaşılan, radyoaktivite zamanla yok olmuştu. Diane maskesini çıkarınca, Giovanni’nin ilk basamaklarını indiği bir döner merdiven gördü. Basamaklar dev bir taşıyıcı sütunun çevresinde dönüyordu. Tokamakın altına, makinenin temellerine iniyorlardı.</span></p>
				<p class="duz-68"><span class="duz" style="font-size:1em;" xml:lang="tr-TR">Karşılarına çıkan çift kanatlı kapı çelikten ya da kurşundan değil, bu kez bakırdandı. Giovanni omzunu dayayarak kanatları birbirinden ayırdı, içeri sızdı. Diane da peşinden. Asetilenli fenerlerinin kesişen ışığında, sonunda insanca boyutlarda aletlerle dolu, yuvarlak bir salonda bulunduklarını anladılar. Hem karmaşık hem de kaba görünen, deneysel psikoloji çalışmalarında kullanıldığı düşünülebilecek makineler. Diane çevresine bakar bakmaz, aradıklarını bulduklarını sezdi. Ruh çemberi, atom çemberinin altındaydı. Kimsenin aramayı düşünemeyeceği bir yerde, cehennem dairesinin altında.</span></p>
				<p class="duz-68"><span class="duz" style="font-size:1em;" xml:lang="tr-TR">Parkalarını çıkarıp yürüdüler. Duvarlar, tavana asılı zincirlerin izlerini taşıyan parlak bir likenle kaplıydı. Halkalar bir hayalet gemi salıntısında, iç karartıcı bir düzenle tıngırdıyordu. Giovanni elektrik düğmesini aradı.</span></p>
				<p class="duz-68"><span class="duz" style="font-size:1em;" xml:lang="tr-TR">Diane bu kez ona engel olmadı. Böylesi bir yeri karanlıkta gezmek söz konusu olamazdı. Neonlar tereddütlü bir cızırtıdan sonra yandı. Salon tamamen aydınlandı. Yuvarlak duvarda, başka bir kapı yoktu. Tavanda, yarı kopuk kabloların arasında daire biçimindeki floresanlar, alanlarının dışında kalan her şeyi karanlıklara terk ediyordu.</span></p>
				<p class="duz-68"><span class="duz" style="font-size:1em;" xml:lang="tr-TR">Sanki soyguncular buralara kadar gelmeye cesaret etmemişler gibi, çevrede herhangi bir yağma belirtisi yoktu. Diane’ın dikkatini ilk çeken aletler, Faraday kafesleriydi. Mutlak bir elektrostatik tecrit sağlayan, kenarları birer metre olan, bakır kutular. Genç kadın çömeldi, kafeslerden birinin içini araştırdı. Parıltılı kahverengi zeminde elektrotlar görünüyordu; buraya insan sokulmuştu anlaşılan. Diane doğrulduğunda biraz önünde, kilise iskemleleri gibi yüksek arkalıklı, kelepçe ve deri kayışlarla donatılmış koltuklar gördü. Koltukların yanlarındaki siyah sayaçların bağlı olduğu vantuzlar, burada güçlü elektroşoklar uygulandığı izlenimini veriyordu. Yerde, mantarların ve tozların arasında, saç perçemleri gördü. Elektrotların daha iyi yerleştirilebilmeleri için, kafalar tıraş edilmişti.</span></p>
				<p class="duz-68"><span class="duz" style="font-size:1em;" xml:lang="tr-TR">Birkaç adım daha. Diane duyumsal tecrit sandıklarına, yaklaşık iki metre uzunluğunda lahitlere rastladı. Eğildi; sandıklardan birinin içindeki tuzlu suyun yüzeyinde kemik parçacıkları yüzüyordu. Küçük kemikler, muhtemelen kısa boylu adamlara ya da çocuklara ait. Lucien’ı hatırlayıp, bayılacak gibi oldu; bilincinde boşluklar oluşuyordu. Arkasındaki Giovanni birden homurdandı:</span></p>
				<p class="duz-68"><span class="duz" style="font-size:1em;" xml:lang="tr-TR">– Daha fazla dayanamayacağım. Çıkalım buradan.</span></p>
				<p class="duz-68"><span class="duz" style="font-size:1em;" xml:lang="tr-TR">– </span><span class="duz" style="font-size:1em;" xml:lang="tr-TR">Hayır, dedi Diane kararlılıkla. Daha aramamız gerek. Burada neler yapıldığını anlamamız gerek.</span></p>
				<p class="duz-68"><span class="duz" style="font-size:1em;" xml:lang="tr-TR">– Anlayacak bir şey yok! Çılgın herifler zavallı adamlara işkence yapmış, hepsi bu!</span></p>
				<p class="duz-68"><span class="duz" style="font-size:1em;" xml:lang="tr-TR">Diane dilini dudaklarından geçirdi. Hava üzüntü doluymuşçasına, tuz yüklüydü. Salonun sonunda, madenî paravanalarla ayrılmış başka bir oda gördü. O tarafa doğru yürüyünce paslanmaz çelikten bir masa, donun parçaladığı kavanozlar yerleştirilmiş metal raflar gördü. İlerledi. Cam kırıkları ayaklarının altında çıtırdadı. Ağından çıkan buhar, çevresinde bir gerçekdışılık halesi oluşturuyordu. Kavanozların dibinde soğuğun ve yalnızlığın mumyalaştırdığı kararmış birikintiler, kahverengileşmiş organlardan başka bir şey kalmamıştı.</span></p>
				<p class="duz-68"><span class="duz" style="font-size:1em;" xml:lang="tr-TR">Mekânın mantığını anlamaya başlamıştı. Her makine, her alet yapılış gayesinden saptırılmış, işkence için kullanılmıştı. Geleneksel inceleme yöntemleriyle bir yere varamayacaklarını anlayan alçaklar, cellatlığa soyunmuş, gerçeği acıyla koparmaya, ağrılar ve kesikleri izleyerek, ellerinden kaçırdıkları bir gerçeği yakalamaya çalışmışlardı. Tseven şamanların sırlarını da böyle mi sökmüşlerdi? Sanmıyordu Diane. Parapsikologların söz konusu yetenekleri ne denli şiddetli, ne denli mantıksız olursa olsun, acıyla elde etmiş olmaları mümkün değildi. Burada bile, zincirin son halkasının eksikliği açıkça belliydi.</span></p>
				<p class="duz-68"><span class="duz" style="font-size:1em;" xml:lang="tr-TR">Ameliyat masasının yanında, üzerinde bıçakların, çengellerin, sivri uçlu aletlerin sıralandığı, tekerlekli bir başka masa gördü. Bunlar, silah ile ameliyat aleti arasında bir şeylerdi. Kıvrık sapları, fildişi, sedef ya da boynuz gibi değerli maddelerle kaplı, süslü aletler.</span></p>
				<p class="duz-68"><span class="duz" style="font-size:1em;" xml:lang="tr-TR">Diane birden dondu, kaldı. Anlatılanlara göre, bazen yıldırım çarpması öylesine çabuk gerçekleşir ki, insan ateşi izlemekte güçlük çeker. Kurban yanmaz, ateşten donar. İşte etinin en gizli dokuları o şimşeği, o ele geçirilmeyi sonsuza dek unutmaz. Diane kendini tam böyle hissediyordu. Bir zamanlar yıldırıma yakalanmış, acısı benliğine işlemişti. İşte şimdi de o yıldırım kıvılcımı vücudunun her hücresinde canlanıyordu.</span></p>
				<p class="duz-68"><span class="duz" style="font-size:1em;" xml:lang="tr-TR">Üzerinde işlemeler olan aletleri hatırlıyordu. Kendi geçmişine aitti o aletler. Bayılmak üzereyken, son anda masanın kenarına tutundu. Giovanni atıldı:</span></p>
				<p class="duz-68"><span class="duz" style="font-size:1em;" xml:lang="tr-TR">– İyi misin?</span></p>
				<p class="duz-68"><span class="duz" style="font-size:1em;" xml:lang="tr-TR">Diane iki eliyle tekerlekli masaya dayandı. Keskin aletler yere, kavanoz kırıklarının arasına saçıldı. Cam şangırtısına karşı demir tıngırtısı. Parıltılar kırpışan gözkapaklarının altında dans ediyordu. İtalyan yerdeki bıçaklara bakıp sordu:</span></p>
				<p class="duz-68"><span class="duz" style="font-size:1em;" xml:lang="tr-TR">– Ne var? Ne oldu?</span></p>
				<p class="duz-68"><span class="duz" style="font-size:1em;" xml:lang="tr-TR">– Bu... bu aletleri tanıyorum, diye kekeledi.</span></p>
				<p class="duz-68"><span class="duz" style="font-size:1em;" xml:lang="tr-TR">– Ne! Ne diyorsun?</span></p>
				<p class="duz-68"><span class="duz" style="font-size:1em;" xml:lang="tr-TR">– Benim üzerimde kullanıldı.</span></p>
				<p class="duz-68"><span class="duz" style="font-size:1em;" xml:lang="tr-TR">Giovanni genç kadını şaşkın, aynı zamanda da bitkin bakışlarla izledi. Diane birkaç dakika tereddüt etti, artık geri çekilmek için çok geçti.</span></p>
				<p class="duz-68"><span class="duz" style="font-size:1em;" xml:lang="tr-TR">– 1983’teydi, diye anlattı. Kavurucu bir temmuz gecesi. On dördüme basmak üzereydim. Paris’in banliyösünde, Nogent-sur-Marne sokaklarında tek başıma, bir düğünden yaya dönüyordum. Bana saldırdıklarında, nehrin kıyısında yürüyordum.</span></p>
				<p class="duz-68"><span class="duz" style="font-size:1em;" xml:lang="tr-TR">Duraklayıp yutkundu.</span></p>
				<p class="duz-68"><span class="duz" style="font-size:1em;" xml:lang="tr-TR">– Neredeyse hiçbir şey göremedim, diye devam etti. Kendimi sırtüstü yatar buldum. Kukuletalı bir adam yüzümü eziyor, ağzıma otlar tıkıştırıyor, beni soyuyordu. Boğuluyordum, bağırmaya çalışıyordum; sadece... sadece uzaktaki söğütleri, birkaç evin ışığını görebiliyordum.</span></p>
				<p class="duz-68"><span class="duz" style="font-size:1em;" xml:lang="tr-TR">Soluğu tükenince, derin bir nefes aldı; tuzlu hava boğazını daha da kuruttu. Oysa tuhaf bir rahatlık hissediyordu. Bu kelimelerin dudaklarından döküleceğine hiç inanamazdı. İtalyan çekinerek sordu:</span></p>
				<p class="duz-68"><span class="duz" style="font-size:1em;" xml:lang="tr-TR">– O adam, sana ne yaptı? Sana...</span></p>
				<p class="duz-68"><span class="duz" style="font-size:1em;" xml:lang="tr-TR">– Tecavüz mü</span><span class="duz" style="font-size:1em;" xml:lang="tr-TR">?</span></p>
				<p class="duz-68"><span class="duz" style="font-size:1em;" xml:lang="tr-TR">Çizgileri bir tebessümle yumuşadı.</span></p>
				<p class="duz-68"><span class="duz" style="font-size:1em;" xml:lang="tr-TR">– Hayır. O anda sadece korkunç bir yanma hissettim. Gözlerimi açtığımda, kaybolmuştu. Orada, nehir kenarında, şok geçirmiş durumdaydım. Bacaklarım kan içindeydi... Eve kadar gitmeyi başardım. Yaramı dezenfekte ettim. Pansuman yaptım. Doktora falan gitmedim. Anneme hiçbir şey anlatmadım. Yaralarım geçti. Çok sonraları, anatomi kitaplarının da yardımıyla, o alçağın bana ne yaptığını anladım.</span></p>
				<p class="duz-68"><span class="duz" style="font-size:1em;" xml:lang="tr-TR">Durakladı. O anın korkunçluğunu şimdi anlıyordu. Tüm çabalarına, tüm inadına rağmen, hayatının her dakikasını, her saniyesini o sarsıntıyla geçirmişti. İşte o zaman o yasak kelimeler, ağzında korlaşmış çakıl taşları gibi bekleyen o sözler döküldü:</span></p>
				<p class="duz-68"><span class="duz" style="font-size:1em;" xml:lang="tr-TR">– Saldırgan cinsel organımı doğradı.</span></p>
				<p class="duz-68"><span class="duz" style="font-size:1em;" xml:lang="tr-TR">Bakışlarını kaldırdığında İtalyan’ın, kendi şaşkınlığının hedefi olmuş gibi donup kaldığını gördü. Adam sonunda mırıldanmayı başardı:</span></p>
				<p class="duz-68"><span class="duz" style="font-size:1em;" xml:lang="tr-TR">– İyi ama, bu anlattıklarının tokamakla ne ilgisi var? Bu aletlerle?</span></p>
				<p class="duz-68"><span class="duz" style="font-size:1em;" xml:lang="tr-TR">Diane kısık sesle devam etti:</span></p>
				<p class="duz-68"><span class="duz" style="font-size:1em;" xml:lang="tr-TR">– O gece görebildiğim tek şey, saldırganın eldivenli elinde tuttuğu silahtı. (Ayağıyla yerdeki neşterlerden birine dokundu.) Bunlardan biriydi; aynı fildişi sap, aynı işlemeler...</span></p>
				<p class="duz-68"><span class="duz" style="font-size:1em;" xml:lang="tr-TR">Giovanni’nin mantığı bu son bilmece karşısında şaha kalkmış gibiydi.</span></p>
				<p class="duz-68"><span class="duz" style="font-size:1em;" xml:lang="tr-TR">– Bu dediğin... imkânsız, dedi.</span></p>
				<p class="duz-68"><span class="duz" style="font-size:1em;" xml:lang="tr-TR">– Tam tersine, her şey mümkün. Ve mantıklı. Bu işteki rolüm, o birinci saldırıdan kaynaklanıyor. Belki de tam tersi; belki de saldırı, bu taş çemberin altında yazılmış tarihin bir halkasıydı. Bir kadın olarak, bu kesikle doğdum. Belki de soruşturmanın anahtarını bize bu kesik verecek.</span></p>
				<p class="duz-68"><span class="duz" style="font-size:1em;" xml:lang="tr-TR">Diane birden sustu.</span></p>
				<p class="duz-68"><span class="duz" style="font-size:1em;" xml:lang="tr-TR">Salonun loşluğunda alkışlar duyuluyordu.</span></p>
				<p class="duz-68"/>
				<p class="duz-68"/>
				<p class="duz-68"/>
			</div>
		</div>
	</body>
</html>