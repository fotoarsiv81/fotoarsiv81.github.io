<html xmlns="http://www.w3.org/1999/xhtml">
	<head>
		<title>35.html</title>
		<link href="template.css" rel="stylesheet" type="text/css"/>
	</head>
	<body>
		<div id="x35.html" xml:lang="tr-TR">
			<div class="story">
				<p class="bolum-ismi"><span class="bolum-ismi-51" style="font-size:1em;" xml:lang="tr-TR">35</span></p>
				<p class="duz-52"><span class="duz" style="font-size:1em;" xml:lang="tr-TR">Hastane odasında yataktan başka bir eşya yoktu. Oda karanlığa gömülmüştü. Bir koluyla yüzünü kapatarak uzanmış Diane, kapının altındaki boşlukta, nöbet tutan polisin ayaklarından başka bir yerini göremiyordu. Saatine baktı. Sabahın altısı. Demek bütün gece uyumuştu. Gözlerini yumdu, kafasını toparlamaya çalıştı. Yeşim ve bronz kaplı banyoda, yılan derili adamı tanıdığı sırada, parkın içinden döner ışıklar çıkmıştı. Polis. Diane o anda, tuhaf bir rahatlık duymuştu; bu maceranın ilk mantıklı gelişmesiydi bu. Demek müzede bir alarm sistemi vardı. Tablolar koruma altındaydı; öyle olmaları da gerekirdi. Çatışma alarmı harekete geçirmiş, Saint-Germain-en-Laye Karakolu’nu uyarmıştı. İşte o zaman cesetleri, silahların üzerindeki parmak izlerini hatırladı. Genç bir kadının saldırı tüfekleri kuşanmış üç katille başa çıktığına kim inanır</span><span class="duz" style="font-size:1em;" xml:lang="tr-TR">? Cinayetleri itiraf etmemek yoluna gidebilirdi. Ne de olsa, adamların kendi tabancalarını kullanmıştı.</span></p>
				<p class="duz-52"><span class="duz" style="font-size:1em;" xml:lang="tr-TR">Büyük bir güçlükle, </span><span class="italik-12" style="font-size:1em;" xml:lang="tr-TR">Düzenlemeler </span><span class="duz" style="font-size:1em;" xml:lang="tr-TR">salonuna dönmüş, silahları ve cesetleri ateşlediği kurşunların izlediği yola göre yerleştirmişti. Gözlüğünü de bulmuştu orada. Sapasağlam. Bu buluş, düşüncelerinin biraz daha aydınlanmasına yaramıştı. Adamların eldivenlerini çıkarmış, ellerini teker teker kabzalara bastırmıştı. Salona giren polisler, çevresi ceset ve Mondrian tablolarıyla dolu, diz çökmüş bir kadın bulmuşlardı.</span></p>
				<p class="duz-52"><span class="duz" style="font-size:1em;" xml:lang="tr-TR">Gerisi daha da kolay olmuştu. Polis otomobilinde, kendi bitkinliğine yenik düşmesi yetmişti. Sorgucular soru sordukları kadar cevap da bulmuşlar, üç katilin genç kadına saldırdıktan sonra birbirlerini öldürdükleri sonucuna varmışlardı. İlginçtir, Diane’ı saldırının hedefi olarak düşünmemişlerdi hiç. Diane fazla ısrar etmemişti, yine de polislerin katillerin kimliğini bildiğini hissetmişti.</span></p>
				<p class="duz-52"><span class="duz" style="font-size:1em;" xml:lang="tr-TR">Vésinet-Le Pecq Kliniği’ndeki nöbetçi doktor, içini rahatlatmıştı. Diane’ın sadece yara ve çürükleri vardı. Sol bilekteki sızı da, basit bir burkulmaydı. Önemli olan yaraları, kendi takılarıyla ilgiliydi; altın halkası burnunu kıkırdağa kadar yırtmıştı. Göbek deliğine kaynamış olana, perçine gelince, onu çıkarmak için lokal anestezi ve yarım saatlik cerrahî müdahale gerekmişti.</span></p>
				<p class="duz-52"><span class="duz" style="font-size:1em;" xml:lang="tr-TR">Diane’a sakinleştirici ilaçlar verip, bu odaya getirmişlerdi. Hemen uykuya dalmıştı ama şimdi, ağrı kesicilerin de etkisiyle, hiçbir sızı duymaksızın, boşlukta süzülüyormuş gibi geliyordu ona. İçinde sadece inanılmaz aydınlıkta, güçlü bir zihin açıklığı vardı. Bildiklerinin listesini çıkarmasına yardımcı olan bir zihin açıklığı.</span></p>
				<p class="duz-52"><span class="duz" style="font-size:1em;" xml:lang="tr-TR">Bruner Vakfı’nın kurucusu, ünlü seyyah, Tseven ve parapsikoloji uzmanı François Bruner, 22 eylül 1999 günü suç ortaklarıyla birlikte Paris çevre yolu üzerinde bir cinayet planlamış, Lucien’ı öldürmeye çalışmıştı.</span></p>
				<p class="duz-52"><span class="duz" style="font-size:1em;" xml:lang="tr-TR">Die Charité Çocuk Hastanesi’nin baş anestezi uzmanı Rolf van Kaen, 5 ekim 1999’da çocuğa gizli bir müdahalede bulunmuş, akupunktur yöntemlerinden yararlanarak onu kurtarmaya çalışmıştı.</span></p>
				<p class="duz-52"><span class="duz" style="font-size:1em;" xml:lang="tr-TR">Her iki adam da Lucien hakkında Diane’ın bilmediği bir gerçeği biliyordu; belki de birinin onu ortadan kaldırmasını, ötekinin de tam tersine, Lucien’ı kurtarmasını dayatan, çocuğun gerçek gücüyle ilgili bir şeydi bu.</span></p>
				<p class="duz-52"><span class="duz" style="font-size:1em;" xml:lang="tr-TR">Neydi bu güç? Diane cevapsız soruyu bir kenara bıraktı, en son öğrendiğinin, belki de en korkunç olanının üzerinde durdu.</span></p>
				<p class="duz-52"><span class="duz" style="font-size:1em;" xml:lang="tr-TR">Bu işte bir katil daha vardı.</span></p>
				<p class="duz-52"><span class="duz" style="font-size:1em;" xml:lang="tr-TR">5 ekim 1999 gecesi, Necker Hastanesi’nin mutfağında Rolf van Kaen’in kalbini parçalayan adam. Aynı uygulamayı 12 ekim 1999 günü, muhtemelen Diane’ın müzeye gelişinden birkaç saat önce François Bruner’e yapan adam.</span></p>
				<p class="duz-52"><span class="duz" style="font-size:1em;" xml:lang="tr-TR">Kapının kilidi yuvasında tıkırdadı. Odaya gün ışığıyla halelenmiş iki polis memuru girdi. Peşlerinden de yüksek bir gölge. Diane gözlüğüne sarıldı. Siyah kazağı, demir yongası saçları tanıdı. Patrick Langlois her zamankinden daha somurtkan görünüyordu.</span></p>
				<p class="duz-52"><span class="duz" style="font-size:1em;" xml:lang="tr-TR">Diane’ın şiş yüzünü görünce, hayranlıkla ıslık çaldı, sonra tehdit etti:</span></p>
				<p class="duz-52"><span class="duz" style="font-size:1em;" xml:lang="tr-TR">– Bu saçmalıklara bir son vermenin zamanı gelmedi mi hâlâ?</span></p>
				<p class="duz-52"/>
				<p class="duz-52"/>
				<p class="duz-52"/>
			</div>
		</div>
	</body>
</html>