<html xmlns="http://www.w3.org/1999/xhtml">
	<head>
		<title>72.html</title>
		<link href="template.css" rel="stylesheet" type="text/css"/>
	</head>
	<body>
		<div id="x72.html" xml:lang="tr-TR">
			<div class="story">
				<p class="bolum-ismi"><span class="bolum-ismi-2" style="font-size:1em;" xml:lang="tr-TR">72</span></p>
				<p class="duz-2"><span class="duz" style="font-size:1em;" xml:lang="tr-TR">Şafak, incecik uçlarıyla rüzgârı okşar gibi salınan yüksek otları, kızıl bir özsu gibi yavaşça aleve boğuyordu. Üç şaman ormandaki açıklıkta, </span><span class="italik" style="font-size:1em;" xml:lang="tr-TR">alaa</span><span class="duz" style="font-size:1em;" xml:lang="tr-TR">’da, ilerliyor, birbirlerinden uzaklaşıyor, her biri diğerinden gözünü ayırmadan, güvensizlikle hareket ediyor, gölgeleri gitgide kusursuz bir üçgenin üç köşesine dönüşüyordu. Diane Giovanni’yle birlikte, tokamakın beton tepeciklerinden birinin üzerinde kalmıştı. Şamanlar onları orada öylece bırakmışlar, kendi kavgalarından başka bir şey düşünmez olmuşlardı. </span></p>
				<p class="duz-2"><span class="duz" style="font-size:1em;" xml:lang="tr-TR">Diane ovanın üzerindekileri seçmeye çalışıyordu, ama uzun otlardan, gitgide şamanları içer, yutar, eritir görünen yeşilimsi otlardan başka bir şey göremez olmuştu. Dövüşçüler birbirlerinden yüz metre kadar açıldıklarında, bir hareketsizlik, bir taş donukluğu oldu. Şafakta, bir çeşit gerilim.</span></p>
				<p class="duz-2"><span class="duz" style="font-size:1em;" xml:lang="tr-TR">Üç şaman soyundu. Diane soluk tenler, kemikli kol ve bacaklar gördü. Farkında olmadan, dikkatini annesine verdi. Bitki dalgasına karışan yuvarlak ve kaslı omuzlarını gördü. Rüzgârda savrulan beyaz perçemleri gördü. Sonra açıklığın hareketinde sallananın kadın olduğunu anladı. Annesi uykuya dalmak üzereydi. Ruhlara doğru görülmez bir köprü oluşturan o geçici, belirsiz duruma kayıyordu...</span></p>
				<p class="duz-2"><span class="duz" style="font-size:1em;" xml:lang="tr-TR">Diane hâlâ gerçeği kabullenmeyi reddederken, imkânsız gerçekleşti.</span></p>
				<p class="duz-2"><span class="duz" style="font-size:1em;" xml:lang="tr-TR">Bir gölge üzerinden geçti. Bakışlarını kaldırdı. On metre üzerinde, dev gibi bir kartal havada asılı duruyordu. Göğün üzerine tutturulmuş gibi, kusursuz bir gözetleme konumunda, tüyden bir haç. Bir saniye sonra, içten yükselen, toprağın derinliklerinden çıkar gibi bir uğultu duyuldu. Diane gözlerini annesinin uykuya dalarken kazdığı noktaya dikti.</span></p>
				<p class="duz-2"><span class="duz" style="font-size:1em;" xml:lang="tr-TR">Bitki kargaşasının ortasında dev gibi bir ayı dikiliyordu. Boyu en az iki metre, kahverengi bir ayı, bir boz ayı. Kahverengi postu pırıltılar saçıyordu. Sırtındaki kambur bir güç anıtını andırıyor, kapkara gözlerin parıldadığı ürkütücü ve kendinden emin yüzünden hiçbir şey okunamıyordu. “Bir dişi” dedi Diane hiç tereddüt etmeden. Hayvan arka ayaklarının üzerine dikildi ve sanki taygadaki en ufak bir parçacık bile bundan böyle öfkesini hesaba katmak zorundaymış gibi, kükredi.</span></p>
				<p class="duz-2"><span class="duz" style="font-size:1em;" xml:lang="tr-TR">Diane’ın içinde ne korku vardı ne de endişe. Böylesi duyguların üzerindeydi. Üçüncü noktaya döndü; Paul Sacher’nin otlar arasında kaybolduğu yere. Gözleri artık o yaşlı çapkını değil, kurdun, Sibirya taygasına özel </span><span class="italik" style="font-size:1em;" xml:lang="tr-TR">Canis lupus campestris</span><span class="duz" style="font-size:1em;" xml:lang="tr-TR">’in fırça gibi dik tüylerini arıyordu.</span></p>
				<p class="duz-2"><span class="duz" style="font-size:1em;" xml:lang="tr-TR">Hiçbir şey göremedi ama, bundan önceki seyahatlerinde de sıkça karşılaştığı gibi, havada özel bir koku sezdi. Açlık ve gerginlik yüklü av kokusu, o anın her bölümüne egemen olmuş gibiydi. Solunda bir hışırtı duydu. Diane hepsini aynı zamanda algıladı; tüm gücüyle ileri atılmış siyah ve beyaz boynu, otları yaran ince uzun burnu, bir adım sonra saldıracakmış gibi görünen, coşkudan pırıl pırıl, koyu siyah gözleri.</span></p>
				<p class="duz-2"><span class="duz" style="font-size:1em;" xml:lang="tr-TR">Diane, Giovanni’yi kolundan tutup peşinden sürükledi. Laboratuvar binalarından uzaklaşıp, açıklık boyunca koştular. Birden, ayaklarının altındaki yol yok oldu. Dik yamaçtan aşağı yuvarlandılar, keskin taşlara çarpıp yaralandılar, sonra da yumuşak toprağın üzerine düştüler. Diane zaman geçirmeden en önemli şeyi yokladı; gözlüğünü düşürmüştü. Birkaç metre ötede, Giovanni de aynı durumdaydı. Bu basit ayrıntı, genç kadını yıktı; olağanüstü güçlü hayvanların karşısında, gözleri şaşı, üstleri başları toz içinde, savunmasız iki zavallı. Ne var ki çerçevesini eline aldığında kurdun kaybolduğunu gördü. Avcı, en azından şimdilik, avından vazgeçmişti. Giovanni gözlüğünü burnuna yerleştirirken ho</span><span class="duz" style="font-size:1em;" xml:lang="tr-TR">murdandı:</span></p>
				<p class="duz-2"><span class="duz" style="font-size:1em;" xml:lang="tr-TR">– İyi ama, neler oluyor? Ne oluyor?</span></p>
				<p class="duz-2"><span class="duz" style="font-size:1em;" xml:lang="tr-TR">Diane daha şimdiden annesini son gördüğü yerle arasındaki uzaklığı hesaplıyordu. Böyle bakıldığında, batıya doğru dört yüz metre. Tehlikeliydi tehlikeli olmasına da, başka çare yoktu. “Beni burada bekle” dedi. Yamaca uzandı, tırmanmak için bulduğu köklere sarıldı. “Aklımdan bile geçirmem” dedi Giovanni peşine düşerken.</span></p>
				<p class="duz-2"><span class="duz" style="font-size:1em;" xml:lang="tr-TR">Birlikte tırmanıp, birlikte bitki dalgalarına daldılar. Diane pek güvenilir bir yön bulma yeteneğine sahip değildi ama, ayının görüntüsü belleğini yakıyordu. Otların arasında, değişim yerine kadar süründüler. Diane annesinin giysilerini buldu. Ceplerini karıştırdı, Glock’u aldı. 45’lik. Kabzadaki şarjörü çıkarıp saydı; on beş, bir tane de namluda. Öteki iki rakibin silahlarını düşündü. Gidip aramaya değer mi? Hayır, çok tehlikeli. Hiç ses çıkarmadan, hiçbir yere değmeden geri döndüler, yine yamaçtan aşağıya indiler.</span></p>
				<p class="duz-2"><span class="duz" style="font-size:1em;" xml:lang="tr-TR">Diane durumu değerlendirmeye çalıştı. Üç hayvandılar. Saf avcı güdüsüyle hareket eden üç yırtıcı. Güçlü ve yok edici üç hayvan. Her şeyi bilen algılara sahip, duyarlı, sezgili üç yaratık. Çevreleriyle kusursuz bir uyum içinde, kuralları kusursuz bilen üç savaşçı. Bu düşünce bile yanlıştı; onlar doğayla uyumlu değildi, doğanın kendisiydi. Doğanın yasalarını, güçlerini, hareketlerini paylaşıyorlardı. Sadece bu titreşim bile onların var oluş nedeniydi. Bu titreşim onların ta kendisiydi.</span></p>
				<p class="duz-2"><span class="duz" style="font-size:1em;" xml:lang="tr-TR">Arkadaşına döndü:</span></p>
				<p class="duz-2"><span class="duz" style="font-size:1em;" xml:lang="tr-TR">– Giovanni, beni dikkatle dinle. Buradan kurtulmanın tek yolu, çevremizi bir insanın değerlendirdiği gibi değerlendirmemek, anlıyor musun?</span></p>
				<p class="duz-2"><span class="duz" style="font-size:1em;" xml:lang="tr-TR">– Hayır.</span></p>
				<p class="duz-2"><span class="duz" style="font-size:1em;" xml:lang="tr-TR">– Tek bir orman yok, diye devam etti. Ne kadar hayvan cinsi varsa, o kadar da orman var. Her hayvan çevreyi ihtiyaçlarının ve duyularının ölçüsünde algılayıp, değerlendiriyor. Her hayvan kendi dünyasını kuruyor, onun ötesini görmüyor. Etolojide </span><span class="italik" style="font-size:1em;" xml:lang="tr-TR">umwelt</span><span class="dipnot-no-1" style="font-size:0.76em;" xml:lang="tr-TR"><a class="footnote-link" href="#footnote-231-1" id="footnote-231-1-backlink">1</a></span><span class="duz" style="font-size:1em;" xml:lang="tr-TR"> olarak adlandırılan, işte. Postumuzu kurtarmak istiyorsak, düşmanlarımızın görüş açısına sahip olmamız şart. Ayının, kurdun ve kartalın dünyasını dikkate almalıyız. Çünkü savaş alanımız, beş duyumuzla algıladığımız bu manzara değil, ayının, kurdun ve kartalın dünyası. Anladın mı?</span></p>
				<p class="duz-2"><span class="duz" style="font-size:1em;" xml:lang="tr-TR">– Ama... şeyy... onların dünyası hakkında...</span></p>
				<p class="duz-2"><span class="duz" style="font-size:1em;" xml:lang="tr-TR">Diane gururla gülümsemesine engel olamadı. Bu mekanizmaları kaç zamandır inceliyordu</span><span class="duz" style="font-size:1em;" xml:lang="tr-TR">? Algılama sistemlerine, çatışma stratejilerine ne ölçüde girebilmişti? Rüzgâr ikisini buz gibi yakarken, her rakibin resmini çizmeye karar verdi.</span></p>
				<p class="duz-2"/>
				<p class="duz-ilk-paragraf-1"><span class="duz" style="font-size:1em;" xml:lang="tr-TR">KARTAL: her şeyi gören bir kuş. Tüp biçimindeki gözleri sayesinde, gördüklerini inanılmaz boyutlarda büyütebiliyor. Ormanın yüz metre üzerinden uçarken, dikkatini minicik bir kemirgenin üzerinde öylesine toplayabiliyor ki, o küçük hayvan tüm gözünü kaplıyor. Kartal bunu yaparken, bir başka mucizeyi de gerçekleştirebiliyor; gözlerini iki değişik yöne çevirebiliyor. Tam önündeki hedefine bakarken, aynı zamanda da pençelerinin doğrultusunu ayarlayıp, kapma hareketine hazırlanabiliyor.</span></p>
				<p class="duz-2"><span class="duz" style="font-size:1em;" xml:lang="tr-TR">O sırada kanatları – açıldığında yaklaşık üç metre – süzülmesine yardımcı oluyor. Kartal avının üzerine saatte seksen kilometrelik bir hızla inerken, avının tepesine ulaştığında, saniyenin çok kısa bir bölümünde yavaşlayabiliyor, hiç ses çıkarmadan, yürüyen bir adamın adımlarının hızına inebiliyor. Kurbanı öldüğünü bile hissetmiyor. Daha irkilip sıçrayacak zaman bulamadan, gaga ve pençeler vücuduna gömülüyor.</span></p>
				<p class="duz-2"><span class="duz" style="font-size:1em;" xml:lang="tr-TR">Kartalın tek zaafı, ışığa bağımlı olması. Gözünün aşırı derinliği görüş alanını karartıyor, böylelikle sadece tam aydınlıkta görebiliyor. Kısacası, kartal gün ışığında saldırıyor. Güneşin batmaya başlamasıyla birlikte, kartalın av zamanı da sona eriyor. Pek güçlü bir teselli değil bu. Çünkü o ana kadar, hiç kimse ya da hiçbir şey gözünden kaçamaz.</span></p>
				<p class="duz-2"/>
				<p class="duz-ilk-paragraf-1"><span class="duz" style="font-size:1em;" xml:lang="tr-TR">KURT: kartalın tam tersine, gece, kurdun güç alanını, öncelikli bölgesini oluşturuyor. Kurdun gözleri sadece tek renkli bir görüntü algılamakla birlikte, çok daha önemli bir özelliğe sahip; retina üzerinde, tam karanlıkta bile kusursuz bir görme yeteneği sağlayan özel bir dokuya ya da </span><span class="italik" style="font-size:1em;" xml:lang="tr-TR">Tapetum lusidum</span><span class="duz" style="font-size:1em;" xml:lang="tr-TR">’a sahip. Böylelikle kurt, olağanüstü bir hareket algılama yeteneğine de sahiptir. Bir kilometreden bir el hareketini görebilir, hatta gerginlik belirtilerini bile sezebilir. En küçük korku, güçsüzlük belirtisi, saldırı dürtüsünü harekete geçirir. Tabiî aynı anda ter ya da daha doğrusu korkudan kaynaklanan kokuların moleküllerini değerlendirmesine imkân veren koku alma yeteneğini saymazsak.</span></p>
				<p class="duz-2"><span class="duz" style="font-size:1em;" xml:lang="tr-TR">Evet, kurt saldırıya geçmek için geceyi bekleyecektir. Diane’ın kendini bir nebze olsun rahatlatmak için durmadan tekrarladığı buydu. Gerçekte ise, hiçbir şeyden emin değildi. Hayvan onların peşine düşmüş, savunmasız olduklarını anlamıştı. Bu ilk hareket, hayvanın bir sürübaşı olduğunu, en küçük korku, yorgunluk belirtisi ya da yara gördüğünde yeniden saldırıya geçeceğini gösteriyordu. Diane tepeden tırnağa tir tir titreyen Giovanni’ye baktı, </span><span class="italik" style="font-size:1em;" xml:lang="tr-TR">Canis lupus campestris</span><span class="duz" style="font-size:1em;" xml:lang="tr-TR">’in belirgin bir iz sürer gibi, ormanda peşlerine takılacağından emindi.</span></p>
				<p class="duz-2"/>
				<p class="duz-ilk-paragraf-1"><span class="duz" style="font-size:1em;" xml:lang="tr-TR">AYI: neredeyse hiçbir şey görmez, kulağı da duyarlı falan değil. Ne var ki koku alma yeteneği benzersiz. Kokuları algıladığı mukozanın boyutları, insanınkinin en az yüz katı. Boz ayı sadece kokuya dayanarak üç yüz kilometre öteden yolunu bulur ya da bir selin sularında yüzerken, rüzgârın taşıdığı belli belirsiz bir kokuyu izleyebilir.</span></p>
				<p class="duz-2"><span class="duz" style="font-size:1em;" xml:lang="tr-TR">Ne var ki ayının başlıca korkutuculuğu başka bir özelliğinden, kısacası gücünden kaynaklanır. Boz ayı dünyanın en güçlü hayvanıdır. Bir pençede bir geyiğin bel kemiğini kırabilen ya da çenesiyle bir karibunun kemiklerini parçalayabilen ayı, her hayvanın kaçınması gereken bir düşmandır. Yalnız yaşayan, yüzünden hiçbir şey anlaşılmayacak kadar toplumsal davranışlara uzak bir hayvan. Kendi bölgesine egemen olmaya alışkın, kendi hemcinslerinden başka hiçbir yaratıktan çekinmeyen, güçlü, acımasız, karşı konulmaz bir canavar. Bunu en iyi dişileri bilir. Her bahar, yavruları yememesi için erkekleriyle dövüşmeleri gerekir.</span></p>
				<p class="duz-2"/>
				<p class="duz-ilk-paragraf-1"><span class="duz" style="font-size:1em;" xml:lang="tr-TR">Giovanni Diane’ın söylevini dinliyordu. Sanki paniğin altında ezilmişçesine, yüzü bembeyazdı. Yine de bütün bu açıklamaların sonunda, tek bir sorusu, tek bir şaşkınlığı vardı:</span></p>
				<p class="duz-2"><span class="duz" style="font-size:1em;" xml:lang="tr-TR">– Bütün bunları nereden biliyorsun?</span></p>
				<p class="duz-2"><span class="duz" style="font-size:1em;" xml:lang="tr-TR">Diane’ın gırtlağı kurumuş, damağı toprakla örtülmüş gibiydi.</span></p>
				<p class="duz-2"><span class="duz" style="font-size:1em;" xml:lang="tr-TR">– Ben etoloğum. On iki yıldan beri de özellikle yırtıcı hayvanlarla ilgileniyorum.</span></p>
				<p class="duz-2"><span class="duz" style="font-size:1em;" xml:lang="tr-TR">İtalyan gözlerini genç kadından ayıramıyor, bakmaya devam ediyordu. Diane adama eğildi.</span></p>
				<p class="duz-2"><span class="duz" style="font-size:1em;" xml:lang="tr-TR">– Beni iyi dinle, Giovanni. Böylesi bir cehennemden kurtulabilecek en fazla on kişi vardır dünyada. Onun için gülümse; o on kişiden biriyle birliktesin çünkü.</span></p>
				<p class="duz-2"><span class="duz" style="font-size:1em;" xml:lang="tr-TR">– Ama... ya Tsevenler... bize yardım etmezler mi?</span></p>
				<p class="duz-2"><span class="duz" style="font-size:1em;" xml:lang="tr-TR">– Bize kimse yardım etmeyecek. Özellikle de Tsevenler. Bu kutsal bir kavga, anlamıyor musun? Bu açıklıkta, sadece iki asalak var, yani biz. Hayvanlar da ilk önce bizi ortadan kaldırmak isteyecektir. Bizi ortadan kaldırana kadar, müttefik olacaklar. Ondan sonra, çevre arındıktan sonra, birbirleriyle dövüşebilirler ancak.</span></p>
				<p class="duz-2"><span class="duz" style="font-size:1em;" xml:lang="tr-TR">Parkasının önünü kapatıp, doğruldu:</span></p>
				<p class="duz-2"><span class="duz" style="font-size:1em;" xml:lang="tr-TR">– Bir nehir bulmalıyım. Bir şeyden emin olmalıyım.</span></p>
				<p class="duz-2"><span class="duz" style="font-size:1em;" xml:lang="tr-TR">Yamaç biraz daha aşağıda, ormanın başka bir yamacıyla birleşiyordu. İlk çalılıklara kadar süründüler, sonra da ağaçların arasına daldılar. Birkaç dakika sonra, bembeyaz köpüren bir derenin yanına vardılar. Diane diz çöktü. Hareketli sularda, sombalıklarının pembe-gümüş alevlerini seçebiliyordu. İtalyan sordu:</span></p>
				<p class="duz-2"><span class="duz" style="font-size:1em;" xml:lang="tr-TR">– Ne arıyorsun?</span></p>
				<p class="duz-2"><span class="duz" style="font-size:1em;" xml:lang="tr-TR">– Sombalıklarının göç yönünü öğrenmem gerek.</span></p>
				<p class="duz-2"><span class="duz" style="font-size:1em;" xml:lang="tr-TR">– Neden?</span></p>
				<p class="duz-2"><span class="duz" style="font-size:1em;" xml:lang="tr-TR">– Çünkü ayının içgüdüsü onu buraya gönderecektir. Balıkların kaynaştığı yere.</span></p>
				<p class="duz-2"><span class="duz" style="font-size:1em;" xml:lang="tr-TR">– Emin misin?</span></p>
				<p class="duz-2"><span class="duz" style="font-size:1em;" xml:lang="tr-TR">– Hayır. İnsan bir hayvanın tepkisini asla kestiremez.</span></p>
				<p class="duz-2"><span class="duz" style="font-size:1em;" xml:lang="tr-TR">“Hele böylesi hayvanların” diye düşündü Diane, “böylesi özel hayvanların.” Hayvansal içgüdülerinin etkisi ne ölçüdeydi acaba? Hayvanın içinde, şamanın yankısı ne kadardı</span><span class="duz" style="font-size:1em;" xml:lang="tr-TR">? Dönerken, fısıldadı:</span></p>
				<p class="duz-2"><span class="duz" style="font-size:1em;" xml:lang="tr-TR">– Giovanni, sen...</span></p>
				<p class="duz-2"><span class="duz" style="font-size:1em;" xml:lang="tr-TR">Dehşet yüreğini dağladı. Adam yüzü bembeyaz, göğsü kan içinde, iki büklüm olmuştu. Kartal kocaman kanatlarıyla sarmıştı İtalyan’ı. Pençelerini omuzlarına geçirmiş, gagasını büyük bir iştahla ensesine daldırıyordu. Diane silahını çekti. İtalyan ve kuş döndüler. Kanatlardan biri Diane’ın eline çarptı. Tabanca birkaç metre öteye fırladı. Diane 45’liğin üzerine atıldı. Yeniden nişan aldığında, adam suyun kıyısında sendeliyor, kollarıyla havayı dövüyordu. Diane ateş edebileceği bir açı yakalamaya çalıştı, sonra mantıksızca bağırdı:</span></p>
				<p class="duz-2"><span class="duz" style="font-size:1em;" xml:lang="tr-TR">– Kollarını indir!</span></p>
				<p class="duz-2"><span class="duz" style="font-size:1em;" xml:lang="tr-TR">Giovanni başı önde, düştü. Dev kuş avını bırakmadı. Birden, gagasıyla bir et parçası kopardı. Yara kıpkızıl bir nehir gibi açıldı. Diane hayvanın sırtından başka bir şey göremiyordu. Ateş etmesi imkânsızdı.</span></p>
				<p class="duz-2"><span class="duz" style="font-size:1em;" xml:lang="tr-TR">Kavgaya daldı. Kuşun kanadının altına geçti, kolunu hayvanın tüylerinin arasından gümbürtülü göğse uzatmayı başardı. İşte o zaman, silahlı elini çevirip tetiğe bastı. Kuş şahlandı. Giovanni bir çığlık attı. Diane bir kez daha tetiği çekti.</span></p>
				<p class="duz-2"><span class="duz" style="font-size:1em;" xml:lang="tr-TR">Her şey durdu. Sessizlik büyüdü. Büyük kara tüyler usulca süzüldü. Elinin yaranın sıcaklığına gömüldüğünü hissederek, silahı iki kez daha ateşledi. Kartal sonunda devrildi, düşerken Giovanni’yi ve Diane’ı da sürükledi. Üç vücut derenin kıyısına kadar yuvarlandı. Diane kanatlardan birinin şiddetle suya çarptığını duyunca, her şeyin bittiğini anladı.</span></p>
				<p class="duz-2"><span class="duz" style="font-size:1em;" xml:lang="tr-TR">Yırtıcının yuvarlak gözü ona bakıyordu. Hedefin ortasında, bir ölüm nişanı gibi. Oysa pençeleri hâlâ İtalyan’ın sırtındaydı. Kartal akıntıda sürüklenmeye başladı. Diane tabancasını kemerine sıkıştırdı, kemik tırnakları Giovanni’nin sırtından çıkarmaya uğraştı. Giovanni’de bir hareket yoktu. İşini bitirdiğinde, yaranın sandığı kadar derin olmadığını gördü. Öte yandan, ensedeki delik ölümcül görünüyordu. Kan yavaş titreşimlerle, oluk oluk akıyordu. Üzüntü ve iğrenme Diane’ın soluğunu kesmişti. Yine de doğruldu, kaslarını gerdi. Aklında kavgadan başka bir şey olmamalıydı.</span></p>
				<p class="duz-2"><span class="duz" style="font-size:1em;" xml:lang="tr-TR">Şimdi hemen yapması gereken yeni bir şey vardı. Kan kokusu, her şeyden daha güçlü olan bu zayıflık kokusu, kurdu buraya çekecekti. Kaynağı kurutmak gerekiyordu. Yirmi metre kadar ötede, kıyının çizgisine uymayan, ahşap bir yüzey gördü. Gözlüğünü düzeltip, karanlık yüzeye yaklaştı; beş siyah kalasın örttüğü, üç metre uzunluğunda bir çukur vardı.</span></p>
				<p class="duz-2"><span class="duz" style="font-size:1em;" xml:lang="tr-TR">Kalaslardan birini kaldırmayı başardı. Dibi kuru dallarla kaplı çukur yaklaşık bir metre derinliğindeydi. Anlaşılan Beyaz Göl balıkçıları avlarını bu çukurda kurutuyordu. Eşsiz bir sığınak. Diane İtalyan’ın yanına döndü. Koltukaltlarından kavrayıp, çekti. Giovanni bir çığlık attı. Yüz çizgileri terden sırılsıklam, karmakarışık ilahiler mırıldandı. Diane bir an Giovanni’nin Latince dua ettiğini sandı. Yanılıyordu; etnolog anadilinde inliyordu sadece. Çığlıklarını duymamaya çalışarak adamı sığınağa kadar sürükledi. Farkında olmadan, kendi umwelt’ini kuruyordu. Tek bir amaca, hayatta kalmaya yönelik, o andaki özel durumuna uygun bir algılama ve refleks dünyası oluşturuyordu.</span></p>
				<p class="duz-2"><span class="duz" style="font-size:1em;" xml:lang="tr-TR">Bir kalas daha kaldırdı, çukura inip Giovanni’yi çekti. Başlarının üzerine kalasları tekrar kapattı. Karanlık ikisini de sardı. Sadece kalasların arasındaki küçük aralıklardan ince bir ışık sızıyordu. Beklemek için bulunmaz bir yer. Neyi beklemek için? Bir fikri yoktu. Burada en azından yeni bir strateji oluşturabilirdi. Giovanni’nin yanına uzandı, kolunu ensesinin altından geçirdi, bir çocuğa sarılır gibi, kendine çekti. Öteki eliyle yüzünü okşadı, sarıldı; ilk kez isteyerek bir erkek vücuduna dokunuyordu. Yüreğinde alışılmış korkulara yer yoktu şimdi. Durmadan genç adamın kulağına fısıldıyordu:</span></p>
				<p class="duz-2"><span class="duz" style="font-size:1em;" xml:lang="tr-TR">– Düzelecek. Her şey düzelecek.</span></p>
				<p class="duz-2"><span class="duz" style="font-size:1em;" xml:lang="tr-TR">Birden tepelerinde, kesik kesik bir soluma ve hafif adım sesleri duyuldu.Sürübaşı gelmişti. Kalasların üzerinde yürüyor, burnunu aralıklarda gezdiriyor, burun deliklerini kan kokusuna doyuruyordu.</span></p>
				<p class="duz-2"><span class="duz" style="font-size:1em;" xml:lang="tr-TR">Diane, Giovanni’ye daha sıkı sarıldı. Onunla bebek diliyle konuşuyor, kurdun giderek hızlanan, giderek yükselen ayak seslerini bastırmaya çalışıyordu. Sürübaşı artık kafalarının birkaç santim ötesinde, kalasları tırnaklarıyla kazıyordu.</span></p>
				<p class="duz-2"><span class="duz" style="font-size:1em;" xml:lang="tr-TR">Birden, kalasların arasında, hayvanın gergin, dikkatli, aç yüzünü, siyah beyaz kafasını gördü. Gözbebeklerinin yeşil parıltısını seçti. Giovanni kekeledi: “Ne bu?” Diane bir yandan tatlı sözlerle onu yatıştırırken, bir yandan da kalasların ne kadar dayanabileceğini düşündü. Hayvanın kendine bir yol açabilmesi için, ne kadar zamana ihtiyacı vardı? “Ne bu?” İtalyan’ın vücudu titremelerle sarsılıyordu. Vıcık vıcık kana batmış vücuda tüm gücüyle sarıldı. Öteki eliyle Glock’unu kavradı.</span></p>
				<p class="duz-2"><span class="duz" style="font-size:1em;" xml:lang="tr-TR">Ateş etmek imkânsızdı. Kalaslar kurşun geçirmeyecek kadar kalındı. Mermiler tahtanın üzerinde sekebilir, onlara isabet edebilirdi. Yeni bir ses duyuldu. Diane gözlerini kısıp, baktı. Kurt toprağı eşeliyor, çukurun ucundan girmeye çalışıyordu. Birkaç saniye sonra, çukurda olacaktı. Esnek vücudu sığınağa sızacak, dişleri etlerini parçalayacaktı.</span></p>
				<p class="duz-2"><span class="duz" style="font-size:1em;" xml:lang="tr-TR">Çukur birden aydınlandı. Hayvanın çılgınca eşelenen tırnakları göründü. “Diane, neler oluyor?” Giovanni kafasını kaldırmaya çabaladı, genç kadın elini İtalyan’ın alnına bastırarak doğrulmasını engelledi. Bir öpücük, bir okşama, sonra toparlandı, kurdun hâlâ kazmakta olduğu bölüme kadar süründü. Artık düşmanın sadece elli santim ötesindeydi. Beyaz lekeli ön ayaklarını, kazan, kazan, durmadan kazan tırnaklarını görebiliyordu. Hayvanın ağır, tehdit dolu, yoğun kokusunu soludu. Hiçbir koku böylesine insandan uzak, kendi kokusuna böylesine yabancı gelmemişti ona.</span></p>
				<p class="duz-2"><span class="duz" style="font-size:1em;" xml:lang="tr-TR">Diane kurdun otuz santim ötesinde dirseklerinin üzerinde doğruldu, ellerini 45’liğinin üzerinde kenetledi, iki başparmağının yardımıyla horozu kaldırdı.</span></p>
				<p class="duz-2"><span class="duz" style="font-size:1em;" xml:lang="tr-TR">İki dünya çatışacaktı.</span></p>
				<p class="duz-2"><span class="duz" style="font-size:1em;" xml:lang="tr-TR">Umwelt’e karşı umwelt.</span></p>
				<p class="duz-2"><span class="duz" style="font-size:1em;" xml:lang="tr-TR">Gözlerinin önünde kurt, bir adım geri atmayı düşünmeksizin, yolunun üzerindeki kesekleri itelemeye çalışıyordu. Kan kokusundan çılgına dönmüştü. Diane toprağa batmış burnu görünce gözlerini yumdu, tetiği çekti. Ilık bir ıslaklık duydu. İçten gelen bir dürtüyle gözlerini açtı, arkadan süzülen ışıkta, parçalanmış çeneyi gördü. Gözlerden birini nişanladı, kafasını çevirip bir kez daha ateş etti, boş kovanın yüzüne sıçradığını hissetti.</span></p>
				<p class="duz-2"><span class="duz" style="font-size:1em;" xml:lang="tr-TR">Her an bir pençe darbesi hissetmeyi, sivri dişlerin etine gömülmesini bekliyordu. Hiçbiri olmadı. Cesaretini toplayıp, bir göz attı. Namludan çıkan duman dağılıyordu. Işığın içinde, geriniyormuşçasına ön ayaklarını uzatan vücudu gördü. Hayvan hareketsizdi. Başı kopmuştu.</span></p>
				<p class="duz-2"><span class="duz" style="font-size:1em;" xml:lang="tr-TR">Diane hayvanı itti, deliği tıkadı, Giovanni’nin yanına geriledi. Genç adamı öperken, fısıldadı: “Yendik onu, yendik onu...” Hem gülüyor, hem ağlıyor, aynı zamanda da kalan mermilerini saymak için şarjörü tabancanın kabzasından çıkarıyordu. Durmadan “Yendik onu, yendik onu...” diye tekrarlıyor, bir taraftan da şimdiye kadar hayatta kalmalarını etoloji bilgisine borçlu olmadığını düşünüyordu.</span></p>
				<p class="duz-2"><span class="duz" style="font-size:1em;" xml:lang="tr-TR">İşte güneş o anda parladı.</span></p>
				<p class="duz-2"><span class="duz" style="font-size:1em;" xml:lang="tr-TR">Her şey bir anda görünüverdi. Gök. Işık. Soğuk. Bir de, teker teker koparılırcasına kaldırılan kalasların yatık gölgesi. Diane bir çığlık attı, tabanca ile şarjör elinden kaydı. Çığlığı, tüm iriliğiyle çukurun tepesine dikilmiş, kalan son kalasları da sanki birer kibrit çöpüymüş gibi kaldırıp dağıtan ayının homurtusuna karışıp kayboldu. Hayvan çukura doğru eğildi, kara kafasını uzatıp yeniden homurdandı, kahverengi menevişli postunu diken diken kabarttı, öfkeyle soludu.</span></p>
				<p class="duz-2"><span class="duz" style="font-size:1em;" xml:lang="tr-TR">Diane ve Giovanni çukurun bir köşesine sığınmış, birbirlerine sarılmışlardı. Hayvan hâlâ eğiliyor, pençeleriyle havayı dövüyordu. Sırtını toprak duvara yaslamış olan Giovanni, zorlanarak doğruldu. Genç kadın İtalyan’ı şaşkınlıkla izliyordu. Diane’ı yakasından yakalayıp bağırdı:</span></p>
				<p class="duz-2"><span class="duz" style="font-size:1em;" xml:lang="tr-TR">– Kaç! Kaç! Benim işim bitik!</span></p>
				<p class="duz-2"><span class="duz" style="font-size:1em;" xml:lang="tr-TR">Bir saniye sonra, sendeleyerek canavarın üzerine atılıyordu. Diane dehşet içindeydi. Giovanni’nin, o neşeli etnoloğun, bir şeker topağına benzeyen genç adamın kendini feda ettiğini anlaması birkaç saniye sürdü.</span></p>
				<p class="duz-2"><span class="duz" style="font-size:1em;" xml:lang="tr-TR">İki eliyle çukurun kenarına yapışmış, çıkmaya çalışırken, Giovanni’nin ayının karşısında sallandığını gördü. Kendini çukurun dışına attığında, yeni bir homurtu duydu. Gözlerini kaldırdı. Çukurun öteki ucunda, ayının pençesi adamı iki metre öteye fırlattı. Çukurun kenarında donup kalan Diane, bir hamle bile yapamıyordu. Boz ayı yeni bir öfke dalgasıyla kurbanının göğsünü parçaladı. Arkadaşının dudaklarında kaynayan kanı, karmaşık ve bulanık resimler gibi gördü.</span></p>
				<p class="duz-2"><span class="duz" style="font-size:1em;" xml:lang="tr-TR">Bu kez bağırma sırası ondaydı: “HAYIR!”</span></p>
				<p class="duz-2"><span class="duz" style="font-size:1em;" xml:lang="tr-TR">Yeniden çukura atladı, Glock’u kaptı, şarjörü kabzaya itti. Ayı, İtalyan’ın yüzünü parçalıyordu. Diane hayvanın seviyesine sıçrayabilmek için iki ayağı açık bir şekilde son bir hamle yaptı.</span></p>
				<p class="duz-son-paragraf-2-1"><span class="duz" style="font-size:1em;" xml:lang="tr-TR">Ayı dişlerinin arasından etten bir maskeyle doğruldu. Genç kadın iki bacağını hayvanın beline doladı, sol eliyle ayının ensesine sarıldı. Sağ eliyle tabancanın namlusunu canavarın ağzına soktu, insan eti parçalarıyla karışık damağın derinliğini hissetti. Tetiğe bastı. Kafatasının kanlı parçalar halinde dağıldığını gördü. Bir kez daha ateş etti. Beyni havaya saçıldı. Tetiğe bir daha, bir daha, bir daha, hareketi hayvanın homurtuları arasında karışan bir tıkırtıdan başka bir ses çıkarmayıncaya kadar bastı. Ölü ayı kolunu parçalayıp düşer ve onu da nehrin derinliklerine sürüklerken hâlâ ateş ettiğini sanıyordu.</span></p>
				<p class="duz-2"/>
				<div class="footnotes">
					<div class="footnote">
						<p class="dipnotlar-1" xml:lang="en-US"><a class="footnote-anchor" href="#footnote-231-1-backlink" id="footnote-231-1">1</a><span class="dipnot-bold-1" style="font-size:0.94em;" xml:lang="tr-TR">	</span><span class="dipnot-1" style="font-size:0.94em;" xml:lang="tr-TR">Almanca, çevre. (ç.n.)</span></p>
					</div>
				</div>
			</div>
		</div>
	</body>
</html>