<html xmlns="http://www.w3.org/1999/xhtml">
	<head>
		<title>20.html</title>
		<link href="template.css" rel="stylesheet" type="text/css"/>
	</head>
	<body>
		<div id="x20.html" xml:lang="tr-TR">
			<div class="story">
				<p class="bolum-ismi"><span class="bolum-ismi-35" style="font-size:1em;" xml:lang="tr-TR">20</span></p>
				<p class="duz-36"><span class="duz" style="font-size:1em;" xml:lang="tr-TR">Sabahın o saatinde, Porte-d’Auteuil Caddesi’ndeki park yerinin göze çarpan bir özelliği yoktu. Roland-Garros Stadı’nın binaları, yasak bir kentin duvarları gibiydi. Çevre yoluna gelince, korkuluktan bakıldığında görünmemekle birlikte, aşağılarda bir yerde homurdanıyordu. Oysa Diane arabasını öğlene doğru otoparkta durdurduğunda, gece olunca oradaki havanın nasıl değişebileceğini kolaylıkla anlayabilmişti. Farların aydınlattığı vücutlar, av peşindeki otomobiller, gerilerde bir yerlere sinmiş otomobillerin, özgür bırakılmış güdülerin üzerine kapanmış, gölgeli şoför mahalleri. Ürperdi. Karanlık arzuları duyabiliyormuş gibi geliyordu; kamburu çıkmış tehditkâr hayvanlara benzeyen, iç içe geçmiş bu arzular sanki asfalt boyunca akıp gidiyordu...</span></p>
				<p class="duz-36"><span class="duz" style="font-size:1em;" xml:lang="tr-TR">Saatini çıkarıp, otomobilinin direksiyonuna astı, kronometresini harekete geçirip, motoru çalıştırdı. Caddeyi tırmanıp, sağa saptı. Önce Poètes Meydanı, sonra da Auteuil seraları, bahçeleri boyunca ilerleyip Molitor Kapısı’na vardı. Kabul edilir bir hızla gidiyordu: gecenin ortasında, ağır vasıta hızıyla. Sonunda çevre yoluna ulaştı ve Maillot Kapısı/Rouen Otoyolu yönüne girdi.</span></p>
				<p class="duz-36"><span class="duz" style="font-size:1em;" xml:lang="tr-TR">Hareket etmesinden bu yana, iki dakika yirmi saniye geçmişti.</span></p>
				<p class="duz-36"><span class="duz" style="font-size:1em;" xml:lang="tr-TR">Sağ şeritte kalarak hızlandı. Rastlantı sonucu çevre yolu akıyordu, tıpkı kaza gecesi gibi. Saatte doksan kilometre. Kazadan beri ilk kez çevre yolunda araba kullanıyordu. Elleri direksiyona kilitlendi; içindeki rahatsızlığa teslim olmak istemiyordu.</span></p>
				<p class="duz-36"><span class="duz" style="font-size:1em;" xml:lang="tr-TR">Passy Kapısı. Üç dakika on saniye. Hızını daha da artırdı. Saatte yüz kilometre. Marc Vulovic’in kamyonu bundan da hızlı gidemezdi. Dört dakika yirmi saniye. Muette Kapısı tüneline daldı.</span></p>
				<p class="duz-36"><span class="duz" style="font-size:1em;" xml:lang="tr-TR">Bir nehir gibi akıp giden ışıkları, şampanyanın bulanıklaştırdığı düşüncelerini hatırlıyordu.</span></p>
				<p class="duz-36"><span class="duz" style="font-size:1em;" xml:lang="tr-TR">Yeniden açık havaya çıktı.</span></p>
				<p class="duz-36"><span class="duz" style="font-size:1em;" xml:lang="tr-TR">Yedi yüz metre daha ileride, yeni bir tünele girdi.</span></p>
				<p class="duz-36"><span class="duz" style="font-size:1em;" xml:lang="tr-TR">Beş dakika on saniye.</span></p>
				<p class="duz-36"><span class="duz" style="font-size:1em;" xml:lang="tr-TR">Diane, Dauphine Kapısı’ndan önceki son tüneli gördüğünde, yeni bir gerçeğin eşiğinden geçtiğini anladı. Bir de, kendi suçluluğunun altında bir sırrı olabileceğini...</span></p>
				<p class="duz-36"><span class="duz" style="font-size:1em;" xml:lang="tr-TR">Tünelin girişine yüz metre kala, gözlerini yumdu ve direksiyonu hızla sola kırdı. Lastik sesleri, korna gürültüleri duydu. Gözlerini son anda açtı, çevre yolunun çift yönünü birbirinden ayıran bariyerlerin hemen yanında durdu.</span></p>
				<p class="duz-36"><span class="duz" style="font-size:1em;" xml:lang="tr-TR">Kronometresini durdurdu.</span></p>
				<p class="duz-36"><span class="duz" style="font-size:1em;" xml:lang="tr-TR">Beş dakika otuz yedi saniye.</span></p>
				<p class="duz-36"><span class="duz" style="font-size:1em;" xml:lang="tr-TR">Tam kaza yerindeydi şimdi. Bariyerlerin çarpılmış bölümleri değiştirilmişti ama, tünelin girişindeki taşlarda çarpan kamyonun bıraktığı çatlaklar hâlâ görülüyordu.</span></p>
				<p class="duz-36"><span class="duz" style="font-size:1em;" xml:lang="tr-TR">Beş dakika otuz yedi saniye.</span></p>
				<p class="duz-36"><span class="duz" style="font-size:1em;" xml:lang="tr-TR">Gerçeğin birinci bölümü buydu işte.</span></p>
				<p class="duz-36"><span class="duz" style="font-size:1em;" xml:lang="tr-TR">Yeniden trafiğin arasına daldı, Maillot Kapısı’na kadar ilerleyerek kuzey çevre yolundan çıktı, hızla meydanı geçti, ve yine çevre yoluna, bu kez ters yönde girdi. Molitor Kapısı’na kadar devam etti. Otoyoldan çıkıp Suchet Bulvarı’na girdi. Yetmiş iki numaranın – annesinin evinin – hizasına yaklaşınca yavaşladı. Yeni bir rahatsızlık, yeni bir anı baskını bekliyordu. Hiçbir şey olmadı. O akşam otomobilini nereye park ettiğini hatırlamaya çalıştı. Ayrıntılar belleğinde beliriyordu: Auteuil Hipodromu’nun yanında, Maréchal-Franchet-d’Espérey Caddesi.</span></p>
				<p class="duz-36"><span class="duz" style="font-size:1em;" xml:lang="tr-TR">Yavaşça caddeye girdi, otomobilini park ettiğini hatırladığı yere gelince durdu ve kronometrenin düğmesine bastı. Zaman kaybetmeden iki yanı ağaçla kaplı caddeyi geçti, bir kilometre ileride, Passy Kapısı Meydanı’nda sağa saptı. Tıpkı o lanetli gece yaptığı gibi. Sonra çevre yoluna çıktı.</span></p>
				<p class="duz-36"><span class="duz" style="font-size:1em;" xml:lang="tr-TR">Kronometreye bir bakış: iki dakika otuz üç.</span></p>
				<p class="duz-36"><span class="duz" style="font-size:1em;" xml:lang="tr-TR">Toyota Landcruiser’ın ortalama hızını geçmemeye çalıştı. Saatte yüz yirmi kilometre. Muette Kapısı. Dört dakika.</span></p>
				<p class="duz-36"><span class="duz" style="font-size:1em;" xml:lang="tr-TR">Rusya Federasyonu Büyükelçiliği’nin çevre yoluna hâkim upuzun sıralanan binalarını gördü.</span></p>
				<p class="duz-36"><span class="duz" style="font-size:1em;" xml:lang="tr-TR">Dört dakika elli saniye.</span></p>
				<p class="duz-36"><span class="duz" style="font-size:1em;" xml:lang="tr-TR">Paris Üniversitesi’nin yapıları.</span></p>
				<p class="duz-36"><span class="duz" style="font-size:1em;" xml:lang="tr-TR">Beş dakika on...</span></p>
				<p class="duz-36"><span class="duz" style="font-size:1em;" xml:lang="tr-TR">Sonunda, o uğursuz tünel. Diane bu kez yolun sağ tarafındaki emniyet şeridinde durdu, dörtlü filaşörlerini yaktı. Ne bir gürültü ne de bir fren sesi. Oysa saatini eline aldığında, parmaklarının titrediğini gördü: beş dakika otuz beş saniye.</span></p>
				<p class="duz-36"><span class="duz" style="font-size:1em;" xml:lang="tr-TR">Bundan daha kusursuz bir eşzamanlılık düşünemezdi. Porte-d’Auteuil Caddesi park yerinden olsun, Maréchal-Franchet-d’Espérey Caddesi’nden olsun, kaza noktasına varmak için beş dakika otuz beş saniye gerekiyordu. İki aracın Dauphine Kapısı’ndan önceki son tünelin önünde karşılaşmaları için, Diane ve oğlu kendi otomobillerine binerken, henüz anlaşılamayan bir yöntemle “programlanmış” Marc Vulovic’in otoparktan ayrılması yeterliydi.</span></p>
				<p class="duz-36"><span class="duz" style="font-size:1em;" xml:lang="tr-TR">Diane bir tuzak olasılığını ciddiyetle düşünmeye başladı. Uyku, yağmur ve son hızla ilerleyen araçlara dayalı bir tuzak. Böylesi bir tuzak için, Suchet Bulvarı’ndaki apartmanın yakınında Diane’ın yola çıkışını gözetleyen bir nöbetçi ile aynı anda, hipnozla ya da başka bir yöntemle Marc Vulovic’i “harekete geçirecek” bir başkası gerekliydi. İki adamın arasında telsiz – ya da sadece cep telefonu – bağlantısı bulunması yetiyordu. Buraya kadar, her şey mümkün.</span></p>
				<p class="duz-36"><span class="duz" style="font-size:1em;" xml:lang="tr-TR">Ondan sonra, Toyota’nın tam kamyonla karşılaştığı noktada bir uyutma işlemi gerekiyordu. İşte Diane’a bir tuzak kurulduğunu düşündüren de bu ayrıntıydı; eğer genç kadın düşüncesinde haklıysa, katiller buluşma noktasını hesaplamış, karşılaşma bölgesine de kamyon şoförünü uyutacak bir işaret yerleştirmişlerdi...</span></p>
				<p class="duz-36"><span class="duz" style="font-size:1em;" xml:lang="tr-TR">Diane gözlerini kapadı. Çevre yolundan son hızla geçen otomobillerin öfkeli homurtusunu duyuyordu. Belki serap görmenin en son noktasındaydı, belki zaman kaybediyordu, yine de mantığının en uç noktalarında, böylesi bir tuzağın mümkün olabileceğini biliyordu.</span></p>
				<p class="duz-36"><span class="duz" style="font-size:1em;" xml:lang="tr-TR">Geriye olmazsa olmaz son bir ayrıntı kalıyordu. Baştan beri, bir türlü yerine oturmayan bir ayrıntı. Diane sol sinyalini yaktı, yeniden trafiğin içine daldı.</span></p>
				<p class="duz-36"><span class="duz" style="font-size:1em;" xml:lang="tr-TR">Hızla vites değiştirerek Champerret Kapısı’na doğru ilerlemeye koyuldu.</span></p>
				<p class="duz-36"/>
				<p class="duz-36"/>
			</div>
		</div>
	</body>
</html>