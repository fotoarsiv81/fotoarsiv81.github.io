<html xmlns="http://www.w3.org/1999/xhtml">
	<head>
		<title>18.html</title>
		<link href="template.css" rel="stylesheet" type="text/css"/>
	</head>
	<body>
		<div id="x18.html" xml:lang="tr-TR">
			<div class="story">
				<p class="bolum-ismi"><span class="bolum-ismi-9" style="font-size:1em;" xml:lang="tr-TR">18</span></p>
				<p class="duz-10"><span class="duz" style="font-size:1em;" xml:lang="tr-TR">Eller yapışık.</span></p>
				<p class="duz-10"><span class="duz" style="font-size:1em;" xml:lang="tr-TR">Diane’ın en uzman, en hızlı olduğu wing-chun yöntemiydi bu. Vuruş yaparken, rakibin hamlesinden kaçınırken, sürekli olarak onunla temas halinde bulunacak kadar yakın olmayı gerektiren bir yöntem. Yumruklar. Dirsek darbeleri. El kenarıyla yapılan vuruşlar. Darbe yağmuru kaçmaya, geri adam atmaya izin vermeksizin sürüp giderdi; insan düşmanına yapışık gibi.</span></p>
				<p class="duz-10"><span class="duz" style="font-size:1em;" xml:lang="tr-TR">Diane’ın bunca yoğun temastan iğrenmesi gerekirken, konu dövüş olduğunda, böylesi belirtiler göstermezdi. Tam tersine, böylesine yakın temastan bir çeşit zevk bile alıyordu. Hareketin tümüyle değişmesinden, okşayışın darbeye dönüşmesinden keyif alıyormuş gibi.</span></p>
				<p class="duz-10"><span class="duz" style="font-size:1em;" xml:lang="tr-TR">Aslında bir sırrı vardı Diane’ın. Böylesine yakın dövüşte ustalaşmasının bir nedeni de miyop olması, kazanmak için tek çarenin düşmanın çok yakınında, her bir ayrıntıyı görüp yakalayacak kadar yakınında durmaya çalışmasıydı. Güçsüzlüğünü güce çevirmiş, hızına güvenerek, rakiplerinin dengesini bozacak şekilde büyük riskler alarak yakın dövüşte uzmanlaşmıştı.</span></p>
				<p class="duz-10"><span class="duz" style="font-size:1em;" xml:lang="tr-TR">O akşam da Maubert-Mutualité salonundaki antrenman, gün boyu yaşadığı heyecanları yatıştırmanın kusursuz yolu olarak görünüyordu. Térésa’yla konuştuktan, etnologla görüştükten sonra, doğruca hastaneye gitmişti. Lucien’ın ayrıntılı muayeneden geçtiğini söyleyerek yanına girmesine izin vermediler. Önce öfkelendiyse de, Doktor Daguerre’in yarından itibaren drenleri çıkarmayı düşündüğünü duyup, rahatladı.</span></p>
				<p class="duz-10"><span class="duz" style="font-size:1em;" xml:lang="tr-TR">Yine de eve döndüğünde, iyi haberin keyfini alabildiğince çıkaramadı Diane. Van Kaen’in öldürülmesi her şeyi gölgeliyordu, oğlunun iyileşmesini bile. Cinayetin korkunçluğu aklından çıkmıyordu bir türlü. Alman hekimin iç organlarını parçalayan el de. Duvarlara yapışmış yabanmersinleri de. Akupunkturcunun vücudunu gözler önüne seren parıltılı ekran da. Hepsi, hepsi zihnine doluşuyor, birbirine dolaşıp, karışıyordu. Cinayeti ve çocuğunun iyileşmesini iki ayrı olay gibi düşünemiyordu bir türlü.</span></p>
				<p class="duz-10"><span class="duz" style="font-size:1em;" xml:lang="tr-TR">Üstelik çocuk hastalıkları binası da üniformalı polis koruması altına alınmıştı. Madam Ferrer’e polislerin burada ne aradıklarını sorduğunda, aldığı tek cevap, “Güvenlik” olmuştu. Hangi güvenlik? Hangi tehlikeye karş</span><span class="duz" style="font-size:1em;" xml:lang="tr-TR">ı? Yoksa Necker’in koridorlarında hâlâ kol gezen bir katil mi vardı? Gücünü böylesi meraklara harcamaktansa, ter kokusunu ve vuruşları tercih etti. Eller yapışık. Kaygılarından kurtulmanın bir yolu...</span></p>
				<p class="duz-10"/>
				<p class="duz-ilk-paragraf-5"><span class="duz" style="font-size:1em;" xml:lang="tr-TR">Eve döndüğünde, duşa girip sıcak suyun altında yıkandı, sonra telesekreterdeki mesajları dinledi. Hep aynı çağrılar: haber almak isteyen, teselli etmeye uğraşan dostların, tanıdıkların bitmek tükenmek bilmeyen konuşmaları. Annesinin bıraktığı mesajlar da vardı. O nefret ettiği sesi her duyuşunda, telesekreterin “sonraki mesaj” tuşuna basıyordu.</span></p>
				<p class="duz-10"><span class="duz" style="font-size:1em;" xml:lang="tr-TR">Mutfağa gitti. Saçları sırılsıklam, yanakları alev alev, Darciling çayı dolu demliği, Palmitos kavanozunu ve yoğurtları bir tepsinin üzerine yerleştirdi. Neredeyse yalnız bisküvi ve süt ürünleriyle besleniyordu. Sonra, akşamüstü satın aldığı kitaplarla, yatak odasına yerleşti.</span></p>
				<p class="duz-10"><span class="duz" style="font-size:1em;" xml:lang="tr-TR">Araştırması gereken bir şey vardı. Belirsiz, dolaylı, ama Diane’ı derinden meraklandıran bir şey: akupunktur. Van Kaen’in Lucien’ın vücuduna ne gibi bir müdahalede bulunduğunu anlamak istiyordu. Anlaşılmaz da olsa, bu yöntemin o korkunç gecenin diğer olaylarıyla bir şekilde ilişkili olduğunu hissediyordu.</span></p>
				<p class="duz-10"><span class="duz" style="font-size:1em;" xml:lang="tr-TR">Bir saatlik bir okuma, birçok gerçeği anlamasına yetti.</span></p>
				<p class="duz-10"><span class="duz" style="font-size:1em;" xml:lang="tr-TR">Her şeyden önce, Eric Daguerre haklıydı. Fizyolojik olarak bakıldığında, akupunkturcunun iğne batırdığı belirli bir nokta yoktu. Ne sinirler ne kaslar ne de derinin duyarlı bölümleri; en azından, düzenli olarak yoktu. Vücudun içindeki meridyenler de, fiziksel olarak hiçbir zaman kanıtlanamamıştı. Yapılan araştırmalar iğnelerin bazen endorfinleri – ağrı kesici özellikleri olan hormonlar – serbest bıraktığını gösteriyordu sadece. Başka incelemeler de bazı noktaların elektrik özelliklerini ortaya koymuştu. Ne var ki bu tespitlerden hiçbiri genelleştirilemezdi; üstelik Rolf van Kaen’in vardığı sonuçla karşılaştırıldığında, değinilen bu bulguların sözü bile edilmemesi gerekirdi.</span></p>
				<p class="duz-10"><span class="duz" style="font-size:1em;" xml:lang="tr-TR">Alman hekim de doğruyu söylemişti. Çin tıbbına göre akupunktur gizemli bir özelliğe sahipti, uygulayıcılarının “yaşamsal enerji” olarak adlandırdıkları, Van Kaen’in bir çeşit ilk atılıma, ilk kaynağa benzettiği bir özellik. Hem sonra, neden olmasın? Sağlam mantığına, biyoloji eğitimine rağmen Diane da Lucien’daki gelişmenin ışığında her şeyi kabule hazırdı. Açık olan bir şey varsa, o da akupunkturcunun fizyolojik mekanizmaları Batı tıp aletlerinin erişemediği bir derinlikten harekete geçirdiğiydi.</span></p>
				<p class="duz-10"><span class="duz" style="font-size:1em;" xml:lang="tr-TR">Diane okumaya devam etti. Onu şimdi asıl ilgilendiren, bu esrarlı güçlerin coğrafyasıydı. Alman hekim “yer altı sularından” söz etmiş, böylelikle yaşamsal enerjinin insan vücudu içinde “nehirleri” olduğunu söylemişti: bir yer altı topografyası izleyen meridyenler. Diane saatlerce bu karmaşık akımları ve aralarındaki girift ilişkiyi anlamaya çalıştı.</span></p>
				<p class="duz-10"><span class="duz" style="font-size:1em;" xml:lang="tr-TR">En şaşırtıcı olanı, bu enerjinin aynı zamanda hem vücudun içinde hem de dışında bulunuyor olmasıydı. Yapılması gereken, sadece şu ya da bu meridyeni ısıtmak, yatıştırmak, ya da harekete geçirmek değil, daha da önemlisi bu akımı dış güçlerle dengelemekti. Kısacası akupunkturcunun parmakları arasındaki iğneler evrene uzanan, organizmanın var olduğu sayılan kozmik bir güçle “ahenkleşmesini” sağlayan minicik bağlantı noktaları gibiydi. Diane okumayı kesti, bu kavramlar, kullanılan sözler rahatsız ediyordu onu; bütün bunlar tinselcilerin kendilerine özgü konuşmasını, guruya erişemedikleri için kaybolan ruhlara yapılan çağrıları hatırlatıyordu. Yine de oğlunun derisine saplanmış, o yeşil ve canlı iğneleri unutamıyordu. Bizzat kendi de o anda, gizemli ve anlatılmaz güçlere kurulmuş köprülere, geçitlere benzetmişti iğneleri.</span></p>
				<p class="duz-10"><span class="duz" style="font-size:1em;" xml:lang="tr-TR">Diane ışığı söndürüp düşünmeye koyuldu. Çin tıbbı hakkındaki bu kitaplar, ona bir tek düşünce dışında, hiçbir şey öğretmemişti; belki de Lucien, kültürel mirası nedeniyle akupunktura herhangi bir çocuktan daha duyarlıydı. Belki de vücudunun bu yönteme daha olumlu tepki vermesini sağlayan genetik bir birikime sahipti. İyi ama, Diane soyaçekim yasaları konusunda ne biliyordu? Bu temelsiz bir varsayım mıydı yoksa? Ne olursa olsun, Lucien’ın doğum koşulları hakkında kesin bir bilgi vermeyen bir varsayım.</span></p>
				<p class="duz-10"><span class="duz" style="font-size:1em;" xml:lang="tr-TR">Bir kez daha, Van Kaen’in akupunktur seansını bütün ayrıntılarıyla hatırlamaya çalıştı. Durmadan aklına gelen bir cümle vardı. O gecenin kargaşasında dikkat etmediği, ama bu akşam özel bir yankıyla hatırladığı bir cümle. Yanından ayrılmadan, “Bu çocuk yaşamalı, anlıyorsunuz değil mi?” demişti Alman doktor. O sırada bu cümle akupunkturcunun kararlılığını gösteriyor gibi gelmişti Diane’a. Ama aynı cümle, Diane’ın henüz bilmediği bir nedenle, Lucien’ın ne pahasına olursa olsun yaşaması gerektiği anlamına da gelebilirdi.</span></p>
				<p class="duz-10"><span class="duz" style="font-size:1em;" xml:lang="tr-TR">Alman doktor bir sır, çocukla ilgili bir gerçeği bilen biri gibi konuşmuştu. Belki de Diane’ın bu öğleden sonra düşlediği gibi, olağandışı bir aile kökeni. Ya da fizyolojik bir özellik. Ya da Lucien’ın daha ileriki yaşlarda başarması gereken bir görev, tamamlaması gereken bir misyon...</span></p>
				<p class="duz-10"><span class="duz" style="font-size:1em;" xml:lang="tr-TR">Saçma teoriler hastalığına yeniden yakalanmak üzereydi. Aynı zamanda da uzaktan gelen bir yankı gibi, Alman doktorun sesini duyuyordu. Doktorun akupunktur seansı sırasında gizlemeye çalıştığı olağanüstü gerginliği, kaygıyı hissediyordu. O adam bir şeyler biliyordu. Lucien diğerleri gibi bir çocuk değildi. Langlois da polis içgüdüsüyle bu durumu fark etmişti. İşte Lucien’la, Lucien’ın kökleriyle böylesine ilgilenmesinin nedeni de buydu.</span></p>
				<p class="duz-10"><span class="duz" style="font-size:1em;" xml:lang="tr-TR">Çılgınlıksa çılgınlık, Diane birden yepyeni bir olasılığı düşünmeye başladı.</span></p>
				<p class="duz-10"><span class="duz" style="font-size:1em;" xml:lang="tr-TR">Çocuğu kurtarmak için ileri sürülen böylesine buyurucu bir neden, aynı zamanda da Lucien’ı yok etme sebebi olabilirdi... Ya Van Kaen de küçük çocuğu uyandırmaya başladığı için öldürüldüyse?</span></p>
				<p class="duz-10"><span class="duz" style="font-size:1em;" xml:lang="tr-TR">Ya Lucien tehlikedeyse?</span></p>
				<p class="duz-10"><span class="duz" style="font-size:1em;" xml:lang="tr-TR">Birden durdu. Gerçek aniden soluğunu kesmeye başlamıştı.</span></p>
				<p class="duz-10"><span class="duz" style="font-size:1em;" xml:lang="tr-TR">Ya bu tehlike gerçekleştiyse?</span></p>
				<p class="duz-10"><span class="duz" style="font-size:1em;" xml:lang="tr-TR">Ya çevre yolundaki kaza rastlantı değilse?</span></p>
				<p class="duz-10"/>
				<p class="duz-10"/>
			</div>
		</div>
	</body>
</html>