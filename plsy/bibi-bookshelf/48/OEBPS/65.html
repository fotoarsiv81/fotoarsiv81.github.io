<html xmlns="http://www.w3.org/1999/xhtml">
	<head>
		<title>65.html</title>
		<link href="template.css" rel="stylesheet" type="text/css"/>
	</head>
	<body>
		<div id="x65.html" xml:lang="tr-TR">
			<div class="story">
				<p class="bolum-ismi"><span class="bolum-ismi-24" style="font-size:1em;" xml:lang="tr-TR">65</span></p>
				<p class="duz-25"><span class="duz" style="font-size:1em;" xml:lang="tr-TR">Diane uyandığında, güneş batmak üzereydi. Gerindi, bütün kaslarının gevşediğini hissetti, sonra çadırın ortasında gürül gürül yanan ateşin tadına vardı. Uzaktan, kampın uğultusu geliyordu kulaklarına. Her şey öylesine yumuşak, öylesine bilindikti ki...</span></p>
				<p class="duz-25"><span class="duz" style="font-size:1em;" xml:lang="tr-TR">Yurtlardan birindeydi. Çevresinde eşya olarak birkaç tahta semer, bir çıkrık ve mobilya olarak kullanılan, olmazsa olmaz taşlar vardı. Kulak derisinden yapılmış elbiseler giydirilip asılmış figürler, küçük kemirgen somaklarından yapılmış kolyeler dışında, şamanizmden eser yoktu. Kafasını kaldırdığında, çadırın tepesindeki açıklıktan gökyüzünü gördü. Giovanni’nin sözlerini hatırladı: “Yuva hep kozmosla temas edebilsin diye, Moğol çadırlarının tepesi açık olur.”</span></p>
				<p class="duz-25"><span class="duz" style="font-size:1em;" xml:lang="tr-TR">Şiltenin üzerine oturdu, keçe battaniyeyi kaldırdı. Üzerinde yeni çamaşırlar vardı. Blucini ile balıkçı yaka kazağı özenle katlanmış, yanına bırakılmıştı. Hatta, otların arasında gördüğü ışık parıltısı, gözlüğünün bile orada, elinin altında olduğunu müjdeliyordu. Farkında bile olmadan gözlüğünü taktı, yanık yarasına bakmak için tişörtünü kaldırdı. Gördüklerine şaşırmadı. Kendini şükran duygusuna batmış, güçlü bir sevgi nehrine kapılmış gibi hissetti. Giyinmeyi tamamlayıp, yurttan çıktı.</span></p>
				<p class="duz-25"><span class="duz" style="font-size:1em;" xml:lang="tr-TR">Kamp kurulmuştu. Açıklıkta, kırk kadar çadır görülüyordu. Batan güneşin yatay ışıkları altındaki tundra her zamankinden fazla bir ay görüntüsünü andırıyordu. Göçmenlerin hepsi işleriyle meşguldü. Yurtların altında, kadınlar yemek hazırlığındaydı. Erkekler son sürüleri de çitlerin arkasına götürüyorlardı. Çocuklar koşuşturuyor, dumanların içinden geçiyor, kahkahalarıyla gri havayı yırtıyorlardı.</span></p>
				<p class="duz-25"><span class="duz" style="font-size:1em;" xml:lang="tr-TR">Diane ateşin yanında tek başına oturan Giovanni’yi görünce gülümsedi. İtalyan’ın yanına, eğerlerin ve çuvalların arasına yerleşti. Giovanni ona çay dolu bir maşrapa uzattı:</span></p>
				<p class="duz-25"><span class="duz" style="font-size:1em;" xml:lang="tr-TR">– Şimdi nasılsınız?</span></p>
				<p class="duz-25"><span class="duz" style="font-size:1em;" xml:lang="tr-TR">Diane maşrapayı aldı, çayın kokusunu içine çekti, ama cevap vermedi. Giovanni ısrar etmedi. Parkasının içine büzülmüş, kuru bir dalla ateşi karıştırıyordu. Sonunda Diane mırıldandı:</span></p>
				<p class="duz-25"><span class="duz" style="font-size:1em;" xml:lang="tr-TR">– Bir daha hiç eskisi gibi olamayacağız, Giovanni.</span></p>
				<p class="duz-25"><span class="duz" style="font-size:1em;" xml:lang="tr-TR">İtalyan duymamış gibi davrandı. Israr etti:</span></p>
				<p class="duz-25"><span class="duz" style="font-size:1em;" xml:lang="tr-TR">– Şimdi nasılsınız?</span></p>
				<p class="duz-25"><span class="duz" style="font-size:1em;" xml:lang="tr-TR">Diane gözleri alevlere dikili, devam etti:</span></p>
				<p class="duz-25"><span class="duz" style="font-size:1em;" xml:lang="tr-TR">– Batı’da, şamanların gücünün sadece batıl bir inanç, bir kandırmaca olduğunu düşünürler. Böylesi şeylere inanmayı, zayıflık görürler. Ne yanılgı! Bu iman, büyük bir güç.</span></p>
				<p class="duz-25"><span class="duz" style="font-size:1em;" xml:lang="tr-TR">Giovanni cevap vermek zorunda kalmamak için eğildi, korları üflemeye girişti. Tutuşan otlar portakal rengi iplikler gibi kıvrıldı, alevli bir dansa girişti. Diane sözünü tekrarladı:</span></p>
				<p class="duz-25"><span class="duz" style="font-size:1em;" xml:lang="tr-TR">– Büyük bir güç, Giovanni. Bunu bugün anladım. Çünkü inanan insan, güce doğru ilk adımı atmış oluyor. Belki de gücün kendisi oluyor. Evrenin tüm parçalarının paylaştığı gücün insan tarafı.</span></p>
				<p class="duz-25"><span class="duz" style="font-size:1em;" xml:lang="tr-TR">İtalyan birden ayağa kalktı. Saçı sakalı birbirine karışmıştı, sanki sakalının ardına saklanmak istiyormuş gibi.</span></p>
				<p class="duz-25"><span class="duz" style="font-size:1em;" xml:lang="tr-TR">– Diane, duygularınızı anlıyorum, yine de bunlara inanmanızı...</span></p>
				<p class="duz-25"><span class="duz" style="font-size:1em;" xml:lang="tr-TR">– Burada inanacak ya da inanmayacak bir şey yok.</span></p>
				<p class="duz-25"><span class="duz" style="font-size:1em;" xml:lang="tr-TR">Kazağını ve tişörtünü kaldırdı, karnını gösterdi. Cildi bembeyaz, pürüzsüzdü, üzerinde neredeyse iz bile kalmamıştı. Daha birkaç saat önce derisinin yandığı yerlerde sadece hafif bir kızarıklık görülüyordu. Giovanni şaşkınlıktan bakakalmıştı.</span></p>
				<p class="duz-25"><span class="duz" style="font-size:1em;" xml:lang="tr-TR">– Büyücü yanık yarasını iyileştirmeyi başardı, diye devam etti Diane. Radyasyonun izlerini silmeyi becerdi. Tutuşmuş bir kemirgenin yardımıyla, kanseri kopartıp, attı. Buna ne dersen de; büyücülük, ruhların müdahalesi, olağanüstü güçler... Ama sözünü ettiğim ruh gücü, düşünülmeyecek kadar duru.</span></p>
				<p class="duz-25"><span class="duz" style="font-size:1em;" xml:lang="tr-TR">Farkında olmadan, senli benli konuşmaya geçmişti. Artık insanların birbirlerine “siz” dedikleri bir boyutta yaşamıyorlardı. Giovanni, gözlerinde inanmazlık, cevap vermek için ağzını açtı, sonra teslim oldu:</span></p>
				<p class="duz-25"><span class="duz" style="font-size:1em;" xml:lang="tr-TR">– Tamam. Aslında, hiç önemli değil; çok mutluyum, Diane.</span></p>
				<p class="duz-25"><span class="duz" style="font-size:1em;" xml:lang="tr-TR">Birkaç ağaç kabuğu parçası alıp ateşe attı. İpliklerin dansı yeniden başladı.</span></p>
				<p class="duz-25"><span class="duz" style="font-size:1em;" xml:lang="tr-TR">– Bana artık her şeyi anlatmanın zamanı geldi. “Her şey” derken, laf olsun diye söylemiyorum.</span></p>
				<p class="duz-25"><span class="duz" style="font-size:1em;" xml:lang="tr-TR">Diane çaydan bir yudum aldı, kafasını toplamak için biraz bekledi, sonra söze girişti. Lucien’ın evlat edilişini, çevre yolundaki tuzağı, Rolf van Kaen’in müdahalesini anlattı. Çocuğun köklerini, onunla ilgilenen insanları. Tokamaktan, tokamakta çalışanlardan, parapsikoloji bölümünden bahsetti. Gözcülerin esrarlı bir buluşmanın tarihini nasıl parmaklarıyla taşıdıklarını anlattı. TK 17’de çalışan araştırmacıların ellerine olağanüstü güçler geçirip geliştirdiklerine inandığını söyledi. Sonunda da özetledi; aynı adamlar aynı sır yüzünden bugün tokamaka geri dönüyorlardı. Güçlerini yeniden canlandırıp pekiştirmek için bu tokamakta buluşmaya karar vermişlerdi; 20 ekim 1999 günü, yani birkaç saat sonra.</span></p>
				<p class="duz-25"><span class="duz" style="font-size:1em;" xml:lang="tr-TR">Giovanni genç kadının sözünü kesmedi. Hiçbir şaşkınlık belirtisi, inanmadığını gösterir hiçbir hareket yapmadı. Diane’ın anlattıkları bitince, sadece sordu:</span></p>
				<p class="duz-25"><span class="duz" style="font-size:1em;" xml:lang="tr-TR">– Bu adamlar söylediğiniz gücü nasıl ele geçirdile</span><span class="duz" style="font-size:1em;" xml:lang="tr-TR">r? Böylesi... imkânsız yetenekleri nasıl geliştirdiler?</span></p>
				<p class="duz-25"><span class="duz" style="font-size:1em;" xml:lang="tr-TR">Diane sırtında akşamın soğuğunu, yüzünde de ateşin sıcaklığını hissetti. Kanının kaynamakta olduğunu düşündü. Kanının tutuşmuş reçine gibi, portakal rengine kestiğini tahmin etti.</span></p>
				<p class="duz-25"><span class="duz" style="font-size:1em;" xml:lang="tr-TR">– Tam olarak bilemiyorum, diye mırıldandı. Tek söyleyebileceğim, buraya gelinceye kadar, her konuda yanıldığım.</span></p>
				<p class="duz-25"><span class="duz" style="font-size:1em;" xml:lang="tr-TR">– Ne demek bu?</span></p>
				<p class="duz-25"><span class="duz" style="font-size:1em;" xml:lang="tr-TR">Genç kadın derin bir soluk aldı. Duman, ağız dolusu tütsü gibi, genzini doldurdu. Onu iyileştiren töreni hatırlayıp konuştu:</span></p>
				<p class="duz-25"><span class="duz" style="font-size:1em;" xml:lang="tr-TR">– İlk düşüncem, parapsikologların Sibirya’dan gelen şamanları incelediklerinde önemli bir buluş yaptıkları oldu.</span></p>
				<p class="duz-25"><span class="duz" style="font-size:1em;" xml:lang="tr-TR">– Anlattıkların da zaten bunu doğrulamıyor mu?</span></p>
				<p class="duz-25"><span class="duz" style="font-size:1em;" xml:lang="tr-TR">– Düşündüğün gibi değil. Onlara sözünü ettiğim gücü kazandıran, yaptıkları bu araştırmalar değil.</span></p>
				<p class="duz-25"><span class="duz" style="font-size:1em;" xml:lang="tr-TR">– Neden?</span></p>
				<p class="duz-25"><span class="duz" style="font-size:1em;" xml:lang="tr-TR">– Birçok nedeni var. Önce yıllarını çalışma kamplarında, zindanlarda geçirmiş bitkin şamanları bir düşün. Bilim adamları onlarda nasıl bir güç bulabilirdi ki? Onlarda translar ya da uyanık uyku halleri oluşturduklarını düşünebilir misin?</span></p>
				<p class="duz-25"><span class="duz" style="font-size:1em;" xml:lang="tr-TR">– Belki de sadece sorguya çekmişlerdir.</span></p>
				<p class="duz-25"><span class="duz" style="font-size:1em;" xml:lang="tr-TR">– Büyücülerin ağzından laf almış olmaları mümkün değil.</span></p>
				<p class="duz-25"><span class="duz" style="font-size:1em;" xml:lang="tr-TR">– Sovyetler’in ikna yöntemleri gelişmişti.</span></p>
				<p class="duz-25"><span class="duz" style="font-size:1em;" xml:lang="tr-TR">– Doğru, haklısın. Yine de bana kalırsa, şamanlar bitmiş, tükenmişti. Kültürlerinden, güçlerinden uzakta, parapsikologlara anlatabilecekleri bir şey kalmamıştı. İsteseler bile kalmamıştı.</span></p>
				<p class="duz-25"><span class="duz" style="font-size:1em;" xml:lang="tr-TR">– Öyleyse?</span></p>
				<p class="duz-25"><span class="duz" style="font-size:1em;" xml:lang="tr-TR">Diane bir yudum çay içti.</span></p>
				<p class="duz-25"><span class="duz" style="font-size:1em;" xml:lang="tr-TR">– Bu sabah, bambaşka bir şey düşündüm. Parapsikologların gücü belki de bir dış etkenden kaynaklanıyordu. Çalışmalarıyla hiçbir ilgisi olmayan bir kaynaktan.</span></p>
				<p class="duz-25"><span class="duz" style="font-size:1em;" xml:lang="tr-TR">– Hangi kaynak?</span></p>
				<p class="duz-25"><span class="duz" style="font-size:1em;" xml:lang="tr-TR">– Tokamaktaki patlama. Radyoaktivite insan vücudunun yapısını etkileyebildiğine göre, neden bilincini, aklını etkilemesin?</span></p>
				<p class="duz-25"><span class="duz" style="font-size:1em;" xml:lang="tr-TR">– Araştırmacılar da radyasyona maruz kalmışlar m</span><span class="duz" style="font-size:1em;" xml:lang="tr-TR">ı?</span></p>
				<p class="duz-25"><span class="duz" style="font-size:1em;" xml:lang="tr-TR">– Emin değilim. Ama ölenlerin üzerinde çok tuhaf belirtiler vardı. Işın altında kalmanın neden olabileceği cilt hastalıkları, yetersizlikler, hastalıklar. Kazayı bilerek yaptıklarını radyasyona isteyerek maruz kaldıklarını bile düşündüm.</span></p>
				<p class="duz-25"><span class="duz" style="font-size:1em;" xml:lang="tr-TR">– Ama artık düşünmüyorsun...</span></p>
				<p class="duz-25"><span class="duz" style="font-size:1em;" xml:lang="tr-TR">– Düşünmüyorum. Tokamak patlaması bambaşka bir rol oynadı. Açıklayıcı bir rol.</span></p>
				<p class="duz-25"><span class="duz" style="font-size:1em;" xml:lang="tr-TR">– Anlamadım.</span></p>
				<p class="duz-25"><span class="duz" style="font-size:1em;" xml:lang="tr-TR">Diane alevlerin üzerine eğildi, Giovanni’nin gözlerinin içine baktı.</span></p>
				<p class="duz-25"><span class="duz" style="font-size:1em;" xml:lang="tr-TR">– 1972’deki kaza, dolaylı olarak, bu vadiye egemen olan şaşırtıcı güçleri ortaya çıkardı.</span></p>
				<p class="duz-25"><span class="duz" style="font-size:1em;" xml:lang="tr-TR">Kampa, çevreyi kutsamak için geceyle birleşen duman perdelerinin arasında çalışan Tsevenlere baktı.</span></p>
				<p class="duz-25"><span class="duz" style="font-size:1em;" xml:lang="tr-TR">– Şu erkeklere ve kadınlara bir bak, Giovanni. Nereden gelmişler? Bir halk baskıya, el koymaya, açlığa gizlice nasıl direnebilir? Emin olduğum bir şey var; yetmişli yıllarda, iki çeşit Tseven vardı. Dağlara saklanmayı becerenler ile vadide kalan, yerleşmeye zorlanan, kültüründen koparılıp boyun eğdirilenler. Tokamakta çalışanlar, en tehlikeli işleri kabul edenler bu ikinciler. 1972 baharında çemberin içinde diri diri kavrulanlar da onlar. Oysa o zamanlarda olanları pekâlâ tahmin edebiliyorum.</span></p>
				<p class="duz-25"><span class="duz" style="font-size:1em;" xml:lang="tr-TR">Giovanni yüzünü buruşturdu</span></p>
				<p class="duz-25"><span class="duz" style="font-size:1em;" xml:lang="tr-TR">– Ben edemiyorum.</span></p>
				<p class="duz-25"><span class="duz" style="font-size:1em;" xml:lang="tr-TR">– Biraz gayret et. Yanmış, radyasyona uğramış, can çekişen işçileri getir gözünün önüne. Sovyetler’in vaat ettiği yardımın hiç gelmeyeceğini bilen umutsuz kadınları. Ne yaptılar sanıyorsun? Ren geyiklerini koşup dağlara, hâlâ olağanüstü tedavi güçlerine sahip Tseven büyücüleri aramaya gittiler.</span></p>
				<p class="duz-25"><span class="duz" style="font-size:1em;" xml:lang="tr-TR">– Dalga mı geçiyorsun?</span></p>
				<p class="duz-25"><span class="duz" style="font-size:1em;" xml:lang="tr-TR">– Hiç de değil. Vadideki Tsevenler başından beri dağda kendilerinden bir grup insanın yaşadığını, gelenekleri koruduğunu ve ruhlarla derin ilişkide olduğunu biliyordu.</span></p>
				<p class="duz-25"><span class="duz" style="font-size:1em;" xml:lang="tr-TR">– Bana kalırsa bu hikâye senin sinirlerine...</span></p>
				<p class="duz-25"><span class="duz" style="font-size:1em;" xml:lang="tr-TR">– Beni dinle! Kadınlar dağa çıktılar. Büyücülere durumu anlattılar. Yalvararak, vadiye inip kurtulabileceklerin hayatta kalması için bir tören düzenlemelerini istediler. Şamanlar kabul etti. Görülüp yakalanma tehlikesini göze aldılar, kardeşleri için şamanlara özgü bir tören düzenlediler. Yananlardan birçoğu kurtulduğuna göre, başarılı bir tören.</span></p>
				<p class="duz-25"><span class="duz" style="font-size:1em;" xml:lang="tr-TR">– Nasıl bu kadar emin olabiliyorsun?</span></p>
				<p class="duz-25"><span class="duz" style="font-size:1em;" xml:lang="tr-TR">Diane’ın yüzüne ateşli, geniş bir tebessüm yayıldı.</span></p>
				<p class="duz-25"><span class="duz" style="font-size:1em;" xml:lang="tr-TR">– Eğer ben bugünkü radyasyondan kurtulduysam, demek 1972’de de aynı şeyler oldu.</span></p>
				<p class="duz-25"><span class="duz" style="font-size:1em;" xml:lang="tr-TR">Etnoloğun yüz çizgileri, duyduklarını kabul ettiğini gösterir gibi gevşedi. İkna olmaya başlamıştı.</span></p>
				<p class="duz-25"><span class="duz" style="font-size:1em;" xml:lang="tr-TR">– Sence, sonra neler oldu?</span></p>
				<p class="duz-25"><span class="duz" style="font-size:1em;" xml:lang="tr-TR">– Tsevenlerin asıl kâbusu başladı. Bir şekilde parapsikologlar Tseven işçileri kurtaran mucizeden haberdar oldular. Olağanüstü gerçeği anladılar; üç yıl boyunca Gulag’dan gelme şamanları inceleyerek aradıkları yetenekler, aslında laboratuvarlarının birkaç kilometre ötesindeydi. Ellerini uzatıp, alabilecekleri bir yerde. Hem de inanılmayacak kadar güçlü bir şekilde! Uzun zamandan beri aradıkları gücün beşiğinde olduklarını anladılar.</span></p>
				<p class="duz-25"><span class="duz" style="font-size:1em;" xml:lang="tr-TR">– Ve şamanları tutukladılar...</span></p>
				<p class="duz-25"><span class="duz" style="font-size:1em;" xml:lang="tr-TR">– Virtüözler ellerindeydi artık. O bulunmaz inciler. İnsan deneylerine yeniden başladılar, bu kez başardılar da. Şaman bilgilerini koparıp almayı becerdiler.</span></p>
				<p class="duz-25"><span class="duz" style="font-size:1em;" xml:lang="tr-TR">– Nası</span><span class="duz" style="font-size:1em;" xml:lang="tr-TR">l?</span></p>
				<p class="duz-25"><span class="duz" style="font-size:1em;" xml:lang="tr-TR">– İşte eksik nokta burası. Ama araştırmacıların şamanların gücünü ellerine geçirdiklerinden kuşkum yok. Şimdi olağanüstü yeteneklere sahip olmalarının nedeni de bu. Soruşturmam boyunca anlaşılmaz olaylarla karşılaşmamın nedeni de bu. Buraya bunun için dönüyorlar; deneylerine yeniden başlamak için, zamanında onlara bu yetenekleri kazandıran deneylerine.</span></p>
				<p class="duz-25"><span class="duz" style="font-size:1em;" xml:lang="tr-TR">İtalyan usulca kafasını sallıyor, itiraz ediyordu:</span></p>
				<p class="duz-25"><span class="duz" style="font-size:1em;" xml:lang="tr-TR">– Bu kadarı çılgınlık olur.</span></p>
				<p class="duz-25"><span class="duz" style="font-size:1em;" xml:lang="tr-TR">– Evet, öyle de denebilir. Elimde son bir şey daha var; cinayetlerin gerçek nedeni, çalınan şaman sırları. Eugen Talikh halkının öcünü alıyor ama, senin sandığın şekilde değil. Çemberde ölen Tseven işçilerinin değil, daha geniş anlamda, yağmalanan Tseven kültürünün öcünü alıyor. Küfrün öcünü. Bu alçaklar Tsevenlerin yeteneğini çaldılar. Şimdi de bedelini ödüyorlar.</span></p>
				<p class="duz-25"><span class="duz" style="font-size:1em;" xml:lang="tr-TR">– Neden otuz yıl sonra? Neden tokamaka dönmeleri beklendi?</span></p>
				<p class="duz-25"><span class="duz" style="font-size:1em;" xml:lang="tr-TR">– Cevap, tarihin bilmediğimiz bir sayfasında yazılı olmalı. Belki de şamanların güçlerini ele geçirmek için kullandıkları yöntemde. Parmakları yanık çocuklar aracılığıyla iletilen buluşma tarihinde...</span></p>
				<p class="duz-25"><span class="duz" style="font-size:1em;" xml:lang="tr-TR">Ayağa kalktı. Etnolog ona bakıyordu.</span></p>
				<p class="duz-25"><span class="duz" style="font-size:1em;" xml:lang="tr-TR">– Ama... ya şimdi? Şimdi neler olacak? Biz ne yapacağız?</span></p>
				<p class="duz-25"><span class="duz" style="font-size:1em;" xml:lang="tr-TR">Diane parkasını giydi. Yaşam sarhoşu hissediyordu kendini, gerçeğin sarhoşu.</span></p>
				<p class="duz-25"><span class="duz" style="font-size:1em;" xml:lang="tr-TR">– Oraya dönüyorum. Laboratuvarlarını bulmam gerek. Her şey orada oldu.</span></p>
				<p class="duz-25"/>
			</div>
		</div>
	</body>
</html>