<html xmlns="http://www.w3.org/1999/xhtml">
	<head>
		<title>23.html</title>
		<link href="template.css" rel="stylesheet" type="text/css"/>
	</head>
	<body>
		<div id="x23.html" xml:lang="tr-TR">
			<div class="story">
				<p class="bolum-ismi"><span class="bolum-ismi-21" style="font-size:1em;" xml:lang="tr-TR">23</span></p>
				<p class="duz-22"><span class="duz" style="font-size:1em;" xml:lang="tr-TR">Dışarıda, Champs-Elysées Bahçeleri bir ışık ve yağmur halkası oluşturuyordu. Sağanak güneş ışınlarını daha da parlaklaştırıyordu. Yapraklar rüzgârda hışırdıyor, sicim gibi yağan yağmura zarif yeşil kıvrımlarla karşılık veriyordu. Diane güneş gözlüğünü taktı, setin üzerinde tereddüt etti.</span></p>
				<p class="duz-22"><span class="duz" style="font-size:1em;" xml:lang="tr-TR">Varsayımını yüksek sesle açıklamaktan rahatsız olmuştu. Arabada, büyük bir ihtimalle battaniyenin altına ya da bagaja saklanıp, çevre yolundayken Lucien’ın kemerini çözen bir adam varsayımını. Küçük çocuğun herhangi bir güvenlik önleminden yararlanmayacağından emin olmak için sac kıskacın içinde ölmeye hazır, bir çeşit intihar komandosu.</span></p>
				<p class="duz-22"><span class="duz" style="font-size:1em;" xml:lang="tr-TR">Bütün bunlar mantıksızdı tabiî. Kim kendini böyle bir tehlikeye atar ki? Tuzağın içine hapsolmayı kabul ederek, kim kendini kurban eder? Üstelik, kazadan sonra, üçüncü bir yolcunun izine de rastlanmamışken. Diane yine de düşündüklerine sıkı sıkıya tutunmaktan alamadı kendini. Park sorumlusu göründü. Aceleyle konuştu:</span></p>
				<p class="duz-22"><span class="duz" style="font-size:1em;" xml:lang="tr-TR">– Arabanızı hemen getiriyorlar, Madam.</span></p>
				<p class="duz-22"><span class="duz" style="font-size:1em;" xml:lang="tr-TR">Sesinin tonu, yüzünün çizgileri söylediklerinin tam tersini anlatıyordu. Diane sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Ne oluyor?</span></p>
				<p class="duz-22"><span class="duz" style="font-size:1em;" xml:lang="tr-TR">Üniformalı adam otoparka doğru umutsuzca baktı.</span></p>
				<p class="duz-22"><span class="duz" style="font-size:1em;" xml:lang="tr-TR">– Arkadaşınız. Her şeyle kendi ilgileneceğini söyledi.</span></p>
				<p class="duz-22"><span class="duz" style="font-size:1em;" xml:lang="tr-TR">– Hangi arkadaşım?</span></p>
				<p class="duz-22"><span class="duz" style="font-size:1em;" xml:lang="tr-TR">– Sizi bekleyen uzun boylu bey. Arabayı buraya kadar getireceğini söyledi ama... (şaşkın bakışlarını çevrede dolaştırdı)... onu göremiyorum...</span></p>
				<p class="duz-22"><span class="duz" style="font-size:1em;" xml:lang="tr-TR">Diane otuz metre uzaktaki ıhlamur ağacının gölgesinde, otomobilini gördü. Çakıl taşlı seti uzun adımlarla geçti. Koyu renk ön camın ardında, kontak anahtarıyla boğuşan Patrick Langlois’nın gölgesini seçti. Cama vurdu. Polis komiseri irkildi, sonra şaşkınca gülümsedi. Kapıyı açtı.</span></p>
				<p class="duz-22"><span class="duz" style="font-size:1em;" xml:lang="tr-TR">– Kiralık arabaların güvenlik şifresi olduğunu unutmuşum. Özür dilerim.</span></p>
				<p class="duz-22"><span class="duz" style="font-size:1em;" xml:lang="tr-TR">Diane içindeki duygunun öfke olup olmadığından pek emin değildi.</span></p>
				<p class="duz-22"><span class="duz" style="font-size:1em;" xml:lang="tr-TR">– Öte tarafa geçin, dedi.</span></p>
				<p class="duz-22"><span class="duz" style="font-size:1em;" xml:lang="tr-TR">Dev adam güçlükle sağ koltuğa geçti. Diane arabaya girip sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Burada ne arıyorsunuz? Yoksa peşime adam mı taktınız?</span></p>
				<p class="duz-22"><span class="duz" style="font-size:1em;" xml:lang="tr-TR">Polis komiseri hakarete uğramış gibi baktı.</span></p>
				<p class="duz-22"><span class="duz" style="font-size:1em;" xml:lang="tr-TR">– Birlikte öğle yemeği yememiz için adamlarımdan birini göndermiştim. Evinize vardığında, gitmek üzere olduğunuzu görmüş. Mesajımı iletmemiş. Sizi buraya kadar izledikten sonra, beni aradı.</span></p>
				<p class="duz-22"><span class="duz" style="font-size:1em;" xml:lang="tr-TR">– Neden restorana girmediniz?</span></p>
				<p class="duz-22"><span class="duz" style="font-size:1em;" xml:lang="tr-TR">Langlois yakasını gösterdi.</span></p>
				<p class="duz-22"><span class="duz" style="font-size:1em;" xml:lang="tr-TR">– Kravat. Kravat takmayı düşünmemiştim.</span></p>
				<p class="duz-22"><span class="duz" style="font-size:1em;" xml:lang="tr-TR">Diane gülümsedi; anlaşılan içindeki öfke değildi. Komiser konuşmasına davet etti.</span></p>
				<p class="duz-22"><span class="duz" style="font-size:1em;" xml:lang="tr-TR">– Biliyorum, kimliğimi göstermeliydim. Güç kullanarak içeri girmeliydim.</span></p>
				<p class="duz-22"><span class="duz" style="font-size:1em;" xml:lang="tr-TR">Genç kadın kahkahayla güldü. Bu adamın, gözle görülür derecedeki aldırmazlığı kendini çok daha hafif, çok daha duru hissetmesini sağlıyordu: sanki tüm tasalarından arınmış gibi. Oysa Langlois restoranı göstererek sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Üvey babanızla iyi anlaşır mısınız?</span></p>
				<p class="duz-22"><span class="duz" style="font-size:1em;" xml:lang="tr-TR">Sorudaki vurgu Diane’ın hoşuna gitmedi.</span></p>
				<p class="duz-22"><span class="duz" style="font-size:1em;" xml:lang="tr-TR">– Aklınızdan neler geçiyor</span><span class="duz" style="font-size:1em;" xml:lang="tr-TR">?</span></p>
				<p class="duz-22"><span class="duz" style="font-size:1em;" xml:lang="tr-TR">Adam parmağının ucuyla yan camı tıkırdattı, dalgın gözlerini bahçeye dikti.</span></p>
				<p class="duz-22"><span class="duz" style="font-size:1em;" xml:lang="tr-TR">– Hiçbir şey geçmiyor. Çok şey görürüm, hepsi bu. (Gözlerinin içi gülüyordu.) Bizim işimizde, demek istiyorum.</span></p>
				<p class="duz-22"><span class="duz" style="font-size:1em;" xml:lang="tr-TR">Diane da gözlerini bahçeye çevirdi. Sağanak, yoldan geçenleri, çocuklu anneleri, pul satıcılarını kaçırmıştı. Geriye sadece gölgelerle hareketlenen, pırıltılı bir görüntü kalmıştı. Hareketsiz birikintiler. Salınan yapraklar. Yağmurla cilalanmış taş cepheler. Suların çekildiği bir kıyı düşündü. Birden içinde karşı konulmaz bir yumuşaklık, nekahet, şekerleme ve naneli bonbon özlemi duydu. Sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Beni neden görmek istiyordunuz?</span></p>
				<p class="duz-22"><span class="duz" style="font-size:1em;" xml:lang="tr-TR">Komiserin elinde bir dosya beliriverdi.</span></p>
				<p class="duz-22"><span class="duz" style="font-size:1em;" xml:lang="tr-TR">– Size bazı haberler vermek istemiştim. Varsayımlarımı sizinle paylaşmak.</span></p>
				<p class="duz-22"><span class="duz" style="font-size:1em;" xml:lang="tr-TR">Kâğıtlarını karıştırdı. Langlois, teknolojinin günlük hayatı esir almasına direnen o snop ve çağdışı yeni polislerden birine benziyordu. Spiral ciltli not defterlerine gömülüp, cep telefonu taşımaya direnen o aynasız tipine. Söze girişti:</span></p>
				<p class="duz-22"><span class="duz" style="font-size:1em;" xml:lang="tr-TR">– Bu olayda, bize saçma gelen çok fazla şey var. Önce, cinayetin vahşeti. Katilin belirgin gücü. Aynı zamanda da, boyu hakkındaki varsayımlar: en çok bir altmış. Ama bir sır daha var. Tümüyle anatomik.</span></p>
				<p class="duz-22"><span class="duz" style="font-size:1em;" xml:lang="tr-TR">Langlois durakladı. Yağmur arabanın tavanında hafif bir İspanyol havası tutturmuştu. Diane bir baş hareketiyle devam etmesini istedi.</span></p>
				<p class="duz-22"><span class="duz" style="font-size:1em;" xml:lang="tr-TR">– Katilin, iç organların arasında el yordamıyla atardamarı nasıl bulduğu meçhul. Adlî tıp uzmanlarımıza göre, deneyimli bir cerrah bile başaramazmış bunu... (Yeni bir soluk alıp, devam etti.) Bu kadar imkânsızlık fazla. Onun için yöntem değiştirdim. Bunun bir törene, örneğin Vietnam’da uygulanan bir kurban merasimine benzeyip benzemediğini düşündüm.</span></p>
				<p class="duz-22"><span class="duz" style="font-size:1em;" xml:lang="tr-TR">– Ve ne buldunuz?</span></p>
				<p class="duz-22"><span class="duz" style="font-size:1em;" xml:lang="tr-TR">– Başta, elle tutulabilir hiçbir şey. En azından, Güneydoğu Asya’da. Ama İnsanlık Müzesi’ndeki bir etnolog beni Orta Asya’ya yöneltti. Sibirya, Moğolistan, Tibet, Çin’in kuzeybatısı... Başka uzmanlarla karşılaştım. İçlerinden birine göre, katilin kullandığı yöntem, o ülkelerde uygulananlarla benzerlik gösteriyormuş.</span></p>
				<p class="duz-22"><span class="duz" style="font-size:1em;" xml:lang="tr-TR">– Ne demek istiyorsunuz? Bir kurban etme yöntemi mi?</span></p>
				<p class="duz-22"><span class="duz" style="font-size:1em;" xml:lang="tr-TR">– Hayır. Çok daha kaba. Hayvanları böyle öldürürlermiş. Göğüs kafesinin altında bir yer yarılıyor, sonra açılan yarıktan çıplak el sokularak hayvanın ana atardamarı sıkıştırılıyormuş.</span></p>
				<p class="duz-22"><span class="duz" style="font-size:1em;" xml:lang="tr-TR">Diane’ın beyninde bir şimşek çaktı. Bütün bunlar belirsiz anılar çağrıştırmıştı. Langlois anlatmaya devam ediyordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Etnoloğun dediğine göre, bu yöntem Moğolistan’da çok sık kullanılıyormuş. Bir damla kanı ziyan etmeden bir koyunu ya da bir ren geyiğini öldürmenin en iyi yoluymuş bu. Soğuk ülkelerde, hayvan enerjisinin en küçük kırıntısına bile özen gösteriyorlar. Bir de kandan bir çeşit korkuları varmış. Tabu gibi bir şey.</span></p>
				<p class="duz-22"><span class="duz" style="font-size:1em;" xml:lang="tr-TR">Diane kuşkulu bir sesle sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Katil Orta Asya’dan mı gelmiş yani?</span></p>
				<p class="duz-22"><span class="duz" style="font-size:1em;" xml:lang="tr-TR">– Belki. Ya da orada bir süre kalmış, geleneklerini öğrenmiş olabilir. Adlî tıp uzmanına bakılırsa, insan anatomisi koyununkinden pek farklı değil.</span></p>
				<p class="duz-22"><span class="duz" style="font-size:1em;" xml:lang="tr-TR">– Bütün bunlar bana oldukça belirsiz geliyor, diye mırıldandı Diane.</span></p>
				<p class="duz-22"><span class="duz" style="font-size:1em;" xml:lang="tr-TR">– Bana da. Bir ayrıntının dışında.</span></p>
				<p class="duz-22"><span class="duz" style="font-size:1em;" xml:lang="tr-TR">Genç kadın Langlois’ya döndü. Komiser, Diane’a Almanca yazılmış, bir turizm şirketinin adını taşıyan bir formun fotokopisini uzattı.</span></p>
				<p class="duz-22"><span class="duz" style="font-size:1em;" xml:lang="tr-TR">– Rolf van Kaen Moğolistan’a gitmeye hazırlanıyormuş.</span></p>
				<p class="duz-22"><span class="duz" style="font-size:1em;" xml:lang="tr-TR">– Ne diyorsunuz?</span></p>
				<p class="duz-22"><span class="duz" style="font-size:1em;" xml:lang="tr-TR">– Almanya’da BBK – Federal Cinayet Masası</span><span class="duz" style="font-size:1em;" xml:lang="tr-TR"> – soruşturmasını sürdürüyor. Doktorun bütün telefon konuşmalarını incelediler. Van Kaen, Ulan-Bator’a giden uçaklar hakkında bilgi toplamış, Ulan-Bator...</span></p>
				<p class="duz-22"><span class="duz" style="font-size:1em;" xml:lang="tr-TR">– Moğolistan Halk Cumhuriyeti’nin başkenti.</span></p>
				<p class="duz-22"><span class="duz" style="font-size:1em;" xml:lang="tr-TR">Komiser Diane’a şaşkınlıkla baktı.</span></p>
				<p class="duz-22"><span class="duz" style="font-size:1em;" xml:lang="tr-TR">– Bilir misiniz?</span></p>
				<p class="duz-22"><span class="duz" style="font-size:1em;" xml:lang="tr-TR">– Sadece adını.</span></p>
				<p class="duz-22"><span class="duz" style="font-size:1em;" xml:lang="tr-TR">– Akupunkturcu bununla da kalmamış, iç hat seferleri hakkında da bilgi istemiş, özellikle de ülkenin en kuzey ucundaki küçük bir kente giden uçuşlar hakkında... (Elindeki notlara baktı) Tsagaan-Nuur. Anlaşıldığı kadarıyla, kararlaştırmadığı tek ayrıntı, hareket tarihi. Kısacası, kullanılan yönteme bakılınca, arada bir ilişki kurmak mümkün. Zayıf ama, ne de olsa bir bağlantı işte...</span></p>
				<p class="duz-22"><span class="duz" style="font-size:1em;" xml:lang="tr-TR">Langlois durdu, sonra yumuşakça sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Ya siz? Sizin bana vereceğiniz haberler var mı?</span></p>
				<p class="duz-22"><span class="duz" style="font-size:1em;" xml:lang="tr-TR">Diane omuzlarını silkti, bakışlarını yeniden bahçeye çevirdi. Yağmur dalgalar halinde iniyordu camlara.</span></p>
				<p class="duz-22"><span class="duz" style="font-size:1em;" xml:lang="tr-TR">– Hayır. Yetimhaneyi aradım. Hiçbir şey bilmiyorlar.</span></p>
				<p class="duz-22"><span class="duz" style="font-size:1em;" xml:lang="tr-TR">– Hepsi bu kadar mı?</span></p>
				<p class="duz-22"><span class="duz" style="font-size:1em;" xml:lang="tr-TR">– Uzmanlara Lucien’ın anadilinde söylediği bir şarkının kasetini bıraktım. Bir ihtimal, nereli olduğunu bulabilirler.</span></p>
				<p class="duz-22"><span class="duz" style="font-size:1em;" xml:lang="tr-TR">– İyi yapmışsınız. Başka?</span></p>
				<p class="duz-22"><span class="duz" style="font-size:1em;" xml:lang="tr-TR">Diane kaza süsü verilmiş cinayet varsayımını, arabasına gizlenmiş kamikaze katili düşündü.</span></p>
				<p class="duz-22"><span class="duz" style="font-size:1em;" xml:lang="tr-TR">– Hepsi bu, diye cevap verdi.</span></p>
				<p class="duz-22"><span class="duz" style="font-size:1em;" xml:lang="tr-TR">Langlois sordu:</span></p>
				<p class="duz-22"><span class="duz" style="font-size:1em;" xml:lang="tr-TR">– Benden kamyon şoförünün adresini neden istediniz?</span></p>
				<p class="duz-22"><span class="duz" style="font-size:1em;" xml:lang="tr-TR">Diane irkildi, ama komisere hiçbir şey belli etmemeye çalıştı.</span></p>
				<p class="duz-22"><span class="duz" style="font-size:1em;" xml:lang="tr-TR">– Onunla konuşmak istiyordum, hepsi bu. Lucien’ın durumunu anlatmak.</span></p>
				<p class="duz-22"><span class="duz" style="font-size:1em;" xml:lang="tr-TR">Langlois içini çekti. Sessizliği metale düşen sağanak yağmurun sesi bölüyordu.</span></p>
				<p class="duz-22"><span class="duz" style="font-size:1em;" xml:lang="tr-TR">– İnsanlar tecrübelerimizi hiç önemsemez.</span></p>
				<p class="duz-22"><span class="duz" style="font-size:1em;" xml:lang="tr-TR">Diane şaşkınlıkla döndü.</span></p>
				<p class="duz-22"><span class="duz" style="font-size:1em;" xml:lang="tr-TR">– Bunu neden söylediniz?</span></p>
				<p class="duz-22"><span class="duz" style="font-size:1em;" xml:lang="tr-TR">– Size ne düşündüğümü açıklayayım; siz kendi kişisel soruşturmanızı yürütüyorsunuz.</span></p>
				<p class="duz-22"><span class="duz" style="font-size:1em;" xml:lang="tr-TR">– Benden istediğiniz de buydu, öyle değil mi?</span></p>
				<p class="duz-22"><span class="duz" style="font-size:1em;" xml:lang="tr-TR">– Aptal görünmeye çalışmayın. Ben size Van Kaen’in ölümüyle ilgili soruşturmadan söz ediyorum.</span></p>
				<p class="duz-22"><span class="duz" style="font-size:1em;" xml:lang="tr-TR">– Neden böyle bir şey yapayım ki</span><span class="duz" style="font-size:1em;" xml:lang="tr-TR">?</span></p>
				<p class="duz-22"><span class="duz" style="font-size:1em;" xml:lang="tr-TR">– Sizi az da olsa tanımaya başladım Diane, onun için, sizin de neden aynı şeyi yapmadığınızı merak ediyorum doğrusu.</span></p>
				<p class="duz-22"><span class="duz" style="font-size:1em;" xml:lang="tr-TR">Diane sessiz kaldı. Polis komiserinin sesi ciddiydi:</span></p>
				<p class="duz-22"><span class="duz" style="font-size:1em;" xml:lang="tr-TR">– Dikkatli olun. Bu işin yüzde onunu bile bilmiyoruz. Her şey bir anda suratımızda patlayabilir. Hem de hiç beklemediğimiz bir şekilde. Onun için detektif Alice’çilik oynamayı bırakın.</span></p>
				<p class="duz-22"><span class="duz" style="font-size:1em;" xml:lang="tr-TR">Diane başını kaderine razı bir çocuk gibi salladı. Langlois kapıyı açtı. Arabanın içini bir yağmur sağanağı doldurdu. Komiser inerken konuştu:</span></p>
				<p class="duz-22"><span class="duz" style="font-size:1em;" xml:lang="tr-TR">– Gelecek sefer, yemeği ben ısmarlayacağım.</span></p>
				<p class="duz-22"><span class="duz" style="font-size:1em;" xml:lang="tr-TR">Arabadan inip, ekledi:</span></p>
				<p class="duz-22"><span class="duz" style="font-size:1em;" xml:lang="tr-TR">– Polisler Paris’in en iyi fast-food restoranlarını bilir. Bütün milk-shake’lerin tadı aynı değildir, haberiniz var mı? Aralarında bir sürü küçük fark var.</span></p>
				<p class="duz-22"><span class="duz" style="font-size:1em;" xml:lang="tr-TR">Diane neşeli bir ifade takınmaya çalıştı:</span></p>
				<p class="duz-22"><span class="duz" style="font-size:1em;" xml:lang="tr-TR">– Sizi utandırmamaya çalışırım.</span></p>
				<p class="duz-22"><span class="duz" style="font-size:1em;" xml:lang="tr-TR">Langlois yağmur damlaları sırtını döverken eğildi:</span></p>
				<p class="duz-22"><span class="duz" style="font-size:1em;" xml:lang="tr-TR">– Şunu unutmayın; dikkatsizlik, küçük kız kahramanlıkları yok. En küçük bir şeyin yolunda gitmediğini görürseniz, beni arayacaksınız. Tamam mı?</span></p>
				<p class="duz-22"><span class="duz" style="font-size:1em;" xml:lang="tr-TR">Diane son bir tebessümle cevap verdi ama, kapanan kapının sesi, kulağına tabutun çarpan kapağı gibi geldi.</span></p>
				<p class="duz-22"/>
				<p class="duz-22"/>
			</div>
		</div>
	</body>
</html>