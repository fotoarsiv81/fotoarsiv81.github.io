<html xmlns="http://www.w3.org/1999/xhtml">
	<head>
		<title>48.html</title>
		<link href="template.css" rel="stylesheet" type="text/css"/>
	</head>
	<body>
		<div id="x48.html" xml:lang="tr-TR">
			<div class="story">
				<p class="bolum-ismi"><span class="bolum-ismi-6" style="font-size:1em;" xml:lang="tr-TR">48</span></p>
				<p class="duz-6"><span class="duz" style="font-size:1em;" xml:lang="tr-TR">Onu uyandıran, ışık oldu.</span></p>
				<p class="duz-6"><span class="duz" style="font-size:1em;" xml:lang="tr-TR">Koltuğunda doğruldu, elini uçağın camına dayadı. Ne zamandan beri uyuyordu? Uçağa biner binmez, yığılıp kalmıştı. Şimdiyse, şafak gözlerini kamaşıyordu. Gözlüğünü taktı, bakışlarını cama çevirdi. İşte o zaman, şafağın güçlü ışığı altında, muhtemelen dünyanın başka hiçbir yerinde rastlanmayan, Moğolistan toprakları üzerindeki son bulutlar da aşılınca her yolcunun yüreğini dağlayan stepleri gördü.</span></p>
				<p class="duz-6"><span class="duz" style="font-size:1em;" xml:lang="tr-TR">Eğer yeşil renk alev alabilse, ancak bu kadar ışık saçabilirdi. Yemyeşil, titreşimli bir ateş. Ayrıkotlarının kapladığı  karmakarışık topraktan fışkıran bir ışık. Ufka uzanan, buna karşın en küçük çatlağında, bir iç çekişin mahremiyetini taşıyan bir kor.</span></p>
				<p class="duz-6"><span class="duz" style="font-size:1em;" xml:lang="tr-TR">Güneş istediği kadar vursun, böylesi bir canlılığı asla solduramayacaktı.</span></p>
				<p class="duz-6"><span class="duz" style="font-size:1em;" xml:lang="tr-TR">Diane sonsuzluğun ayrıntılarını görebilmek için güneş gözlüklerini arandı. Tuhaf bir şeydi bu. Sanki bu otlak sonsuzluğunu uzun zamandır biliyor gibiydi. Hayranlık uyandırıcı yalnızlıklarında birdirbir oynayan bu tepeleri. Ufukla sonsuz bir buluşmaya doğru koşan, kendi kendilerinden sarhoş bu ova şenliğini.</span></p>
				<p class="duz-6"><span class="duz" style="font-size:1em;" xml:lang="tr-TR">Cama alnını değdirecek kadar yaklaştı. Uzaklığa, motorların bağırtısına rağmen, düşünceleri toprağın üzerine kadar uzanabiliyor, rüzgâr soluklandığında otlakların hışırtısını, böceklerin vızıltısını, doğanın sonsuz çıtırtısını duyabiliyordu. Evet, sesi duyulacak bir topraktı bu. Deniz kabukluları gibi. Yüzeyindeki farklılıkların sezilebileceği, sonra da kısa yeleli atların dörtnala koşma seslerinin duyulabileceği bir toprak. Kim bilir, belki de daha derinde, dünyanın sessiz yüreğinin duyulabileceği bir toprak.</span></p>
				<p class="duz-6"/>
				<p class="duz-ilk-paragraf-3"><span class="duz" style="font-size:1em;" xml:lang="tr-TR">Ulan-Bator havaalanı bavulların tebeşirle işaretlendiği, gidiş ve geliş bölümlerinde alanın tek bilgisayarının kurulduğu tahta bir masadan başka eşyası bulunmayan, beton bir binaydı. Diane camların ötesinde, birkaç otomobilin arasında, ilk atlıları seçebiliyordu. Hepsi de rengârenk, ipek kuşaklı geleneksel giysilerini giymişlerdi.</span></p>
				<p class="duz-6"><span class="duz" style="font-size:1em;" xml:lang="tr-TR">Diane’ın bundan sonra ne yapacağı konusunda en ufak bir fikri yoktu. Zaman kazanmak için, öteki yolcuları taklit etti, bir bilgi formu aldı. Formu ayakta dolduracağını düşünerek, duvara yaslandı. İşte o zaman formun tepesinde, daha önce hiç düşünmediği bir gerçeği hatırlatan birkaç İngilizce sözcük gördü.</span></p>
				<p class="duz-6"><span class="duz" style="font-size:1em;" xml:lang="tr-TR">Arkasından bir ses duydu:</span></p>
				<p class="duz-6"><span class="duz" style="font-size:1em;" xml:lang="tr-TR">– Siz Diane Thiberge misiniz?</span></p>
				<p class="duz-6"><span class="duz" style="font-size:1em;" xml:lang="tr-TR">İrkildi. Genç bir Batılı gülümseyerek bakıyordu. Üzerinde İngiliz yapımı bir parka, kadife bir avcı pantolonu ve yüksek konçlu ayakkabılar vardı. Diane, “Polis olamaz” diye düşündü, “burada hiç olamaz.”</span></p>
				<p class="duz-6"><span class="duz" style="font-size:1em;" xml:lang="tr-TR">Adamı inceleyebilmek için, bir adım geriledi. Bebek gibi bir yüzü, dalgalı kahverengi saçları, çok ince altın çerçeveli gözlüğü ve bronz tenini daha da belirginleştiren üç günlük bir sakalı vardı. Sakala rağmen yüz hatlarından, o kahverengi ciltten, kusursuz elbiselerden Diane’ın hemen kıskandığı bir düzenlilik, bir temizlik yayılıyordu; çünkü kendisinin hep soluk yüzlü olduğunu, kötü giyindiğini düşünürdü.</span></p>
				<p class="duz-6"><span class="duz" style="font-size:1em;" xml:lang="tr-TR">Adam yumuşacık bir ses ve belli belirsiz bir aksanla kendini tanıttı:</span></p>
				<p class="duz-6"><span class="duz" style="font-size:1em;" xml:lang="tr-TR">– Giovanni Santis. İtalyan Büyükelçiliği’nde ataşe. Bütün Avrupalıları karşılamayı alışkanlık haline getirdim. Adınızı geliş bilgisayarında okuyup...</span></p>
				<p class="duz-6"><span class="duz" style="font-size:1em;" xml:lang="tr-TR">– Benden ne istiyorsunuz?</span></p>
				<p class="duz-6"><span class="duz" style="font-size:1em;" xml:lang="tr-TR">Genç kadının saldırganlığına şaşırmış gibiydi.</span></p>
				<p class="duz-6"><span class="duz" style="font-size:1em;" xml:lang="tr-TR">– Ama... Size yardım etmek, bilgi vermek, rehberlik yapmak, dedi. Burası pek kolay bir ülke olmadığı gibi...</span></p>
				<p class="duz-6"><span class="duz" style="font-size:1em;" xml:lang="tr-TR">– Teşekkürler. Başımın çaresine bakarım.</span></p>
				<p class="duz-6"><span class="duz" style="font-size:1em;" xml:lang="tr-TR">Diane yeniden formu doldurmaya koyuldu, bir taraftan da göz ucuyla adamı izliyordu. Santis, yumuşak bir ifadeyle ısrar etti:</span></p>
				<p class="duz-6"><span class="duz" style="font-size:1em;" xml:lang="tr-TR">– Hiçbir şeye ihtiyacınız olmadığından emin misiniz?</span></p>
				<p class="duz-6"><span class="duz" style="font-size:1em;" xml:lang="tr-TR">– Teşekkürler. Programım bütün ayrıntılarına kadar hazırlandı. Hiçbir sorun yok.</span></p>
				<p class="duz-6"><span class="duz" style="font-size:1em;" xml:lang="tr-TR">– Otel? diye sordu İtalyan. Bir tercüman?</span></p>
				<p class="duz-6"><span class="duz" style="font-size:1em;" xml:lang="tr-TR">Diane döndü, adamın sözünü kesti:</span></p>
				<p class="duz-6"><span class="duz" style="font-size:1em;" xml:lang="tr-TR">– Bana gerçekten yardım etmek istiyor musunuz?</span></p>
				<p class="duz-6"><span class="duz" style="font-size:1em;" xml:lang="tr-TR">Giovanni, Venedikli bir soylu gibi eğildi. Diane öfkeli bir hareketle bilgi formunu uzattı:</span></p>
				<p class="duz-6"><span class="duz" style="font-size:1em;" xml:lang="tr-TR">– Öyleyse dinleyin; bu ülkeye giriş vizem yok.</span></p>
				<p class="duz-6"><span class="duz" style="font-size:1em;" xml:lang="tr-TR">İtalyan’ın gözleri gerçek bir dehşetle açıldı.</span></p>
				<p class="duz-6"><span class="duz" style="font-size:1em;" xml:lang="tr-TR">– Vizeniz mi yok</span><span class="duz" style="font-size:1em;" xml:lang="tr-TR">? diye tekrarladı.</span></p>
				<p class="duz-6"><span class="duz" style="font-size:1em;" xml:lang="tr-TR">Kaşları daha da kalktı, havada asılı iki kubbeye dönüştü. Bu öylesine masum, öylesine yoğun bir şaşkınlıktı ki, Diane bir kahkaha attı. Bu kusursuz yüz ifadesinin gelecekteki ilişkilerinin doğasını belirlediğini anlamıştı.</span></p>
				<p class="duz-6"/>
				<p class="duz-6"/>
				<p class="duz-6"/>
			</div>
		</div>
	</body>
</html>