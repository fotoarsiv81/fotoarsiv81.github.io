<html xmlns="http://www.w3.org/1999/xhtml">
	<head>
		<title>71.html</title>
		<link href="template.css" rel="stylesheet" type="text/css"/>
	</head>
	<body>
		<div id="x71.html" xml:lang="tr-TR">
			<div class="story">
				<p class="bolum-ismi"><span class="bolum-ismi-17" style="font-size:1em;" xml:lang="tr-TR">71</span></p>
				<p class="duz-18"><span class="duz" style="font-size:1em;" xml:lang="tr-TR">Maskeler düşmüştü. Geriye kalan üç kişi. Üç hayvan. Üç savaşçı. Saatine bir göz attı; sabahın dördüydü. Bir saat kadar sonra, şafak sökecekti. Bir saat sonra, düello başlayacaktı. Nasıl</span><span class="duz" style="font-size:1em;" xml:lang="tr-TR">? Çıplak elle mi? Yoksa sedef saplı silahlarla mı? Otomatik tabancalarla mı?</span></p>
				<p class="duz-18"><span class="duz" style="font-size:1em;" xml:lang="tr-TR">Diane artık lüü-si-anları düşünüyordu. Bu adamların, onlara artık kendi şamanlarıymış gibi saygı duyan Tsevenlerin elinden çocukları nasıl aldıklarını, kendi destekledikleri yetimhanelere o gözcüleri nasıl dağıttıklarını görebiliyordu. Bu işi yaparken ağustos ayını, evlat edinmek isteyen ailelerin yaz tatilinden yararlanarak yetimhaneleri boşalttıkları dönemi beklediklerini bile anlıyordu artık.</span></p>
				<p class="duz-18"><span class="duz" style="font-size:1em;" xml:lang="tr-TR">Yine de temel bir şey eksikti; bu adamlar o sırada, böyle bir örgütü nasıl kurabilmişlerdi? En az iki yıl öncesinden, gözcüleri toplama zamanının geldiğini, çocukların parmağına kazılı tarihin 1999 sonbaharı olacağını nereden bilmişlerdi? Cevabı Sacher verdi:</span></p>
				<p class="duz-18"><span class="duz" style="font-size:1em;" xml:lang="tr-TR">– Her şey düşlerle geldi.</span></p>
				<p class="duz-18"><span class="duz" style="font-size:1em;" xml:lang="tr-TR">– Düşler mi?</span></p>
				<p class="duz-18"><span class="duz" style="font-size:1em;" xml:lang="tr-TR">– 1997’den sonra, düşümüzde taş çemberi görmeye başladık. Geceler ilerledikçe, düş belirginleşmeye başladı. Tokamak beynimizi dolduruyordu. Mesajı anlamıştık; harekete geçmemiz gerekiyordu. Düello yakındı.</span></p>
				<p class="duz-18"><span class="duz" style="font-size:1em;" xml:lang="tr-TR">Böyle bir açıklama kabul edilebilir mi? Avrupa’nın dört köşesine dağılmış yedi insanın aynı anda, aynı düşü gördüğünü kabullenmek? Hipnotizmacı sözüne devam etti:</span></p>
				<p class="duz-18"><span class="duz" style="font-size:1em;" xml:lang="tr-TR">– 1999 sonbaharında düşlerimiz öylesine yoğunlaştı ki, düellonun çok yakın olduğunu anladık. Şimdi artık seçilmiş çocukları getirmenin, vücutları üzerindeki tarihi okumanın zamanı gelmişti...</span></p>
				<p class="duz-18"><span class="duz" style="font-size:1em;" xml:lang="tr-TR">– Neden çocukları kendi nüfusunuza yazdırmadınız</span><span class="duz" style="font-size:1em;" xml:lang="tr-TR">?</span></p>
				<p class="duz-18"><span class="duz" style="font-size:1em;" xml:lang="tr-TR">– Gözcüler tabudur, dedi Sacher. Onlara dokunamayız. Sadece bakabiliriz. Yapabileceğimiz tek şey, yakın bildiğimiz bir yuvada, işaretin görülmesini beklemekti.</span></p>
				<p class="duz-18"><span class="duz" style="font-size:1em;" xml:lang="tr-TR">Lucien’a bakan inceleyen, ama hiç öpmeyen, hatta hiç dokunmayan annesini düşündü. Hastane ziyaretleri sırasında, sadece işaretin görülmesini bekliyordu. Diane Sybille’e yaklaştı:</span></p>
				<p class="duz-18"><span class="duz" style="font-size:1em;" xml:lang="tr-TR">– Gözcün için bir aile ararken, neden beni düşündün?</span></p>
				<p class="duz-18"><span class="duz" style="font-size:1em;" xml:lang="tr-TR">Sybille Thiberge irkildi. Acıma dolu bakışlarını kızına çevirdi.</span></p>
				<p class="duz-18"><span class="duz" style="font-size:1em;" xml:lang="tr-TR">– Çünkü... çünkü seni başından beri seçmiştim.</span></p>
				<p class="duz-18"><span class="duz" style="font-size:1em;" xml:lang="tr-TR">– Yani bu rolü oynayacağımı başından beri bildiğini mi söylüyorsun?</span></p>
				<p class="duz-18"><span class="duz" style="font-size:1em;" xml:lang="tr-TR">– Meclisin kurallarını öğrendiğim andan itibaren.</span></p>
				<p class="duz-18"><span class="duz" style="font-size:1em;" xml:lang="tr-TR">– Bir çocuk isteyeceğimi nereden biliyordun? Bir çocuk doğuramayacağımı nereden...</span></p>
				<p class="duz-18"><span class="duz" style="font-size:1em;" xml:lang="tr-TR">Birden, dehşet içinde, sustu. Sonunda, son gerçeği de anlamıştı. Marne Nehri’nin kıyısında, bir haziran gecesi ona saldıran, onu yaralayan annesiydi. Tokamakın aletlerini elinde tutan, annesiydi. Cam kırıklarının arasına diz çöktü:</span></p>
				<p class="duz-18"><span class="duz" style="font-size:1em;" xml:lang="tr-TR">– Aman Tanrım, Anne, bana ne yaptın?</span></p>
				<p class="duz-18"><span class="duz" style="font-size:1em;" xml:lang="tr-TR">Şaman kadın kızının üzerine eğildi. Sesi bir bıçak kadar keskindi:</span></p>
				<p class="duz-18"><span class="duz" style="font-size:1em;" xml:lang="tr-TR">– Bir zamanlar bana yapılandan fazlasını yapmadım. Seni karnımdan koparmak isterlerken içimi yırtan acıları hiç unutmadım. Seninle, bir taşla iki kuş vurmuş oldum. Hem öcümü aldım hem de seni geleceğe hazırladım. Hiç kimseyle ilişki kurmayacağından emin olmam gerekiyordu. Kimseden hamile kalmayacağından. Kadın sünneti sadece her türlü zevki köreltmekle kalmaz, aynı zamanda da cinsel birleşmeyi işkenceye döndürür; tabiî eğer cerahat dudakları birbirine kaynatmışsa. Seni böyle bir sonuca varacak şekilde kestim. Umduğumun da ötesinde davrandığını söylemek zorundayım, güzelim.</span></p>
				<p class="duz-18"><span class="duz" style="font-size:1em;" xml:lang="tr-TR">Diane gözyaşı dökmeden hıçkırıyordu. O sırada, Mavriskiy’in sesi yükseldi:</span></p>
				<p class="duz-18"><span class="duz" style="font-size:1em;" xml:lang="tr-TR">– Vakit geldi.</span></p>
				<p class="duz-18"><span class="duz" style="font-size:1em;" xml:lang="tr-TR">Diane dehşet içinde, bakışlarını kaldırdı; iki adam, ellerinde silahlarıyla, taş kapıya doğru geriliyordu. Haykırdı:</span></p>
				<p class="duz-18"><span class="duz" style="font-size:1em;" xml:lang="tr-TR">– Hayır! Durun!</span></p>
				<p class="duz-18"><span class="duz" style="font-size:1em;" xml:lang="tr-TR">Büyücüler genç kadına baktı. Annesi yerinden kımıldamamıştı. Diane yine haykırdı:</span></p>
				<p class="duz-18"><span class="duz" style="font-size:1em;" xml:lang="tr-TR">– Son ayrıntıları da bilmek istiyorum! Açıklamak zorundasınız!</span></p>
				<p class="duz-18"><span class="duz" style="font-size:1em;" xml:lang="tr-TR">Sybille bakışlarını kızına yöneltti:</span></p>
				<p class="duz-18"><span class="duz" style="font-size:1em;" xml:lang="tr-TR">– Bilmek istediğin ne kaldı?</span></p>
				<p class="duz-18"><span class="duz" style="font-size:1em;" xml:lang="tr-TR">Diane son bir kez daha olayların akışındaki sırayı hatırlamaya çalıştı. Parçalar halinde dağılmamanın tek çaresi buydu. Sonra konuştu:</span></p>
				<p class="duz-18"><span class="duz" style="font-size:1em;" xml:lang="tr-TR">– Lüü-si-anlar Avrupa’ya vardığında, olaylar hiç de beklendiği gibi gelişmedi.</span></p>
				<p class="duz-18"><span class="duz" style="font-size:1em;" xml:lang="tr-TR">Sybille sırıttı:</span></p>
				<p class="duz-18"><span class="duz" style="font-size:1em;" xml:lang="tr-TR">– Öyle de denebilir.</span></p>
				<p class="duz-18"><span class="duz" style="font-size:1em;" xml:lang="tr-TR">– Thomas senin lüü-si-anını öldürerek seni düellonun dışında bırakmak istedi.</span></p>
				<p class="duz-18"><span class="duz" style="font-size:1em;" xml:lang="tr-TR">– Thomas alçağın tekiydi. Kuralları, bu şekilde çiğnemek ancak alçaklıkla açıklanabilir. Çemberi bozmak istedi.</span></p>
				<p class="duz-18"><span class="duz" style="font-size:1em;" xml:lang="tr-TR">– Kazadan sonra, Lucien’ı kurtarmak için hiçbir çare kalmadığını anladığında, Van Kaen’i çağırdın. Onunla telepati yoluyla temas kurdun; bu yüzden de polis hiçbir telefon kaydına rastlayamadı.</span></p>
				<p class="duz-18"><span class="duz" style="font-size:1em;" xml:lang="tr-TR">– Yapabileceğim fazla bir şey yoktu.</span></p>
				<p class="duz-18"><span class="duz" style="font-size:1em;" xml:lang="tr-TR">– İşte o zaman da yarışa Talikh katıldı, diye devam etti Diane. Sizi teker teker yok etmeye karar verdi...</span></p>
				<p class="duz-18"><span class="duz" style="font-size:1em;" xml:lang="tr-TR">Sybille’in sesi öfkeyle titredi:</span></p>
				<p class="duz-18"><span class="duz" style="font-size:1em;" xml:lang="tr-TR">– Talikh bizi ilk günden beri, hep parmağında oynattı. Öteki şamanları öldüreceğimizi biliyordu. Ağızdan kulağa aktarılan kültürünü korumanın tek yolunun, bize şamanlığı öğretmekten geçtiğinin farkındaydı. Bizler bütün bu yıllar boyunca Tseven büyüsünün teminatı, koruyucusu olduk. Talikh’in artık bizleri yenmekten ve gücümüzü ele geçirmek için düello gününü beklemekten başka yapacağı bir şey yoktu.</span></p>
				<p class="duz-18"><span class="duz" style="font-size:1em;" xml:lang="tr-TR">Diane şimdi derin bir tatmin duyuyordu; Talikh’in, halkını kurtarmak isteyen adamın amacını anlamıştı. Yine de çarkların kusursuz dönmesini engelleyen bir kum tanesi vardı. Sordu:</span></p>
				<p class="duz-18"><span class="duz" style="font-size:1em;" xml:lang="tr-TR">– Bu dediklerinizle uyuşmayan bir ayrıntı var. Talikh düello gününü beklemedi; Paris’te Van Kaen’i ve Thomas’yı, Ulan-Bator’da da Jochum’u öldürdü. Neden?</span></p>
				<p class="duz-18"><span class="duz" style="font-size:1em;" xml:lang="tr-TR">Kısa bir sessizlikten sonra kadın şaman fısıldar gibi konuştu:</span></p>
				<p class="duz-18"><span class="duz" style="font-size:1em;" xml:lang="tr-TR">– Cevabı basit; şamanları öldüren Talikh değildi.</span></p>
				<p class="duz-18"><span class="duz" style="font-size:1em;" xml:lang="tr-TR">– Ya kim?</span></p>
				<p class="duz-18"><span class="duz" style="font-size:1em;" xml:lang="tr-TR">– Ben.</span></p>
				<p class="duz-18"><span class="duz" style="font-size:1em;" xml:lang="tr-TR">Diane haykırdı:</span></p>
				<p class="duz-18"><span class="duz" style="font-size:1em;" xml:lang="tr-TR">– Yalan söylüyorsun! Hugo Jochum’u öldürmen imkânsızdı.</span></p>
				<p class="duz-18"><span class="duz" style="font-size:1em;" xml:lang="tr-TR">– Neden?</span></p>
				<p class="duz-18"><span class="duz" style="font-size:1em;" xml:lang="tr-TR">– Ben oradaydım, yani manastırın koridorunda. Ve katili Jochum’un odasından çıkarken gördüm.</span></p>
				<p class="duz-18"><span class="duz" style="font-size:1em;" xml:lang="tr-TR">– Ee?</span></p>
				<p class="duz-18"><span class="duz" style="font-size:1em;" xml:lang="tr-TR">– O sırada seninle telefonda konuşuyordum, Paris’teydin!</span></p>
				<p class="duz-18"><span class="duz" style="font-size:1em;" xml:lang="tr-TR">– Paris’te olduğumu kim söyledi? İşte teknolojinin mucizelerinden biri, küçüğüm. Ben sadece birkaç metre uzağında, Jochum’un odasındaydım.</span></p>
				<p class="duz-18"><span class="duz" style="font-size:1em;" xml:lang="tr-TR">Diane yıldırım çarpmış gibiydi. Annesinin soluk soluğa konuşması. Ulan-Bator’unkine benzeyen trafik gürültüsü, aynı otomobiller. Bir de damda, o sahneyi daha önce yaşadığını hatırlatan o belli belirsiz duygu. Haklıydı; aynı kadın, on altı yıl arayla, ikinci kez saldırıyordu. Kırık dökük bir sesle sordu:</span></p>
				<p class="duz-18"><span class="duz" style="font-size:1em;" xml:lang="tr-TR">– Lan... Langlois’yı da sen mi öldürdün?</span></p>
				<p class="duz-18"><span class="duz" style="font-size:1em;" xml:lang="tr-TR">– Van Kaen’in ve Thomas’nın gözcülerinin varlığını öğrenmişti. Thomas’nın geçmişini karıştırınca, eski öğrencilerinin arasında bir “Sybille Thiberge” buldu. Beni hemen çağırttı. Bürosuna girince, gırtlağını kestim, dosyayı çaldım.</span></p>
				<p class="duz-18"><span class="duz" style="font-size:1em;" xml:lang="tr-TR">– Ya... ya güç</span><span class="duz" style="font-size:1em;" xml:lang="tr-TR">? Başkalarını öldürerek, güçlerini eline geçirmezsin ki...</span></p>
				<p class="duz-18"><span class="duz" style="font-size:1em;" xml:lang="tr-TR">– Güç umurumda değil. Öngörüm yeter bana. Onların öldüğünü, benim hayatta olduğumu bilmek de. Hepsi bu. Bugün çemberden geriye üç kişi kaldık. Tayga kimin muzaffer olacağına karar verecek.</span></p>
				<p class="duz-18"><span class="duz" style="font-size:1em;" xml:lang="tr-TR">– Vakit geldi.</span></p>
				<p class="duz-18"><span class="duz" style="font-size:1em;" xml:lang="tr-TR">Mavriskiy kurşun kapıyı açtı. Merdivenlerden bir ışık süzüldü: dışarının ışığı. Diane yine haykırdı:</span></p>
				<p class="duz-18"><span class="duz" style="font-size:1em;" xml:lang="tr-TR">– Talikh, o nerede?</span></p>
				<p class="duz-18"><span class="duz" style="font-size:1em;" xml:lang="tr-TR">– Talikh öldü?</span></p>
				<p class="duz-18"><span class="duz" style="font-size:1em;" xml:lang="tr-TR">– Ne zaman?</span></p>
				<p class="duz-18"><span class="duz" style="font-size:1em;" xml:lang="tr-TR">– Talikh, Thomas’yla aynı şeyi düşündü, ama daha önce. Meclisteki tüm rakiplerinin içinde, gerçekten çekindiği tek bir kişi vardı: ben. Beni çemberden uzaklaştırmak, düellonun dışında tutmak istedi. Ağustos ayında, Lubéron’daki evimizin çevresinde bana ansızın saldırmaya kalktı. O daha yaklaşmadan varlığını hissettim. Açık bir kitabı okur gibi, beyninden geçenleri okudum. En mahrem silahımı kullandım. (Yüzünde bir tebessüm belirdi.) Ne demek istediğimi anladın...</span></p>
				<p class="duz-18"><span class="duz" style="font-size:1em;" xml:lang="tr-TR">Diane annesinin dilinin altındaki kesici aleti hatırladı. Ayı öpücüklerini, daha o zaman bile ölümcül bir tehlike taşıyan o yalamaları düşündü. Her şey çoktan yazılmıştı. Mavriskiy merdivenlere doğru yürüdü, eşikte döndü.</span></p>
				<p class="duz-18"><span class="duz" style="font-size:1em;" xml:lang="tr-TR">– Vakit geldi.</span></p>
				<p class="duz-18"><span class="duz" style="font-size:1em;" xml:lang="tr-TR">– Hayır!</span></p>
				<p class="duz-18"><span class="duz" style="font-size:1em;" xml:lang="tr-TR">Diane şimdi yalvarıyordu. Annesine döndü:</span></p>
				<p class="duz-18"><span class="duz" style="font-size:1em;" xml:lang="tr-TR">– Bir şey var... Benim gözümde en önemlisi. (Gözlerini kırmızı şapkalı narin gölgeye dikti.) Çocukların parmaklarını kim işaretledi? Size kim burada randevu verdi?</span></p>
				<p class="duz-18"><span class="duz" style="font-size:1em;" xml:lang="tr-TR">Sybille şaşkın görünüyordu:</span></p>
				<p class="duz-18"><span class="duz" style="font-size:1em;" xml:lang="tr-TR">– Ama... Kimse.</span></p>
				<p class="duz-18"><span class="duz" style="font-size:1em;" xml:lang="tr-TR">– İyi de birisinin parmakların ucuna tarihi kazımış olması gerekir, değil mi?</span></p>
				<p class="duz-18"><span class="duz" style="font-size:1em;" xml:lang="tr-TR">– Çocukların parmaklarına kimse dokunmadı. O çocuklar kutsal.</span></p>
				<p class="duz-18"><span class="duz" style="font-size:1em;" xml:lang="tr-TR">Ayaklarının altında yeni bir uçurum beliriyordu. Israr etti:</span></p>
				<p class="duz-18"><span class="duz" style="font-size:1em;" xml:lang="tr-TR">– Düello tarihine kim karar verdi?</span></p>
				<p class="duz-18"><span class="duz" style="font-size:1em;" xml:lang="tr-TR">Sybille başını salladı.</span></p>
				<p class="duz-18"><span class="duz" style="font-size:1em;" xml:lang="tr-TR">– Anlattıklarımdan hiçbir şey anlamamışsın. Biz üstün güçlerle barış yaptık.</span></p>
				<p class="duz-18"><span class="duz" style="font-size:1em;" xml:lang="tr-TR">– Hangi güçler?</span></p>
				<p class="duz-18"><span class="duz" style="font-size:1em;" xml:lang="tr-TR">– Tayganın ruhları. Evrenimize egemen olan güçler.</span></p>
				<p class="duz-18"><span class="duz" style="font-size:1em;" xml:lang="tr-TR">– Anlayamıyorum.</span></p>
				<p class="duz-18"><span class="duz" style="font-size:1em;" xml:lang="tr-TR">– Bu da bizim öğrendiklerimizdeki sır. Ruh maddeden önce vardır. Ruh her atomda, her parçacıkta vardır. Ruh evrenin bölmesidir. Somut gerçeği oluşturan soyut güç.</span></p>
				<p class="duz-18"><span class="duz" style="font-size:1em;" xml:lang="tr-TR">– Anlamıyorum.</span></p>
				<p class="duz-18"><span class="duz" style="font-size:1em;" xml:lang="tr-TR">Annesinin sesi daha yumuşaktı şimdi:</span></p>
				<p class="duz-18"><span class="duz" style="font-size:1em;" xml:lang="tr-TR">– Gözcülerin parmaklarını getir gözünün önüne. Van Kaen’in, Thomas’nın, Jochum’un bedensel farklılıklarını düşün... Senden çıkıp hayvana geçen o kanseri hatırla.</span></p>
				<p class="duz-18"><span class="duz" style="font-size:1em;" xml:lang="tr-TR">Diane gözünün önündeki her şeyin titreştiğini görüyordu. Büyücülerdeki izleri, bir tutkunun ya da sapık bir iradenin etkisi altında değiştiğini sandığı vücutlarını hatırladı. Oysa şimdi, yanıldığını anlıyordu. Annesi tekrarladı:</span></p>
				<p class="duz-18"><span class="duz" style="font-size:1em;" xml:lang="tr-TR">– Ruh, eti denetler. Bizim talihsizliğimiz de bu; bizler maddenin ötesindeyiz. Şimdi de son değişim için geldik.</span></p>
				<p class="duz-18"><span class="duz" style="font-size:1em;" xml:lang="tr-TR">– Hangi... değişim?</span></p>
				<p class="duz-18"><span class="duz" style="font-size:1em;" xml:lang="tr-TR">Kadının kahkahası kocaman çemberde yankılandı:</span></p>
				<p class="duz-18"><span class="duz" style="font-size:1em;" xml:lang="tr-TR">– Meclisin yasasını anlamadın mı, çocuğum? Her şeyin gerçek olduğunu anlamadın mı?</span></p>
				<p class="duz-18"/>
				<p class="duz-18"/>
			</div>
		</div>
	</body>
</html>