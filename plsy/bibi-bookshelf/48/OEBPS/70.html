<html xmlns="http://www.w3.org/1999/xhtml">
	<head>
		<title>70.html</title>
		<link href="template.css" rel="stylesheet" type="text/css"/>
	</head>
	<body>
		<div id="x70.html" xml:lang="tr-TR">
			<div class="story">
				<p class="bolum-ismi"><span class="bolum-ismi-16" style="font-size:1em;" xml:lang="tr-TR">70</span></p>
				<p class="duz-17"><span class="duz" style="font-size:1em;" xml:lang="tr-TR">İnsan bu varsayımı kabul ederse, her şey yerli yerine oturuyordu. Eğer şamanlar bir hayvan şekline bürünüp rakiplerinin karşısına çıkıyorsa, aralarındaki düello, bir bakıma avı andırıyordu. Demek her şey, eski Tseven avları gibi gerçekleşiyordu.</span></p>
				<p class="duz-17"><span class="duz" style="font-size:1em;" xml:lang="tr-TR">Bu düellonun işaretini verenlerin, kapışmayı yönetenlerin de gözcüler olması gerekiyordu.</span></p>
				<p class="duz-17"><span class="duz" style="font-size:1em;" xml:lang="tr-TR">İşte çağdaş büyücüler tayga çocuklarını bu nedenle yanlarına almışlardı. Transa girdikleri bir sırada, kesin tarihin parmaklarının ucunda belirmesini bunun için beklemişlerdi. Tören kuralı böyleydi. Yasa böyleydi. Gözcü onlara düellonun tarihini, dönüş tarihini bildirecekti.</span></p>
				<p class="duz-17"><span class="duz" style="font-size:1em;" xml:lang="tr-TR">Hayvan sembolüyle ilgili bir gerçek daha vardı. Eugen Talikh kurbanlarını, kalplerini içten parçalayarak öldürüyordu. Orta Asya’da hayvan öldürmek için kullanılan yöntemle.</span></p>
				<p class="duz-17"><span class="duz" style="font-size:1em;" xml:lang="tr-TR">Diane’ın düşünceleri birden bambaşka bir şeye yöneldi. Bu büyücülerin davranışlarındaki ortak özellikleri hatırladı. Patrick Langlois, Rolf van Kaen’in kadınları tavlayabilmek için opera parçaları söylediğini anlatmıştı. Bununla da kalmamış, şarkılarının hastanedeki tüm kadın personeli etkilediğini de eklemişti. Diane, Charles Helikian’ın Paul Sacher’den söz ederken, “Dikkatli ol; çok çapkındır. Ders verirken, hep sınıfın en güzel kızını kapardı. Öteki öğrencilerin ağızlarını kapatmaktan başka yapacak bir şeyi kalmazdı. Gerçek bir sürübaşı” dediğini de hatırlıyordu şimdi.</span></p>
				<p class="duz-17"><span class="duz" style="font-size:1em;" xml:lang="tr-TR">Seksle ilgili davranışları, bir insanın en derinlerdeki ruh halini ortaya çıkarır hep. Bu büyücü yamakları da kurala uyuyorlardı. Diane artık emindi bundan; bu insanlar tutkuya kapıldıklarında, bazı hayvanların davranışlarını benimsiyorlardı.</span></p>
				<p class="duz-17"><span class="duz" style="font-size:1em;" xml:lang="tr-TR">Üstelik, herhangi bir hayvanınkini değil.</span></p>
				<p class="duz-17"><span class="duz" style="font-size:1em;" xml:lang="tr-TR">Etolog Diane, Van Kaen’e baktığında geyiklerin belirgin davranışını görüyordu. Bağırtıyı hatırladı. Geyikler, ren geyikleri bağırarak dişilerinde cinsel istek uyandırabilen tek memelilerdi. Ne kadar inanılmaz görünürse görünsün, Alman akupunkturcu da şarkıyla dişileri tavlarken, bir ren geyiği gibi davranıyordu.</span></p>
				<p class="duz-17"><span class="duz" style="font-size:1em;" xml:lang="tr-TR">Sacher’ye gelince, anahtar kelimeyi Helikian vermişti: “sürübaşı”. Evet, sınıflarındaki en güzel kızı kendine ayıran, öteki tüm erkeklere yukarıdan bakan bir adamın kurttan başka bir şey olması mümkün değildi. Yani, dişileri tohumlayan, öteki erkeklerden sadece saygı ve itaat bekleyen, egemen sürü erkeği.</span></p>
				<p class="duz-17"><span class="duz" style="font-size:1em;" xml:lang="tr-TR">Diane daha sonra Philippe Thomas’nın kurduğu tuzağı hatırladı. Büyük bir dikkatle hazırlanmış, hipnoz ve göz boyama üzerine kurulmuş, sonsuz bir sabra ve kahredici bir müdahaleye dayanan bir tuzak. Böylesi bir yöntem, sadece bir hayvan çeşidini işaret ederdi; gövdesini kaldırarak, hareketsiz gözkapakları ve sabit bakışlarıyla avlarını yakalayan yılanları.</span></p>
				<p class="duz-17"><span class="duz" style="font-size:1em;" xml:lang="tr-TR">Büyücülüğe adım attıkları günden beri, yani “ölüp” vahşi hayatta, fetiş bir hayvanın koruması altında yeniden doğdukları andan beri bu şamanlar, “efendilerinin” davranışlarını benimsemişlerdi. Kendi totemlerinin buyruğuna girmişlerdi.</span></p>
				<p class="duz-17"><span class="duz" style="font-size:1em;" xml:lang="tr-TR">Van Kaen, ren geyiği.</span></p>
				<p class="duz-17"><span class="duz" style="font-size:1em;" xml:lang="tr-TR">Paul Sacher, kurt.</span></p>
				<p class="duz-17"><span class="duz" style="font-size:1em;" xml:lang="tr-TR">Philippe Thomas, yılan.</span></p>
				<p class="duz-17"><span class="duz" style="font-size:1em;" xml:lang="tr-TR">İşte o zaman beyninde yeni bir fikir daha patladı. Birden başka olaylar, başka ayrıntılar hatırladı. Nükleer radyasyona başladığı, oysa şimdi bambaşka bir açıdan yorumlayabildiği fiziksel belirtiler.</span></p>
				<p class="duz-17"><span class="duz" style="font-size:1em;" xml:lang="tr-TR">Rolf van Kaen, yediklerini geviş getirerek hazmetmesini gerektiren bir mide hastalığı çekiyordu. Polis komiseri bu rahatsızlığı bir engel, açıklanamaz bir hastalık gibi görmüştü. Oysa Diane şimdi tam tersini düşünüyordu; Rolf van Kaen kendini yıllarca, yuttuğu yiyecekleri tekrar ağzına getirmeye zorlamış, sonunda da kendi morfolojisini bu mantıksız âdete uyarlamıştı. Midesi şekil değiştirmişti bunun sonucunda. Vücudu da değişime uğramış, Alman doktorun iç organları vahşi totemine, ren geyiğinin organlarına dönüşmüştü.</span></p>
				<p class="duz-17"><span class="duz" style="font-size:1em;" xml:lang="tr-TR">Diane, Paul Sacher’nin muayenehanesindeki hipnoz seansını da tüm ayrıntılarıyla hatırlayabiliyordu şimdi. Akşamın alacakaranlığında adamın gözlerinde beklenmedik bir parıltı, gümüşümsü bir tabaka görmüştü sanki. Gece hayvanlarının, mesela kurtların gözlerinde çakan şimşekler gibi bir parıltı. Böyle bir şey nasıl açıklanabili</span><span class="duz" style="font-size:1em;" xml:lang="tr-TR">r? Kontak lens mi? Karanlıkları delip görmek için harcanan çabalar sonucu oluşan doğal bir değişim mi? Sacher’nin totemiyle, yani kurtla benzerliği de işte buydu.</span></p>
				<p class="duz-17"><span class="duz" style="font-size:1em;" xml:lang="tr-TR">Philippe Thomas daha da belirgin bir örnek oluşturuyordu. Banyodaki ölü deri parçacıklarını, tarazlanmış vücudu unutmamıştı genç kadın. Müze kurucusu salt beyin gücünü harekete geçirerek psikosomatik bir hastalık edinmeyi, egzama olmayı başarmıştı. Düzenli olarak deri değiştirmek zorundaydı. İsteyerek, inatla, yılan olmuştu.</span></p>
				<p class="duz-17"><span class="duz" style="font-size:1em;" xml:lang="tr-TR">Şaşkınlık içinde, bulduğu mantığı daha da genişletmeye çalıştı. Şimdi de Hugo Jochum’un kahverengi lekelerle kaplı iğrenç vücudunu hatırlıyordu. Yaşlı jeolog bu deri hastalığını düzenli olarak güneşe çıkarak edinmişti. Amacı, bir yırtıcının lekeli vücuduna sahip olmaktı. Tıpkı bir leopar gibi.</span></p>
				<p class="duz-17"><span class="duz" style="font-size:1em;" xml:lang="tr-TR">Ya Mavriskiy’in, Talikh’in vahşi kahramanları hangileriydi? Kime benzemeye çalışıyorlardı? Rus uzmana şöyle bir bakınca cevabı buldu. Sakalsız yüzü, bir gaga gibi uzanan burnunu ortaya çıkarıyordu. Kirpiksiz gözler, göz kırpma hareketini belirginleştiriyordu. Yüzünü tümüyle kazıyarak, yırtıcı kuşla olan doğal benzerliğini iyice belirginleştirmişti adam. Yevgeniy Mavriskiy kartal olmuştu.</span></p>
				<p class="duz-17"><span class="duz" style="font-size:1em;" xml:lang="tr-TR">Birden, annesinin sesini duydu:</span></p>
				<p class="duz-17"><span class="duz" style="font-size:1em;" xml:lang="tr-TR">– Sevgili Diane artık bizimle değil, galiba. Hayal mi kuruyorsun, küçüğüm?</span></p>
				<p class="duz-17"><span class="duz" style="font-size:1em;" xml:lang="tr-TR">Diane titriyordu ama, kanının kol ve bacaklarında yeniden dolaşmaya başladığını da hissediyordu. Kekelemeyi başardı:</span></p>
				<p class="duz-17"><span class="duz" style="font-size:1em;" xml:lang="tr-TR">– Siz... siz hepiniz hayvanları taklit ediyorsunuz.</span></p>
				<p class="duz-17"><span class="duz" style="font-size:1em;" xml:lang="tr-TR">Sybille sedef saplı bıçağı kaldırdı, ışıkta oynattı. Sahte bir çocuk sevinciyle cevap verdi:</span></p>
				<p class="duz-17"><span class="duz" style="font-size:1em;" xml:lang="tr-TR">– Yaklaşıyorsun güzelim, yaklaşıyorsun. Ben de bir hayvansam, hangisi olduğumu bulabildin mi?</span></p>
				<p class="duz-17"><span class="duz" style="font-size:1em;" xml:lang="tr-TR">Diane istemeden de olsa, annesini bu cehennem çemberinin dışında tuttuğunun farkına vardı. Sybille’in özel hayatıyla ilgili anılarını araştırdı. Hiçbir şey göremiyordu. Uzaktan da olsa, bir hayvanı hatırlatacak ne bir hareket ne bir alışkanlık ne de bir işaret. Totemin kimliğini belirtecek hiçbir şey, bir tek...</span></p>
				<p class="duz-17"><span class="duz" style="font-size:1em;" xml:lang="tr-TR">Birden, bir dizi anı belirdi gözlerinin önünde.</span></p>
				<p class="duz-17"><span class="duz" style="font-size:1em;" xml:lang="tr-TR">Bala bulanmış tırnaklarını yalayan anası.</span></p>
				<p class="duz-17"><span class="duz" style="font-size:1em;" xml:lang="tr-TR">Kovanları özenle sıralayan anası.</span></p>
				<p class="duz-17"><span class="duz" style="font-size:1em;" xml:lang="tr-TR">Anası ve o ünlü arısütü hapları.</span></p>
				<p class="duz-17"><span class="duz" style="font-size:1em;" xml:lang="tr-TR">Bal.</span></p>
				<p class="duz-17"><span class="duz" style="font-size:1em;" xml:lang="tr-TR">Kanında bala karşı bir tutku vardı. Vücudunda. Yüreğinde de.</span></p>
				<p class="duz-17"><span class="duz" style="font-size:1em;" xml:lang="tr-TR">Diane çocukken annesinin öpücüklerindeki tuhaflığı hatırladı. Annesinin sert ve pütürlü dilini gösterdiği öpücükleri. Aslında, Sybille kızını hiç öpmemişti; sadece belirgin bir hayvanın yöntemiyle yalıyordu Diane’ı. Güçlü bir sesle cevapladı:</span></p>
				<p class="duz-17"><span class="duz" style="font-size:1em;" xml:lang="tr-TR">– Sen, ayısın.</span></p>
				<p class="duz-17"/>
				<p class="duz-17"/>
				<p class="duz-17"/>
			</div>
		</div>
	</body>
</html>