<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>20.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x20">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yirminci kısım</span></h1>

    <p class="duz" xml:lang="tr"><span class="duz1">Tamamen ıssız yollarda uzun süre yol aldı. Bu bölgede devlet yolu ara yola, ara yollar da patikaya benziyordu. Mavi ve pamuklu göğün altında tarlalar, üzerlerinde tek bir bitki, tek bir hayvan olmaksızın, göz alabildiğine uzanıyordu. Bazen, bu manzaranın ortasında yükselen kayalık tepeler, gümüş rengi, birer kurt kapanı kadar davetkâr vadiciklere yüksekten bakıyordu. Buradan geçmek, zaman içinde geri gitmek gibi bir şeydi. Tarımın henüz bilinmediği çağlara bir yolculuk.</span></p>

    <p class="duz" xml:lang="tr"><span class="duz1">Karim önce Macé’den adresini aldığı ve Jude ailesinin oturduğu taş kulübeyi görmeye gitti. Kulübe falan kalmamıştı. Onun yerinde, gri otların arasında belli belirsiz görünen bir taş ve enkaz yığını vardı. Şimdi Tapu Müdürlüğü’ne gidebilir, kulübenin sahibinin kimliğini öğrenebilirdi, ama onun yerine Cahors kentine, Jean-Jaurès Okulu’nun fotoğrafçılığını yapıp, çalınan resimleri çeken Jean-Pierre Cau’yla görüşmeye gitmeyi yeğledi.</span></p>

    <p class="duz" xml:lang="tr"><span class="duz1">Cau’nun dükkânındaki negatiflerden, onu ilgilendiren sınıfın resimlerini incelemeyi umuyordu. İsimsiz resimlerin arasında, o çocuğun fotoğrafı da olmalıydı kuşkusuz; onu tanıyabilmek için elinde en ufak bir ipucu olmasa da, yüzünü görmek için dayanılmaz bir tutku kabarıyordu genç Mağripli’nin içinde. Kendi kendine itiraf edemiyordu ama, içten içe, fotoğrafları gördüğü an bir ürperti duyacağını biliyor bir ipucu yakalayacağını umuyordu.</span></p>

    <p class="duz" xml:lang="tr"><span class="duz1">Öğleden sonra dörtte, arabasını Cahors’un trafiğe kapalı alanının girişinde park etti. Taş avlular, ferforje balkonlar, saçaklar. Tarihî bir kent merkezinin dingin güzelliği ya da banliyö çocuğu Karim’in başını döndürecek her şey.</span></p>

    <p class="duz" xml:lang="tr"><span class="duz1">Duvarların dibinden ilerledi ve sonunda “düğün ve vaftiz” törenleri uzmanı Jean-Pierre Cau’nun dükkânını buldu.</span></p>

    <p class="duz" xml:lang="tr"><span class="duz1">Fotoğrafçı birinci kattaydı, stüdyosunda.</span></p>

    <p class="duz" xml:lang="tr"><span class="duz1">Karim merdivenleri tırmandı. Boş stüdyo loşluğa bürünmüştü. Teğmen ancak bayramlıklarını giymiş çiftlerin sırıttığı çerçeveleri seçebildi. Glase kâğıt üzerinde, zorunlu mutluluk.</span></p>

    <p class="duz" xml:lang="tr"><span class="duz1">Daha o an, içindeki küçümseme dalgasından pişman oldu. O insanları nasıl yargılardı ki? Genç kızların kirpiklerinin altındakini okumayı beceremeyen, içinde taşıdığı bütün sevgiyi, tüm bakışlardan, her türlü sıcaklıktan uzak, fosilleşmiş bir çekirdeğe dönüştüren bu sürgündeki polisin onlara önereceği başka bir şey var mıydı? Onun gözünde duygular, başından beri reddettiği bir yenilgi, bir güçsüzlük anlamına geliyordu. Bu alanda da, fazla gururdan olacak, hep yanlış olanı yapmıştı. Şimdi de, yalnızlığına gömülmüş, göz göre göre kuruyup gidiyordu.</span></p>

    <p class="duz" xml:lang="tr"><span class="duz1">– Evlenecek misiniz?</span></p>

    <p class="duz" xml:lang="tr"><span class="duz1">Karim sese döndü.</span></p>

    <p class="duz" xml:lang="tr"><span class="duz1">Jean-Pierre Cau bir ponza taşı kadar gri, cildi bir ponza taşı kadar delik deşikti. Sabırsızlıkla titreşen kıvırcık favorileri, yorgun ve altları torbalı gözleriyle tezat oluşturuyordu. Gidip bir lamba yaktı.</span></p>

    <p class="duz" xml:lang="tr"><span class="duz1">– Hayır, evlenmiyorsunuz, dedi Karim’e alıcı gözle baktıktan sonra.</span></p>

    <p class="duz" xml:lang="tr"><span class="duz1">Sesi, uzun zamandır sigara içen bir tiryakininki gibi çatallaşıyordu. Cau yaklaştı. Gözlüklerin ardında, buruşmuş gözkapaklarının altındaki bakış, usanmışlık ile güvensizlik arasında gidip geliyordu. Karim gülümsedi. Bu kentte ne sorgulama izni, ne de herhangi bir yetkisi vardı. Onun için, işini tatlılıkla halletmesi gerekecekti.</span></p>

    <p class="duz" xml:lang="tr"><span class="duz1">– Adım Karim Abdouf, diye açıkladı. Polis teğmeniyim. Bir soruşturma çerçevesinde, bazı bilgilere ihtiyacım var.</span></p>

    <p class="duz" xml:lang="tr"><span class="duz1">– Cahors polisinden misiniz? diye sordu fotoğrafçı, endişeden çok merakla.</span></p>

    <p class="duz" xml:lang="tr"><span class="duz1">– Sarzac.</span></p>

    <p class="duz" xml:lang="tr"><span class="duz1">– Yanınızda bir kimlik, bir belge var mı?</span></p>

    <p class="duz" xml:lang="tr"><span class="duz1">Karim elini ceketinin cebine daldırdı, resmî kimliğini çıkardı. Fotoğrafçı kimliği birkaç saniye inceledi. Mağripli içini çekti. Adamın şimdiye kadar hiç polis kimliği görmediğini, ama bunun kül yutmaz rolü oynamasına engel olmadığını biliyordu. Cau zoraki bir tebessümle iade etti kimliği. Alnı kırış kırıştı.</span></p>

    <p class="duz" xml:lang="tr"><span class="duz1">– Benden ne istiyorsunuz?</span></p>

    <p class="duz" xml:lang="tr"><span class="duz1">– Bir okulun sınıf resimlerini arıyorum.</span></p>

    <p class="duz" xml:lang="tr"><span class="duz1">– Hangi okul?</span></p>

    <p class="duz" xml:lang="tr"><span class="duz1">– Jean-Jaurès. Sarzac’ta. 1981’in birinci ve 1982’nin ikinci sınıf resimlerine ihtiyacım var, bir de tabiî, fotoğrafların yanında isimler varsa, onları. Bu tip belgeleri saklıyorsunuz, değil mi?</span></p>

    <p class="duz" xml:lang="tr"><span class="duz1">Adam yine gülümsedi.</span></p>

    <p class="duz" xml:lang="tr"><span class="duz1">– Her şeyi saklıyorum.</span></p>

    <p class="duz" xml:lang="tr"><span class="duz1">– Bir göz atabilir miyiz? dedi polis teğmeni, gırtlağından çıkarmayı becerdiği en tatlı sesle.</span></p>

    <p class="duz" xml:lang="tr"><span class="duz1">Cau yandaki odayı gösterdi; bir ışık çizgisi karanlığı bölüyordu.</span></p>

    <p class="duz" xml:lang="tr"><span class="duz1">– Sorun değil, benimle gelin.</span></p>

    <p class="duz" xml:lang="tr"><span class="duz1">İkinci oda stüdyodan daha genişti. Siyah ve imbikli bir makine, ayarlanabilir ayaklar üzerinde optik cihazlar, uzun bir tezgâhı dolduran çeşitli malzeme. Duvarlarda, büyük boy vaftiz resimleri vardı. Her zamanki gibi, beyaz. Gülücükler, yeni doğmuş bebekler.</span></p>

    <p class="duz" xml:lang="tr"><span class="duz1">Karim dolaplara kadar fotoğrafçının peşinden gitti. İhtiyar, metal kulpların üzerindeki etiketleri okumak için eğildi, sonra ağır bir çekmeceyi çekti. Kraft kâğıdından zarf destelerini inceledi.</span></p>

    <p class="duz" xml:lang="tr"><span class="duz1">– Jean-Jaurès. İşte, burada.</span></p>

    <p class="duz" xml:lang="tr"><span class="duz1">Cau, içinde bir sürü şeffaf küçük zarf bulunan büyük bir zarfı ayırdı. Zarfları tek tek inceledi, sonra bir daha. Alnındaki kırışıklar arttı.</span></p>

    <p class="duz" xml:lang="tr"><span class="duz1">– 1981’in birinci sınıfı ve 1982’nin ikinci sınıfı demiştiniz, değil mi?</span></p>

    <p class="duz" xml:lang="tr"><span class="duz1">– Evet, öyle.</span></p>

    <p class="duz" xml:lang="tr"><span class="duz1">Bitkin gözkapakları kalktı.</span></p>

    <p class="duz" xml:lang="tr"><span class="duz1">– Çok tuhaf. Ben... yoklar.</span></p>

    <p class="duz" xml:lang="tr"><span class="duz1">Karim sıçradı. Hırsızların onunla aynı şey düşünmüş olmaları mümkün müydü? Sordu:</span></p>

    <p class="duz" xml:lang="tr"><span class="duz1">– Bu sabah geldiğinizde, gözünüze bir şey çarpmadı mı?</span></p>

    <p class="duz" xml:lang="tr"><span class="duz1">– Ne demek istiyorsunuz?</span></p>

    <p class="duz" xml:lang="tr"><span class="duz1">– Hırsızlık gibi bir şey.</span></p>

    <p class="duz" xml:lang="tr"><span class="duz1">Cau stüdyonun dört köşesindeki kızılötesi algılayıcıları göstererek bir kahkaha attı.</span></p>

    <p class="duz" xml:lang="tr"><span class="duz1">– Buraya girecek olan fazla eğlenecek zaman bulamaz. Güvenlik için, dünyanın parasını yatırdım...</span></p>

    <p class="duz" xml:lang="tr"><span class="duz1">Karim hafif bir tebessümle cevap verdi:</span></p>

    <p class="duz" xml:lang="tr"><span class="duz1">– Biz yine de bakalım. Bu sizin güvenlik sisteminden paspas kadar bile etkilenmeyecek bir sürü insan tanıyorum. Negatifleri de saklıyorsunuz, değil mi?</span></p>

    <p class="duz" xml:lang="tr"><span class="duz1">Cau’nun yüzü değişti.</span></p>

    <p class="duz" xml:lang="tr"><span class="duz1">– Negatifleri mi? Neden sordunuz?</span></p>

    <p class="duz" xml:lang="tr"><span class="duz1">– Belki de beni ilgilendirenleri atmamışsınızdır...</span></p>

    <p class="duz" xml:lang="tr"><span class="duz1">– Hayır. Özür dilerim, ama bu gizlidir.</span></p>

    <p class="duz" xml:lang="tr"><span class="duz1">Teğmen, fotoğrafçının boynunda şişen damarı gördü. Artık davranış değiştirmenin zamanıydı.</span></p>

    <p class="duz" xml:lang="tr"><span class="duz1">– Negatifler dedim, babalık. Yoksa, sinirlenirim.</span></p>

    <p class="duz" xml:lang="tr"><span class="duz1">Adam bakışıyla Karim’i tarttı, sonra geri geri yürüyerek başını salladı. Bu kez sürgülü bir kilitle kapatılmış başka bir dolabın başına gittiler. Cau dolabı açtı, çekmecelerden birini çekti. Elleri titriyordu. Teğmen fotoğrafçının karşısına geçip, dirseklerine dayandı. Dakikalar geçtikçe, adamın yüzünde artan endişeyi, açıklanamaz korkuyu gördü. Sanki Cau aradıkça özel bir ayrıntı hatırlıyor, şimdi aklını karıştıran bir şeyi yeniden yaşıyor gibiydi.</span></p>

    <p class="duz" xml:lang="tr"><span class="duz1">Fotoğrafçı yeniden zarflara daldı. Saniyeler geçti. Sonra gözlerini kaldırdı. Yüzü tiklerden kıpır kıpırdı.</span></p>

    <p class="duz" xml:lang="tr"><span class="duz1">– Ben... Hayır, gerçekten. Onlar da gitmiş.</span></p>

    <p class="duz" xml:lang="tr"><span class="duz1">Karim hızla çekmeceyi itti. İki eli de sıkışan fotoğrafçı, acıyla haykırdı. Yumuşak davranmak, başka bir sefere kalacaktı artık. İhtiyarın gırtlağını sıkarak, ayaklarını yerden kesti. Sesi hâlâ sakindi:</span></p>

    <p class="duz" xml:lang="tr"><span class="duz1">– Mantıklı ol, Cau. Soyuldun mu? Evet? Hayır?</span></p>

    <p class="duz" xml:lang="tr"><span class="duz1">– Ha... hayır... yemin ederim...</span></p>

    <p class="duz" xml:lang="tr"><span class="duz1">– O kahrolası fotoğrafları ne yaptın öyleyse?</span></p>

    <p class="duz" xml:lang="tr"><span class="duz1">Cau kekeledi:</span></p>

    <p class="duz" xml:lang="tr"><span class="duz1">– On... sattım onları...</span></p>

    <p class="duz" xml:lang="tr"><span class="duz1">Şaşkınlıktan donan Karim, kurbanını bıraktı. Adam hem bileklerini ovuşturuyor, hem inliyordu. Teğmen gırtlaktan gelen bir sesle mırıldandı:</span></p>

    <p class="duz" xml:lang="tr"><span class="duz1">– Sattın mı? Ama... Ne zaman?</span></p>

    <p class="duz" xml:lang="tr"><span class="duz1">Adam cevap verdi:</span></p>

    <p class="duz" xml:lang="tr"><span class="duz1">– Tanrım... Eski bir hikâye bu... Bakın, fotoğraflarımla istediğimi yapma hakkına...</span></p>

    <p class="duz" xml:lang="tr"><span class="duz1">– Ne zaman sattın?</span></p>

    <p class="duz" xml:lang="tr"><span class="duz1">– Bilmiyorum... Yaklaşık on beş yıl oldu...</span></p>

    <p class="duz" xml:lang="tr"><span class="duz1">Karim şaşkınlıktan şaşkınlığa geçiyordu. Fotoğrafçıyı dolaba dayadı. Küçük şeffaf zarflar çevreye dağıldı.</span></p>

    <p class="duz" xml:lang="tr"><span class="duz1">– Baştan başla, babalık. Bütün bu anlattıkların hiç de açık değil.</span></p>

    <p class="duz" xml:lang="tr"><span class="duz1">Cau yüzünü buruşturdu:</span></p>

    <p class="duz" xml:lang="tr"><span class="duz1">– Bir akşam, bir yaz akşamı... Bir kadın geldi... Fotoğrafları istedi... Sizin aradıklarınızı... Şimdi iyi hatırlıyorum...</span></p>

    <p class="duz" xml:lang="tr"><span class="duz1">Bu haber, Karim’in düşüncelerini altüst etmişti. Daha 1982’de, “birileri” küçük Jude’ün fotoğraflarının peşindeydi.</span></p>

    <p class="duz" xml:lang="tr"><span class="duz1">– Sana Jude’den bahsetti mi? Jude İtero’dan? Bu ismi mi verdi?</span></p>

    <p class="duz" xml:lang="tr"><span class="duz1">– Hayır. Fotoğraflar ile negatifleri alıp, gitti.</span></p>

    <p class="duz" xml:lang="tr"><span class="duz1">– Para verdi mi?</span></p>

    <p class="duz" xml:lang="tr"><span class="duz1">Adam başını salladı.</span></p>

    <p class="duz" xml:lang="tr"><span class="duz1">– Ne kadar?</span></p>

    <p class="duz" xml:lang="tr"><span class="duz1">– İki yüz frank... O yıllar için, küçük bir servet... hele birkaç çocuk resmi için...</span></p>

    <p class="duz" xml:lang="tr"><span class="duz1">– O resimleri neden istiyormuş?</span></p>

    <p class="duz" xml:lang="tr"><span class="duz1">– Bilmiyorum. Sormak aklımdan bile geçmedi.</span></p>

    <p class="duz" xml:lang="tr"><span class="duz1">– O fotoğraflara bir göz atmış olmalısın... İçlerinde, yüzünde özel bir belirti olan bir çocuk var mıydı? Saklanamayacak bir belirti?</span></p>

    <p class="duz" xml:lang="tr"><span class="duz1">– Hayır. Görmedim... Bilmiyorum... Hiç bilmiyorum.</span></p>

    <p class="duz" xml:lang="tr"><span class="duz1">– Ya kadın? Nasıl biriydi? İriyarı, dev gibi bir kadın mı? Annesi miydi?</span></p>

    <p class="duz" xml:lang="tr"><span class="duz1">Adam birden durakladı, sonra bir kahkaha attı. Uzun ciddi bir kahkaha, dipteki dalgaları canlandıran bir kahkaha. Sonunda gıcırdar gibi konuştu:</span></p>

    <p class="duz" xml:lang="tr"><span class="duz1">– Annesi olması mümkün değildi.</span></p>

    <p class="duz" xml:lang="tr"><span class="duz1">Karim adamı iki bileğinden yakaladı, dosya dolabına doğru itti.</span></p>

    <p class="duz" xml:lang="tr"><span class="duz1">– NEDEN?</span></p>

    <p class="duz" xml:lang="tr"><span class="duz1">Cau gözlerini pörsümüş gözkapaklarının altında devirdi.</span></p>

    <p class="duz" xml:lang="tr"><span class="duz1">– Bir rahibeydi. Kahrolası bir Katolik rahibe!</span></p>
  </div>
</body>
</html>