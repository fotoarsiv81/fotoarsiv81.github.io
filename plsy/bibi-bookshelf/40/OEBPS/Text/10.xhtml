<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>10.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x10">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Onuncu kısım</span></h1>

    <p class="duz" xml:lang="tr"><span class="duz1">İyi bir polisin, düşmanını iyice tanıması gerekir. Yüz hatlarını, davranışlarını. Üstelik dazlaklar konusunda, Karim’in eline su dökmek imkânsızdı. Nanterre yıllarındaki, amansız kavgalar sırasında, sayısız dazlakla karşılaşmıştı. Polis okulu sırasında da, dazlaklar hakkında gerçek bir rapor hazırlamıştı. Gaz pedalını köklemiş, Caylus’ye doğru ilerlerken, bildiklerini aklından geçirdi. O serseriler karşısındaki şansını değerlendirmek için kendine özgü bir yöntemdi bu.</span></p>

    <p class="duz" xml:lang="tr"><span class="duz1">Özellikle her iki eğilimin üniformalarını düşündü. Tüm dazlaklar aşırı sağcı değildi. Aşırı sol bir cephe oluşturan Kızıl Dazlaklar da vardı. Çeşitli ırklardan gelme, çok idmanlı, kendi aralarında katı kurallar geliştiren bu topluluk, en az neonaziler kadar tehlikeliydi, belki de daha çok. Onlar karşısında, yarasız beresiz kurtulma şansı yoktu Karim’in. Kısaca her birinin özelliklerini düşündü. Faşistler, İngiliz Hava Kuvvetleri’nin “bomber” denilen ceketini, parlak yeşil yüzü dışta kalacak biçimde giyiyordu. Diğer yanda kızıllar, tam tersine, portakal rengi yüzü dışta kalacak şekilde. Faşolar liman işçisi ayakkabılarını beyaz ya da kırmızı bağcıklarla bağlardı; kızıllarsa sarı bağcıklarla.</span></p>

    <p class="duz" xml:lang="tr"><span class="duz1">Karim saat on bir sularında arabasını üzerinde “Vadinin Suları” yazan hangarın önünde durdurdu. Deponun ondüle plastik duvarları göğün saf mavisiyle karışıyordu. Kapının önünde, siyah bir Citroën DS vardı. Kısa bir hazırlıktan sonra, arabadan fırladı Karim. Herifler içeride olmalıydı, biralarını yudumluyorlardı mutlaka.</span></p>

    <p class="duz" xml:lang="tr"><span class="duz1">Düzenli soluk almaya çalışarak, çevreyi inceledi, hangara doğru yürüdü. Yeşil ceketler, beyaz ya da kırmızı bağcıklar: faşo. Portakal rengi ceket, sarı bağcık: kızıllar.</span></p>

    <p class="duz" xml:lang="tr"><span class="duz1">İşte sadece o zaman zarar görmeden kurtulma ihtimali olacaktı.</span></p>

    <p class="duz" xml:lang="tr"><span class="duz1">Derin bir soluk alıp kapıyı rayın üzerinde kaydırdı. Nereye girdiğini anlamak için, bağcıklara bakması gerekmeyecekti. Duvarlarda, kırmızı boyayla yapılmış, gamalı haçlar vardı. Nazi işaretlerinin yanında da, toplama kamplarını ya da işkence edilen Cezayirlileri gösteren büyük boy fotoğraflar yer alıyordu. Resimlerin altında, yeşil ceketli dazlaklar gözlerini ona dikmiş bakıyorlardı. Demir burunlu Doc Martin’s’ler karanlıkta parıldıyordu. Bunlar aşırı sağın katı kanadındandı. Karim heriflerin hepsinin alt dudaklarının iç tarafında SKİN dövmesi taşıdığını biliyordu.</span></p>

    <p class="duz" xml:lang="tr"><span class="duz1">Karim bir vaşak gibi konsantre oldu, bakışlarıyla silahları aradı. Bu çılgınların cephaneliğini iyi tanıyordu: muştalar, beyzbol sopaları ve saçma atan çift namlulu savunma tabancaları. Pezevenkler bir yerlerde de kauçuk mermi atan pompalı tüfek saklıyor olmalıydı.</span></p>

    <p class="duz" xml:lang="tr"><span class="duz1">Gördükleri çok daha kötüydü.</span></p>

    <p class="duz" xml:lang="tr"><span class="duz1">Bird’ler. Yani kadın dazlaklar, kafalarını kazıtmış, alınlarına dökülen perçem ve yanaklarına inen tutamlardan başka saç bırakmamış karılar. İyice semirmiş, midelerini alkolle doldurmuş, kuşkusuz heriflerden çok daha acımasız orospular. Yutkundu. Karşısındakilerin işsiz güçsüz serseri takımı değil, bir dayak sözleşmesi beklerken gelip buralarda saklanan gerçek bir çete olduğunu anlamıştı. Buradan sağ çıkma şansının baş döndürücü bir hızla azalmakta olduğunu düşündü.</span></p>

    <p class="duz" xml:lang="tr"><span class="duz1">Kadınlardan biri köpüklü birasından bir yudum aldı, sonra ağzını kocaman açıp, geğirdi. Karim’e doğru. Diğerleri kahkahayı patlattı. Hepsi de Karim’in boyundaydı.</span></p>

    <p class="duz" xml:lang="tr"><span class="duz1">Mağripli yüksek ve sert sesle konuşmaya çalıştı:</span></p>

    <p class="duz" xml:lang="tr"><span class="duz1">– Tamam çocuklar. Polis. Buraya size birkaç soru sormaya geldim.</span></p>

    <p class="duz" xml:lang="tr"><span class="duz1">Dazlaklar yaklaşıyordu. Aynasız olsun olmasın, Karim her şeyden önce bir Arap’tı. Üstelik böylesi kaçıklarla dolu bir hangarda, bir Arap’ın postu kaç para ederdi ki? Hatta Crozier’nin ve diğer aynasızların gözünde? Genç teğmen ürperdi. Saniyenin onda biri kadar bir süre, ayakları altındaki dünyanın göçtüğünü hissetti. Karşısında tüm bir kent, bir ülke, hatta bütün dünya varmış gibi geldi.</span></p>

    <p class="duz" xml:lang="tr"><span class="duz1">Karim silahını çıkardı, namluyu tavana çevirdi.</span></p>

    <p class="duz" xml:lang="tr"><span class="duz1">– Tekrar ediyorum. Ben bir polisim ve sizinle dürüstçe konuşmaya geldim.</span></p>

    <p class="duz" xml:lang="tr"><span class="duz1">Usulca, silahını paslanmış bir varilin üzerine bıraktı. Dazlak kelleler hareketlerini kaçırmıyorlardı.</span></p>

    <p class="duz" xml:lang="tr"><span class="duz1">– Silahımı bırakıyorum. Biz konuşurken kimse ona dokunmayacak.</span></p>

    <p class="duz" xml:lang="tr"><span class="duz1">Karim’in varilin üzerine bıraktığı otomatik bir Glock 21’di, yüzde 70 polimerden yapılmış, son derecede hafif, en son modellerden biri. Kabzada on beş mermi, bir tane de namluda, fosforlu gez. Heriflerin daha önce hiç böyle bir silah görmediklerini biliyordu. Elindeydiler.</span></p>

    <p class="duz" xml:lang="tr"><span class="duz1">– Şef hanginiz?</span></p>

    <p class="duz" xml:lang="tr"><span class="duz1">Cevap olarak sessizlik. Karim birkaç adım daha atıp, soruyu yineledi:</span></p>

    <p class="duz" xml:lang="tr"><span class="duz1">– Şef dedim, kahrolasıcalar. Zaman kaybetmeyelim.</span></p>

    <p class="duz" xml:lang="tr"><span class="duz1">İçlerinden en irisi ilerledi, tüm vücudu şiddetli bir tekme atmaya hazır gibiydi. Bölgenin kaba aksanıyla konuştu.</span></p>

    <p class="duz" xml:lang="tr"><span class="duz1">– Bu lağım faresi bizden ne istiyormuş?</span></p>

    <p class="duz" xml:lang="tr"><span class="duz1">– Bana lağım faresi dediğini unutmaya hazırım, arkadaş. Kısa bir süre konuşacağız.</span></p>

    <p class="duz" xml:lang="tr"><span class="duz1">Dazlak, kafasını sallayarak yaklaşıyordu. Karim’den daha uzun, çok daha yapılıydı. Mağripli saç örgülerini, bu örgülerin yarattığı tehlikeyi düşündü; örgüler kavga anında yakalamak için idealdi. Dazlak hâlâ ilerliyordu. Metal ahtapotlar gibi elleri açıktı. Karim bir milim bile gerilemedi. Sağ tarafa bir göz attı. Diğerleri silahına yaklaşıyorlardı.</span></p>

    <p class="duz" xml:lang="tr"><span class="duz1">– Ee, lağım faresi, bizden ne is...</span></p>

    <p class="duz" xml:lang="tr"><span class="duz1">Kafa bir obüs mermisi gibi fırladı. Dazlağın burnu Karim’in yüzüne gömüldü. Herif iki büklüm oldu, Karim ayağı üzerinde dönerek herifin âdemelmasına bir tekme indirdi. Dazlak yerden havalandı, acı bir çığlık atarak iki metre öteye düştü.</span></p>

    <p class="duz" xml:lang="tr"><span class="duz1">Dazlaklardan biri tabancanın üzerine atılarak tetiğe asıldı. Sadece bir tıkırtı duyuldu. Namluya kurşun sürmek istedi, ama şarjör boştu. Karim sırtına kaydırdığı ikinci silahını, Beretta’yı çekti. Tabancayı iki eliyle tutarak dazlaklara doğrulttu, topuğuyla kurbanının gırtlağına basıp, haykırdı:</span></p>

    <p class="duz" xml:lang="tr"><span class="duz1">– Sizin gibi çılgınlara dolu silah bırakacağımı mı sandınız, yoksa?</span></p>

    <p class="duz" xml:lang="tr"><span class="duz1">Dazlaklar donup kalmıştı. Yerdeki adam, soluk almaya çalışarak inledi:</span></p>

    <p class="duz" xml:lang="tr"><span class="duz1">– İbne... “Dürüstçe” ha?</span></p>

    <p class="duz" xml:lang="tr"><span class="duz1">Karim herifin apış arasına bir tekme savurdu. Adam haykırdı. Karim eğilip herifin kulağını büktü. Kıkırdaklar parmaklarının arasında çatırdadı.</span></p>

    <p class="duz" xml:lang="tr"><span class="duz1">– Dürüstlük mü? Sizin gibi pisliklerle, öyle mi? (Asabi bir kahkaha attı.) Enayi miyim?.. Siz oradakiler, arkanızı dönün! Ellerinizi duvara dayayın, orospu çocukları! Siz de, kaltaklar!</span></p>

    <p class="duz" xml:lang="tr"><span class="duz1">Tavandaki neon lambalara bir kurşun sıktı. Mavimsi bir parıltı çıktı, teneke kapak tavanın saclarına çarptı, sonra da kıvılcımlar arasında yere çakıldı “Bıçkınlar” sağa sola kaçışmaya çalıştı. Durumları içler acısıydı. Karim avazı çıktığı kadar bağırdı:</span></p>

    <p class="duz" xml:lang="tr"><span class="duz1">– Ceplerinizi boşaltın! Bir hareket yapanın diz kapağını uçururum!</span></p>

    <p class="duz" xml:lang="tr"><span class="duz1">Karim loş hangarı gözleriyle tarıyordu. Namluyu şefin böğrüne dayayıp alçak sesle sordu:</span></p>

    <p class="duz" xml:lang="tr"><span class="duz1">– Neyle kafa yapıyorsunuz?</span></p>

    <p class="duz" xml:lang="tr"><span class="duz1">Herif kan tükürüyordu.</span></p>

    <p class="duz" xml:lang="tr"><span class="duz1">– Ne... ne dedin?</span></p>

    <p class="duz" xml:lang="tr"><span class="duz1">Karim namluyu biraz daha batırdı.</span></p>

    <p class="duz" xml:lang="tr"><span class="duz1">– Kafa yapmak için ne kullanıyorsunuz?</span></p>

    <p class="duz" xml:lang="tr"><span class="duz1">– Amfetamin... speed... tutkal...</span></p>

    <p class="duz" xml:lang="tr"><span class="duz1">– Hangi tutkal?</span></p>

    <p class="duz" xml:lang="tr"><span class="duz1">– Di... Dissoplastin...</span></p>

    <p class="duz" xml:lang="tr"><span class="duz1">– Bisiklet lastiği tutkalı mı?</span></p>

    <p class="duz" xml:lang="tr"><span class="duz1">Dazlak ne olduğunu anlamadan başını salladı.</span></p>

    <p class="duz" xml:lang="tr"><span class="duz1">– Nerede? diye sordu Karim.</span></p>

    <p class="duz" xml:lang="tr"><span class="duz1">Dazlak kanlı gözlerini devirdi.</span></p>

    <p class="duz" xml:lang="tr"><span class="duz1">– Buzdolabının yanında, çöp torbasının içinde...</span></p>

    <p class="duz" xml:lang="tr"><span class="duz1">– Kıpırdarsan seni vururum!</span></p>

    <p class="duz" xml:lang="tr"><span class="duz1">Karim gözleriyle hangarı tarayarak geri geri gitti, silahını hem yaralı dazlaktan, hem de yüzleri duvara dönük hareketsiz siluetlerden ayırmadı. Sol eliyle, torbayı devirdi; yere binlerce hap, bir sürü de tutkal tüpü döküldü. Tüpleri topladı, kapaklarını açıp hangarın içinde yürüdü. Yere, duvarın dibindeki dazlakların hemen arkasına yapışkanla yılanlar çizdi. Yanlarından geçerken bacak aralarına, bellerine tekmeler atıyor, bu arada da bıçaklarını ve diğer silahlarını alıp bir köşeye fırlatıyordu.</span></p>

    <p class="duz" xml:lang="tr"><span class="duz1">– Dönün.</span></p>

    <p class="duz" xml:lang="tr"><span class="duz1">Parlak kelleler ona doğru döndü.</span></p>

    <p class="duz" xml:lang="tr"><span class="duz1">– Şimdi benim şerefime şınav çekeceksiniz çocuklar. Siz de kaltaklar. Yerdeki tutkal izlerini kaçırmayın sakın.</span></p>

    <p class="duz" xml:lang="tr"><span class="duz1">Bütün eller, parmakların arasından fışkıran Dissoplast’ın üzerine yapıştı. Üçüncü şınavda, avuçları yere yapışmıştı. Dazlaklar karın üstü yere devrildiler, düşerken bileklerini burktular.</span></p>

    <p class="duz" xml:lang="tr"><span class="duz1">Karim şefin yanına döndü. Bağdaş kurup, lotus oturuşuna geçti, sakinleşmek için derin soluk aldı. Sesi daha sakindi şimdi:</span></p>

    <p class="duz" xml:lang="tr"><span class="duz1">– Dün akşam neredeydiniz?</span></p>

    <p class="duz" xml:lang="tr"><span class="duz1">– Biz... biz değildik.</span></p>

    <p class="duz" xml:lang="tr"><span class="duz1">Karim kulak kabarttı. Dazlaklara hâkim olmuştu, şimdi sormuş olmak için soruyordu. Bu salakların mezarlık saldırısıyla hiçbir ilgileri olmayacağından emindi. Oysa bu dazlak bir şeyler biliyora benziyordu. Mağripli eğildi:</span></p>

    <p class="duz" xml:lang="tr"><span class="duz1">– Neden bahsediyorsun?</span></p>

    <p class="duz" xml:lang="tr"><span class="duz1">Dazlak dirseğinin üzerine doğruldu.</span></p>

    <p class="duz" xml:lang="tr"><span class="duz1">– Mezarlık... Biz değildik.</span></p>

    <p class="duz" xml:lang="tr"><span class="duz1">– Nereden duydun?</span></p>

    <p class="duz" xml:lang="tr"><span class="duz1">– Biz... biz oradan geçiyorduk...</span></p>

    <p class="duz" xml:lang="tr"><span class="duz1">Karim birden her şeyi anladı. Crozier’nin bir tanığı vardı. Bu sabah, ona haber veren biri. Dazlaklar mezarlığın yakınından geçerken, görülmüşlerdi. Kısacası komiser, Karim’e hiçbir şey söylememiş, onu belanın göbeğine göndermişti. Bu hesabı sonra görecekti Karim.</span></p>

    <p class="duz" xml:lang="tr"><span class="duz1">– Anlat bakalım.</span></p>

    <p class="duz" xml:lang="tr"><span class="duz1">– O civarda saklanacaktık.</span></p>

    <p class="duz" xml:lang="tr"><span class="duz1">– Saat kaçta?</span></p>

    <p class="duz" xml:lang="tr"><span class="duz1">– Bilmiyorum... Belki iki...</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Bilmiyorum... Eğlenmek istedik... Biraz ortalığı karıştırmak... Kuzey Afrikalı pataklamak için bir şantiye barakası arıyorduk...</span></p>

    <p class="duz" xml:lang="tr"><span class="duz1">Karim ürperdi.</span></p>

    <p class="duz" xml:lang="tr"><span class="duz1">– Sonra?</span></p>

    <p class="duz" xml:lang="tr"><span class="duz1">– Mezarlığın yanından geçiyorduk... Kahrolası... Demir kapı açıktı... Gölgeler gördük... Bir kabirden çıkan herifler...</span></p>

    <p class="duz" xml:lang="tr"><span class="duz1">– Kaç kişi?</span></p>

    <p class="duz" xml:lang="tr"><span class="duz1">– Sa... Sanırım, iki</span></p>

    <p class="duz" xml:lang="tr"><span class="duz1">– Tarif edebilir misin?</span></p>

    <p class="duz" xml:lang="tr"><span class="duz1">Yaralı sırıttı.</span></p>

    <p class="duz" xml:lang="tr"><span class="duz1">– Oğlum, kafamız kıyaktı...</span></p>

    <p class="duz" xml:lang="tr"><span class="duz1">Karim, herifin parçalanmış kulağına bir tokat attı. Dazlak bir yılan ıslığıyla sonuca eren boğuk bir çığlık attı.</span></p>

    <p class="duz" xml:lang="tr"><span class="duz1">– Tarif edebilir misin?</span></p>

    <p class="duz" xml:lang="tr"><span class="duz1">– Hayır! Çok karanlıktı...</span></p>

    <p class="duz" xml:lang="tr"><span class="duz1">Karim düşündü. Kafasında hırsızlarla ilgili hiçbir kuşku kalmamıştı. Gerçek profesyonellerdi bunlar.</span></p>

    <p class="duz" xml:lang="tr"><span class="duz1">– Sonra?</span></p>

    <p class="duz" xml:lang="tr"><span class="duz1">– Kahretsin... Ödümüz bokumuza karıştı... Tüydük... Olanları üzerimize yıkacaklarını düşündük... Carpentras’takiler yüzünden...</span></p>

    <p class="duz" xml:lang="tr"><span class="duz1">– Hepsi bu mu? Başka bir şey görmediniz mi? Bir ayrıntı, falan?</span></p>

    <p class="duz" xml:lang="tr"><span class="duz1">– Hayır... Hiç... Sabahın ikisinde, o Allah’ın cezası delik... Mezardan da ölü...</span></p>

    <p class="duz" xml:lang="tr"><span class="duz1">Karim tek lambanın aydınlattığı küçük yolun sessizliğini düşündü. Bir de birbirlerini dirsekleyen, gırtlaklarına kadar sarhoş bir dazlak çetesinin Nazi marşları haykırmasını. Devam etti:</span></p>

    <p class="duz" xml:lang="tr"><span class="duz1">– Bir daha düşün.</span></p>

    <p class="duz" xml:lang="tr"><span class="duz1">– Daha... daha sonraydı... Doğu Bloku yapımı, galiba Lada gibi bir araba gördük, karşı yönde hızla gidiyordu... Mezarlıktan geliyordu... 143 numaralı devlet yolunda ...</span></p>

    <p class="duz" xml:lang="tr"><span class="duz1">– Ne renk?</span></p>

    <p class="duz" xml:lang="tr"><span class="duz1">– Be... Beyaz...</span></p>

    <p class="duz" xml:lang="tr"><span class="duz1">– Bir özelliği var mıydı?</span></p>

    <p class="duz" xml:lang="tr"><span class="duz1">– Çamur içindeydi...</span></p>

    <p class="duz" xml:lang="tr"><span class="duz1">– Plakasını aldın mı?</span></p>

    <p class="duz" xml:lang="tr"><span class="duz1">– Hey... Polis değiliz biz salak herif, ben...</span></p>

    <p class="duz" xml:lang="tr"><span class="duz1">Karim herifin dalağına bir tekme savurdu. Adam kıvrandı, kanlı köpük tükürdü. Teğmen ayaklandı, blucinindeki tozu silkeledi. Burada yapacak fazla bir şey kalmamıştı. Diğerlerinin inlediklerini duydu. Kuşkusuz ellerinde üçüncü ya da dördüncü derecede yanıklar vardı artık. Karim seslendi:</span></p>

    <p class="duz" xml:lang="tr"><span class="duz1">– Doğruca Sarzac Karakolu’na gideceksin. Hemen bugün. Gidip ifadeni imzalayacaksın. Seni benim gönderdiğimi söylersen, sana ayrıcalık tanırlar.</span></p>

    <p class="duz" xml:lang="tr"><span class="duz1">Dazlak sarsak kafasını yere eğdi, sonra da dehşete kapılmış hayvan gözleriyle baktı.</span></p>

    <p class="duz" xml:lang="tr"><span class="duz1">– Bunu... Bunu neden yapıyorsun?</span></p>

    <p class="duz" xml:lang="tr"><span class="duz1">– Hatırlaman için, diye mırıldandı Karim. Bir aynasız, hep sorun olur. Ama Arap bir aynasız, işte o büyük beladır. Kuzey Afrikalı pataklamayı bir daha dene, işte o zaman belaya batarsın. (Son bir tekme daha attı.) Hem de gırtlağına kadar.</span></p>

    <p class="duz" xml:lang="tr"><span class="duz1">Mağripli geri geri yürüyerek hangardan çıktı, giderken Glock 21’ini almayı da unutmadı.</span></p>

    <p class="duz" xml:lang="tr"><span class="duz1">Gazı kökleyerek hareket etti, birkaç kilometre ötede, ağaçların altında durarak sakinleşmeye, sakin düşünmeye çalıştı. Mezar saldırısı sabahın ikisinde gerçekleşmişti demek. Hırsızlar iki kişiydi ve –belki de– Doğu yapımı bir araba kullanıyorlardı. Saatine baktı; bütün bunları yazıya dökecek kadar zaman vardı. Soruşturma artık gerçekten başlayabilirdi. Bir arama emri çıkartılmalı, otomobil ruhsatları incelenmeli, 143 numaralı devlet yolu kenarında oturanlar sorgulanmalıydı.</span></p>

    <p class="duz" xml:lang="tr"><span class="duz1">Oysa kafası başka yerdeydi. Görevini tamamlamıştı. Crozier şimdi dizgini boşaltacaktı. Böylesi bir soruşturmayı kendine özgü yöntemle nasıl yürüteceğini biliyordu: 1982’de ölen küçük bir çocuğu araştırmaya başlayacaktı.</span></p>
  </div>
</body>
</html>