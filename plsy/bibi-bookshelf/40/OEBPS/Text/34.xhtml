<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>34.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x34">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Otuz dördüncü kısım</span></h1>

    <p class="duz" xml:lang="tr"><span class="duz1">Geçirilmesi gereken iki saat.</span></p>

    <p class="duz" xml:lang="tr"><span class="duz1">Karim takkesini düzeltti ve arabasına doğru yürüdü. Gölgesi, toprağı ve asfaltı çatlatıyor gibi görünen, deniz kokusu yüklü bir rüzgârla sarsılıyordu. Öldürülecek iki saat. Kendi kendine, belki de bu bölgenin ona henüz her şeyini vermediğini düşündü.</span></p>

    <p class="duz" xml:lang="tr"><span class="duz1">Her yaz pazarları buraya gelen iki yalnız yaratığı, Fabienne ve Judith Hérault’yu düşündü. Sahneyi tüm yönleriyle gözünün önüne getirmeye, izlenecek yeni yolu kulağına fısıldayacak her ayrıntıyı, her değişikliği hatırlamaya çalıştı. Sabahın ilk ışıklarında, kimsenin onları tanımadığı bir bölgede, dikkat çekmeksizin ilerleyen ana kızı görüyordu. Kızının yüzüne tutkun, kararlı bir anne. Ve diğeri, çifte cinsiyetli, korkusunun üzerine iki kilit vurulmuş kızcağız.</span></p>

    <p class="duz" xml:lang="tr"><span class="duz1">Abdouf neden olduğunu söyleyemeden, o tuhaf çiftin aynı yasta birleştiklerini hissetti. Onları el ele, sessizce yürürken gördü. Buraya nasıl geliyorlardı? Trenle? Karayoluyla?</span></p>

    <p class="duz" xml:lang="tr"><span class="duz1">Teğmen bir ipucu, bir tutanak, bir hatıra bulmak umuduyla, çevredeki bütün garları, otoyol istasyonlarını, jandarma karakollarını gezmeye karar verdi.</span></p>

    <p class="duz" xml:lang="tr"><span class="duz1">Öldürülecek iki saat; ya kararını uygulayacaktı ya da vazgeçecekti.</span></p>

    <p class="duz" xml:lang="tr"><span class="duz1">Batan güneşin son ışıklarıyla kızıla boyanmış bir göğün altında arabasını çalıştırdı. Ekim geceleri daha şimdiden zamansız karanlıklarına bürünmeye başlamıştı.</span></p>

    <p class="duz" xml:lang="tr"><span class="duz1">Karim bir telefon kulübesi bulup önce Rodez Polis Karakolu’nu aradı, 1982 yılında Lot Bölgesi’nde Fabienne Pascaud ya da Fabienne Hérault adına kayıtlı bir araba bulunup bulunmadığını araştırdı. Boşuna. Söylediği adlar adına çıkarılmış bir otomobil ruhsatı yoktu. Yeniden arabasına dönüp araştırmalarını çevre garlar üzerinde yoğunlaştırmakla birlikte, özel otomobil fikrinden de tümüyle vazgeçemedi.</span></p>

    <p class="duz" xml:lang="tr"><span class="duz1">Dört demiryolu istasyonunu ziyaret etti. Dördünde de sonuç sıfırdı. Abdouf manastır ve lunapark merkez olmak üzere, giderek genişleyen daireler çizerek kilometreleri yutuyordu. Farların aydınlığında, hayalete benzer uzun boylu gölgeler, ağaçlar, kayalar, tüneller dışında bir şey görmüyordu. Kendini iyi hissediyordu. Adrenalin vücudunu ısıtıyor, heyecan da tüm duyularını uyanık tutuyordu. Her zaman hoşlandığı duygulara kavuşmuştu Mağripli, geceye, korkuya ait duygulara. Otoparkların ortasında, elektrik direklerinin arkasında ilk anahtarlarını eğelerken keşfettiği duygulara. Karim karanlıklardan korkmazdı; karanlıklar onun dünyasıydı, paltosuydu, içine gizlendiği derin sulardı. Orada kendini bir silah kadar gergin, bir yırtıcı kadar güçlü ve soğukkanlı hissediyordu.</span></p>

    <p class="duz" xml:lang="tr"><span class="duz1">Gittiği beşinci garda, eski vagonlar ve mavimtırak türbinlerle dolu bir yükleme alanı gördü. Hemen o anda geriye döndü, ama birkaç adım atar atmaz çakılıp kaldı. Bir köprünün üzerindeydi, otoyolun, Sète-Batı çıkışının üzerinde. Üç yüz metre ilerdeki küçük otoyol gişesine baktı. İçgüdüsü gidip yakından bakması gerektiğini söylüyordu.</span></p>

    <p class="duz" xml:lang="tr"><span class="duz1">Daima her izi değerlendirmek gerekirdi.</span></p>

    <p class="duz" xml:lang="tr"><span class="duz1">Yan yola girip sağa döndü, bir dizi kurtbağrının üzerinden geçti. Burada birkaç prefabrike yapı vardı: otoyol istasyonunun büroları. Hiç ışık yoktu. Ne var ki barakaların bitişiğindeki hangarların yakınında, bir adam gördü teğmen. Yeniden sağa kırdı, otomobilini park etti, büyük bir kamyonun dibinde bir şeylerle uğraşmakta olan siluete doğru yürüdü.</span></p>

    <p class="duz" xml:lang="tr"><span class="duz1">Rüzgâr şiddetini artırıyordu. Her şey, tuzlu bir solukla sarılmış gibi kuru, mat ve tozluydu. Yol işaret panolarının, küreklerin, kazmaların, plastik brandaların üzerinden geçti. Kamyonun –bir tuz konvoyu– kasasına eliyle vurdu, metal bir gürültü çıkmasına neden oldu.</span></p>

    <p class="duz" xml:lang="tr"><span class="duz1">Adam sıçradı; başındaki kar başlığı sadece gözleri için yeterli bir yer bırakıyordu. Kır kaşları çatıldı.</span></p>

    <p class="duz" xml:lang="tr"><span class="duz1">– Ne var? Kimsiniz?</span></p>

    <p class="duz" xml:lang="tr"><span class="duz1">– Şeytan.</span></p>

    <p class="duz" xml:lang="tr"><span class="duz1">– Efendim?</span></p>

    <p class="duz" xml:lang="tr"><span class="duz1">Karim kamyonun kasasına yaslanarak gülümsedi</span></p>

    <p class="duz" xml:lang="tr"><span class="duz1">– Şaka yapıyorum. Polis, babalık. Bilgiye ihtiyacım var.</span></p>

    <p class="duz" xml:lang="tr"><span class="duz1">– Bilgiye mi? Yarın sabaha kadar burada kimse olmaz, ben de...</span></p>

    <p class="duz" xml:lang="tr"><span class="duz1">– Otoyol istasyonları günde yirmi dört saat çalışır.</span></p>

    <p class="duz" xml:lang="tr"><span class="duz1">– Biletçi gişesinde, ben de burada çalışıyorum...</span></p>

    <p class="duz" xml:lang="tr"><span class="duz1">– Benim de söylediğim bu. Seninle birlikte büroya gideceğiz. Sen bir fincan kahve içerken, ben de PCİ’ye bir göz atacağım.</span></p>

    <p class="duz" xml:lang="tr"><span class="duz1">– PCİ... PCİ’ye mi? Ne arıyorsunuz ki?</span></p>

    <p class="duz" xml:lang="tr"><span class="duz1">– Yukarıda, sıcak odada anlatırım.</span></p>

    <p class="duz" xml:lang="tr"><span class="duz1">Bürolar genel görüntüyle uyumluydu: dar ve geçici. Dar duvarlar, içi boş kapılar, formika masalar. Alacakaranlıkta homurdanan bilgisayar dışında, her şey sönük, her şey ölüydü. PCİ, bütün yıl boyunca dönen ve bölgesel otoyol ağı hakkında bilgi sağlayan bilgilendirme merkezinin adıydı. Her kaza, her arıza, karayolu görevlilerin arasında yapılan yer değişiklikleri, bilgisayarın hafızasına kaydolurdu.</span></p>

    <p class="duz" xml:lang="tr"><span class="duz1">İhtiyar adam bilgisayarı bizzat kullanmak niyetindeydi. Kar maskesini çıkardı. Karim adamın kulağına fısıldadı:</span></p>

    <p class="duz" xml:lang="tr"><span class="duz1">– Temmuz 1982. Oynama sırası sende. Her şeyi öğrenmek istiyorum. Kazalar, kurtarma çalışmaları. En ufak öyküyü bile. Her şeyi.</span></p>

    <p class="duz" xml:lang="tr"><span class="duz1">İhtiyar eldivenlerini çıkardı, ısıtmak için parmaklarını hohladı. Birkaç saniye boyunca, bilgisayar klavyesi üzerinde piyano çaldı. Ekranda, temmuz 1982’deki vakalarla ilgili bir liste belirdi. Sayılar veriler, kurtarmalar. Merak uyandırmayacak ne varsa.</span></p>

    <p class="duz" xml:lang="tr"><span class="duz1">– Ada göre arama yapabilir misin? dedi Karim, adamın omzunun üzerinden eğilerek.</span></p>

    <p class="duz" xml:lang="tr"><span class="duz1">– Adları hecele.</span></p>

    <p class="duz" xml:lang="tr"><span class="duz1">Birçok ad var: Jude İtero, Judith Hérault, Fabienne Pascaud, Fabienne Hérault.</span></p>

    <p class="duz" xml:lang="tr"><span class="duz1">– Daha kaç tane var? diye homurdandı ihtiyar, adları bilgisayara girerken.</span></p>

    <p class="duz" xml:lang="tr"><span class="duz1">Ne var ki birkaç saniye sonra, ekranda bir cevap yanıp sönmeye başladı. Karim yaklaştı.</span></p>

    <p class="duz" xml:lang="tr"><span class="duz1">– Ne oluyor?</span></p>

    <p class="duz" xml:lang="tr"><span class="duz1">– PCİ adlardan biriyle ilgili bir şeyler buldu. Ama, temmuz 1982’de değil.</span></p>

    <p class="duz" xml:lang="tr"><span class="duz1">– Aramaya devam et.</span></p>

    <p class="duz" xml:lang="tr"><span class="duz1">Adam klavyedeki bir dizi tuşa bastı. Karanlık ekran üzerinde, parlak ışıklı harflerle yazılmış bilgiler göründü. Abdouf vücudunun donduğunu hissetti. Yüzüne bakıp haykıran bir tarih: 14 ağustos 1982. Jude’ün mezarı üzerindeki tarihti bu. Dosyayı açan isim de aynıydı: Jude İtero.</span></p>

    <p class="duz" xml:lang="tr"><span class="duz1">– Adı hatırlamadım, dedi babalık nefes nefese. Ama kazayı hâlâ unutamadım. Héron-Cendré yakınında, korkunç bir şey. Araba kaymış. Ortadaki bariyeri aşıp, tam karşıdaki gürültü önleme duvarına kafadan çarpmış. Her ikisini de yani, ana oğulu sacların arasında bulduk. Ama çocuk yaşamadı. O önde oturuyordu. Annesi birkaç sıyrıkla kurtuldu. Her iki yönde de kan izi vardı. İki kere üç şeridi enlemesine geçmiş, anlıyor musun?</span></p>

    <p class="duz" xml:lang="tr"><span class="duz1">Karim titremesine hâkim olamıyordu bir türlü. Demek Fabienne ve Judith Hérault’nun firarları böyle sonuçlanmıştı. Saatte yüz kilometre hızla, bir gürültü önleme duvarında. Bu kadar aptalca. Bu kadar da basit. Bir öfke çığlığını zorlukla bastırdı. Kadının aldığı bütün önlemlerin, yaşadığı tüm maceranın bir kayma sonucunda yıkılmış olmasını hâlâ kabul edemiyordu.</span></p>

    <p class="duz" xml:lang="tr"><span class="duz1">Oysa, başından beri biliyordu bunu. Mezarının da doğruladığı gibi, Judith ağustos 1982’de ölmüştü. Şimdi de bu ölümün sebeplerini öğrenmişti. Çok sevdiği birinin ölümünü öğrenmiş gibi, yaşlar gözkapaklarını yaktı. Daha birkaç saat öncesine kadar bir çağlayan şiddetiyle sevdiği birinin. Kelimelerin ve yılların ötesinde. Zamanın ve boşluğun ötesinde.</span></p>

    <p class="duz" xml:lang="tr"><span class="duz1">– Devam et, dedi ihtiyara. Çocuğun vücudu nasıldı?</span></p>

    <p class="duz" xml:lang="tr"><span class="duz1">– Bütünüyle radyatör ızgarasına yapışmış gibi. Bir et ve demir yığını. Tanrım. Altı saatten fazla sürdü... Neyse... Hiç unutamayacağım... Yüzü... İşte... Ne yüzü, ne kafası vardı, hiçbir şey.</span></p>

    <p class="duz" xml:lang="tr"><span class="duz1">– Ya annesi?</span></p>

    <p class="duz" xml:lang="tr"><span class="duz1">– Annesi mi? Annesi olup olmadığını bilmiyorum. Her neyse, an azından onunla aynı adı taşımıyordu, üstelik...</span></p>

    <p class="duz" xml:lang="tr"><span class="duz1">– Biliyorum. Yaralı mıydı?</span></p>

    <p class="duz" xml:lang="tr"><span class="duz1">– Hayır. İyi kurtulmuş. Birkaç çizik, birkaç çürük... hemen hemen hiç. Otomobil kendi etrafında döndüğü için, anladın mı? Bütün hızıyla duvara, yolcu tarafından çarptığı için... Bu virajda, hep böyle olur...</span></p>

    <p class="duz" xml:lang="tr"><span class="duz1">– Tarif et.</span></p>

    <p class="duz" xml:lang="tr"><span class="duz1">– Kimi?</span></p>

    <p class="duz" xml:lang="tr"><span class="duz1">– Kadını.</span></p>

    <p class="duz" xml:lang="tr"><span class="duz1">– Unutmam mümkün değil ki. Bir dev. Geniş yüzlü, kahverengi saçlı bir dev. Koca gözlüklü. Simsiyah, esnek şeyler giymiş. Gerçekten tuhaf. Ağlamıyordu. Çok soğuk duruyordu. Belki de şokun etkisi, ne bileyim...</span></p>

    <p class="duz" xml:lang="tr"><span class="duz1">– Yüzü nasıldı?</span></p>

    <p class="duz" xml:lang="tr"><span class="duz1">– Güzel.</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Tombul yanaklı, başka bir şey bilmiyorum... Çok açık, neredeyse şeffaf bir ten.</span></p>

    <p class="duz" xml:lang="tr"><span class="duz1">Abdouf yön değiştirdi.</span></p>

    <p class="duz" xml:lang="tr"><span class="duz1">– Her kaza için bir dosya tutuyor olmalısınız, değil mi? Ölüm kâğıdı, tutanak, falan?</span></p>

    <p class="duz" xml:lang="tr"><span class="duz1">Tüyleri diken diken olmuş yaşlı adam Karim’e bakıyordu. Gözbebekleri kahve taneleri gibi çıtırdıyordu.</span></p>

    <p class="duz" xml:lang="tr"><span class="duz1">– Aradığın tam olarak ne, delikanlı?</span></p>

    <p class="duz" xml:lang="tr"><span class="duz1">– Bana dosyayı göster.</span></p>

    <p class="duz" xml:lang="tr"><span class="duz1">İhtiyar ellerini anorağında sildi sonra da kapakları panjur biçiminde olan bir dolap açtı. Karim adamın kazazede adlarını okuduğunu, hecelediğini gördü.</span></p>

    <p class="duz" xml:lang="tr"><span class="duz1">– Jude İtero. İşte bu. Seni uyarıyorum...</span></p>

    <p class="duz" xml:lang="tr"><span class="duz1">Karim dosyayı adamın elinden alıp, sayfaları çevirmeye başladı. Tanıklar, ifadeler, tutanaklar, sigorta raporları. Bütün her şey. Fabienne Pascaud, Sarzac’tan kiraladığı bir otomobil kullanıyordu. Ev adresi olarak, Doktor Macé’nin söylediği adresi vermişti; kayalık vadinin dibindeki harap kulübe. Bu taraftan bakınca da yeni bir şey yoktu. Asıl çarpıcı olan, annenin, çocuğunun ölümünü, erkek cinsiyetiyle, Jude İtero adıyla bildirmesiydi.</span></p>

    <p class="duz" xml:lang="tr"><span class="duz1">– Anlamıyorum, dedi polis teğmeni. Ölen, erkek miydi?</span></p>

    <p class="duz" xml:lang="tr"><span class="duz1">– Evet, tabiî... (İhtiyar, Karim’in omzu üzerinden dosyaya bakıyordu.) En azından, burada öyle diyor...</span></p>

    <p class="duz" xml:lang="tr"><span class="duz1">– O bakımdan bir sorun olup olmadığını hatırlıyor musun?</span></p>

    <p class="duz" xml:lang="tr"><span class="duz1">– Bir sorun mu? Ne demek istiyorsun?</span></p>

    <p class="duz" xml:lang="tr"><span class="duz1">Polis teğmeni sesinin sakin çıkmasına çalıştı:</span></p>

    <p class="duz" xml:lang="tr"><span class="duz1">– Dinle, ben sadece çocuğun cinsiyetini belirlemenin mümkün olup olmadığını soruyorum.</span></p>

    <p class="duz" xml:lang="tr"><span class="duz1">– Ben doktor değilim! Ama samimi fikrimi sorarsan, sanmıyorum. Vücut... parçalara ayrılmıştı. Tamponlarda bile etler vardı... (Eliyle yüzünü sıvazladı.) Senin için bir resim çizemem, evlat... Yirmi beş yıl önce buraya geldiğimden beri, saçımın telleri kadar kaza gördüm... Her biri ötekinden daha korkunç. (Sis tabakalarını göstermek istermiş gibi ellerini kaldırıp salladı.) Bak, zaman zaman ortaya çıkıp, korkunç bir şiddetle vuran bir çeşit yeraltı savaşı gibi!</span></p>

    <p class="duz" xml:lang="tr"><span class="duz1">Karim, cesedin durumunun kadına, mezarın ötesinde de yalanını tamamlama fırsatı verdiğini anladı. Ama neden? Hâlâ bir tehlikeden mi korkuyordu? Küçük kızı ölmüş olsa bile mi?</span></p>

    <p class="duz" xml:lang="tr"><span class="duz1">Teğmen yeniden dosyaya döndü ve kazayla ilgili fotoğrafları inceledi. Kan. Eğilip bükülmüş saclar. Karoserden fırlamış et parçaları, kollar bacaklar. Hızla geçti. Midesi kaldırmıyordu. Sonra ölüm kâğıdını, doktor raporunu buldu, vücut özelliklerinin son derecede soyut özelliklerle geçildiğini gördü.</span></p>

    <p class="duz" xml:lang="tr"><span class="duz1">Başı döndü, sırtını duvara dayadı. Sonra saatine baktı. Gerçekten de iki saat öldürmüştü.</span></p>

    <p class="duz" xml:lang="tr"><span class="duz1">Ama o saatler de, onu.</span></p>

    <p class="duz" xml:lang="tr"><span class="duz1">Büyük bir gayretle, son sayfaları gözden geçirdi. Karton bir fiş üzerinde, mavi mürekkeple alınmış parmak izleri. Birkaç saniye parmak izlerine baktı, sonra sordu:</span></p>

    <p class="duz" xml:lang="tr"><span class="duz1">– Bunlar onun parmak izleri mi?</span></p>

    <p class="duz" xml:lang="tr"><span class="duz1">– Bu da ne demek?</span></p>

    <p class="duz" xml:lang="tr"><span class="duz1">– Bu parmak izleri, çocuğa mı ait?</span></p>

    <p class="duz" xml:lang="tr"><span class="duz1">– Sorularından hiçbir şey anlamıyorum. Ama tabiî, evet... Istampayı ben tutmuştum. Vücudun geri kalan bölümleri torbadaydı. Doktor küçük eli bastırdı. Kanlar içinde bir el. Kahretsin. Hepimiz bir an önce bitirmek istiyorduk. Dinle, bugün bile hâlâ geceleri rüyama girer, o zaman...</span></p>

    <p class="duz" xml:lang="tr"><span class="duz1">Karim dosyayı deri ceketinin altına soktu.</span></p>

    <p class="duz" xml:lang="tr"><span class="duz1">– Tamam. Bunu alıyorum.</span></p>

    <p class="duz" xml:lang="tr"><span class="duz1">– İyi, al bakalım, yolun açık olsun.</span></p>

    <p class="duz" xml:lang="tr"><span class="duz1">Teğmen bürodan kaçarcasına çıktı. Şaşkınlıktan ne düşüneceğini bilmeyecek bir haldeydi. Gözkapaklarının altında, dans eden yıldızlar görüyordu. Barakanın sekisinde, ihtiyarın bağırdığını duydu:</span></p>

    <p class="duz" xml:lang="tr"><span class="duz1">– Sen kendine dikkat et.</span></p>

    <p class="duz" xml:lang="tr"><span class="duz1">Karim döndü. Adam omzuyla kapıyı tutmuş, tuz rüzgârının arasından onu izliyordu. Silueti, kapının camıyla ikiye bölünmüş gibiydi.</span></p>

    <p class="duz" xml:lang="tr"><span class="duz1">– Ne? diye bağırdı Karim.</span></p>

    <p class="duz" xml:lang="tr"><span class="duz1">– Dedim ki, kendine dikkat et. Başka kimseyi gölgen sanma.</span></p>

    <p class="duz" xml:lang="tr"><span class="duz1">Karim gülümsemeye çalıştı:</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">İhtiyar kar başlığını indirdi:</span></p>

    <p class="duz" xml:lang="tr"><span class="duz1">– Çünkü biliyorum, hissediyorum, sen ölülerin arasında dolaşıyorsun.</span></p>
  </div>
</body>
</html>