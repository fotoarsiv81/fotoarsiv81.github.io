<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>23.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x23">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yirmi üçüncü kısım</span></h1>

    <p class="duz" xml:lang="tr"><span class="duz1">Havadan bakınca toprak, kayalar ve ağaçlar araziyi bir tepeler ve vadiler, ışıklar ve gölgeler dizisi olarak paylaşıyordu. Helikopter yükseldikçe, Niémans bu almaşıklığı, ilk kez görenlerin heyecanıyla seyretmeye koyuldu. Bu koyu renkli çalı göllerine, buzultaşı karmaşasına, baş döndürücü kayalıklara hayranlıkla baktı. Bu ıssız manzarada, dünyamızın derin bir gerçeğini yakaladığını hissetti. Başlangıçtan beri insanoğlunun isteklerine direnen, bütün çıplaklığıyla gözler önüne serilen bozulmaz, zorlu bir gerçeği.</span></p>

    <p class="duz" xml:lang="tr"><span class="duz1">Helikopter engebelerin oluşturduğu labirentte, tek bir yatakta toplanan kollardan meydana gelen nehrin üzerinde yol alıyordu. Pilotun yanında oturan Fanny başını eğmiş, büyük gürültüler çıkararak çırpınan nehrin dalgalarına bakıyordu. Artık, operasyonun yönetimi genç kadında olacaktı.</span></p>

    <p class="duz" xml:lang="tr"><span class="duz1">Ormanların yeşili seyrelmeye başladı. Ağaçlar geride kaldı, gökle boy ölçüşmekten vazgeçmiş gibi, kendi gölgelerine sığındı. Sıra kara topraklara geldi, bütün yıl boyunca donmuş halde kalan verimsiz kayalıklara. Kararmış yosunlar, renksiz likenler, donmuş bataklıklar insana yoğun bir umutsuzluk duygusu veriyordu. Biraz sonra, geniş ve gri zirveler göründü. Sanki toprağın güçlü soluklarıyla doğmuş gibi, keskin kenarlı kayalar belirdi. Sonra, yeniden, yasak bir kalenin karanlık su hendeklerini andıran koyu renkli çukurluklar. Dağ oradaydı. Yayılıyor, geriliyor, çıplaklaşıyor, uçurumlu yamaçlarını gözler önüne seriyordu.</span></p>

    <p class="duz" xml:lang="tr"><span class="duz1">Sonunda, göz kamaştıran lekesiz bir beyazlık. Karla kaplı tepeler. Sonbaharla birlikte dudakları kapanmaya başlayan yarıklar. Niémans yarıkların ortasında donup kalmış akarsuyu seçebiliyordu. Göğün griliğine rağmen, bu ışıklı yılanın yüzeyi, kor bir ateş gibi parıldıyordu. Niémans polikarbonat gözlüklerini indirdi, koruyucu bantları ilikledi, donmuş nehre dikkatle bakmaya başladı. Tertemiz nehir yatağının dibinde, göğün buraya hapsedilmiş anıları gibi mavimtırak çizgileri görebiliyordu. Helikopterin pervanelerinin gürültüsü kara saplanıp kayboluyordu.</span></p>

    <p class="duz" xml:lang="tr"><span class="duz1">Önde Fanny, gözlerini GPS (Küresel Konumlandırma Sistemi) cihazından, uydu verilerinden yararlanarak yer saptamayı sağlayan küçük kuvars ekranlı alıcıdan ayırmıyordu. Kaskına takılı mikrofonu alıp pilota seslendi:</span></p>

    <p class="duz" xml:lang="tr"><span class="duz1">– Orada, kuzeydoğudaki buzyalağı.</span></p>

    <p class="duz" xml:lang="tr"><span class="duz1">Pilot başını sallayıp helikopteri bir oyuncak gibi yatırdı, zirvenin diğer yamacında dinleniyor gibi görünen üç yüz metrelik bir bumerang şeklindeki büyük kratere doğru yöneldi. Bu büyük havuzun ortasında, buzdan dev bir dil uzanıyor, yükseklerin aydınlık parıltısı ile yamacın dibinde buzların biriktiği, sıkıştığı ve çarpıp parçalanarak donmuş birer hançere dönüştüğü daha karanlık yansımalar oluşturuyordu. Fanny pilota dönüp haykırdı:</span></p>

    <p class="duz" xml:lang="tr"><span class="duz1">– Burada. Tam altımızda. Büyük buzul çatlağı.</span></p>

    <p class="duz" xml:lang="tr"><span class="duz1">Helikopter buzulun ucuna, basamak gibi üst üste binmiş şeffaf sivri köşelerin, karla boyanmış bir yüzün tebessümüne benzeyen koyu karanlık bir çatlak gibi uzun bir kırık biçiminde açılmış noktaya yöneldi. Bembeyaz bir toz burgacının ortasına indi. Pervanelerin rüzgârı karda derin izler oluşturuyordu.</span></p>

    <p class="duz" xml:lang="tr"><span class="duz1">– İki saat, diye haykırdı pilot. İki saat sonra, buradayım, Sonra, hava kararacak.</span></p>

    <p class="duz" xml:lang="tr"><span class="duz1">Fanny GPS’yi ayarlayarak pilota uzattı, onları gelip almasını istediği yeri gösterdi. Adam kafasını salladı. Fanny ve Niémans, ellerinde su geçirmez koca birer çanta, yere atladılar.</span></p>

    <p class="duz" xml:lang="tr"><span class="duz1">Helikopter hemen havalandı, göğün maviliğinde kayboldu, iki karaltıyı ebedî karların sessizliğiyle baş başa bıraktı.</span></p>

    <p class="duz" xml:lang="tr"><span class="duz1">Kısa bir süre beklediler. Niémans gözlerini kaldırdı, beyaz bir çölde iki insan taneciği gibi kenarında durdukları buzdan uçuruma dikkatle baktı. Gözleri kamaşmış, tüm duyuları harekete geçmişti. Manzaranın ölçüsüzlüğüyle çelişen, kristalleri gizli ve mahrem bir kırılganlıkla gıcırdayan karın hafif mırıltısını duyar gibi oldu.</span></p>

    <p class="duz" xml:lang="tr"><span class="duz1">Genç kadına baktı. Boynu dik, omuzları gergin, derin derin soluk alıyor, sanki ciğerlerine soğuğu ve temiz havayı çekmek istiyordu. Dağ, neşesini geri getirmiş gibiydi. Komiser genç kadının sadece bu hareli buzullar arasında mutlu olduğunu, gerginliğinin sadece burada azaldığını düşündü. Bir peri gibiydi. Dağların sadık bendesi. Niémans bir buzul çatlağı gösterip sordu:</span></p>

    <p class="duz" xml:lang="tr"><span class="duz1">– Neden bu da, bir başkası değil?</span></p>

    <p class="duz" xml:lang="tr"><span class="duz1">– Çünkü sizi ilgilendiren katmanların görülebileceği kadar derin, bir tek burası var. Yüz metre derinliğe kadar inilebilir.</span></p>

    <p class="duz" xml:lang="tr"><span class="duz1">Niémans yaklaştı.</span></p>

    <p class="duz" xml:lang="tr"><span class="duz1">– Yüz metre mi? Ama altmışlı yıllara ait katmanlara ulaşabilmek için yalnızca birkaç metre inmemiz gerek. Hesabımı yaptım; yılda yirmi santim dersek, bizim...</span></p>

    <p class="duz" xml:lang="tr"><span class="duz1">Fanny gülümsedi.</span></p>

    <p class="duz" xml:lang="tr"><span class="duz1">– Sizinki bir teori. Ama bu buzul, sizin ortalamanıza uymaz. Çanağın içindeki buzlar, eğik bir çizgi izleyerek ezilmiştir. Başka bir deyişle, genleşirler, uzarlar. Aslında bu yarıkta her yıl, yaklaşık bir metre kalınlığında bir katmana karşılık gelir. Hesabınızı yeniden yapın, Komiser. Otuz beş yıl geriye gitmemiz için inmemiz gereken derinlik...</span></p>

    <p class="duz" xml:lang="tr"><span class="duz1">– ... Otuz beş metreden fazla mı?</span></p>

    <p class="duz" xml:lang="tr"><span class="duz1">Genç kadın onayladı. Bir yerlerde, mavimsi bir oyuktan, hafif bir su sesi geliyordu. Küçük bir su kaynağı olmalıydı. Fanny arkasındaki çatlağı gösterdi.</span></p>

    <p class="duz" xml:lang="tr"><span class="duz1">– Bu yarığı seçmemin bir başka nedeni daha var. Son teleferik istasyonu sadece sekiz yüz metre ötede. Eğer tahmininizde yanılmadıysanız ve katil kurbanını gerçekten de bir buzul çatlağına sürüklediyse, bu işi burada yapmış olması çok muhtemel. Yaya olarak erişilmesi en kolay yarık, budur.</span></p>

    <p class="duz" xml:lang="tr"><span class="duz1">Fanny çantasını açmak için karların üzerine çöktü. Parlak çelikten yapılmış iki çift krampon çıkardı. Birini Niémans’a fırlattı.</span></p>

    <p class="duz" xml:lang="tr"><span class="duz1">– Bunu botlarınızın altına takın.</span></p>

    <p class="duz" xml:lang="tr"><span class="duz1">Niémans söyleneni yaptı. Sivri metal uçlar taşıyan tabanı, botlarının kenarına göre ayarlayarak taktı, sonra da neopren bağlarını üzengi gibi bağladı. Çocukluğunda kullandığı tekerlekli patenlerinin bağlarını hatırlamıştı.</span></p>

    <p class="duz" xml:lang="tr"><span class="duz1">Fanny çantadan, bir ucunda geniş bir halka bulunan, içi boş, diğer ucu yivli çubuklar çıkarıyordu. “Yivli buz sikkeleri” dedi dalgın dalgın. Soluğu parlak bir buğu gibi havada kristalleşiyordu. Sonra sapı şişkin, her biri sökülüp takılabilir bir çekiç-kazma aldı, bütün aletlere merakla bakan Niémans’a bir kask uzattı. Bütün her şey hem çok geliştirilmiş bir teknolojinin ürünlerine, hem de kullanılması çok basit, sade aletlere benziyordu. Şimdiye kadar görülmemiş, en son tekniklerle üretilmiş malzemelerden yapılmış, İngiliz şekerlemeleri gibi değişik renklere boyanmışlardı.</span></p>

    <p class="duz" xml:lang="tr"><span class="duz1">– Yaklaşın.</span></p>

    <p class="duz" xml:lang="tr"><span class="duz1">Fanny Niémans’ın beline ve kalçalarına, üzerinde kayışlar ve halkalar bulunan, iç tarafı yumuşak malzemeyle kaplı bir kemer bağladı. Ayarları yapıp kemeri sıkılaması, birkaç saniyeden fazla sürmedi. Yaptığı modeli görmek isteyen bir stilist gibi geri çekilip baktı.</span></p>

    <p class="duz" xml:lang="tr"><span class="duz1">– Harika görünüyorsunuz, dedi gülümseyerek.</span></p>

    <p class="duz" xml:lang="tr"><span class="duz1">Sonra, çapraz kayışlar, bir elektrik düzeneği ile bir reflektör önüne yerleştirilmiş yassı bir fitil içeren karmaşık bir lamba aldı. Niémans kendini ayna işlevi yapan reflektörde görme fırsatı buldu: kar başlığı, kask, kemer ve çelik kramponlarla, fütürist bir yetiyi andırıyordu. Fanny lambayı komiserin kaskına taktı, sonra da omzunun üzerinden bir boru geçirdi. Fanny, Niémans’ın kemerine takılı depoya bakıp, mırıldandı: “Asetilen lambası. Yakıtla çalışır. Zamanı gelince gösteririm.” Sonra gözlerini kaldırdı ve ciddi bir sesle konuştu:</span></p>

    <p class="duz" xml:lang="tr"><span class="duz1">– Buz apayrı bir dünyadır, Komiser. Alışkanlıklarınızı, reflekslerinizi, sonuç çıkarma yöntemlerinizi unutun. Hiçbir şeye güvenmeyin: ne yansımalara, ne yarık duvarının sertliğine, ne de görünüşüne. (Kendi kemerini ayarlarken, bir taraftan da yarığı gösteriyordu.) Burada her şey olağanüstü, şaşırtıcı görünecektir, ama gördüklerinizin hepsi birer tuzak olabilir. Bu, şimdiye kadar hiç bilmediğiniz bir buz. Aşırı sıkışmış, betondan daha sert, ama aynı zamanda birkaç milimlik bir kabuk altında bir kuyu da saklayabilen bir buz. Sadece benim söylediklerimi yapın.</span></p>

    <p class="duz" xml:lang="tr"><span class="duz1">Fanny durdu, söylediklerinin etkilemesini bekledi. Heyecanı, yüzünün çevresinde büyülü bir hale gibiydi. Saçlarını ensesinde topladı, kar başlığını giydi.</span></p>

    <p class="duz" xml:lang="tr"><span class="duz1">– Değirmene buradan gireceğiz, dedi. Burası daha girintili çıkıntılı, işimiz biraz kolay olabilir. Ben önden gidip sikkeleri saplayacağım. Buzu çatlattığımda serbest kalacak gaz, onlarca metrelik bir yarık oluşturacak. Bu çatlak aşağıya doğru da uzayabilir, yana doğru da. Yarığın kenarından uzaklaşmanız gerekir. Gaz, gök gürültüsü gibi patlayacaktır. Tek başına bir zararı yok, ama buz kütleleri, sarkıtlar koparabilir. Gözünüzü dört açın Komiser. Hep tetikte olun, hiç bir şeye dokunmayın.</span></p>

    <p class="duz" xml:lang="tr"><span class="duz1">Niémans genç kadının söylediklerini can kulağıyla dinliyordu. Ömründe ilk kez, bir hatunun emrine giriyordu. Fanny bu gurur kırıklığının farkına varmıştı. Hem eğlenen, hem de otoriter bir ses tonuyla devam etti:</span></p>

    <p class="duz" xml:lang="tr"><span class="duz1">– Zaman ve uzaklık kavramlarımızı yitireceğiz. Tek ayar noktamız ip olacak. Elimde her birinde yüzer metrelik ip bulunan bir sürü torba var, sadece ben kat ettiğimiz mesafeyi ölçebilecek durumdayım. İzlerime basarak gelecek, en önemlisi de, emirlerime harfiyen uyacaksınız. Ani hareket yok. İyice anlaşıldı mı?</span></p>

    <p class="duz" xml:lang="tr"><span class="duz1">– Tamam, diye soludu Niémans, hepsi bu mu?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Fanny gözünü bulutlarla kaplı göğe çevirdi.</span></p>

    <p class="duz" xml:lang="tr"><span class="duz1">– Sizinle gelmeyi kabul etmemin tek nedeni, fırtına. Eğer güneş çıkarsa, zaman kaybetmeden buradan çıkmamız gerekecek.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Çünkü güneş buzu eritir. Eriyen sular, yarığın duvarları boyunca üzerimize akar. Sıcaklığı iki dereceyi geçmeyen sular. Oysa, harcadığımız enerji nedeniyle, vücutlarımız çok ısınmış olacak. İlk şok, kalbimizin durmasına neden olabilir. Onu atlatırsak, hemen arkasından, bayılmaya bağlı olarak ölüm tehlikesi var, bu işimizi bitirir. El ve ayaklarımız donar, hareketlerimiz yavaşlar... Size bunun resmini çizmeme gerek yok. Birkaç dakika içinde, iplerin ucuna asılmış heykeller gibi donup kalırız. Kısacası, ne olursa olsun, ne bulursak bulalım, güneşin ilk belirtileriyle birlikte, yukarı çıkıyoruz.</span></p>

    <p class="duz" xml:lang="tr"><span class="duz1">Niémans kızın bu son söylediklerini dikkatle dinledi.</span></p>

    <p class="duz" xml:lang="tr"><span class="duz1">– Bu da, katilin yarığa inmek için, fırtınadan yararlanmış olduğunu gösteriyor, değil mi?</span></p>

    <p class="duz" xml:lang="tr"><span class="duz1">– Fırtınadan ya da geceden.</span></p>

    <p class="duz" xml:lang="tr"><span class="duz1">Komiser düşündü. Bulutları araştırdığında, güneşin tüm cumartesi günü boyunca bölgeyi aydınlattığını öğrenmişti. Eğer katil kurbanıyla birlikte yarığa inmişse, geceyi beklemiş olması gerekirdi. Bu kadar güçlüğe katlanmak, sebebi neydi? Hele sonra, cesetle birlikte vadiye inmek?</span></p>

    <p class="duz" xml:lang="tr"><span class="duz1">Niémans kramponların da etkisiyle, yarın kenarına kadar güçlükle, beceriksizce yürüdü. Eğilip baktı; kanyon baş döndürücü değildi. Tam aksine, yaklaşık beş metre aşağıda duvarlar kalınlaşıyor, neredeyse birbirlerine değiyordu. Yarık o zaman, büyük bir deniz kabuklusunun ağzı gibi, ince bir çizgiye dönüşüyordu.</span></p>

    <p class="duz" xml:lang="tr"><span class="duz1">Fanny yanına geldi, belinin çevresine sikkeler ve halkalar bağlarken, anlattı:</span></p>

    <p class="duz" xml:lang="tr"><span class="duz1">– Sel suları çatlaktan süzülüp birkaç metre aşağıdaki boşluğu doldurur. Onun için yarık, bu ilk kırıktan sonra aşağıda çok daha genişler. Burada sular duvarları ıslatır ve oyar. Gördüğünüz bu çenelerden geçip, içeri kaymamız gerekecek.</span></p>

    <p class="duz" xml:lang="tr"><span class="duz1">Niémans uçurumun tepesinde buzun istemeyerek açılmış gibi duran iki kenarına baktı.</span></p>

    <p class="duz" xml:lang="tr"><span class="duz1">– Buzulun içine, aşağıya indiğimizde geçmiş yüzyılların sularına erişebilir miyiz?</span></p>

    <p class="duz" xml:lang="tr"><span class="duz1">– Kesinlikle. Kutup bölgesinde, çok eski çağlara kadar inilebilir. Binlerce metre derinlikte, Nuh’u, gemisini yapmaya iten sular, el değmemiş bir halde, bekler. Bir de soluduğu hava.</span></p>

    <p class="duz" xml:lang="tr"><span class="duz1">– Hava mı?</span></p>

    <p class="duz" xml:lang="tr"><span class="duz1">– Buzların içine hapsolmuş oksijen kabarcıkları.</span></p>

    <p class="duz" xml:lang="tr"><span class="duz1">Niémans şaşkınlıktan ne söyleyeceğini bilemiyordu. Fanny sırt çantasını taktı, yarığın kenarına diz çöktü. İlk sikkeyi sapladı, buna bir halka takıp içinden ipin ucunu geçirdi. Bulutla kaplı göğe baktı, sonra çok eğleniyormuş gibi bağırdı:</span></p>

    <p class="duz" xml:lang="tr"><span class="duz1">– Zaman makinesine hoş geldiniz, Komiser.</span></p>
  </div>
</body>
</html>