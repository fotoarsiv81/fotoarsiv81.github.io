<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>18.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x18">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On sekizinci kısım</span></h1>

    <p class="duz" xml:lang="tr"><span class="duz1">Jude İtero hakkında bir şeyler bulup bulamadığını öğrenmek için, Jean-Jaurès Okulu’nun müdiresine telefon etti Karim. Kadın gerekli araştırmayı yapmış, ama bir şey bulamamıştı: ne bir kayıt, ne bir bilgi. Tüm bölge arşivlerinde, bu isimle ilgili tek bir ipucu yoktu “Belki de yanlış yoldasınız” dedi dikkatle. “Belki de aradığınız çocuk bu bölgede oturmuyordu.”</span></p>

    <p class="duz" xml:lang="tr"><span class="duz1">Karim telefonu kapatıp saatine baktı. Bir buçuk. Öteki okulların arşivlerini taramak ve çocuğun yaşına uygun sınıfların listelerini incelemek için iki saate ihtiyacı olduğuna karar verdi.</span></p>

    <p class="duz" xml:lang="tr"><span class="duz1">Bir saatten daha kısa bir sürede okul ziyaretlerini tamamlamış, ama Jude İtero’nun izine rastlayamamıştı. Yeniden Jean-Jaurès Okulu’na döndü. O arşivleri karıştırırken, aklına bir fikir gelmişti. Büyük gözlü kadın heyecanla karşıladı onu.</span></p>

    <p class="duz" xml:lang="tr"><span class="duz1">– Sizin için çalıştım, Teğmen.</span></p>

    <p class="duz" xml:lang="tr"><span class="duz1">– Neler yaptınız, anlatın.</span></p>

    <p class="duz" xml:lang="tr"><span class="duz1">– Sizi ilgilendiren o dönem zarfında burada çalışan öğretmenlerin adlarını ve adreslerini buldum.</span></p>

    <p class="duz" xml:lang="tr"><span class="duz1">– Ve?</span></p>

    <p class="duz" xml:lang="tr"><span class="duz1">– Kötü talihimiz peşimizi bırakmıyor. Eski müdire emekliye ayrılmış.</span></p>

    <p class="duz" xml:lang="tr"><span class="duz1">– Küçük Jude 81 ve 82’de dokuz, on yaşlarındaydı. O sınıfların öğretmenlerini bulamaz mıyız?</span></p>

    <p class="duz" xml:lang="tr"><span class="duz1">Kadın notlarına daldı.</span></p>

    <p class="duz" xml:lang="tr"><span class="duz1">– Buluruz. Tesadüfen, 81 yılının birinci sınıfı ile 82’nin ikinci sınıfına aynı öğretmen bakmış. Bir öğretmenin yıldan yıla sınıf “atlaması” sıkça rastlanan bir şeydir.</span></p>

    <p class="duz" xml:lang="tr"><span class="duz1">– O öğretmen şimdi nerede?</span></p>

    <p class="duz" xml:lang="tr"><span class="duz1">– Bilmiyorum. 81-82 ders yılının sonunda, okuldan ayrılmış.</span></p>

    <p class="duz" xml:lang="tr"><span class="duz1">Karim homurdandı. Müdire ciddi bir ifadeyle konuşmasına devam etti.</span></p>

    <p class="duz" xml:lang="tr"><span class="duz1">– Ben de düşündüm. Henüz bakmadığımız bir şey var.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Okul fotoğrafları. Bakın, her vesikalıktan bir adedini saklarız. Bütün sınıflar için geçerli bu.</span></p>

    <p class="duz" xml:lang="tr"><span class="duz1">Teğmen dudağını ısırdı; nasıl oldu da düşünememişti bunu? Müdire konuşmayı sürdürdü:</span></p>

    <p class="duz" xml:lang="tr"><span class="duz1">– Fotoğraf arşivlerini karıştırdım. Bahsettiğiniz birinci ve ikinci sınıfların fotoğrafları da çalınmış. İnanılmaz...</span></p>

    <p class="duz" xml:lang="tr"><span class="duz1">Bu önemli ipucu, bir ışık bulutu gibi, teğmenin bilincine yayılıyordu. Mezarın kitabesine yapıştırılmış oval çerçeveyi hatırladı. Adını, resmini alarak, küçük çocuğu “sildiklerini” anladı. Kadın sordu:</span></p>

    <p class="duz" xml:lang="tr"><span class="duz1">– Neden gülüyorsunuz?</span></p>

    <p class="duz" xml:lang="tr"><span class="duz1">Karim açıkladı:</span></p>

    <p class="duz" xml:lang="tr"><span class="duz1">– Özür dilerim. Bunu uzun zamandan beri bekliyordum. Bir şey yakaladım, anladınız mı? (Teğmen bir an susup kafasını toparladı.) Benim de aklıma bir fikir geldi. Önceki yılların sınıf defterlerini saklıyor musunuz?</span></p>

    <p class="duz" xml:lang="tr"><span class="duz1">– Sınıf defterlerini mi?</span></p>

    <p class="duz" xml:lang="tr"><span class="duz1">– Benim zamanımda, her sınıfın bir defteri vardı, hem okula gelmeyenlerin, hem de ertesi güne verilen ödevlerin yazıldığı bir defter...</span></p>

    <p class="duz" xml:lang="tr"><span class="duz1">– Burada da öyle.</span></p>

    <p class="duz" xml:lang="tr"><span class="duz1">– O defterleri saklıyor musunuz?</span></p>

    <p class="duz" xml:lang="tr"><span class="duz1">– Evet. Ama o defterlerde öğrencilerin listesi bulunmaz.</span></p>

    <p class="duz" xml:lang="tr"><span class="duz1">– Biliyorum, sadece gelmeyenlerinki vardır.</span></p>

    <p class="duz" xml:lang="tr"><span class="duz1">Genç kadının yüzü aydınlandı. Gözleri bir ayna gibi parlıyordu.</span></p>

    <p class="duz" xml:lang="tr"><span class="duz1">– Küçük Jude’ün bir gün için de olsa okula gelmediğini mi umuyorsunuz?</span></p>

    <p class="duz" xml:lang="tr"><span class="duz1">– Her şeyden önce, hırsızların bunu düşünmemiş olmalarını umuyorum.</span></p>

    <p class="duz" xml:lang="tr"><span class="duz1">Müdire arşivlerin bulunduğu camlı dolabı yeniden açtı. Karim parmaklarını koyu yeşil ciltlerin üzerinde gezdirdi ve o yıllara ait defterleri çıkardı. Bir kez daha hayal kırıklığı. Hiçbirinde Jude İtero’nun adına bir kez olsun rastlamadılar.</span></p>

    <p class="duz" xml:lang="tr"><span class="duz1">Anlaşılan yanlış yoldaydı. Bütün inancına rağmen, çocuğun bu okulda okuduğuna dair en ufak bir ipucu bulamamıştı. Yine de, doğru yolda olduğunu kanıtlayacak bir ayrıntıyı, bir ipucuyla yakalayabilmek için sayfaları karıştırdı.</span></p>

    <p class="duz" xml:lang="tr"><span class="duz1">Bir ipucunu sayfanın sağ üst köşesinde yer alan, çocuk elinden çıktığı belli olan yuvarlak sayfa numaralarında buldu. Sayfalar eksikti. Defteri masanın üzerine açtı ve cildin içinden, eksik sayfaların hangileri olduğunu buldu. İkinci sınıf defterinde, 8 haziran 1982’den 15 hazirana kadar olan sayfalar koparılmıştı. Bu tarihler bir bilinmeyen dilimini kıskaçları arasına alan bir kerpeten gibi geldi ona. Sanki çocuğun aynı yuvarlak harflerle yazılmış adını, eksik sayfalarda “görüyormuş” gibiydi...</span></p>

    <p class="duz" xml:lang="tr"><span class="duz1">Kadına dönüp mırıldandı:</span></p>

    <p class="duz" xml:lang="tr"><span class="duz1">– Bana bir rehber bulun.</span></p>

    <p class="duz" xml:lang="tr"><span class="duz1">Birkaç dakika sonra, Sarzac’ın tüm doktorlarına telefon etmeye girişti. Emin olduğu, kanını kaynatan bir şey vardı: Jude İtero 8 haziranla 15 haziran arasında okula gelmemişti. Hastalanmıştı kuşkusuz.</span></p>

    <p class="duz" xml:lang="tr"><span class="duz1">Her doktora aynı şeyi sordu, isimleri harf harf yazdırdı, dosyalarına bakmalarını istedi. Hiçbiri aradığı bilgiyi bulamadı. Bir küfür savurdu Karim. Çevredeki yerleşim birimlerine saldırdı: Cailhac, Thiermons, Valuc. Otuz kilometre ötedeki Cambuse kentinin doktoru heyecansız bir sesle cevap verdi:</span></p>

    <p class="duz" xml:lang="tr"><span class="duz1">– Jude İtero. Evet, tabiî. Çok iyi hatırlıyorum.</span></p>

    <p class="duz" xml:lang="tr"><span class="duz1">Karim kulaklarına inanamıyordu.</span></p>

    <p class="duz" xml:lang="tr"><span class="duz1">– On dört yıl sonra, hâlâ hatırlıyorsunuz demek?</span></p>

    <p class="duz" xml:lang="tr"><span class="duz1">– Muayenehaneme gelin. Size açıklayacağım.</span></p>
  </div>
</body>
</html>