<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>26.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x26">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yirmi altıncı kısım</span></h1>

    <p class="duz" xml:lang="tr"><span class="duz1">Niémans zemin kata indi. Jandarma karakolu Fransa’daki herhangi bir karakola, hatta dünyanın herhangi bir yerindeki herhangi bir polis karakoluna benziyordu kuşkusuz. Üst kısmı camlı bölmelerin üzerinden, metal evrak dolaplarını, plastik kaplı çirkin masaları, sigara yanıklarıyla dolu leş gibi muşamba döşemeyi görüyordu Niémans. Neon ampullerin aydınlattığı, böyle tek renkli yerlerden oldum olası hoşlanırdı. Çünkü böylesi yerler polis mesleğini olması gereken yere, dışarıya, sokaklara bağlıyordu. Bu iç karartıcı bürolar polisin canavar düdükleri çalarak fırladığı bekleme odasıydı sadece ya da karanlık mağarası.</span></p>

    <p class="duz" xml:lang="tr"><span class="duz1">İşte onu o zaman gördü, sırtında lacivert renkli bir jandarma kazağı, onun da üzerinde polar bir battaniye vardı. Bir ürpertiyle onun yanında yeniden buzların tutsağıydı, ılık nefesini ensesinde hissediyordu. Şıklık ve endişe karışımı bir hareketle, gözlüklerini düzeltti.</span></p>

    <p class="duz" xml:lang="tr"><span class="duz1">– Siz eve dönmediniz mi?</span></p>

    <p class="duz" xml:lang="tr"><span class="duz1">Fanny Ferreira açık renkli gözlerini dikti.</span></p>

    <p class="duz" xml:lang="tr"><span class="duz1">– İfademi imzalamam gerek. Giderek alışkanlık haline geliyor. Üçüncüsünü bulmak için bana güvenmeyin.</span></p>

    <p class="duz" xml:lang="tr"><span class="duz1">– Üçüncüsünü mü?</span></p>

    <p class="duz" xml:lang="tr"><span class="duz1">– Üçüncü ceset.</span></p>

    <p class="duz" xml:lang="tr"><span class="duz1">– Cinayetlerin süreceğini mi düşünüyorsunuz?</span></p>

    <p class="duz" xml:lang="tr"><span class="duz1">– Ya siz? Siz düşünmüyor musunuz?</span></p>

    <p class="duz" xml:lang="tr"><span class="duz1">Genç kadın Niémans’ın yüzündeki acıklı ifadeyi görmüş olmalıydı. Derin bir soluk aldı:</span></p>

    <p class="duz" xml:lang="tr"><span class="duz1">– Özür dilerim. Alaycılık, kendi sahamdaki mayınları temizlerken kullandığım bir kaçamaktır.</span></p>

    <p class="duz" xml:lang="tr"><span class="duz1">Bunu söylerken, sıranın üzerine, yanındaki yere vurdu parmaklarıyla; küçük bir çocuğu yanına oturmaya davet ediyormuş gibi. Niémans oturdu. Başı omuzlarının arasında, ellerini kavuşturdu, topuklarını hafifçe yere vuruyordu.</span></p>

    <p class="duz" xml:lang="tr"><span class="duz1">– Size teşekkür etmek istiyordum, diye mırıldandı dişlerinin arasından. Siz olmasaydınız, buzların arasında...</span></p>

    <p class="duz" xml:lang="tr"><span class="duz1">– Ben sadece rehberlik görevimi yaptım.</span></p>

    <p class="duz" xml:lang="tr"><span class="duz1">– Doğru. Sadece hayatımı kurtarmakla kalmadınız, tam da istediğim yere götürdünüz beni.</span></p>

    <p class="duz" xml:lang="tr"><span class="duz1">Fanny’nin yüzü ciddileşti. Koridordan jandarmalar geçiyordu. Gıcırtılı çizmeler, hışırdayan parkalar. Kız sordu:</span></p>

    <p class="duz" xml:lang="tr"><span class="duz1">– Ne durumdasınız? Yani soruşturmanız demek istiyorum. Bu kadar korkunç şiddet, neden? Böylesine... böylesine sapık cinayetler neden?</span></p>

    <p class="duz" xml:lang="tr"><span class="duz1">Niémans gülümsemeyi denedi, pek başarılı olamadı:</span></p>

    <p class="duz" xml:lang="tr"><span class="duz1">– Hiç ilerlemiyoruz. Tüm bildiğim, hissettiklerimden ibaret.</span></p>

    <p class="duz" xml:lang="tr"><span class="duz1">– Yani?</span></p>

    <p class="duz" xml:lang="tr"><span class="duz1">– Bir seri cinayetle karşı karşıya olduğumuzu hissediyorum. Ama bildiğimiz anlamda değil. Karşımızdaki, tutkularına kapılıp, rastlantı sonucu öldüren bir katil değil. Bu cinayet dizisinin bir nedeni var. Kesin, derin, mantıklı.</span></p>

    <p class="duz" xml:lang="tr"><span class="duz1">– Nasıl bir nedeni?</span></p>

    <p class="duz" xml:lang="tr"><span class="duz1">Komiser, Fanny’ye baktı. Yüzünü, tıpkı kuş kanatları gibi gölgeler sıyırıp geçiyordu.</span></p>

    <p class="duz" xml:lang="tr"><span class="duz1">– Bilmiyorum, dedi. Henüz bilmiyorum.</span></p>

    <p class="duz" xml:lang="tr"><span class="duz1">Sessizlik oldu. Fanny bir sigara yakıp aniden sordu:</span></p>

    <p class="duz" xml:lang="tr"><span class="duz1">– Ne zamandan beri polissiniz?</span></p>

    <p class="duz" xml:lang="tr"><span class="duz1">– Yirmi yıl kadar oldu.</span></p>

    <p class="duz" xml:lang="tr"><span class="duz1">– Polis olmanızı etkileyen neydi? Kötüleri tutuklamak mı?</span></p>

    <p class="duz" xml:lang="tr"><span class="duz1">Niémans, bu kez samimiyetle gülümsedi. Gözucuyla, siyah muşambaları yağmurla ıslanmış, yeni bir manganın gelişini izliyordu. Yüz ifadelerinden hiçbir şey bulamadıklarını anladı. Gözlerini, yeniden Fanny’ye çevirdi.</span></p>

    <p class="duz" xml:lang="tr"><span class="duz1">– Bakın, bu tip amaçlar, siz de biliyorsunuz, kısa sürede kaybolur, gider. Kaldı ki ne adalet, ne de onun çevresinde yapılan gevezelik, fazla etkileyemedi beni.</span></p>

    <p class="duz" xml:lang="tr"><span class="duz1">– Öyleyse ne? Kazanma hırsı mı? İş güvenliği mi?</span></p>

    <p class="duz" xml:lang="tr"><span class="duz1">Niémans şaşırıyordu:</span></p>

    <p class="duz" xml:lang="tr"><span class="duz1">– İlginç fikirleriniz var. Hayır, polisliği heyecanı için seçtiğimi sanıyorum.</span></p>

    <p class="duz" xml:lang="tr"><span class="duz1">– Heyecanı mı? Biraz önce yaşadığımız türden heyecanlar mı?</span></p>

    <p class="duz" xml:lang="tr"><span class="duz1">– Mesela.</span></p>

    <p class="duz" xml:lang="tr"><span class="duz1">– Anladım, dedi biraz alaycılıkla. Sigarasının dumanını üfledi. “Aşırılıkların adamı”. Her gün tehlikeye atarak, hayatına büyük değer veren insan...</span></p>

    <p class="duz" xml:lang="tr"><span class="duz1">– Neden olmasın?</span></p>

    <p class="duz" xml:lang="tr"><span class="duz1">Fanny, Niémans’ın oturuşunu taklit etti; omuzlar çökük, sanki dua eder gibi eller birleşmiş. Artık gülmüyordu. Sanki genel konuşmaların ötesinde, Niémans’ın kendinden bir şeyler verdiğini hissediyordu. Ağzında sigara, mırıldandı:</span></p>

    <p class="duz" xml:lang="tr"><span class="duz1">– Doğru ya, neden olmasın...</span></p>

    <p class="duz" xml:lang="tr"><span class="duz1">Komiser başını eğip, gözlüklerinin kıvrımı arasından, genç kızın ellerine baktı. Alyans yoktu. Sadece pansumanlar, yara izleri, çatlaklar. Sanki genç dağcı kadın doğayla, güçlü heyecanlarla evlenmiş gibiydi.</span></p>

    <p class="duz" xml:lang="tr"><span class="duz1">– Kimse bir polisin içinden geçenleri anlayamaz, dedi ciddiyetle. Nerede kaldı, yargılamak. Şiddetli, tutarsız, kapalı bir dünyada dolanıp duruyoruz. Sınırlarının iyice belirlendiği, tehlikeli bir dünyada. Siz dışarıdasınız, onun için anlayamazsınız. Bu dünyanın içine girdiğinizde, tüm tarafsızlığınızı yitirirsiniz. Polis dünyası, işte bu. Mühürlü bir dünya. Çevresi dikenli telle sarılmış bir krater. Ama bir şeyden emin olabilirsiniz: parmaklarını arabalarının kapısına sıkıştırma tehlikesini bile göze alamayan bürokratlardan alabileceğimiz tek bir ders yok.</span></p>

    <p class="duz" xml:lang="tr"><span class="duz1">Fanny doğruldu, iki elini saçlarının arasından geçirerek, arkaya attı. Niémans toprağa karışmış kökleri düşündü. “Cinsel haz” olarak adlandırılan bir baş dönmesinin köklerini. Ürperdi. Buz kesmiş karıncalanmalar kanının sıcaklığıyla savaşıyordu.</span></p>

    <p class="duz" xml:lang="tr"><span class="duz1">Genç kadın alçak sesle sordu:</span></p>

    <p class="duz" xml:lang="tr"><span class="duz1">– Ne yapacaksınız? Bundan sonra ne yapmayı düşünüyorsunuz?</span></p>

    <p class="duz" xml:lang="tr"><span class="duz1">– Yine aramak. Ve beklemek.</span></p>

    <p class="duz" xml:lang="tr"><span class="duz1">– Neyi beklemek? diye diklendi saldırganca. Yeni bir kurbanı mı?</span></p>

    <p class="duz" xml:lang="tr"><span class="duz1">Niémans saldırıyı görmezden gelip ayağa kalktı.</span></p>

    <p class="duz" xml:lang="tr"><span class="duz1">– Cesedi dağdan indirmelerini bekliyorum. Katil bize randevu vermişti. Birinci cesedi bir ipucu gibi yerleştirdi, böylece buzula tırmanmamızı sağladı. Bana kalırsa buzuldaki cesede, üçüncü kurbana gitmemizi sağlayacak yeni bir ipucu sıkıştırdı... Ve böyle devam edecek. Her seferinde kaybetmeye mahkûm olduğumuz, bir çeşit oyun bu.</span></p>

    <p class="duz" xml:lang="tr"><span class="duz1">Fanny de ayağa kalktı, oturdukları sıranın öteki ucunda kurumakta olan parkasını aldı.</span></p>

    <p class="duz" xml:lang="tr"><span class="duz1">– Bana bir röportaj vermeniz gerekecek.</span></p>

    <p class="duz" xml:lang="tr"><span class="duz1">– Ne demek şimdi bu?</span></p>

    <p class="duz" xml:lang="tr"><span class="duz1">– Üniversite gazetesinin,</span> <span class="italik1">Tempo</span><span class="duz1">’nun başyazarıyım.</span></p>

    <p class="duz" xml:lang="tr"><span class="duz1">Niémans cildinin altında sinirlerin gerildiğini hissetti.</span></p>

    <p class="duz" xml:lang="tr"><span class="duz1">– Sakın bana...</span></p>

    <p class="duz" xml:lang="tr"><span class="duz1">– Endişelenmeyin, gazetenin canı cehenneme. Canınızı sıkmak istemem, ama olayların gidişatına bakınca, yakında tüm ulusal medyanın buraya geleceğini tahmin etmek için, kâhin olmaya gerek yok. O zaman, benden çok daha inatçı gazetecilerle uğraşmak zorunda kalacaksınız.</span></p>

    <p class="duz" xml:lang="tr"><span class="duz1">Komiser bu ihtimali bir el hareketiyle süpürür gibi yaptı.</span></p>

    <p class="duz" xml:lang="tr"><span class="duz1">– Nerede oturuyorsunuz?</span></p>

    <p class="duz" xml:lang="tr"><span class="duz1">– Fakültede.</span></p>

    <p class="duz" xml:lang="tr"><span class="duz1">– Tam olarak, nerede?</span></p>

    <p class="duz" xml:lang="tr"><span class="duz1">– Merkez binanın çatı arasında. Yatılı öğrencilerin odalarının hemen yanında bir dairem var.</span></p>

    <p class="duz" xml:lang="tr"><span class="duz1">– Caillois’ların oturduğu yerde mi?</span></p>

    <p class="duz" xml:lang="tr"><span class="duz1">– Evet.</span></p>

    <p class="duz" xml:lang="tr"><span class="duz1">– Sophie Caillois hakkında ne düşünüyorsunuz?</span></p>

    <p class="duz" xml:lang="tr"><span class="duz1">Fanny’nin yüzünde bir hayranlık ifadesi belirdi.</span></p>

    <p class="duz" xml:lang="tr"><span class="duz1">– Değişik bir kadın. Sessiz. Çok da güzel. O ikisi bir yumruk gibi kapalıydı. Nasıl söyleyeceğimi bilmiyorum ama... sanki bir sırları varmış gibi.</span></p>

    <p class="duz" xml:lang="tr"><span class="duz1">Niémans başıyla onayladı.</span></p>

    <p class="duz" xml:lang="tr"><span class="duz1">– Tamamen sizin gibi düşünüyorum. Cinayetlerin nedeni belki de bu sırda saklı. Eğer bir sakıncası yoksa, sizi ziyarete geleceğim. Bu akşam.</span></p>

    <p class="duz" xml:lang="tr"><span class="duz1">– Hâlâ bana asılıyor musunuz?</span></p>

    <p class="duz" xml:lang="tr"><span class="duz1">Komiser başını salladı:</span></p>

    <p class="duz" xml:lang="tr"><span class="duz1">– Her zamankinden daha fazla. Üstelik topladığım bilgilerin en önemlilerini size saklayacağım. O küçük gazeteniz için.</span></p>

    <p class="duz" xml:lang="tr"><span class="duz1">– Gazetenin canı cehenneme demiştim size. Beni rüşvetle tavlayamazsınız.</span></p>

    <p class="duz" xml:lang="tr"><span class="duz1">– Akşama görüşürüz, diye seslendi Niémans, dönüp giderken.</span></p>
  </div>
</body>
</html>