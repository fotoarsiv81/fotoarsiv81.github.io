<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>45.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x45">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Kırk beşinci kısım</span></h1>

    <p class="duz" xml:lang="tr"><span class="duz1">– Çuvalladık çocuklar. Hepimiz çuvalladık.</span></p>

    <p class="duz" xml:lang="tr"><span class="duz1">– Ne olursa olsun, elimizde parmak izinin gölgesi bile yok, onun için...</span></p>

    <p class="duz" xml:lang="tr"><span class="duz1">Birinci kattaki küçük odanın girişinde birkaç polis umutsuz gözlerle önlerindeki bilgisayara, bilgisayarın üzerindeki hareketli pertavsıza ve kablolarla bağlı olduğu tarayıcıya bakıyordu.</span></p>

    <p class="duz" xml:lang="tr"><span class="duz1">Odanın dibinde, yüzü ekrana dönük olarak oturmuş, gözlerini pencere camı gibi kocaman açmış, yazılım parametrelerini düzene sokmak için uğraşan kan ter içinde, uzun boylu ve sarışın biri vardı. Karim sordu. Gerçekten de Patrick Astier’ydi adamın adı. Yanında ayakta duran, hafif kambur, kahverengi saçlı gözlüklü genç de, Marc Costes.</span></p>

    <p class="duz" xml:lang="tr"><span class="duz1">Polisler yeni teknolojilerin katılığı üzerinde felsefî yorumlar yaparak ve birbirlerini itip kakarak odanın önünden ayrıldılar. Karim’e bakan bile olmadı.</span></p>

    <p class="duz" xml:lang="tr"><span class="duz1">Karim yaklaştı, Costes ve Astier’ye kendini tanıttı. Birkaç kelime sonra, her üçü de aynı dalga boyunda olduklarını anlamışlardı. Hepsi genç ve heyecanlıydı, her üçü de bu soruşturmanın üzerine atlayarak kendi korkularına sırt çeviriyordu. Mağripli orada bulunmasının nedenini anlattığında, Astier heyecanını gizleyemedi. Haykırdı:</span></p>

    <p class="duz" xml:lang="tr"><span class="duz1">– Aman Tanrım! Demek, katilin parmak izleri ha? Hemen CMM’ye verelim.</span></p>

    <p class="duz" xml:lang="tr"><span class="duz1">Karim şaşırdı:</span></p>

    <p class="duz" xml:lang="tr"><span class="duz1">– Çalışıyor mu?</span></p>

    <p class="duz" xml:lang="tr"><span class="duz1">Genç mühendis gülümsedi. Dudakları porselen görünümündeki yüzünde ince bir çatlak gibiydi.</span></p>

    <p class="duz" xml:lang="tr"><span class="duz1">– Tabiî ki çalışıyor. (Başka işlerle uğraşan cinayet masası polislerini işaret etti.) Çalışmayan bir şey varsa, onların kafası...</span></p>

    <p class="duz" xml:lang="tr"><span class="duz1">Birkaç hızlı hareketle, Karim’in daha önce odanın bir köşesinde gördüğü nikelajlı küçük sandıklardan birini açtı. Parmak izi kalıpları ve parmak izi alma takımları. Manyetik bir fırça çıkardı. Lateks eldivenlerini eline geçirdi sonra mıknatıslanmış aleti bir demir oksit tozu kabına batırdı. Kısa sürede, manyetik ucun çevresinde, küçük tozlardan pembemsi bir top oluştu.</span></p>

    <p class="duz" xml:lang="tr"><span class="duz1">Astier, Glock’u aldı, fırçayı kabzaya belli belirsiz değdirdi. Sonra silahın üzerini şeffaf bir yapıştırıcıyla kapladı, yapıştırıcıyı karton bir desteğin üzerine tutturdu. Şeffaf yüzeyin üzerinde gümüşümsü parmak izleri belirmeye başladı.</span></p>

    <p class="duz" xml:lang="tr"><span class="duz1">– Harika, diye soludu Astier.</span></p>

    <p class="duz" xml:lang="tr"><span class="duz1">Şeffaf yüzeyi tarayıcıya yerleştirdi, sonra ekranın karşısına oturdu. Dikdörtgen pertavsızı itip klavyede bir şeyler yazdı. Hemen ardından monitörde parmak izi dizileri görünmeye başladı. Astier fısıldadı:</span></p>

    <p class="duz" xml:lang="tr"><span class="duz1">– İzler kusursuz. Elimizde yirmi bir noktayı numaralandıracak kadar malzeme var. Şimdiye kadar böyle kusursuz bir iz görmedim.</span></p>

    <p class="duz" xml:lang="tr"><span class="duz1">Ekrandaki parmak izlerinin üzerinde, birbirlerine eğik çizgilerle bağlı kırmızı noktacıklar beliriyor, her bir nokta belirirken, hastanelerdeki acil servisleri hatırlatan bip sesi çıkarıyordu. Astier kendi kendine konuşur gibi ekledi:</span></p>

    <p class="duz" xml:lang="tr"><span class="duz1">– Bakalım MORFO ne diyor.</span></p>

    <p class="duz" xml:lang="tr"><span class="duz1">Karim sistemi çalışırken ilk kez görüyordu. Astier ders verir gibi anlattı: MORFO birçok Avrupa ülkesinin suçlularının parmak izlerinin saklandığı muazzam bir elektronik bankaydı. Program bir modem aracılığıyla, herhangi bir parmak izini gerçek zamanda merkez bilgisayardakilerle karşılaştırabiliyordu. Hard disk mırıldandı.</span></p>

    <p class="duz" xml:lang="tr"><span class="duz1">Sonunda, ekranda cevap belirdi: olumsuz. “Gölgenin” izleri bilinen suçlulardan hiçbirinin özellikleriyle uyuşmuyordu. Karim doğrulup içini çekti. Bir bakıma, bu cevabı bekliyordu; kuşkulandığı kadın adi suçlular sınıfına dahil değildi.</span></p>

    <p class="duz" xml:lang="tr"><span class="duz1">Birden aklına başka bir fikir geldi. Bir joker. Deri ceketinin cebinden Judith Hérault’nun on dört yıl önce, otomobil kazasından sonra alınan parmak izlerinin bulunduğu karton fişi çıkardı. Astier’ye döndü:</span></p>

    <p class="duz" xml:lang="tr"><span class="duz1">– Bu izleri de tarayıp karşılaştırabilir misin?</span></p>

    <p class="duz" xml:lang="tr"><span class="duz1">Astier iskemlesini döndürüp fişi aldı.</span></p>

    <p class="duz" xml:lang="tr"><span class="duz1">– Hemen.</span></p>

    <p class="duz" xml:lang="tr"><span class="duz1">Genç mühendis baston yutmuş gibi dik oturuyordu. Elindeki izlere bir göz attı. Birkaç saniye düşündükten sonra, başını kaldırıp Karim’e baktı.</span></p>

    <p class="duz" xml:lang="tr"><span class="duz1">– Bu izleri nereden buldun?</span></p>

    <p class="duz" xml:lang="tr"><span class="duz1">– Bir otoyol istasyonundan. 1982 yılında, otomobil kazasında ölen küçük bir kızın parmak izleri. Bakarsın, ummadığımız bir şey çıkar. Bir benzerlik, falan...</span></p>

    <p class="duz" xml:lang="tr"><span class="duz1">Bilim adamı sözünü kesti:</span></p>

    <p class="duz" xml:lang="tr"><span class="duz1">– Bu izlerin ölü birine ait olduğunu sanmıyorum.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">Astier kartonu pertavsızlı ekranın altına itti. Çizgiler tüm açıklığıyla kat kat daha büyük göründü.</span></p>

    <p class="duz" xml:lang="tr"><span class="duz1">– Tabancanın kabzasındakilerle aynı iz olduğunu söylemek için, bunları incelememe gerek yok. Aynı enlemesine çizgiler. Parmak uçlarında, aynı daireler.</span></p>

    <p class="duz" xml:lang="tr"><span class="duz1">Karim’in şaşkınlıktan soluğu kesilmiş gibiydi. Astier pertavsızı ekrana yaklaştırdı, böylelikle iki izin yan yana görülmesini sağladı.</span></p>

    <p class="duz" xml:lang="tr"><span class="duz1">– Aynı izler, dedi, değişik yaşlarda alınmış, aynı izler. Elindeki kartonda çocuğun, kabzada da yetişkinin parmak izleri var.</span></p>

    <p class="duz" xml:lang="tr"><span class="duz1">Karim iki ize bakıp imkânsıza inandı.</span></p>

    <p class="duz" xml:lang="tr"><span class="duz1">Judith Hérault 1982’de, parçalanmış bir arabanın içinde ölmüştü.</span></p>

    <p class="duz" xml:lang="tr"><span class="duz1">Judith Hérault siyah bir yağmurluk ve bisikletçi kaskı giymiş bir halde bir şarjör mermiyi başının üzerinden boşaltmıştı.</span></p>

    <p class="duz" xml:lang="tr"><span class="duz1">Judith Hérault hem ölüydü, hem de diri.</span></p>
  </div>
</body>
</html>