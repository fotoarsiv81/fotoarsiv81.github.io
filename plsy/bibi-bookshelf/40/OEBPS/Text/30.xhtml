<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>30.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x30">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Otuzuncu kısım</span></h1>

    <p class="duz" xml:lang="tr"><span class="duz1">Karim, yaklaşık iki saatten beri araba sürüyordu, bağırsakları düğüm düğümdü.</span></p>

    <p class="duz" xml:lang="tr"><span class="duz1">O yüzü düşünüyordu. Çocuğun yüzünü. Bazen, bir çeşit canavar düşlüyordu. İki beyaz ve parlak deliğin açıldığı, burunsuz, elmacıkkemiği olmayan, dümdüz bir yüz. Bazen de tam tersine, alelade bir çocuk, yumuşak hatlı, silik ve zararsız bir çocuk hayal ediyordu. Tüm hatıralarda unutulacak kadar alelade bir çocuk. Bazen de, olmayacak hatlar görüyordu Karim. Kendisine bakanların yüzünü yansıtan, dalgalı, hareketli çizgiler. Her yüzün görüntüsünü yansıtan, tebessümlerin ardında gizlemeye çalışılan ikiyüzlülükleri açığa vuran, parlak hatlar. Ürperdi. Emin olduğu, bağırsaklarını avucuna dolamış, çekiştiren tek bir gerçek vardı: gerçeğin anahtarı da o yüzdü. Sadece o yüz. Geri döndürülemeyecek kadar gerçek.</span></p>

    <p class="duz" xml:lang="tr"><span class="duz1">Agen’da otoyola girmiş, Toulouse yönünde ilerlemeye başlamıştı. Sonra Midi Kanalı boyunca yol almış, Carcassonne ve Narbonne’u geçmişti. Lanetli bir arabaydı onunki; bir araya getirilmiş öksürüklü silindirler ile, takırtılı parçalar. Rüzgârın arkadan estiği durumlarda bile, saatte yüz otuz kilometreyi asla geçmezdi. Homurdanmayı sürdürdü. Deniz kıyısından Sète yönünde ilerliyor, Saint-Jean-de-la-Croix Manastırı’na yaklaşıyordu. Sahilin grimsi ve bulanık manzarası, ona karışık bir sükûnet veriyordu. Gaz pedalını köklerken, şimdiye dek toparladığı somut bilgileri düşündü.</span></p>

    <p class="duz" xml:lang="tr"><span class="duz1">Fotoğrafçıya ve rahibe yaptığı ziyaretler, soruşturmasının ufkunu altüst etmişti. Karim birden Jean-Jaurès Okulu’ndaki belgelerin, dün geceki hırsızlıktan çok daha önce çalınmış olabileceğini anladı. Yoldayken, müdireye telefon etti. “1982 belgelerinin yıllar önce çalınması, kimsenin de hırsızlığın farkına varmaması mümkün mü?” sorusuna “Evet” cevabı vermişti müdire. “Bu kayıpları ilk defa bugün, dün geceki hırsızlık nedeniyle görmüş olmanız mümkün mü?” sorusuna da “Evet” demişti; tıpkı “O döneme ait okul fotoğraflarını toplamaya çalışan bir rahibeden söz edildiğini duydunuz mu?” sorusuna “Hayır” dediği gibi.</span></p>

    <p class="duz" xml:lang="tr"><span class="duz1">Oysa... Yola çıkmadan önce, Sarzac’ta son bir incelemede daha bulunmuştu. Nüfus kayıtları –doğum tarihleri ve ikamet adresleri– sayesinde, o ünlü 1981 ve 1982 yılları birinci ve ikinci sınıflarının öğrencilerinden bazılarına telefon etme fırsatı bulmuştu. Hiçbiri sınıf fotoğraflarına sahip değildi. Kimi zaman, resimlerin bulunduğu odada bir yangın çıkmıştı, kimi zaman da küçük bir hırsızlık. Gelenler resimlerden başka hiçbir şeye dokunmamışlardı. Bazılar da rahibeyi hatırlıyorlardı; gelip, resimleri istemişti. Geceleri geldiğinden, kimse onu ayrıntılı hatırlamıyordu. Bütün bu olaylar aynı kısa dönemde gerçekleşmişti: temmuz 1982’de, Küçük Jude’ün ölümünden bir ay önce.</span></p>

    <p class="duz" xml:lang="tr"><span class="duz1">Saat akşamın altı buçuğuna geliyordu, Thau havuzu yakınlarında bir telefon kulübesi gördü, durup Crozier’nin numarasını çevirdi. Artık talimatların dışına çıkmıştı. Gizli bir heyecan veriyordu bu duygu. Köprüleri atmıştı. Komiser kükredi:</span></p>

    <p class="duz" xml:lang="tr"><span class="duz1">– Yolda olduğunu umuyorum, Karim. Saat altı demiştik.</span></p>

    <p class="duz" xml:lang="tr"><span class="duz1">– Komiser, iz üzerindeyim.</span></p>

    <p class="duz" xml:lang="tr"><span class="duz1">– Ne izi?</span></p>

    <p class="duz" xml:lang="tr"><span class="duz1">– Bırakın sonuna kadar gideyim. Her adım sezgilerimin doğru olduğunu kanıtlıyor. Mezarlık konusunda yeni bir gelişme var mı?</span></p>

    <p class="duz" xml:lang="tr"><span class="duz1">– Hem yalnız kurdu oynuyorsun, hem de benden sana...</span></p>

    <p class="duz" xml:lang="tr"><span class="duz1">– Cevap verin, araba bulundu mu?</span></p>

    <p class="duz" xml:lang="tr"><span class="duz1">Crozier içini çekti.</span></p>

    <p class="duz" xml:lang="tr"><span class="duz1">– Lot, Lot-et-Garonne, Dordogne, Aveyron ve Vaucluse bölgelerinde sekiz Lada, iki Trabant ve bir Skoda sahibi belirledik. O arabalardan hiçbiri, bizim aradığımız değil.</span></p>

    <p class="duz" xml:lang="tr"><span class="duz1">– Sahiplerinin o saatlerde nerede olduklarını belirlediniz mi?</span></p>

    <p class="duz" xml:lang="tr"><span class="duz1">– Hayır, ama mezarlık yakınlarında lastik izleri bulduk. Çok kötü cinsten karbon lastikler. Bizim arabanın sahibi, hâlâ arabanın fabrika çıkışındaki lastikleri kullanıyor. Bizim bulduklarımızın üzerinde Michelin ya da Goodyear var. Alıcıların değiştirdiği ilk şey, bu arabaların lastikleriymiş. Hâlâ aramaya devam ediyoruz. Öteki bölgelerde.</span></p>

    <p class="duz" xml:lang="tr"><span class="duz1">– Hepsi bu mu?</span></p>

    <p class="duz" xml:lang="tr"><span class="duz1">– Şimdilik bu. Seni dinliyorum.</span></p>

    <p class="duz" xml:lang="tr"><span class="duz1">– Geri geri yürüyorum.</span></p>

    <p class="duz" xml:lang="tr"><span class="duz1">– Geri geri mi?</span></p>

    <p class="duz" xml:lang="tr"><span class="duz1">– Ne kadar az şey bulursam, o kadar doğru yolda olduğuma inanıyorum. Dün geceki soygunların ardında çok daha ciddi bir iş var, Komiser.</span></p>

    <p class="duz" xml:lang="tr"><span class="duz1">– Nasıl bir iş?</span></p>

    <p class="duz" xml:lang="tr"><span class="duz1">– Bilmiyorum. Bir çocukla ilgili. Kaçırılması ya da öldürülmesi. Bilmiyorum. Sizi ararım.</span></p>

    <p class="duz" xml:lang="tr"><span class="duz1">Komisere yeni bir soru sorma fırsatı bırakmadan telefonu kapadı.</span></p>

    <p class="duz" xml:lang="tr"><span class="duz1">Sète’e yaklaşırken, deniz kenarındaki küçük bir köyden geçti. Lion Körfezi’nin suları burada topraklarla karışıyor, sazla çevrili, sınırsız bir bataklık oluşturuyordu. Polis teğmeni yavaşladı, hiçbir teknenin görünmediği iç karartıcı limana, kepenkleri inik evler arasında asılmış, kapkara, uzun balık ağlarına baktı.</span></p>

    <p class="duz" xml:lang="tr"><span class="duz1">Her yer ıssızdı.</span></p>

    <p class="duz" xml:lang="tr"><span class="duz1">Havaya ağır bir koku hâkimdi; balık ya da deniz kokusu değil, daha çok asit ve dışkı yüklü bir gübre kokusuna benziyordu.</span></p>

    <p class="duz" xml:lang="tr"><span class="duz1">Karim Abdouf gideceği yere varmak üzereydi. Yol işaretleri manastır yönünü göstermeye başladı. Batan güneş bataklıkların yüzeyinde, uzun bıçaklar gibi keskin, tuz tabakalarını aydınlatıyordu. Beş kilometre kadar sonra Karim, sağ taraftaki dar yolu gösteren yeni bir işaret gördü. İğreti yollara, çevresi karmakarışık sazlıklarla, kamışlıklarla çevrilmiş yeni virajlara girip çıktı.</span></p>

    <p class="duz" xml:lang="tr"><span class="duz1">Sonunda, manastır binalarını karşısında buldu. Şaşkınlıktan ağzı açık kaldı. Koyu kumların ve ayrıkotlarının arasından görkemli iki kilise yükseliyordu. İçlerinden birinin ustalıkla taşlanmış kuleleri, dev pastalara benzeyen çizgili kubbelerle sonlanıyordu. Kırmızı renkli olan diğer kilise, küçük taşlardan örülmüştü ve daha büyüktü, tepesinde dışa doğru çıkıntı yapmış, tekerlek gibi yusyuvarlak geniş bir kule vardı. Denizden gelen rüzgârda, terk edilmiş tekneleri anımsatan iki gerçek bazilikaydı bunlar. Böylesine ıssız, böylesine terk edilmiş bir yerde, bu kadar görkemli iki kilisenin bulunmasını bir türlü anlayamadı Mağripli.</span></p>

    <p class="duz" xml:lang="tr"><span class="duz1">Yaklaşırken, iki tapınağın arasında, üçüncü bir yapı daha gördü. Yan yana küçük pencereleri olan, tek katlı bir binaydı. Kuşkusuz, iki kutsal tapınağa dokunmamak için, sıkışmış gibi görünen asıl manastır binası.</span></p>

    <p class="duz" xml:lang="tr"><span class="duz1">Arabasını durdurdu. Şimdiye kadar dine bu kadar yaklaşmamış olduğunu düşündü; ne de bu kadar kısa sürede, ne de bu kadar sık. Bu düşünce, daha önce işittiği bir düşünme biçimini hatırlattı. Cannes-Écluse’deki polis okulundayken, bazı komiserler gelir, başlarından geçen olayları anlatırlardı. Bu öykülerden biri, Karim üzerinde derin bir etki bırakmıştı. Tel çerçeveli gözlük takmış, saçlarını alabros kestirmiş irikıyım biriydi. Anlattıklarına hayran olmuştu. Adam cinayetin hep tanıkların ve yakınların düşüncelerine yansıdığını anlatmıştı. O düşünceleri birer ayna olarak görmek gerektiğini, katilin mutlaka aynalardan birinin kör açısında gizli olduğunu söylemişti.</span></p>

    <p class="duz" xml:lang="tr"><span class="duz1">Adam çılgın birine benziyordu, ama bütün dinleyicileri avucuna almayı bilmişti. Atomik yapılardan da söz etmişti. Ona göre ne kadar önemsiz olursa olsun, bazı unsurlar, bazı ayrıntılar soruşturma sırasında tekrar tekrar ortaya çıkıyorsa, derin bir anlamları var demekti, onlara önem vermek gerekirdi. Her cinayet bir atom çekirdeğiydi, tekrarlanan unsurlar da derin bir gerçeğin altını çizen, çekirdeğin çevresinde dönen elektronlardı. Karim gülümsedi. Tel çerçeveli omzu kalabalık haklıydı. Söylediklerini şimdiki soruşturmaya uyarlamak da mümkündü. Sabahtan beri karşısında, apansız yakalanması gereken bir gerçek beliriyordu.</span></p>

    <p class="duz" xml:lang="tr"><span class="duz1">Taş sundurmaya doğru ilerleyip, zile bastı. Birkaç saniye sonra aralanan kapıda bir tebessüm belirdi. Siyah ve beyazla çevrili, eski bir tebessüm. Karim daha ağzını açmaya fırsat bulamadan, rahibe kenara çekilip, buyurdu: “Girin, oğlum.”</span></p>

    <p class="duz" xml:lang="tr"><span class="duz1">Karim çok sade bir hole girdi. Sadece loş yansımaları olan bir tablonun üzerine, beyaz duvara asılmış tahta bir haç vardı. Sağdaki koridor boyunca, bir iki açık kapıdan sızan grimsi aydınlığı gördü Abdouf. En yakındaki kapının aralığından, bir dizi vernikli iskemleyi, açık renk muşamba kaplı zemini gördü. İbadet yerinin sade ve kusursuz görüntüsüydü.</span></p>

    <p class="duz" xml:lang="tr"><span class="duz1">– Beni takip edin, dedi rahibe. Yemek yiyorduk.</span></p>

    <p class="duz" xml:lang="tr"><span class="duz1">– Bu saatte mi?</span></p>

    <p class="duz" xml:lang="tr"><span class="duz1">Rahibe gülümsemesine engel olamadı. Gözlerinde bir genç kız yaramazlığı vardı.</span></p>

    <p class="duz" xml:lang="tr"><span class="duz1">– Karmelitlerin zamanlarını nasıl kullandıklarını bilmiyor musunuz? Her akşam yedide, dua ediyor olmamız gerek.</span></p>

    <p class="duz" xml:lang="tr"><span class="duz1">Karim siluetin peşine takıldı. Gölgeleri muşambaya yansıdı, tıpkı bir gölün suyuna yansır gibi. Otuz kadar rahibenin çiğ bir ışık altında gevezelik ederek yemek yedikleri büyük bir yemekhaneye girdiler. Yüzler ve başlıklar hafifçe kartonlaşmış bir kuruluktaydı. Bazıları polis teğmenine baktı, bazıları gülümsedi, ama kimse konuşmasını kesmedi. Karim değişik diller konuşulduğunu duydu: Fransızca, İngilizce, bir de bir Slav dili, muhtemelen Lehçe. Rahibenin talimatına uydu, masalardan birinin ucuna, içinde toprak rengi pıhtılar yüzen bir çorba kâsesinin önüne oturdu.</span></p>

    <p class="duz" xml:lang="tr"><span class="duz1">– Yiyin oğlum, sizin gibi iriyarı biri...</span></p>

    <p class="duz" xml:lang="tr"><span class="duz1">Yine “oğlum”, her zamanki gibi... Ne var ki rahibeyi azarlayacak cesareti yoktu. Gözlerini tabağına indirdi, dünden beri bir şey yemediğini düşündü. Çorbayı birkaç kaşıkta bitirdi, sonra da dilim dilim ekmek ve peynir yedi. Yediği her şey, evde, evdeki imkânlarla yapılmış yemeklerin özel ve mahrem tadını taşıyordu. Paslanmaz çelik sürahiden bardağına su doldurdu, sonra gözlerini kaldırdı; rahibe yanındakilerle birkaç kelime etmekle birlikte, gözünü ondan ayırmıyordu. Mırıldandı:</span></p>

    <p class="duz" xml:lang="tr"><span class="duz1">– Saçlarınızdan söz ediyorduk...</span></p>

    <p class="duz" xml:lang="tr"><span class="duz1">– Ee?</span></p>

    <p class="duz" xml:lang="tr"><span class="duz1">Rahibe kıkırdadı.</span></p>

    <p class="duz" xml:lang="tr"><span class="duz1">– O örgüleri nasıl beceriyorsunuz?</span></p>

    <p class="duz" xml:lang="tr"><span class="duz1">– Doğal olarak, diye cevap verdi. Kıvırcık saçlar, eğer kesilmezse, doğal olarak örgü şeklini alır. Jamaika’da, bu gibi örgülere</span> <span class="italik1">dreadlock</span> <span class="duz1">denir. Orada erkekler saçlarını kesmezler, sakallarını tıraş etmezler. Hahamlar gibi, dinlerine aykırı bulurlar saç, sakal kesmeyi.</span> <span class="italik1">Dreadlock</span><span class="duz1">’lar yeterince uzayınca, daha ağır olmaları için toprak doldurulur, sonra da ...</span></p>

    <p class="duz" xml:lang="tr"><span class="duz1">Karim sözünün ortasında durdu. Ziyaretinin nedeni birden aklına gelmişti. Soruşturmasından söz etmek için ağzını açtı, ama fırsatını bulamadan rahibe ciddi bir sesle sordu:</span></p>

    <p class="duz" xml:lang="tr"><span class="duz1">– Bizden ne istiyorsunuz, oğlum? Neden ceketinizin altında bir tabanca taşıyorsunuz?</span></p>

    <p class="duz" xml:lang="tr"><span class="duz1">– Polisim. Rahibe Andrée’yle görüşmem gerek. Mutlaka.</span></p>

    <p class="duz" xml:lang="tr"><span class="duz1">Rahibeler gözlerini ondan ayırmıyorlardı, ama Karim söylediklerini duyduklarından emindi. Kadın cevap verdi:</span></p>

    <p class="duz" xml:lang="tr"><span class="duz1">– Haber veririz. (Yanındakilerden birine belli belirsiz bir işaret yaptı, sonra Karim’e döndü.) Benimle gelin.</span></p>

    <p class="duz" xml:lang="tr"><span class="duz1">Polis teğmeni vedalaşmak ve teşekkür etmek istercesine, masanın karşısında durup, eğildi. Onu konukseverlikle karşılayan kadınları selamlayan bir haydut. Yeniden parlak koridora girdiler. Ayaklarından hiç ses çıkmıyordu. Rahibe birden döndü:</span></p>

    <p class="duz" xml:lang="tr"><span class="duz1">– Sizi uyarmışlardı, değil mi?</span></p>

    <p class="duz" xml:lang="tr"><span class="duz1">– Ne konuda?</span></p>

    <p class="duz" xml:lang="tr"><span class="duz1">– Onunla konuşabilirsiniz, ama onu göremezsiniz. Onu dinleyebilirsiniz, ama yaklaşamazsınız.</span></p>

    <p class="duz" xml:lang="tr"><span class="duz1">Karim, başlığın birer gölgelik gibi kıvrılmış kenarlarına baktı. Bir sunak, göklerin ışığıyla aydınlanmış bir kubbe, Roma göğünü yırtan çan kuleleri, Katoliklerin Tanrısı’na bir yüz çizmek istediğinizde insanın kafasına üşüşen bu klişelerden birini düşündü.</span></p>

    <p class="duz" xml:lang="tr"><span class="duz1">– Karanlıklar, diye fısıldadı Rahibe. Rahibe Andrée karanlıklar yemini etti. On dört yıldan beri, onu göremiyoruz. Artık kör olduğuna inanıyoruz.</span></p>

    <p class="duz" xml:lang="tr"><span class="duz1">Dışarıda, güneşin son ışıkları, masif yapıların ardında kayboluyordu. Issız avluya, soğuk karanlıklar üşüştü. Yüksek kuleli kiliseye doğru ilerlediler. Binanın sağ duvarında, tahtadan yapılmış küçük bir kapıya yöneldiler. Rahibe cüppesinin kıvrımlarını araştırdı. Karim anahtar tıkırtıları, taşın üzerinde metal sürtünme sesleri duydu.</span></p>

    <p class="duz" xml:lang="tr"><span class="duz1">Rahibe onu yarı aralık kapının önünde bıraktı.</span></p>

    <p class="duz" xml:lang="tr"><span class="duz1">Her yer karanlıktı. Ama bu karanlığın içi nemli kokular, titrek mumlar, aşınmış taşlarla dolu gibiydi. Karim birkaç adım atıp gözlerini kaldırdı. Kubbenin yüksekliğini seçemiyordu. Vitrayların hafif aydınlığı çoktan karanlıklar tarafından kemirilmiş, mumların alevi soğuğa, kilisenin ezici büyüklüğüne tutsak olmuştu.</span></p>

    <p class="duz" xml:lang="tr"><span class="duz1">İstiridye biçimindeki kutsal su kabının yanından, günah çıkarma yerlerinin önünden geçti, gizli ibadet malzemeleri saklıyora benzeyen yüklükler boyunca yürüdü. Yine kararmış bir şamdan, balmumu birikintileri içinde yanan mumlar gördü.</span></p>

    <p class="duz" xml:lang="tr"><span class="duz1">Burası, boğuk hatıralar canlandırıyordu kafasında. Kökenine rağmen, cildinin rengine rağmen, bilinçaltı Katolik inancının etkisinde kalmıştı. Yetiştirme yurdundaki kırılgan çarşambaları, mutlaka din dersine ayrılmış öğleden sonranın televizyon programlarını hatırladı. Haç Yolu’ndaki kurban. Hz. İsa’nın iyiliği. Ekmeklerin çoğalması. Bütün o salaklıklar... Karim içinden bir nostalji, eğitimcilerine karşı bir sevgi dalgası yükseldiğini hissetti; böylesi duygular yaşadığı için kendine öfkelendi. Mağripli geçmişiyle ilgili ne bir güçsüzlük duymak istiyordu, ne de o geçmişi hatırlamak. O bugünün çocuğuydu. Şimdinin yarattığı bir varlık. En azından, böyle olduğunu düşünmekten hoşlanıyordu.</span></p>

    <p class="duz" xml:lang="tr"><span class="duz1">Kubbelerin altında ilerledi. Tahta kafeslerin ardında, girintilerin dibinde, koyu renkli halıları, beyazımsı harç döküntüleri, altın varaklı tabloları seçebiliyordu. Her adım atışında bir toz kokusu. Birden, boğuk bir ses duyup başını çevirdi. Karanlıkların içindeki gölgeyi görmesi ve farkında olmadan kavradığı Glock’un kabzasını bırakması için birkaç saniye gerekti.</span></p>

    <p class="duz" xml:lang="tr"><span class="duz1">Rahibe Andrée yüklülerden birinin ortasında, tamamen hareketsiz duruyordu.</span></p>
  </div>
</body>
</html>