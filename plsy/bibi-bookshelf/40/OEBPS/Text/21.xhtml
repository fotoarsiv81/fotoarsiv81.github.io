<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>21.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x21">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yirmi birinci kısım</span></h1>

    <p class="duz" xml:lang="tr"><span class="duz1">Sarzac’ta üç kilise vardı. Biri onarımda, biri kötü bakışlı bir papazın emrinde, üçüncüsü de, hakkında en karanlık dedikoduların çıkarıldığı genç bir rahibin yönetiminde. Rahibin papaz evinin ıssızlığında, annesiyle birlikte kafa çektiği fısıldanıyordu. Sarzac sakinlerinden, en çok da dedikodu meraklarından nefret eden teğmen, hiç olmazsa bu kez haklı olduklarını kabul etmek zorunda kalmıştı. Cehennemî bir kavgaya girişmiş ana oğulu ayırmak için, bir seferinde bizzat takviye olarak gitmesi gerekmişti.</span></p>

    <p class="duz" xml:lang="tr"><span class="duz1">İşte, Karim’in bilgi almak için başvurduğu din adamı, bu rahipti.</span></p>

    <p class="duz" xml:lang="tr"><span class="duz1">Papaz evinin önüne dikildi. Asimetrik vitraylı, modern olma iddiasındaki kiliseye yapışık, tek katlı, zevksiz, beton bir evdi. Kapıdaki küçük levhanın üzerinde “Benim Kilisem” yazılıydı. Kapının hemen önünde, yer kavgasına tutuşmuş ayrıkotları, çalılar. Kapıyı çaldı. Dakikalar geçti. Karim boğuk sesler duydu. İçinden küfretti. Şu sırada bu tür sesleri duymak istemiyordu.</span></p>

    <p class="duz" xml:lang="tr"><span class="duz1">Sonunda kapı açıldı.</span></p>

    <p class="duz" xml:lang="tr"><span class="duz1">Karim bir gemi enkazına baktığını sandı. Öğleden sonranın sıcağında, rahip leş gibi içki kokuyordu. Karmakarışık bir sakal zayıflamış inek suratını çevreliyor, tarak yüzü görmemişe benzeyen saçlarının arasında, sanki kül lekeleri vardı. Gözleri de nikotin rengindeydi. Ceketi üzerinden sarkıyordu. Yakalığı leke içindeydi. Bir papaz olarak bitmiş, tükenmiş, saygınlığını yitirmiş biri. Din adamı yazgısı olsa olsa mide bulandırıcı koku çıkararak yanan tütsü yapraklarınınki kadar uzun sürmüştü.</span></p>

    <p class="duz" xml:lang="tr"><span class="duz1">– Ne istiyorsunuz oğlum?</span></p>

    <p class="duz" xml:lang="tr"><span class="duz1">Sesi ağdalı olmasına rağmen, kararlıydı.</span></p>

    <p class="duz" xml:lang="tr"><span class="duz1">– Karim Abdouf, polis teğmeni. Daha önce tanışmıştık.</span></p>

    <p class="duz" xml:lang="tr"><span class="duz1">Adam grileşmiş yakasını düzeltti.</span></p>

    <p class="duz" xml:lang="tr"><span class="duz1">– Evet, evet, bana da öyle geliyor... (Tuzağa düşmüş bir hayvan gibi, sağına soluna endişeyle baktı.) Sizi komşular mı çağırdı?</span></p>

    <p class="duz" xml:lang="tr"><span class="duz1">Karim gülümsedi.</span></p>

    <p class="duz" xml:lang="tr"><span class="duz1">– Hayır. Yardımınıza ihtiyacım var. Bir soruşturma için.</span></p>

    <p class="duz" xml:lang="tr"><span class="duz1">– Ne? İyi öyleyse. Girin.</span></p>

    <p class="duz" xml:lang="tr"><span class="duz1">Teğmen eve girer girmez, ayakkabılarının tabanının yapış yapış olduğunu hissetti. Gözlerini indirdi; muşamba döşemenin üzerinde, parlak lekeler vardı.</span></p>

    <p class="duz" xml:lang="tr"><span class="duz1">– Annem, diye soludu rahip. Artık hiçbir işe yaramıyor. Reçelleriyle her yeri kirletiyor. (Karışık saçlarını sıvazladı.) Artık keçileri kaçırdı, reçelden başka bir şey yemiyor.</span></p>

    <p class="duz" xml:lang="tr"><span class="duz1">Evin içi, fırtınadan çıkmış gibiydi. Yanlış yapıştırılmış, tahta, seramik ya da kumaş taklidi şeritler. Kapının aralığından, bir salon karikatürü gibi kesilmiş sarı köpükten dörtgenler, birbirine benzemez minderler gördü Karim. Yerde, bir alay bahçe aleti, karmakarışık bir haldeydi. Karşıda, başka bir odada, kirli tabaklar bulunan formika bir masa üzerinde dağınık bir yatak vardı.</span></p>

    <p class="duz" xml:lang="tr"><span class="duz1">Rahip salona doğru yürüdü. Sendeleyip toparlandı. Karim bir şey söyleme gereği duydu:</span></p>

    <p class="duz" xml:lang="tr"><span class="duz1">– Kendinize bir kadeh doldurun. Zaman kazanmış oluruz.</span></p>

    <p class="duz" xml:lang="tr"><span class="duz1">Rahip düşmanca bakarak döndü.</span></p>

    <p class="duz" xml:lang="tr"><span class="duz1">– Kendinize bakmıyorsunuz oğlum. Tepeden tırnağa titriyorsunuz.</span></p>

    <p class="duz" xml:lang="tr"><span class="duz1">Karim yutkundu. Hâlâ şokun etkisi altındaydı. Fotoğrafçı dükkânındaki olaylardan beri sağlıklı düşünememiş, hiç mesafe alamamıştı. Sadece kafasında bir vızıltı, göğsünde de çekiç darbeleri duyuyordu. Düşünmeden, yaramaz bir çocuk gibi ceketinin koluyla yüzünü sildi.</span></p>

    <p class="duz" xml:lang="tr"><span class="duz1">Rahip bir kadehe içki doldurdu.</span></p>

    <p class="duz" xml:lang="tr"><span class="duz1">– Size de bir kadeh vereyim mi? diye sordu tatsız bir tebessümle.</span></p>

    <p class="duz" xml:lang="tr"><span class="duz1">– İçki içmiyorum.</span></p>

    <p class="duz" xml:lang="tr"><span class="duz1">Siyahlı adam bir yudum içti. Sıska yüzüne kan geldi. Ateşli gözleri kükürt gibi alevlendi. Alaycı bir tebessümle:</span></p>

    <p class="duz" xml:lang="tr"><span class="duz1">– İslam, öyle mi, dedi.</span></p>

    <p class="duz" xml:lang="tr"><span class="duz1">– Hayır. İş için, kafamın aydınlık olmasına çalışıyorum. Hepsi bu.</span></p>

    <p class="duz" xml:lang="tr"><span class="duz1">Din adamı kadehini uzattı.</span></p>

    <p class="duz" xml:lang="tr"><span class="duz1">– Öyleyse, işinize.</span></p>

    <p class="duz" xml:lang="tr"><span class="duz1">Karim koridorda durmaksızın gidip gelen anneyi gördü. Kamburu çıkmış, hatta kırılmış gibi yürüyor, elindeki reçel kavanozunu göğsüne bastırıyordu. Açık kabri, dazlakları, okul fotoğraflarını satın alan rahibeyi, şimdi de lanetliler treninin bu iki yolcusunu düşündü. Artık Pandora’nın Kutusu’nu açmış, içindeki kâbusların boşalmasına izin vermişti.</span></p>

    <p class="duz" xml:lang="tr"><span class="duz1">Rahip, Karim’in bakışlarını yakaladı:</span></p>

    <p class="duz" xml:lang="tr"><span class="duz1">– Aldırmayın oğlum. Önemli değil. (Sünger şiltenin üzerine oturdu.) Sizi dinliyorum.</span></p>

    <p class="duz" xml:lang="tr"><span class="duz1">Karim elini kaldırdı, yumuşak bir hareketle.</span></p>

    <p class="duz" xml:lang="tr"><span class="duz1">– Tek bir şey var. Lütfen bana “oğlum” demeyin.</span></p>

    <p class="duz" xml:lang="tr"><span class="duz1">– Haklısınız, diye cevap verdi rahip sırıtarak. Meslek alışkanlığı işte.</span></p>

    <p class="duz" xml:lang="tr"><span class="duz1">Rahip alaycı bir hareketle bir yudum daha içti.</span></p>

    <p class="duz" xml:lang="tr"><span class="duz1">– Nasıl bir soruşturmayla ilgileniyorsunuz?</span></p>

    <p class="duz" xml:lang="tr"><span class="duz1">Karim, rahibin mezarlık saldırısından henüz habersiz olduğunu anlayıp sevindi. Anlaşılan Crozier haberin sızmasını önlemeyi başarmıştı.</span></p>

    <p class="duz" xml:lang="tr"><span class="duz1">– Üzgünüm, ama size hiçbir şey söyleyemem. Sadece bir manastır aradığımı bilin yeter, Sarzac ya da Cahors yakınlarında. Ya da belki daha uzakta, ama bu bölgede. Manastırı bulmak için yardımınıza güveniyorum.</span></p>

    <p class="duz" xml:lang="tr"><span class="duz1">– Hangi tarikat, biliyor musunuz?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">Rahip kadehini yeniden doldurdu. Küçük kadehin içinde yoğun yansımalar dönüp duruyordu.</span></p>

    <p class="duz" xml:lang="tr"><span class="duz1">– Buralarda bir sürü manastır var. (Yine sırıttı.) Anlaşılan, bölge Tanrı’yı düşünmek için uygun...</span></p>

    <p class="duz" xml:lang="tr"><span class="duz1">– Kaç tane?</span></p>

    <p class="duz" xml:lang="tr"><span class="duz1">– Sadece bu bölgede, en az on.</span></p>

    <p class="duz" xml:lang="tr"><span class="duz1">Karim kısa bir hesap yaptı. Bütün bölgeye dağılmış manastırları ziyaret etmek, en azından bütün bir gününü alacaktı. Oysa, saat dört olmuştu bile. Önünde topu topu iki saati vardı. Açmazdaydı.</span></p>

    <p class="duz" xml:lang="tr"><span class="duz1">Rahip ayaklanmış, bir dolabın içinde bir şeyler arıyordu. “Hah, işte.” İncil kâğıdından, rehber benzeri bir defteri karıştırdı. Annesi odaya girdi, şişeye kadar gitti. Karim’e tek bir kez bile bakmadan, bir kadeh doldurdu. Gözleri oğluna çakılı gibiydi. Nefretin derinleştirdiği kuş gözleri. Rahip başını rehberden kaldırmaksızın buyurdu:</span></p>

    <p class="duz" xml:lang="tr"><span class="duz1">– Bizi yalnız bırak, Anne.</span></p>

    <p class="duz" xml:lang="tr"><span class="duz1">Kadın cevap vermedi. Kadehini iki eliyle tutuyordu. Eklemleri bir iskeletinki kadar belirgindi. Birden Karim’e döndü. Tiz bir sesle sordu:</span></p>

    <p class="duz" xml:lang="tr"><span class="duz1">– Siz kimsiniz?</span></p>

    <p class="duz" xml:lang="tr"><span class="duz1">– Bizi yalnız bırak. (Karim’e döndü.) İşte. Not almak istersiniz diye, on manastırın sayfalarını işaretledim... Fakat birbirlerinden oldukça uzaklar...</span></p>

    <p class="duz" xml:lang="tr"><span class="duz1">Karim sayfaları inceledi. Belirtilen köylerin adını belli belirsiz hatırlıyordu. Bloknotunu çıkarıp dikkatle yazdı.</span></p>

    <p class="duz" xml:lang="tr"><span class="duz1">– Siz kimsiniz? dedi kadın yeniden.</span></p>

    <p class="duz" xml:lang="tr"><span class="duz1">– Anne, odana dön! diye haykırdı rahip.</span></p>

    <p class="duz" xml:lang="tr"><span class="duz1">Sonra Karim’e yaklaştı.</span></p>

    <p class="duz" xml:lang="tr"><span class="duz1">– Tam olarak ne arıyorsunuz? Belki de size yardım edebilirim...</span></p>

    <p class="duz" xml:lang="tr"><span class="duz1">Karim kafasını kaldırıp rahibe baktı.</span></p>

    <p class="duz" xml:lang="tr"><span class="duz1">– Bir rahibe arıyorum. Fotoğraflarla ilgilenen bir rahibe.</span></p>

    <p class="duz" xml:lang="tr"><span class="duz1">– Ne cins fotoğraflar?</span></p>

    <p class="duz" xml:lang="tr"><span class="duz1">İnanılmaz bir şeydi ama, Karim rahibin gözlerinde bir ışık görür gibi oldu.</span></p>

    <p class="duz" xml:lang="tr"><span class="duz1">– Daha önce böyle bir hikâye duymuş muydunuz?</span></p>

    <p class="duz" xml:lang="tr"><span class="duz1">Adam kafasını kaşıdı:</span></p>

    <p class="duz" xml:lang="tr"><span class="duz1">– Ben... hayır.</span></p>

    <p class="duz" xml:lang="tr"><span class="duz1">Karim sordu:</span></p>

    <p class="duz" xml:lang="tr"><span class="duz1">– Kaç yaşındasınız?</span></p>

    <p class="duz" xml:lang="tr"><span class="duz1">– Ben? Ama... yirmi beş.</span></p>

    <p class="duz" xml:lang="tr"><span class="duz1">Kadın kulak kesildi, bu arada kadehini yeniden doldurdu. Karim devam etti:</span></p>

    <p class="duz" xml:lang="tr"><span class="duz1">– Sarzac’ta mı doğdunuz?</span></p>

    <p class="duz" xml:lang="tr"><span class="duz1">– Evet.</span></p>

    <p class="duz" xml:lang="tr"><span class="duz1">– Okula burada mı gittiniz?</span></p>

    <p class="duz" xml:lang="tr"><span class="duz1">Rahip bir omzunu kaldırdı.</span></p>

    <p class="duz" xml:lang="tr"><span class="duz1">– Evet, liseye kadar. Sonra...</span></p>

    <p class="duz" xml:lang="tr"><span class="duz1">– Hangi okul? Jean-Jaurès?</span></p>

    <p class="duz" xml:lang="tr"><span class="duz1">– Evet, ama...</span></p>

    <p class="duz" xml:lang="tr"><span class="duz1">Birden ilişkiyi kurdu.</span></p>

    <p class="duz" xml:lang="tr"><span class="duz1">– Buraya geldi.</span></p>

    <p class="duz" xml:lang="tr"><span class="duz1">– Kim?</span></p>

    <p class="duz" xml:lang="tr"><span class="duz1">– Rahibe. Aradığım rahibe... Gelip sınıf fotoğraflarınızı satın almak istedi. Aman Tanrım. Evlerdeki bütün okul fotoğraflarını toplamaya çalıştı. Jude İtero’yla aynı sınıfta mıydınız? Bu isim size birini hatırlatıyor mu?</span></p>

    <p class="duz" xml:lang="tr"><span class="duz1">Rahip bembeyazdı:</span></p>

    <p class="duz" xml:lang="tr"><span class="duz1">– Anlattıklarınızdan hiçbir şey anlamıyorum.</span></p>

    <p class="duz" xml:lang="tr"><span class="duz1">Annenin sesi yükseldi:</span></p>

    <p class="duz" xml:lang="tr"><span class="duz1">– Bu hikâye de neyin nesi?</span></p>

    <p class="duz" xml:lang="tr"><span class="duz1">Karim sanki kendi yüz hatlarının üzerine yeni bir sayfa çevirmek istiyormuş gibi, eliyle yüzünü sıvazladı.</span></p>

    <p class="duz" xml:lang="tr"><span class="duz1">– Baştan başlıyorum. Eğer normal bir eğitim gördüyseniz, 1982’de ikinci sınıfta olmanız gerekirdi, değil mi?</span></p>

    <p class="duz" xml:lang="tr"><span class="duz1">– On beş seneden fazla oldu!</span></p>

    <p class="duz" xml:lang="tr"><span class="duz1">– 1981’de de birinci sınıfta.</span></p>

    <p class="duz" xml:lang="tr"><span class="duz1">Rahibin omuzları çöktü, kasıldı. Parmakları iskemlenin arkalığında kenetlendi. Genç yaşına rağmen, elleri annesininkilere benziyordu. Şimdiden ihtiyarlamış, mavimtırak damarlarla dolmuştu.</span></p>

    <p class="duz" xml:lang="tr"><span class="duz1">– Evet, evet... tarihler dediğiniz gibi olabilir...</span></p>

    <p class="duz" xml:lang="tr"><span class="duz1">– Öyleyse, İtero adlı bir çocukla aynı sınıftaydınız, Jude İtero. Kolay rastlanan bir isim değil bu. Düşünün. Benim için çok önemli.</span></p>

    <p class="duz" xml:lang="tr"><span class="duz1">– Hayır, gerçekten... hayır.</span></p>

    <p class="duz" xml:lang="tr"><span class="duz1">Karim bir adım attı.</span></p>

    <p class="duz" xml:lang="tr"><span class="duz1">– Yine de, okul fotoğraflarına meraklı bir rahibe hatırlıyorsunuz, değil mi?</span></p>

    <p class="duz" xml:lang="tr"><span class="duz1">– Ben...</span></p>

    <p class="duz" xml:lang="tr"><span class="duz1">Anne tek bir kelime bile kaçırmıyordu.</span></p>

    <p class="duz" xml:lang="tr"><span class="duz1">– Seni pislik, bu Arap’ın anlattıkları doğru mu? diye sordu kadın.</span></p>

    <p class="duz" xml:lang="tr"><span class="duz1">Topuklarının üzerinde dönüp, kapıya doğru seğirtti. Karim fırsatı kaçırmadı; rahibin omuzlarını tutup kulağına fısıldadı:</span></p>

    <p class="duz" xml:lang="tr"><span class="duz1">– Anlatın. Allah kahretsin, anlatıp açıklayın!</span></p>

    <p class="duz" xml:lang="tr"><span class="duz1">Rahip sünger şiltenin bir köşesine yığıldı.</span></p>

    <p class="duz" xml:lang="tr"><span class="duz1">– O akşam olanları hiç anlayamadım...</span></p>

    <p class="duz" xml:lang="tr"><span class="duz1">Karim diz çöktü. Rahip boğuk sesle sürdürdü konuşmasını:</span></p>

    <p class="duz" xml:lang="tr"><span class="duz1">– Geldi... yazın, bir akşamüstü.</span></p>

    <p class="duz" xml:lang="tr"><span class="duz1">– 1982 temmuzu?</span></p>

    <p class="duz" xml:lang="tr"><span class="duz1">Başıyla onayladı.</span></p>

    <p class="duz" xml:lang="tr"><span class="duz1">– Kapımızı çaldı... korkunç sıcaktı... sanki günün son ışıkları taşları pişirecekmiş gibiydi... Neden bilmiyorum ama, yalnızdım... kapıyı açtım... Tanrım... Anlıyorsunuz, değil mi? Daha on yaşında bile değildim, karşımda, alacakaranlığın içinde, siyah ve beyaz başörtüsüyle bir rahibe.</span></p>

    <p class="duz" xml:lang="tr"><span class="duz1">– Ne dedi?</span></p>

    <p class="duz" xml:lang="tr"><span class="duz1">– Önce okuldan, sınıftaki notlarımdan, sevdiğim derslerden söz etti. Sesi çok tatlıydı... Sonra, arkadaşlarımı görmek istediğini söyledi... (Rahip terden parlayan suratını sildi.) Ben... sınıf resimlerimi getirdim... Hep birlikte çektirdiğimizi... Arkadaşlarımı gösterebildiğim için gururlanıyordum, anladınız mı? İşte o zaman, bir şey aradığını anladım. Resme uzun uzun baktı, sonra onda kalıp kalamayacağını sordu... Hatıra olarak, dedi...</span></p>

    <p class="duz" xml:lang="tr"><span class="duz1">– Başka fotoğraflar da istedi mi?</span></p>

    <p class="duz" xml:lang="tr"><span class="duz1">Rahip başını salladı. Sesi boğuklaştı.</span></p>

    <p class="duz" xml:lang="tr"><span class="duz1">– Bir yıl öncesinin birinci sınıf resmini de istiyordu.</span></p>

    <p class="duz" xml:lang="tr"><span class="duz1">Karim biliyordu; o sınıflarda okuyan bütün çocukların ailelerini gezse, tek bir sınıf fotoğrafı bile bulamayacağından emindi. İyi de, bir rahibeyi bütün sınıf fotoğraflarını toplamaya iten neydi? Karim kendini karanlık, taştan bir cangılın ortasında hissetti.</span></p>

    <p class="duz" xml:lang="tr"><span class="duz1">Yaşlı kadın kapının eşiğinde göründü. Göğsüne eski bir ayakkabı kutusunu bastırıyordu.</span></p>

    <p class="duz" xml:lang="tr"><span class="duz1">– Seni pislik. Fotoğraflarımızı verdin. Sınıf fotoğraflarını. Oysa o fotoğraflarda ne iyi, ne tatlıydın...</span></p>

    <p class="duz" xml:lang="tr"><span class="duz1">– Anne, sus! (Rahip gözlerini Karim’inkilere dikti.) O zaman da dine merakım vardı, tamam mı? Sanki o iri kadın beni büyüledi...</span></p>

    <p class="duz" xml:lang="tr"><span class="duz1">– İri miydi? Uzun boylu muydu?</span></p>

    <p class="duz" xml:lang="tr"><span class="duz1">– Hayır... Bilmiyorum... On yaşındaydım... Ama hâlâ gözümün önünde, siyah peleriniyle... O kadar sakin bir sesi vardı ki... Fotoğrafları istiyordu. Hiç tereddütsüz, verdim. Beni kutsayıp, gözden kayboldu. Bir işaret olduğunu sandım... bir belirti... ben...</span></p>

    <p class="duz" xml:lang="tr"><span class="duz1">– Pislik!</span></p>

    <p class="duz" xml:lang="tr"><span class="duz1">Karim gözucuyla öfkeli kadına baktı. Tekrar rahibe döndüğünde, onun hatıralarına gömüleceğini anladı. Daha sakin bir tavır takındı:</span></p>

    <p class="duz" xml:lang="tr"><span class="duz1">– Resimleri neden istediğini söyledi mi?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Jude’den söz etti mi?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Size para verdi mi?</span></p>

    <p class="duz" xml:lang="tr"><span class="duz1">Rahip yüzünü buruşturdu.</span></p>

    <p class="duz" xml:lang="tr"><span class="duz1">– Daha neler! Benden iki fotoğraf istedi, hepsi bu! Tanrım... ben... Bir işaret sandım bunu, anladınız mı? Tanrısal bir işaret!</span></p>

    <p class="duz" xml:lang="tr"><span class="duz1">Hıçkırıklara boğuldu.</span></p>

    <p class="duz" xml:lang="tr"><span class="duz1">– O zamanlar henüz bir işe yaramayacağımı bilmiyordum. Bir ayyaş, bir pislik olacağımı da. Alkolde çürüyeceğimi. Bu... şeyin oğlu. Bir insan kendi bilmediği bir şeyi nasıl verir? (Karim’in ceketinin yakasına yapışmış, yalvarıyordu şimdi.) İnsan kendi karanlıklarda boğulurken, başkalarına nasıl ışık dağıtır? Nasıl? Nasıl?</span></p>

    <p class="duz" xml:lang="tr"><span class="duz1">Kadın elindeki kutuyu düşürdü, fotoğraflar dağıldı. Tüm tırnaklarını çıkararak, oğluna saldırdı. Rahibin sırtına, omuzlarına vurmaya başladı.</span></p>

    <p class="duz" xml:lang="tr"><span class="duz1">– Pislik, alçak pislik!</span></p>

    <p class="duz" xml:lang="tr"><span class="duz1">Karim dehşetle çekildi. Tüm oda titriyordu. Gitmesi gerektiğini anladı. Burada kalırsa, çıldırması işten değildi. Oysa hâlâ öğrenmesi gerekenler vardı. Kadını itti, rahibin başına dikildi.</span></p>

    <p class="duz" xml:lang="tr"><span class="duz1">– Birkaç saniye içinde, gidiyorum. Her şey bitecek. Rahibeyi bir daha gördünüz, değil mi?</span></p>

    <p class="duz" xml:lang="tr"><span class="duz1">Adam hıçkırıkların arasında başını salladı.</span></p>

    <p class="duz" xml:lang="tr"><span class="duz1">– Adı ne?</span></p>

    <p class="duz" xml:lang="tr"><span class="duz1">Rahip burnunu çekti. Anası anlaşılmaz şeyler homurdanarak odayı arşınlıyordu.</span></p>

    <p class="duz" xml:lang="tr"><span class="duz1">– Adı ne?</span></p>

    <p class="duz" xml:lang="tr"><span class="duz1">– Rahibe Andrée.</span></p>

    <p class="duz" xml:lang="tr"><span class="duz1">– Hangi manastır?</span></p>

    <p class="duz" xml:lang="tr"><span class="duz1">– Saint-Jean-de-la-Croix. Karmelitler.</span></p>

    <p class="duz" xml:lang="tr"><span class="duz1">– Nerede?</span></p>

    <p class="duz" xml:lang="tr"><span class="duz1">Adam başını kollarının arasına sakladı. Karim omzundan tutup sarstı rahibi.</span></p>

    <p class="duz" xml:lang="tr"><span class="duz1">– Nerede?</span></p>

    <p class="duz" xml:lang="tr"><span class="duz1">– Sète ile... Cap d’Adge arasında, denizin hemen kıyısında. İçimi bir kuşku, bir tereddüt kapladığında, bazen onu görmeye giderim. Benim için, o bir sığınak, anladınız mı? Bir kurtarıcı... ben...</span></p>

    <p class="duz" xml:lang="tr"><span class="duz1">Kapı rüzgârda çarpıyordu bile. Teğmen çoktan arabasına atlamıştı.</span></p>
  </div>
</body>
</html>