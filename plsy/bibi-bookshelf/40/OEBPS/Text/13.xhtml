<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>13.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x13">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On üçüncü kısım</span></h1>

    <p class="duz" xml:lang="tr"><span class="duz1">“Vücudu iki büklüm olmuş kurbanın yandan görünüşü. Derinin altında, düğüm düğüm olmuş kaslar. Yer yer mavileşmiş, solgun deriyi parçalamış kararmış ve çürümüş yaralar.”</span></p>

    <p class="duz-ilk-paragraf" xml:lang="tr"><span class="duz1">Çalıştığı odaya dönen Niémans Rémy Caillois’nın cesedinin polaroid makineyle çekilmiş fotoğraflarını inceliyordu.</span></p>

    <p class="duz-ilk-paragraf" xml:lang="tr"><span class="duz1">“Yüzün önden görünüşü. Göz çukurlarının kara delikleri üzerinde, aralık gözkapakları.”</span></p>

    <p class="duz-ilk-paragraf" xml:lang="tr"><span class="duz1">Paltosu sırtında, kurbanın çektiği korkunç acıyı düşünüyordu. O masum bölgeden fırlayıp çıkan korkunç şiddeti. Kendi kendine itiraf etmese de, daha kötüsünün olmasından korkuyordu. Başka bir cinayet, belki. Ya da günlerin ve korkunun süpürüp yok edeceği, herkesin unutmasına yol açacak, cezasız kalmış bir suç.</span></p>

    <p class="duz-ilk-paragraf" xml:lang="tr"><span class="duz1">Maktulün elleri. Önce üstten, sonra alttan çekilmiş fotoğraflar. İnce ve zarif eller. Parmak izi yok. Bileklerde kesik izleri. Pütürlü. Siyahlaşmış. Mineral.</span></p>

    <p class="duz-ilk-paragraf" xml:lang="tr"><span class="duz1">Niémans iskemlesini ters çevirdi, sırtını duvara yasladı. Ellerini ensesinde kenetleyip, kendi sözlerini hatırladı: “Bir soruşturmanın bütün ayrıntıları, bir ayna gibidir. Ve katil de kör noktalardan birinde saklıdır.” Kafasından bir inancı söküp atamıyordu: Caillois rasgele seçilmiş biri değildi. Ölümü, geçmişiyle ilişkiliydi. Tanıdığı biriyle. Yaptığı bir şeyle. Araladığı bir sırla.</span></p>

    <p class="duz" xml:lang="tr"><span class="duz1">Ama ne?</span></p>

    <p class="duz" xml:lang="tr"><span class="duz1">Caillois çocukluğundan beri hayatını bir üniversitenin kütüphanesinde geçirmişti. Her hafta sonu da vadiye hâkim yalnızlıklara dalıp kayboluyordu. Böylesi bir infazı hak etmek için, nasıl bir sır öğrenmiş olabilirdi?</span></p>

    <p class="duz" xml:lang="tr"><span class="duz1">Niémans kurbanın geçmişini kısaca araştırma gereği duydu. İster içgüdü deyin, ister meslek tutkusu, işe Sophie Caillois’yla karşılaşmasında dikkatini çeken bir ayrıntıyla başladı.</span></p>

    <p class="duz" xml:lang="tr"><span class="duz1">Birkaç telefon konuşmasından sonra, İsère Bölgesi gençlerinin üç günlük eğitim için gittikleri, Lyon yakınlarındaki 14. Piyale Alayı’na telefonla ulaştı. Kimliğini söyleyip arama nedenini açıkladıktan sonra, arşiv bölümüne bağlandı, doksanlı yıllarda çürüğe ayrılan Rémy Caillois’nın dosyasını çıkartmayı başardı.</span></p>

    <p class="duz" xml:lang="tr"><span class="duz1">Niémans önce bilgisayar tuşlarının tıkırtısını, sonra da odada ayak seslerini, en sonunda da sayfaların hışırtısını duydu. Arşiv memuruna sordu:</span></p>

    <p class="duz" xml:lang="tr"><span class="duz1">– Dosyanın sonucunu okuyun bana.</span></p>

    <p class="duz" xml:lang="tr"><span class="duz1">– Buna yetkim var mı, bilmiyorum... Gerçekten de komiser olduğunuzu nereden bileceğim?</span></p>

    <p class="duz" xml:lang="tr"><span class="duz1">Niémans içini çekti.</span></p>

    <p class="duz" xml:lang="tr"><span class="duz1">– Guernon Jandarma Karakolu’nu arayın. Yüzbaşı Barnes’ı isteyin ve...</span></p>

    <p class="duz" xml:lang="tr"><span class="duz1">– Tamam. Tamam. Okuyorum. (Sayfaları karıştırdı.) Ayrıntıları, test sonuçlarını falan geçiyorum. Sizin sorduğunuz adam hakkında verilen karar, P4 uyarınca çürüğe ayrıldığı, “akut şizofreni”. Psikiyatr sayfanın dibine el yazısıyla bir şey eklemiş... Şöyle diyor: “Tedavi mecburiyeti” bu sözlerin altını çizmiş. Sonra da eklemiş: “Guernon Hastanesi’yle temas kurulacak.” Bana kalırsa, şu sizin adam oldukça ciddi bir vaka, çünkü genellikle...</span></p>

    <p class="duz" xml:lang="tr"><span class="duz1">– Doktorun adı var mı?</span></p>

    <p class="duz" xml:lang="tr"><span class="duz1">– Tabiî, Tabip Binbaşı Yvens.</span></p>

    <p class="duz" xml:lang="tr"><span class="duz1">– Hâlâ garnizonda mı görevli?</span></p>

    <p class="duz" xml:lang="tr"><span class="duz1">– Evet. Yukarıda.</span></p>

    <p class="duz" xml:lang="tr"><span class="duz1">– Bağlayın.</span></p>

    <p class="duz" xml:lang="tr"><span class="duz1">– Ben... Peki. Ayrılmayın.</span></p>

    <p class="duz-ilk-paragraf" xml:lang="tr"><span class="duz1">Telefondan önce askerî bir marş, sonra da fa anahtarıyla ayarlanmış gibi ciddi bir ses duyuldu. Niémans kendini tanıttı, gerekli açıklamaları yaptı. Dr. Yvens kuşkuluydu. Sonunda sordu:</span></p>

    <p class="duz" xml:lang="tr"><span class="duz1">– Sorduğunuz kişinin adı neydi?</span></p>

    <p class="duz" xml:lang="tr"><span class="duz1">– Caillois Rémy. Beş yıl önce, P4 uyarınca çürüğe ayırdınız. Akut şizofreni. Hatırlayabilmeniz mümkün mü? Eğer hatırlıyorsanız, size göre delilik numarası yapıp yapmadığını soracaktım.</span></p>

    <p class="duz" xml:lang="tr"><span class="duz1">Ses itiraz etti:</span></p>

    <p class="duz" xml:lang="tr"><span class="duz1">– Böylesi belgeler gizlidir.</span></p>

    <p class="duz" xml:lang="tr"><span class="duz1">– Cesedi bir kayalıkta bulundu. Gırtlağı kesik. Gözleri çalınmış. İşkence izleri. Sorgu Hâkimi Bernard Terpentes beni bu iş için Paris’ten getirtti. Sizi doğrudan arayabilir, ama bu da gereksiz zaman kaybına neden olur. Caillois’yı hatırlayıp...</span></p>

    <p class="duz" xml:lang="tr"><span class="duz1">– Hatırlıyorum, diye sözünü kesti Yvens. Bir hasta. Bir çılgın. En ufak bir kuşku yok.</span></p>

    <p class="duz" xml:lang="tr"><span class="duz1">Kendine itiraf etmiyordu ama, Niémans bekliyordu bu cevabı, duyunca şaşırmadı. Tekrarladı:</span></p>

    <p class="duz" xml:lang="tr"><span class="duz1">– Numara olmasın?</span></p>

    <p class="duz" xml:lang="tr"><span class="duz1">– Hayır. Sahtekârlarla her yıl karşılaşırım. Kafaları düzgün çalışanlar, gerçek delilerden çok daha fazla hayal kurarlar. Akıllarına geleni söylerler, olmayacak nöbetler uydururlar. Gerçek hastaları belirlemek kolaydır. Onlar, deliliklerine sıkı sıkıya bağlıdırlar. O delilikle törpülenmiş gibi, başka bir şey düşünmezler, onu takıntı haline getirmişlerdir. Deliliğin bile bir mantığı vardır... Rémy Caillois hastaydı. Tıp fakültesinde incelenecek bir vaka.</span></p>

    <p class="duz" xml:lang="tr"><span class="duz1">– Deliliğinin belirtileri nelerdi?</span></p>

    <p class="duz" xml:lang="tr"><span class="duz1">– Düşüncelerinde ikilik. Dış dünyayla ilişki kaybı. Suskunluk. Şizofreninin klasik belirtileri.</span></p>

    <p class="duz" xml:lang="tr"><span class="duz1">– Doktor, bu adam Guernon Üniversitesi’nde kütüphaneciydi. Her gün, yüzlerce öğrenciyle karşı karşıyaydı ve...</span></p>

    <p class="duz" xml:lang="tr"><span class="duz1">Doktor güldü.</span></p>

    <p class="duz" xml:lang="tr"><span class="duz1">– Delilik anlık bir süreçtir, Komiser. Çoğu zaman başkalarının gözünden kaçmayı, zararsız bir kişilik görüntüsünün gerisine saklanmayı becerir. Bunu en az benim kadar biliyor olmalısınız.</span></p>

    <p class="duz" xml:lang="tr"><span class="duz1">– Oysa bana bu deliliğin açıkça belirgin olduğunu söylediniz.</span></p>

    <p class="duz" xml:lang="tr"><span class="duz1">– Bu konuda tecrübem var. Belki de Caillois sonradan kendini denetlemeyi öğrenmiştir.</span></p>

    <p class="duz" xml:lang="tr"><span class="duz1">– Neden “tedavi mecburiyeti” diye yazmak gereği duydunuz?</span></p>

    <p class="duz" xml:lang="tr"><span class="duz1">– Ona kendisini tedavi ettirmesini öğütledim. Hepsi bu.</span></p>

    <p class="duz" xml:lang="tr"><span class="duz1">– Siz, kendi açınızdan Guernon Hastanesi’yle temas kurdunuz mu?</span></p>

    <p class="duz" xml:lang="tr"><span class="duz1">– Doğrusunu isterseniz, hatırlamıyorum. Olay ilginçti, ama hastaneyi uyardığımı pek sanmıyorum. Bilirsiniz, eğer kişi...</span></p>

    <p class="duz" xml:lang="tr"><span class="duz1">– “İlginçti” dediniz, yanlış duymadım, değil mi?</span></p>

    <p class="duz" xml:lang="tr"><span class="duz1">Doktor içini çekti.</span></p>

    <p class="duz" xml:lang="tr"><span class="duz1">– Bu insan, kendi kişiliğinin ikiye bölündüğü çok katı ve yüksek duvarlı bir dünyada yaşıyordu. Kuşkusuz başkalarının gözünde davranışlarıyla belirli bir esneklik gösteriyordu, ama tam anlamıyla düzen ve ayrıntı takıntısı vardı. Duygularından her biri somut bir şekille, ayrı bir kişilikle özdeşleşiyordu. Kendi başına bir orduydu yani. Bana göre, heyecanlandırıcı bir vakaydı.</span></p>

    <p class="duz" xml:lang="tr"><span class="duz1">– Tehlikeli miydi?</span></p>

    <p class="duz" xml:lang="tr"><span class="duz1">– Kuşkusuz evet.</span></p>

    <p class="duz" xml:lang="tr"><span class="duz1">– Ve gitmesine izin verdiniz?</span></p>

    <p class="duz" xml:lang="tr"><span class="duz1">Bir sessizlik oldu. Sonra:</span></p>

    <p class="duz" xml:lang="tr"><span class="duz1">– Bakın, serbestçe dolaşan deliler...</span></p>

    <p class="duz" xml:lang="tr"><span class="duz1">– Doktor, dedi Niémans daha yumuşak bir sesle, bu adam evliydi.</span></p>

    <p class="duz" xml:lang="tr"><span class="duz1">– Öyleyse, karısına acıyorum.</span></p>

    <p class="duz" xml:lang="tr"><span class="duz1">Niémans telefonu kapadı. Duydukları, önünde yeni ufuklar açmıştı. Ama huzursuzluğunu da artırıyordu.</span></p>

    <p class="duz" xml:lang="tr"><span class="duz1">Yeni bir ziyaret yapmaya karar verdi.</span></p>

    <p class="duz-ilk-paragraf" xml:lang="tr"><span class="duz1">– Bana yalan söylediniz!</span></p>

    <p class="duz" xml:lang="tr"><span class="duz1">Sophie Caillois kapıyı kapatmaya çalıştı, ama Niémans dirseğini aralıktan sokmuştu bile.</span></p>

    <p class="duz" xml:lang="tr"><span class="duz1">– Neden kocanızın hasta olduğunu söylemediniz?</span></p>

    <p class="duz" xml:lang="tr"><span class="duz1">– Hasta mı?</span></p>

    <p class="duz" xml:lang="tr"><span class="duz1">– Şizofren. Uzmanlara göre, kapatılmayı gerektirecek kadar.</span></p>

    <p class="duz" xml:lang="tr"><span class="duz1">– Alçak.</span></p>

    <p class="duz" xml:lang="tr"><span class="duz1">Dudakları sıkılı kadın kapıyı kapatmaya çalıştı ama, Niémans kolayca direndi. Dümdüz saçlarına, gevşek ilmikli kazağına rağmen, kadın her zamankinden güzel görünüyordu.</span></p>

    <p class="duz" xml:lang="tr"><span class="duz1">– Hâlâ anlayamıyor musunuz? diye haykırdı. Bir katili arıyoruz. Bir neden arıyoruz. Belki de Rémy Caillois, canavarca öldürülmesinin nedenini açıklığa kavuşturacak davranışta bulundu, bir hata yaptı. Belki, kendinin bile hatırlayamadığı bir şey. Rica ediyorum... bana sadece siz yardım edebilirsiniz!</span></p>

    <p class="duz" xml:lang="tr"><span class="duz1">Sophie Caillois’nın gözleri fal taşı gibi açılmıştı. Yüzünün tüm güzelliği, asabice ürperen ince çizgilerde iyice belirginleşiyordu. Özellikle de kusursuz kaşları, bu güzelliği daha gözkamaştırıcı ve dokunaklı kılıyordu.</span></p>

    <p class="duz" xml:lang="tr"><span class="duz1">– Siz çıldırmışsınız.</span></p>

    <p class="duz" xml:lang="tr"><span class="duz1">– Geçmişini öğrenmem gerek...</span></p>

    <p class="duz" xml:lang="tr"><span class="duz1">– Siz çıldırmışsınız.</span></p>

    <p class="duz" xml:lang="tr"><span class="duz1">Kadın titriyordu. Niémans ona aldırmadan gözlerini indirdi. Kazağın ilmiklerini geren köprücükkemiklerinin çıkıntısına dikkatle baktı. Yün örgünün arasından, sutyenin askısını gördü. Birden, ani bir hareketle, kadının bileğini tutup kolunu sıyırdı. Kadının kolu mavimsi lekelerle kaplıydı. Niémans kükredi:</span></p>

    <p class="duz" xml:lang="tr"><span class="duz1">– Sizi dövüyordu.</span></p>

    <p class="duz" xml:lang="tr"><span class="duz1">Komiser gözlerini koyu lekelerden uzaklaştırdı ve Sophie Caillois’nın gözlerine dikti.</span></p>

    <p class="duz" xml:lang="tr"><span class="duz1">– Sizi dövüyordu! Kocanız hastaydı. Kötülük yapmaktan, acı çektirmekten hoşlanıyordu. Bundan eminim. Bir suç işledi. Kuşkularınız olduğundan da eminim. Bildiklerinizin onda birini bile anlatmıyorsunuz.</span></p>

    <p class="duz" xml:lang="tr"><span class="duz1">Kadın, komiserin yüzüne tükürdü. Niémans sendeleyerek geri çekildi.</span></p>

    <p class="duz" xml:lang="tr"><span class="duz1">Sophie Caillois bundan yararlanarak kapıyı kapattı. Niémans kapıya yüklenirken, kilitler bir dizi tıkırtıyla döndü. Koridorda kapılar açıldı, yatılı öğrenciler endişeli gözlerle bakmaya başladı. Komiser kapının pervazına bir tekme indirdi.</span></p>

    <p class="duz" xml:lang="tr"><span class="duz1">– Tekrar geleceğim! diye bağırdı.</span></p>

    <p class="duz" xml:lang="tr"><span class="duz1">Yeniden etrafa sessizlik hâkim olmuştu.</span></p>

    <p class="duz" xml:lang="tr"><span class="duz1">Niémans son bir yumruk daha atıp bir dizi yankıya neden oldu, sonra birkaç saniye kıpırdamadan bekledi.</span></p>

    <p class="duz" xml:lang="tr"><span class="duz1">Kadının hıçkırıklarla bölünen sesi, sanki bir mağaranın derinliklerinden geliyormuş gibi boğuktu.</span></p>

    <p class="duz" xml:lang="tr"><span class="duz1">– Siz çıldırmışsınız.</span></p>
  </div>
</body>
</html>