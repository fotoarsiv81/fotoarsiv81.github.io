<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>11.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x11">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On birinci kısım</span></h1>

    <p class="duz" xml:lang="tr"><span class="duz1">“İncelenen göğüs kafesinin ön yüzünde, kesici bir aletle gerçekleştirildiği anlaşılan uzunlamasına yaralar var. Omuzlarda, kollarda da aynı aletle yapıldığına inandığımız yaralar görüyoruz...”</span></p>

    <p class="duz-ilk-paragraf" xml:lang="tr"><span class="duz1">Adlî tıp uzmanı yıpranmış bir önlük giymiş, küçük çerçeveli gözlük takmıştı. Adı Marc Costes’tu. İnce uzun hatlı, dalgın bakışlı bir genç. Niémans daha ilk bakışta onu sevmiş, onda gerçek araştırmacı, tutkulu bir uzman hali bulmuştu. Deneyimsiz olabilirdi, ama hırstan yana eksiği yoktu kuşkusuz. Raporunu düzenli bir sesle okuyordu:</span></p>

    <p class="duz-ilk-paragraf" xml:lang="tr"><span class="duz1">“Vücutta çok sayıda yanık izi var: göğüste, omuzlarda, böğürde, kollarda. Bu tür yaklaşık yirmi beş iz bulduk, bir o kadarı da yukarıda belirtilen yaralarla karışıyor...”</span></p>

    <p class="duz-ilk-paragraf" xml:lang="tr"><span class="duz1">Niémans sözünü kesti:</span></p>

    <p class="duz" xml:lang="tr"><span class="duz1">– Bunun bir anlamı var mı?</span></p>

    <p class="duz" xml:lang="tr"><span class="duz1">Doktor gözlüklerinin üzerinden sıkılarak baktı.</span></p>

    <p class="duz" xml:lang="tr"><span class="duz1">– Bana kalırsa katil yaraları ateşle dağlamak istemiş. Yaraların üzerine biraz benzin döküp yakmış. Kaçak bir aerosol kullandığını söyleyebilirim ya da bir Kärcher.</span></p>

    <p class="duz" xml:lang="tr"><span class="duz1">Niémans “psikoloji-sosyoloji” binasının birinci katında, karargâh kurduğu uygulamalı çalışmalar salonunu bir kez daha arşınladı. Adlî tıp uzmanıyla görüşmesini gözlerden ırak bu odada yapmak istemişti. Yüzbaşı Barnes ile Teğmen Joisneau da gelmişler, öğrenci iskemlelerine yerleşip uslu uslu oturmuşlardı.</span></p>

    <p class="duz" xml:lang="tr"><span class="duz1">– Devam edin, dedi doktora.</span></p>

    <p class="duz-ilk-paragraf" xml:lang="tr"><span class="duz1">“... Aynı zamanda çok sayıda çürük, ödem ve kırıkla da karşı karşıyayız. Sadece göğüs bölgesinde, on sekiz çürük saydık. Dört kırık kaburga. Köprücük kemiklerinin ikisi de un ufak olmuş. Sol elde üç, sağ elde de iki parmak ezilmiş. Üreme organları da birçok darbe almış.</span></p>

    <p class="duz" xml:lang="tr"><span class="duz1">Bu darbeleri yapmak için kullanılan aletin, yaklaşık yedi santimetre kalınlığında demirden ya da kurşundan yapılmış bir çubuk olduğunu düşünüyorum. Buradaki yaralarla, cesedin taşınması ve yarığa sıkıştırılması sırasında oluşanlar arasında bir ayrım yapmak gerekir, ama ‘post mortem’ ödemler, ölümden önce olanlardan farklı özellikler gösterir...”</span></p>

    <p class="duz-ilk-paragraf" xml:lang="tr"><span class="duz1">Niémans öteki dinleyicilere baktı; kaçırılmaya çalışılan gözler, terli şakaklar.</span></p>

    <p class="duz-ilk-paragraf" xml:lang="tr"><span class="duz1">“... Vücudun üst kısmına gelince. Yüze hiç dokunulmamış. Ense de belirgin bir iz ya da çürük yok...”</span></p>

    <p class="duz-ilk-paragraf" xml:lang="tr"><span class="duz1">Niémans yine araya girdi:</span></p>

    <p class="duz" xml:lang="tr"><span class="duz1">– Yüze darbe vurulmamış mı?</span></p>

    <p class="duz" xml:lang="tr"><span class="duz1">– Hayır. Hatta sanki katil hiç dokunmak istememiş gibi...</span></p>

    <p class="duz" xml:lang="tr"><span class="duz1">Costes gözlerini raporuna indirip kaldığı yerden okumayı sürdürmek istedi, ama Niémans ona fırsat vermedi:</span></p>

    <p class="duz" xml:lang="tr"><span class="duz1">– Bir dakika. Galiba rapor bu şekilde daha çok sürecek.</span></p>

    <p class="duz" xml:lang="tr"><span class="duz1">Doktor gözlerini asabice kırpıştırarak raporunun sayfalarını çevirdi.</span></p>

    <p class="duz" xml:lang="tr"><span class="duz1">– Evet, daha birkaç sayfa var.</span></p>

    <p class="duz" xml:lang="tr"><span class="duz1">– Tamam. Bunları daha sonra, herkes kendi başına okusun. İyisi mi, siz bize ölüm nedenini açıklayın. Bu anlattığınız yaralar, kurbanın ölümüne neden olmuş olabilir mi?</span></p>

    <p class="duz" xml:lang="tr"><span class="duz1">– Hayır. Adam boğulma sonucunda ölmüş. Çapı yaklaşık iki milim kalınlığında metal bir telle. Bisiklet fren kablosu, piyano teli ya da bunlar gibi bir şey. Kablo yaklaşık on beş santim uzunluğunda bir bölgede deriyi kesmiş, Âdemelmasını ve gırtlak kaslarını parçalamış, atardamarı kesip kanamaya neden olmuş.</span></p>

    <p class="duz" xml:lang="tr"><span class="duz1">– Cinayet saati?</span></p>

    <p class="duz" xml:lang="tr"><span class="duz1">– Söylemesi güç. Vücudun dertop olması nedeniyle. Bu duruş ölüm katılaşması sürecini değiştirmiş, böylece...</span></p>

    <p class="duz" xml:lang="tr"><span class="duz1">– Yaklaşık bir saat söyleyin.</span></p>

    <p class="duz" xml:lang="tr"><span class="duz1">– Bana kalırsa... Cumartesi akşamı, günbatımına yakın, yirmi ila yirmi dört arasında.</span></p>

    <p class="duz" xml:lang="tr"><span class="duz1">– Sizce Caillois gezintiden dönerken mi karşılaşmış katiliyle?</span></p>

    <p class="duz" xml:lang="tr"><span class="duz1">– Şart değil. Bana kalırsa işkence oldukça uzun sürmüş. Bence Caillois katile sabah saatlerinde yakalandı. İşkence de bütün bir gün sürdü.</span></p>

    <p class="duz" xml:lang="tr"><span class="duz1">– Sizce, maktul kendini korumaya çalıştı mı?</span></p>

    <p class="duz" xml:lang="tr"><span class="duz1">– Yaraların çokluğu yüzünden, buna cevap vermem mümkün değil. Emin olduğum tek bir şey var: Caillois bayıltılmadı. İşkence sırasında bağlıydı, ama şuuru yerindeydi; kollarındaki ve bileklerindeki bağ izleri belirgin. Öte yandan, Caillois’nın ağzında bir tıkaç izine rastlamadığımdan, katilin çığlıkların duyulmasından çekinmediği sonucunu çıkarıyorum.</span></p>

    <p class="duz" xml:lang="tr"><span class="duz1">Niémans gidip pencerenin pervazına yaslandı.</span></p>

    <p class="duz" xml:lang="tr"><span class="duz1">– İşkence izleri hakkında ne diyeceksiniz? Profesyonelce bir çalışma mı?</span></p>

    <p class="duz" xml:lang="tr"><span class="duz1">– Profesyonel mi?</span></p>

    <p class="duz" xml:lang="tr"><span class="duz1">– Yani, savaşta kullanılan yöntemleri andırıyorlar mı? Bilinen yöntemleri?</span></p>

    <p class="duz" xml:lang="tr"><span class="duz1">– Bu konunun uzmanı değilim, ama sanmam. Bana kalırsa bu işkence izleri... bir çılgının işi. Sorularına doğru cevap almak isteyen bir çatlağın.</span></p>

    <p class="duz" xml:lang="tr"><span class="duz1">– Bunu nereden çıkarıyorsunuz?</span></p>

    <p class="duz" xml:lang="tr"><span class="duz1">– Katil Caillois’yı konuşturmaya çalışıyordu. Caillois da konuştu.</span></p>

    <p class="duz" xml:lang="tr"><span class="duz1">– Nereden biliyorsunuz?</span></p>

    <p class="duz" xml:lang="tr"><span class="duz1">Costes alçakgönüllülükle eğildi. Odanın sıcaklığına rağmen, parkasını çıkarmamıştı.</span></p>

    <p class="duz" xml:lang="tr"><span class="duz1">– Eğer katil Rémy Caillois’ya sadece zevk için işkence yapmış olsaydı, sonuna kadar gitmesi gerekirdi. Oysa, biraz önce söylediğim gibi, sonunda onu öldürdü. Telle boğarak.</span></p>

    <p class="duz" xml:lang="tr"><span class="duz1">– Cinsel işkence izi?</span></p>

    <p class="duz" xml:lang="tr"><span class="duz1">– Yok. O açıdan söylenecek bir şey bulamadım. Bu onun tarzı değilmiş. Hepsi bu.</span></p>

    <p class="duz" xml:lang="tr"><span class="duz1">Niémans masa boyunca gidip geldi. Böylesi işkenceler yapabilecek bir canavarı gözünün önüne getirmeye çalıştı. Sahneyi yaşamaya, dışarıdan görmeye. Hiçbir şey canlandıramadı gözünde. Ne bir yüz, ne de bir siluet. O zaman işkence göreni düşündü, ölüm ve acıyla karşı karşıya kaldığı an, neler gördüğünü tahmine çalıştı. Kahverengi, sarı ve kırmızı vahşi hayvan hareketleri gördü. Dayanılamayacak bir darbe, ateş ve kan fırtınası. Caillois’nın son düşünceleri neydi acaba? Kelimeleri seçerek sordu:</span></p>

    <p class="duz" xml:lang="tr"><span class="duz1">– Bize gözlerden söz edin?</span></p>

    <p class="duz" xml:lang="tr"><span class="duz1">– Gözlerden?</span></p>

    <p class="duz" xml:lang="tr"><span class="duz1">Soruyu soran Barnes’dı. Şaşırmış, sesi tiz çıkmıştı. Niémans cevap verme zahmetine katlandı:</span></p>

    <p class="duz" xml:lang="tr"><span class="duz1">– Evet, gözlerden. Biraz önce, hastanedeyken farkına varmıştım. Katil kurbanının gözlerini çalmış. Göz çukurları suyla dolu sanki...</span></p>

    <p class="duz" xml:lang="tr"><span class="duz1">– Kesinlikle, dedi Costes.</span></p>

    <p class="duz" xml:lang="tr"><span class="duz1">– Öyleyse baştan başlayın, dedi emredercesine Niémans.</span></p>

    <p class="duz" xml:lang="tr"><span class="duz1">Costes notlarına daldı.</span></p>

    <p class="duz" xml:lang="tr"><span class="duz1">– Katil gözkapaklarının altında çalışmış. Kesici bir alet sokup optik siniri ve göz kaslarını kesmiş, ardından gözleri çıkarmış. Sonra da özenle çalışarak, gözyuvalarının içini kazımış.</span></p>

    <p class="duz" xml:lang="tr"><span class="duz1">– Kurban bu operasyon sırasında ölmüş müydü?</span></p>

    <p class="duz" xml:lang="tr"><span class="duz1">– Bilemem. Yine de bu bölgede gördüğüm kanama belirtileri, Caillois’nın hâlâ hayatta olduğunun kanıtı olarak düşünülebilir.</span></p>

    <p class="duz" xml:lang="tr"><span class="duz1">Bu sözleri bir sessizlik izledi. Barnes’ın yüzü bembeyazdı, Joisneau ise dehşetten buz kesmişti.</span></p>

    <p class="duz" xml:lang="tr"><span class="duz1">– Sonra? dedi Niémans, her geçen saniye daha da boğucu hale gelen sıkıntıyı gidermek istercesine.</span></p>

    <p class="duz" xml:lang="tr"><span class="duz1">– Sonra... kurban öldükten sonra, katil göz çukurlarına su doldurdu. Nehir suyu, sanırım. Sonra da gözkapaklarını özenle kapadı. Gözlerin herhangi bir saldırıya uğramamış gibi kapalı ve şiş olmalarının nedeni bu.</span></p>

    <p class="duz" xml:lang="tr"><span class="duz1">– Operasyona dönelim. Size göre, katilin cerrahî yeteneği var mı?</span></p>

    <p class="duz" xml:lang="tr"><span class="duz1">– Hayır. Olsa olsa çok yüzeysel bazı bilgileri olmuş olabilir. Tek söyleyeceğim, işkencede olduğu gibi, bu konuda da özenle çalıştığı.</span></p>

    <p class="duz" xml:lang="tr"><span class="duz1">– Nasıl aletler kullanmış? İşkence de kullandıklarını mı?</span></p>

    <p class="duz" xml:lang="tr"><span class="duz1">– En azından, aynı tip aletler.</span></p>

    <p class="duz" xml:lang="tr"><span class="duz1">– Hangi tip?</span></p>

    <p class="duz" xml:lang="tr"><span class="duz1">– Tıbbî aletler. Kesiciler, bisturiler.</span></p>

    <p class="duz" xml:lang="tr"><span class="duz1">Niémans doktorun karşısına dikildi.</span></p>

    <p class="duz" xml:lang="tr"><span class="duz1">– Bize söyleyecek başka bir şeyiniz yok mu? Bir belirti? Raporunuzu okuduktan sonra, izlenmesi gereken bir yön?</span></p>

    <p class="duz" xml:lang="tr"><span class="duz1">– Yok. Maalesef yok. Ceset kayadaki yarığa sıkıştırılmadan önce, büyük bir dikkatle yıkanmış. Bu yüzden cinayet yeri konusunda bir bilgi vermesi imkânsız. Katilin kimliği konusunda da. Tek bildiğimiz, katilin güçlü ve yetenekli biri olduğu. Hepsi bu kadar.</span></p>

    <p class="duz" xml:lang="tr"><span class="duz1">– Bu kadar, ama az, diye homurdandı Niémans.</span></p>

    <p class="duz" xml:lang="tr"><span class="duz1">Costes bir an tereddüt etti, sonra raporuna baktı:</span></p>

    <p class="duz" xml:lang="tr"><span class="duz1">– Hiç değinmediğimiz bir ayrıntı daha var... cinayetle ilgisi olamayacak bir ayrıntı.</span></p>

    <p class="duz" xml:lang="tr"><span class="duz1">Komiser doğruldu.</span></p>

    <p class="duz" xml:lang="tr"><span class="duz1">– Ne gibi?</span></p>

    <p class="duz" xml:lang="tr"><span class="duz1">– Rémy Caillois’nın parmak izi yok.</span></p>

    <p class="duz" xml:lang="tr"><span class="duz1">– Ne demek bu?</span></p>

    <p class="duz" xml:lang="tr"><span class="duz1">– Parmak uçları öylesine yıpranmış, o denli törpülenmiş ki, ne bir çizgi ne de bir iz kalmış. Belki de bir kazada yandı. Belki de yıllarca önce geçirdiği bir kazada.</span></p>

    <p class="duz" xml:lang="tr"><span class="duz1">Niémans, kaşlarını bir şey bilmediğini belirtmek için kaldıran Barnes’a baktı.</span></p>

    <p class="duz" xml:lang="tr"><span class="duz1">– Anlayacağız, diye homurdandı komiser.</span></p>

    <p class="duz" xml:lang="tr"><span class="duz1">Doktora parkasına değecek kadar yaklaştı.</span></p>

    <p class="duz" xml:lang="tr"><span class="duz1">– Bir profesyonel olarak, bu cinayet hakkında ne düşünüyorsunuz? Ne hissediyorsunuz? Böylesi bir işkence karşısında, hekim güdüleriniz ne diyor?</span></p>

    <p class="duz" xml:lang="tr"><span class="duz1">Costes gözlüklerini çıkarıp gözkapaklarını ovuşturdu. Gözlüklerini yeniden taktığında bakışları, cilalanmış gibi daha parlaktı. Sesi de daha kararlı:</span></p>

    <p class="duz" xml:lang="tr"><span class="duz1">– Katil karanlık bir ritüel izliyor. Kayanın yarığında, cenin pozisyonunda sonuçlanması gereken bir ritüel. Bütün bunlar çok kesin, çok düşünülmüş. Bence, gözlerin yuvalarından koparılmasının temel bir anlamı olmalı. Bir de su var. Gözkapaklarının altında, gözlerin yerini alan su. Sanki katil göz çukurlarını temizlemek, bir şeylerden arındırmak istermiş gibi. Göz çukurlarından aldığımız suyu inceliyoruz. Bilinmez tabiî. Belki de bir ipucu, bir belirti buluruz... Kimyasal bir belirti.</span></p>

    <p class="duz" xml:lang="tr"><span class="duz1">Niémans bu son cümleyi, belli belirsiz bir el hareketiyle karşıladı. Küçük göle yaptığı ziyaretten beri komiser de bunun bir katarsis töreni, bir arındırma olduğunu düşünüyordu. İki adam aynı yerde buluşuyorlardı. Gölün üzerinde bir yerde, pisliği temizlemek istemişti katil, belki de sadece kendi cinayetini.</span></p>

    <p class="duz" xml:lang="tr"><span class="duz1">Dakikalar geçti. Kimse hareket edemiyordu. Sonunda Niémans odanın kapısını açıp mırıldandı:</span></p>

    <p class="duz" xml:lang="tr"><span class="duz1">– Haydi işbaşına. Zaman daralıyor. Rémy Caillois’nın neyi itiraf etmek zorunda olduğunu bilmiyorum. Sadece, itirafının başka cinayetlere neden olmamasını diliyorum.</span></p>
  </div>
</body>
</html>