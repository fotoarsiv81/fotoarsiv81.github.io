<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>2.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x2">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">İkinci kısım</span></h1>

    <p class="duz" xml:lang="tr"><span class="duz1">Üç saat kadar sonra, Nanterre-Préfecture Mahallesi’nin çok yeni, çok simetrik sokaklarından birinde, İçişleri Bakanlığı Adlî Polis Merkezi binasında tek bir ışık yanıyordu. Karanlıkta oturan Antoine Rheims’in masasının hizasına kadar indirilmiş, yoğun ve parlak bir ışık. Karşısında, ışık halesinin hemen dışında, Pierre Niémans’ın uzun boylu silueti. Kesik kesik cümlelerle, Boulogne kovalamacası hakkında yazdığı raporu özetlemişti az önce. Rheims kuşkuyla sordu:</span></p>

    <p class="duz" xml:lang="tr"><span class="duz1">– Adam nasıl?</span></p>

    <p class="duz" xml:lang="tr"><span class="duz1">– İngiliz mi? Komada. Yüzünde bir sürü kırık. Hôtel-Dieu’yle az önce konuştum: yüzüne deri yaması yapacaklarmış.</span></p>

    <p class="duz" xml:lang="tr"><span class="duz1">– Ya kurbanı?</span></p>

    <p class="duz" xml:lang="tr"><span class="duz1">– Çevreyolunda, Molitor Kapısı’nın orada arabaların altında kalıp, kemikleri un ufak olmuş.</span></p>

    <p class="duz" xml:lang="tr"><span class="duz1">– Aman Tanrım! Neden?</span></p>

    <p class="duz" xml:lang="tr"><span class="duz1">– Holiganlar arası bir hesaplaşma. Arsenal taraftarlarının arasında, Chelsea Kulübü’nün adamları da varmış. Bıçaklı iki holigan kavgadan da yararlanarak, rakiplerini öldürmüş.</span></p>

    <p class="duz" xml:lang="tr"><span class="duz1">Rheims duyduklarına inanmıyormuşçasına dinliyordu. Kısa süren bir sessizlikten sonra sordu:</span></p>

    <p class="duz" xml:lang="tr"><span class="duz1">– Ya seninki? Onu bu hale sokanın bir at toynağı olduğundan emin misin?</span></p>

    <p class="duz" xml:lang="tr"><span class="duz1">Niémans cevap vermedi, pencereye döndü. Ayın tebeşirimsi ışığının altında, çevredeki evlerin cephelerini kaplayan tuhaf pastel motifler görünüyordu: Nanterre Parkı’nın koyu yeşil tepecikleri üzerinde süzülen bulutlar, gökkuşağı. Rheims’in sesi daha da yükseldi.</span></p>

    <p class="duz" xml:lang="tr"><span class="duz1">– Seni anlamıyorum, Pierre. Neden böyle pis işlere meraklısın? Statta denetim işi, gerçekten de...</span></p>

    <p class="duz" xml:lang="tr"><span class="duz1">Sesi giderek söndü. Niémans sessizliğini bozmamıştı.</span></p>

    <p class="duz" xml:lang="tr"><span class="duz1">– Artık yaşın da geçti, diye sürdürdü Rheims sözlerini. Üstelik uzmanlık alanın da farklı. Oysa anlaşmamız açıktı: bundan böyle sokak işi yok, şiddet yok.</span></p>

    <p class="duz" xml:lang="tr"><span class="duz1">– Sadede gel, Antoine. Beni neden çağırdın buraya, gecenin bir yarısında? Bana telefon ettiğinde, Parc-des-Princes’te olup bitenlerden haberli olman imkânsızdı. Öyleyse, neden?</span></p>

    <p class="duz" xml:lang="tr"><span class="duz1">Rheims’in gölgesi kıpırdamadı. Geniş omuzlu, kıvırcık gri saçlı, taş yüzlü bir adamdı. Fener bekçisi gibi. Bölüm başkanı olarak yıllardan beri ahlak polisi olarak bilinen kurumun bir üst birimini OCRTEH’i<a class="calibre1" href="#footnote-231-1" id="footnote-231-1-backlink">[1]</a> yönetiyordu. Niémans onu, bu büroya tıkılmasından çok önce, her ikisi de sokak polisiyken, yağmur altında devriye gezerlerken tanımıştı. Saçları alabros kesili başkomiser ellerini masaya dayayıp eğildi, sorusunu yineledi:</span></p>

    <p class="duz" xml:lang="tr"><span class="duz1">– Öyleyse neden?</span></p>

    <p class="duz" xml:lang="tr"><span class="duz1">Rheims soludu:</span></p>

    <p class="duz" xml:lang="tr"><span class="duz1">– Bir cinayet.</span></p>

    <p class="duz" xml:lang="tr"><span class="duz1">– Paris’te mi?</span></p>

    <p class="duz" xml:lang="tr"><span class="duz1">– Hayır, Guernon’da. İsère Bölgesi’nde, Grenoble yakınında küçük bir kent. Üniversite kenti.</span></p>

    <p class="duz" xml:lang="tr"><span class="duz1">Niémans bir iskemle kaptı, bölüm başkanının karşısına çöktü.</span></p>

    <p class="duz" xml:lang="tr"><span class="duz1">– Seni dinliyorum.</span></p>

    <p class="duz" xml:lang="tr"><span class="duz1">– Cesedi dün, akşama doğru buldular. Kampüsün içinden geçen bir nehre hâkim kayalıkların arasına gömülmüş bir şekilde. Bütün izler, manyakça işlenmiş bir cinayeti işaret ediyor.</span></p>

    <p class="duz" xml:lang="tr"><span class="duz1">– Ceset hakkında ne biliyorsun? Kadın cesedi mi?</span></p>

    <p class="duz" xml:lang="tr"><span class="duz1">– Hayır. Erkek. Genç biri. Anlaşılan, fakültenin kütüphanecisi. İşkence izleri var: çizikler, kırbaç izleri, yanıklar... bir de boğma girişimi olduğundan söz ettiler.</span></p>

    <p class="duz" xml:lang="tr"><span class="duz1">Niémans dirseklerini yazı masasına dayadı. Elindeki sigara tablasıyla oynuyordu.</span></p>

    <p class="duz" xml:lang="tr"><span class="duz1">– Bütün bunları bana neden anlatıyorsun?</span></p>

    <p class="duz" xml:lang="tr"><span class="duz1">– Seni oraya göndermeyi düşünüyorum da, ondan.</span></p>

    <p class="duz" xml:lang="tr"><span class="duz1">– Ne? Bu cinayet için mi? İyi ama, Grenoble Cinayet Masası’ndaki herifler katili bir haftaya kalmaz enseler ve...</span></p>

    <p class="duz" xml:lang="tr"><span class="duz1">– Pierre, salak rolü oynamaya kalkma. Bu cinayetin göründüğü kadar basit bir iş olmadığını sen de biliyorsun. Sorgu hâkimiyle konuştum. Bir uzman istedi.</span></p>

    <p class="duz" xml:lang="tr"><span class="duz1">– Ne uzmanı?</span></p>

    <p class="duz" xml:lang="tr"><span class="duz1">– Cinayet. Bir de ahlak konusu. Cinayetin ardında cinsel sebepler olmasından kuşkulanıyor. Neyse işte, ya da onun gibi bir şeyler.</span></p>

    <p class="duz" xml:lang="tr"><span class="duz1">Niémans boynunu ışığa doğru uzattı, ensesinde halojen lambanın sıcaklığını duydu.</span></p>

    <p class="duz" xml:lang="tr"><span class="duz1">– Antoine, bana her şeyi anlatmadın sanki.</span></p>

    <p class="duz" xml:lang="tr"><span class="duz1">– Sorgu Hâkimi Bernard Terpentes. Eski bir dost. O da, ben de Pireneler Bölgesi’nden geliyoruz. Tir tir titriyor, çakıyorsun değil mi? Meraklılardan, medyadan, bütün bu boklardan ödü kopuyor. Konuyu olabildiğince çabuk çözümlemek istiyor. Birkaç hafta sonra, okullar açılacak. O güne kadar, dosyayı kaldırmak gerek. Ne istiyorsun yani, anlayabilmen için bir de resim çizmemi mi?</span></p>

    <p class="duz" xml:lang="tr"><span class="duz1">Başkomiser kalktı, yine pencerenin yanına gitti. Sokak lambalarının ışıltılı tepeciklerine, parktaki koyu kubbelere baktı. Son saatlerin şiddeti hâlâ şakaklarında zonkluyordu: bıçak darbeleri, çevreyolu, Roland-Garros’taki kovalamaca. Belki bininci kez Rheims’in telefonunu, bir adamı öldürmesini önleyen telefonunu düşündü. Vicdanını gölgeleyen, onu kötü bir şey yapma sınırına getiren, zamanı ve mekânı yırtıp parçalayan o denetlenemez öfke nöbetlerini hatırladı.</span></p>

    <p class="duz" xml:lang="tr"><span class="duz1">– Ee? dedi Rheims.</span></p>

    <p class="duz" xml:lang="tr"><span class="duz1">Niémans döndü, pencerenin pervazına dayandı.</span></p>

    <p class="duz" xml:lang="tr"><span class="duz1">– Böylesi soruşturma yapmayalı dört yıl oldu. Bunu neden bana öneriyorsun?</span></p>

    <p class="duz" xml:lang="tr"><span class="duz1">– Güvenebileceğim birine ihtiyacım var. Tabiî merkezlerin, istedikleri adamın kolundan tutup Fransa’nın herhangi bir köşesine gönderme hakkına sahip olduklarını da biliyorsun (iri parmaklarıyla boşlukta piyano çalar gibi yaptı). Ben de iktidarımı kötüye kullanıyorum işte.</span></p>

    <p class="duz" xml:lang="tr"><span class="duz1">Başkomiser gülümsedi.</span></p>

    <p class="duz" xml:lang="tr"><span class="duz1">– Kurdu ininden çıkaracaksın, demek?</span></p>

    <p class="duz" xml:lang="tr"><span class="duz1">– Kurdu ininden çıkaracağım. Senin için, hava değişimi. Benim için, eski bir dosta yardım. Hiç olmazsa, orada bulunduğun süre boyunca, kimsenin yüzünü dağıtmazsın...</span></p>

    <p class="duz" xml:lang="tr"><span class="duz1">Rheims masanın üzerindeki fakstan, pırıl pırıl bir tomar kâğıt aldı.</span></p>

    <p class="duz" xml:lang="tr"><span class="duz1">– Jandarmanın ilk sonuçları. Alıyor musun, almıyor musun?</span></p>

    <p class="duz" xml:lang="tr"><span class="duz1">Niémans masaya doğru yürüdü, termal kağıdı elinde buruşturdu.</span></p>

    <p class="duz" xml:lang="tr"><span class="duz1">– Seni ararım. Hôtel-Dieu Hastanesi’nden haber almak için.</span></p>

    <p class="duz-ilk-paragraf" xml:lang="tr"><span class="duz1">Başkomiser zaman geçirmeden Trois-Fontanot Sokağı’ndan ayrılıp, dokuzuncu bölgede, La-Bruyère Sokağı’ndaki evine gitti. Neredeyse bomboş, titiz bir ev kadınının elinden çıkmış gibi cilalanıp parlatılmış parkeleriyle koskocaman bir daireydi. Bir duş aldı, yaralarıyla ilgilendi ve aynada kendini inceledi. Kemikli bir yüz, derin çizgiler. Alabros kesilmiş, gri ve parlak saçlar. Metal çerçeveli gözlükler. Niémans aynadaki görüntüsüne bakıp gülümsedi. Issız bir sokakta, böyle bir herifle karşılaşmak istemezdi doğrusu.</span></p>

    <p class="duz" xml:lang="tr"><span class="duz1">Bir spor çantasına birkaç parça giysi tıktı, gömlekler ile çorapların arasına Remington marka 12’lik pompalı tüfeğini, bir kutu kurşun ve Manhurin’i için bir</span> <span class="italik1">speedloader</span> <span class="duz1">sıkıştırdı. Sonra askılı takım elbise çantasının içine iki kat elbise ve arabesk desenli birkaç kravat yerleştirdi.</span></p>

    <p class="duz" xml:lang="tr"><span class="duz1">Porte de la Chapelle yolu üzerinde, Clichy Bulvarı’nda, bütün gece açık bir McDonald’s buldu. İkinci sıraya park ettiği arabasından gözünü ayırmadan, birbiri ardına iki Royal Cheese’i mideye indirdi. Sabahın üçüydü. Çiğ beyaz neonların ışığında, leş gibi salonu aşina hayaletler arşınlıyordu. Elbiseleri fazla bol birkaç zenci. Saçlarını Jamaika biçimi örmüş iki orospu. Uyuşturucu müptelaları, evsizler, ayyaşlar. Bir zamanlar ait olduğu o eski dünyanın, sokakların insanları. Parası iyi, saygın bir masa başı işi için terk etmek zorunda kaldığı dünyanın. Herhangi biri için, merkez bürolarına atanmak, terfi anlamına gelirdi kuşkusuz. Oysa Niémans kendini kızağa çekilmiş hissediyordu, altın yaldızlı bir kızak, ama yine de onurunun kırıldığını düşünüyordu. Bir kez daha çevresindeki şafak vakti yaratıklarına baktı. Bütün bu görüntüler, bir zamanlar avcı kılığında arşınladığı ormanının yaratıklarıydı.</span></p>

    <p class="duz" xml:lang="tr"><span class="duz1">Niémans otomobilini hiç durmadan, hız sınırlarına ve radarlara aldırmaksızın, farlarını söndürmeksizin sürdü. Saat sekiz olduğunda, otoyoldan ayrılıp Grenoble çıkışına giriyordu. Saint-Martin-d’Hères ve Saint-Martin-d’Uriage’dan geçti, Grand Pic de Belledonne’un eteğindeki Guernon’a doğru yol aldı. Dalgalana dalgalana ilerleyen S biçimi yolun kenarlarında sanayi bölgeleri ile çam ormanları birbirini izleyerek sıralanmıştı. Manzaranın sadece güzelliğiyle derin yalnızlığı maskeleyemediği her yerde olduğu gibi, burada da iç karartıcı bir sükûnet hâkimdi sanki.</span></p>

    <p class="duz" xml:lang="tr"><span class="duz1">Başkomiser üniversitenin yolunu belirten ilk trafik levhalarını gördü. Uzakta, yağmurlu sabah saatlerinin pamuğumsu aydınlığında, yüksek tepelerin zirveleri görünüyordu. Bir dönemeçten çıkarken, vadinin dibinde üniversiteyi gördü: büyük çağdaş yapılar, çıplak betondan yapılmış, hemen her taraftan çimenlerle çevrelenmiş bloklar. Niémans neredeyse küçük bir kent kadar büyümüş bir sanatoryum düşündü nedense.</span></p>

    <p class="duz" xml:lang="tr"><span class="duz1">Devlet yolundan çıkıp vadiye daldı. Batıda, gümüşümsü parıltılarıyla dağların karanlık böğrünü sıyırarak geçen, birbirlerine karışan dik nehirler gördü. Yavaşladı. Dimdik düşen, çalılıkların ardına saklanarak, hemen ötede bembeyaz ve pırıl pırıl, yeniden ortaya çıkan, sonra bir daha kaybolan bu buz gibi sulara dikkatle bakarken titredi...</span></p>

    <p class="duz" xml:lang="tr"><span class="duz1">Biraz dolambaçlı bir yoldan gitmeye karar verdi. Yoldan ayrıldı, sabah çiğinin ıslattığı köknar ve karaçam ağaçlarının oluşturduğu kubbenin altındaki patikaya saptı, patikanın sonunda, kapkara yüksek duvarlarla çevrilmiş uzun bir ova gördü.</span></p>

    <p class="duz" xml:lang="tr"><span class="duz1">Durdu. Arabadan inip dürbününe uzandı. Uzun uzun çevreyi inceledi; nehri gözden kaybetmişti. Bir süre sonra, vadinin çukuruna ulaşan suların, kayalık duvarın hemen ardında aktığını anladı. Dikkatli bakınca, bazı V biçimli kayaların arasından, nehri görebiliyordu zaten.</span></p>

    <p class="duz" xml:lang="tr"><span class="duz1">Birden, başka bir ayrıntı dikkatini çekti, dürbününü o yöne çevirdi. Evet, yanılmamıştı. Arabasına döndü, çalıştırıp hızla eski sel yatağına doğru ilerledi. Kayaların arasındaki boşluktan, jandarmaya özel, sarı floresan şeridi görmüştü:</span></p>

    <p class="duz-son-paragraf" xml:lang="tr"><span class="duz1">“GEÇMEK YASAKTIR.”</span></p>

    <div class="generated-style">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">İnsan Kaçakçılığını Önleme Merkezi. (ç.n.)</span></p>
    </div>
  </div>
</body>
</html>