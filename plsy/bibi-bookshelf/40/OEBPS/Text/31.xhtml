<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>31.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x31">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Otuz birinci kısım</span></h1>

    <p class="duz" xml:lang="tr"><span class="duz1">Başını öne eğmiş, başlığı tüm yüz hatlarını gizliyordu. Karim karşısındakinin yüzünü göremeyeceğini anladı, kafasında bir ışık yandı. Belki de rahibe ile küçük çocuğun yüzünde akrabalıklarını kanıtlayan ortak bir işaret vardı. Belki de rahibe ile çocuk ana oğuldu. Bu düşünce aklını öylesine kurcaladı ki, rahibenin ilk sözlerini anlayamadı bile.</span></p>

    <p class="duz" xml:lang="tr"><span class="duz1">– Ne dediniz? diye kekeledi.</span></p>

    <p class="duz" xml:lang="tr"><span class="duz1">– Sizden ne istediğinizi sordum.</span></p>

    <p class="duz" xml:lang="tr"><span class="duz1">Ses ciddi, ama yumuşaktı. Kemanın tellerini gıdıklayan yayın kılları gibi.</span></p>

    <p class="duz" xml:lang="tr"><span class="duz1">– Rahibe Andrée, polis teğmeniyim. Size Jude’ü sormaya geldim.</span></p>

    <p class="duz" xml:lang="tr"><span class="duz1">Siyah başlık kıpırdamadı.</span></p>

    <p class="duz" xml:lang="tr"><span class="duz1">– Bundan on dört yıl önce, diye sürdürdü sözlerini Karim, Sarzac adlı küçük bir kentte, küçük bir çocukla, Jude İtero’yla ilgili bütün fotoğrafları çaldınız ya da yok ettiniz. Cahors’da, bir fotoğrafçıya rüşvet verdiniz. Çocukları kandırdınız. Yangınlar çıkarıp, hırsızlıklar yaptınız. Bütün bunlar, birkaç fotoğrafın üzerindeki bir yüzü silmek için. Neden?</span></p>

    <p class="duz" xml:lang="tr"><span class="duz1">Rahibe hareketsizdi. Başlığının kıvrımı bir hiçlik kemeri oluşturuyordu.</span></p>

    <p class="duz" xml:lang="tr"><span class="duz1">– Emirleri yerine getiriyordum, dedi sonunda.</span></p>

    <p class="duz" xml:lang="tr"><span class="duz1">– Emirleri mi? Kimin emirlerini?</span></p>

    <p class="duz" xml:lang="tr"><span class="duz1">– Çocuğun annesinin.</span></p>

    <p class="duz" xml:lang="tr"><span class="duz1">Karim vücuduna batan binlerce iğneyi hissetti. Kadının doğru söylediğinden emindi. Bir saniyede rahibe/anne/oğul varsayımını terk etti.</span></p>

    <p class="duz" xml:lang="tr"><span class="duz1">Rahibe Karim’le arasındaki tahta parmaklığı açtı. Karim’in önünden geçti, kararlı adımlarla hasır iskemlelere doğru yürüdü. Bir sütunun dibinde, dua iskemlesinin üzerine, kafası eğik, diz çöktü. Karim bir üst sıraya geçip, rahibenin karşısına oturdu. Örülmüş hasır, kül, tütsü kokusu çevresini sardı.</span></p>

    <p class="duz" xml:lang="tr"><span class="duz1">– Sizi dinliyorum, dedi, gözlerini yüzün yerindeki gölge lekesine dikerek.</span></p>

    <p class="duz" xml:lang="tr"><span class="duz1">– Bir pazar akşamı, temmuz 1982’de bir pazar akşamı beni buldu.</span></p>

    <p class="duz" xml:lang="tr"><span class="duz1">– Onu tanıyor muydunuz?</span></p>

    <p class="duz" xml:lang="tr"><span class="duz1">– Hayır. Burada görüştük. Yüzünü görmedim bile. Bana ne adını verdi, ne de kendiyle ilgili başka bir bilgi. Sadece bana ihtiyacı olduğunu söyledi. Çok özel bir iş için... Oğlunun okul fotoğraflarını yok etmemi istiyordu. Yüzüyle ilgili tüm izleri silmek istiyordu.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Deliydi.</span></p>

    <p class="duz" xml:lang="tr"><span class="duz1">– Lütfen. Başka bir açıklaması olmalı.</span></p>

    <p class="duz" xml:lang="tr"><span class="duz1">– Çocuğunun iblislerce izlendiğini söylüyordu.</span></p>

    <p class="duz" xml:lang="tr"><span class="duz1">– İblisler mi?</span></p>

    <p class="duz" xml:lang="tr"><span class="duz1">– Söylediği söz, buydu. Onun yüzünü aradıklarını söyledi...</span></p>

    <p class="duz" xml:lang="tr"><span class="duz1">– Başka hiçbir açıklama yapmadı mı?</span></p>

    <p class="duz" xml:lang="tr"><span class="duz1">– Hayır. Oğlunun lanetli olduğuna inanıyordu. Yüzünün iblislerin lanetini yansıtan bir kanıt olduğuna. Oğluyla birlikte laneti iki yıl geciktirdiklerini, ne var ki kaderin onları yakaladığını, iblislerin çevrelerini sardığını söylüyordu. Sözlerinin hiçbir anlamı yoktu. Bir çılgındı. Çıldırmıştı.</span></p>

    <p class="duz" xml:lang="tr"><span class="duz1">Karim Rahibe Andrée’nin hiçbir sözünü kaçırmadı. Bu “kanıt” sözcüğünün ne anlama geldiğini henüz anlamıyordu, ama gerçek apaçıktı. İki yıllık geciktirme, Sarzac’ta gerçek gizlilik içinde geçen iki yılı tanımlıyordu. Öyleyse, ana oğul nereden gelmişlerdi?</span></p>

    <p class="duz" xml:lang="tr"><span class="duz1">– Küçük Jude tehlikeli yaratıkların tehdidi altında yaşıyorsa, böyle bir görevi herkesin kolayca tanıyacağı bir rahibeye vermenin anlamı var mı?</span></p>

    <p class="duz" xml:lang="tr"><span class="duz1">Kadın cevap vermedi.</span></p>

    <p class="duz" xml:lang="tr"><span class="duz1">– Lütfen Rahibe Andrée, diye mırıldandı Karim.</span></p>

    <p class="duz" xml:lang="tr"><span class="duz1">– Çocuğunu saklamak için elinden geleni yaptığını, ama iblislerin daha güçlü çıktıklarını söylüyordu. Bundan böyle, yüzüne büyü yapmaktan başka bir yol olmadığına inanıyordu.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Anlattığına bakılırsa, fotoğrafları bulup, yakmak görevi bana düşermiş. Böyle bir görev, büyüyle aynı değerde olurmuş. Böylelikle, çocuğun yüzünü özgürlüğüne kavuşturmuş olurmuşum.</span></p>

    <p class="duz" xml:lang="tr"><span class="duz1">– Rahibe, hiçbir şey anlamadım.</span></p>

    <p class="duz" xml:lang="tr"><span class="duz1">– Size kadının deli olduğunu söyledim ya.</span></p>

    <p class="duz" xml:lang="tr"><span class="duz1">– İyi de, neden siz? Bakın, manastır Sarzac’tan iki yüz kilometre uzakta!</span></p>

    <p class="duz" xml:lang="tr"><span class="duz1">Rahibe uzunca bir süre sessiz kaldı, sonra:</span></p>

    <p class="duz" xml:lang="tr"><span class="duz1">– Beni aradı. Beni seçmişti.</span></p>

    <p class="duz" xml:lang="tr"><span class="duz1">– Ne demek istiyorsunuz?</span></p>

    <p class="duz" xml:lang="tr"><span class="duz1">– Ben hep Karmelit değildim. İçimde bu Tanrı’ya yönelim duygusu uyanmadan önce, anneydim. Kocamı ve küçük oğlumu terk etmek zorunda kaldım. Kadın, belki de bu nedenle, isteğine olumlu cevap vereceğimi düşünmüş olmalı. Haklıydı.</span></p>

    <p class="duz" xml:lang="tr"><span class="duz1">Karim gözlerini hâlâ karanlık yüzden ayırmıyordu.</span></p>

    <p class="duz" xml:lang="tr"><span class="duz1">– Bana tüm bildiklerinizi anlatmıyorsunuz. Eğer bu kadının deli olduğunu düşündüyseniz, neden isteğini yerine getirdiniz, emrine uydunuz? Birkaç fotoğraf uğruna, neden yüzlerce kilometre yol teptiniz? Neden yalan söylediniz, çaldınız, yok ettiniz? Neden?</span></p>

    <p class="duz" xml:lang="tr"><span class="duz1">– Çocuk için. Kadının bütün deliliğine, söylediklerinin katıksız saçmalığına rağmen, ben... çocuğun tehlikede olduğunu hissediyordum. Ona yardım etmenin tek yolu da, annesinin isteğini yerine getirmekti. Sadece o fırtınayı sakinleştirmek için de olsa.</span></p>

    <p class="duz" xml:lang="tr"><span class="duz1">Abdouf yutkundu. Vücudundaki iğneler daha güçlü batıyordu şimdi. Yaklaştı ve en sakinleştirici sesiyle konuştu.</span></p>

    <p class="duz" xml:lang="tr"><span class="duz1">– Bana anneyi anlatın biraz. Fizik olarak, neye benziyordu?</span></p>

    <p class="duz" xml:lang="tr"><span class="duz1">– Çok iri, çok güçlüydü. En az bir seksen falan olmalı. Geniş omuzlu. Yüzünü hiç görmedim, ama siyah ve dalgalı saçları olduğunu hatırlıyorum. Gözlük takıyordu tabiî, büyük çerçeveli gözlüklerden. Hep siyahlar giyiyordu. Pamuklu ya da yünlü kazaklar...</span></p>

    <p class="duz" xml:lang="tr"><span class="duz1">– Ya Jude’ün babası? Ondan hiç söz etmedi mi?</span></p>

    <p class="duz" xml:lang="tr"><span class="duz1">– Hayır, hiç.</span></p>

    <p class="duz" xml:lang="tr"><span class="duz1">Karim dua iskemlesinin tahtasına yapışıp, daha da eğildi. Kadın içgüdüyle geri çekildi:</span></p>

    <p class="duz" xml:lang="tr"><span class="duz1">– Buraya kaç kez geldi?</span></p>

    <p class="duz" xml:lang="tr"><span class="duz1">– Dört ya da beş. Hep pazarları. Sabah. Bana bir isim ve adres listesi verdi: fotoğrafçı, fotoğrafların bulunduğu aileler. Hafta boyunca, resimleri aramaya çabalıyordum. Aileleri buluyordum. Yalan söylüyordum. Çalıyordum. Bana verdiği parayla fotoğrafçıyı kandırdım...</span></p>

    <p class="duz" xml:lang="tr"><span class="duz1">– Sonra fotoğrafları ona mı veriyordunuz?</span></p>

    <p class="duz" xml:lang="tr"><span class="duz1">– Hayır. Söyledim size, o fotoğrafları benim yakmamı istiyordu... Geldiğinde, sadece listedeki isimleri silmekle yetiniyordu... Bütün isimler çizildiğinde... sakinleştiğini hissettim. Sonra kayboldu, bir daha hiç görünmedi. Ben de karanlıklara daldım. Karanlığı, yalnızlığı seçtim. Sadece Tanrı’nın bakışına dayanabilirim. O günden beri, küçük çocuk için dua etmediğim tek bir an bile olmadı. Ben...</span></p>

    <p class="duz" xml:lang="tr"><span class="duz1">Birden durakladı, dolaylı bir gerçeği anlamıştı.</span></p>

    <p class="duz" xml:lang="tr"><span class="duz1">– Neden buraya geldiniz? Bu soruşturma neden? Tanrım, Jude’e bir şey...</span></p>

    <p class="duz" xml:lang="tr"><span class="duz1">Karim kalktı. Tütsü kokuları genzini yakıyordu. Ağzı açık, gürültüyle soluk aldığını fark etti. Yutkundu, sonra Rahibe Andrée’nin oturduğu tarafa bir baktı.</span></p>

    <p class="duz" xml:lang="tr"><span class="duz1">– Yapmanız gerekeni yaptınız, dedi boğuk bir sesle. Ama hiçbir işe yaramadı. Bir ay sonra, küçük çocuk öldü. Nasıl öldü, bilmiyorum. Ama o kadın, sandığınız kadar deli değildi. Üstelik Jude’ün mezarı dün akşam saldırıya uğradı, Sarzac’ta. O saldırıyı yapanların, kadının bir zamanlar korktuğu o iblisler olduğundan eminim şimdi. O kadın bir kâbusun içinde yaşıyordu, Rahibe. Kâbus az önce bitti.</span></p>

    <p class="duz" xml:lang="tr"><span class="duz1">Rahibe başı eğik, inledi. Başlığı siyah ve beyaz ipekten yamaçlar gibi dökülüyordu. Karim giderek güçlenen bir sesle devam etti. Hırıltılı sesi kilisenin içini kaplarken, kimin için konuştuğunu bilmediğini anladı: rahibe için mi, kendi için mi yoksa Jude için mi?..</span></p>

    <p class="duz" xml:lang="tr"><span class="duz1">– Ben deneyimsiz bir polis memuruyum, Rahibe. Bir serseriyim ve tek başıma ilerliyorum. Ama bir bakımdan, dün geceki itler, daha kötü bir duruma düşemezlerdi. (Yine dua iskemlesine yapıştı.) Çünkü o küçük çocuğa bir söz verdim, anladınız mı? Çünkü hiçbir yerden gelmiyorum, beni durdurabilecek kimse de yok. Kendi bayrağım için yarışıyorum, anladınız mı? Kendi bayrağım!</span></p>

    <p class="duz" xml:lang="tr"><span class="duz1">Polis teğmeni eğildi. Parmaklarının arasındaki ahşabın çatırdadığını duydu.</span></p>

    <p class="duz" xml:lang="tr"><span class="duz1">– Şimdi, düşünmenin tam sırası, Rahibe. Beni doğru yönlendirmek için bir şey, herhangi bir şey bulun. Jude’ün annesinin izini sürmem gerek.</span></p>

    <p class="duz" xml:lang="tr"><span class="duz1">Başı hâlâ eğik rahibe, kafasıyla reddetti.</span></p>

    <p class="duz" xml:lang="tr"><span class="duz1">– Hiçbir şey bilmiyorum.</span></p>

    <p class="duz" xml:lang="tr"><span class="duz1">– Düşünün! O kadın nerede olabilir? Sarzac’tan sonra nereye gitti? Her şeyden önce, nereden geldi? Soruşturmayı sürdürmeme yarayacak bir ayrıntı, bir ipucu verin bana!</span></p>

    <p class="duz" xml:lang="tr"><span class="duz1">Rahibe Andrée hıçkırıklarını dizginlemeye çalıştı.</span></p>

    <p class="duz" xml:lang="tr"><span class="duz1">– Galiba... galiba onunla birlikte geliyordu.</span></p>

    <p class="duz" xml:lang="tr"><span class="duz1">– Onunla mı?</span></p>

    <p class="duz" xml:lang="tr"><span class="duz1">– Çocukla.</span></p>

    <p class="duz" xml:lang="tr"><span class="duz1">– Onu gördünüz mü?</span></p>

    <p class="duz" xml:lang="tr"><span class="duz1">– Hayır. Onu şehirde, garın yanındaki lunaparka bırakıyordu. Lunapark hâlâ orada, ama gidip orayı işletenleri görecek cesaretim olmadı hiç. Belki de içlerinde küçük çocuğu hatırlayan biri çıkar... Bildiğim tek şey, bu...</span></p>

    <p class="duz" xml:lang="tr"><span class="duz1">– Teşekkürler Rahibe.</span></p>

    <p class="duz" xml:lang="tr"><span class="duz1">Karim koşar adımla çıktı. Geniş avluda, demir ökçeli ayakkabıları cam üzerinde yürüyormuşçasına gıcırdadı. Buz gibi havada, bir paratoner gibi dimdik durdu, gözlerini gökyüzüne çevirdi. Dudakları kaygıyla aralandı:</span></p>

    <p class="duz" xml:lang="tr"><span class="duz1">– Allah kahretsin, ama neredeyim ben... Neredeyim?</span></p>
  </div>
</body>
</html>