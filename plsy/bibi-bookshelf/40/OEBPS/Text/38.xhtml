<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>38.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x38">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Otuz sekizinci kısım</span></h1>

    <p class="duz" xml:lang="tr"><span class="duz1">İki polis dönüş yolu üzerinde, N56 karayolu kenarında bir kamyoncu lokantasına girip, birer kahve içtiler. Biraz uzakta jandarmaların karayolu üzerinde kurdukları barikat, dönen ışıkların otomobillerin camlarında yansıması görülüyordu.</span></p>

    <p class="duz" xml:lang="tr"><span class="duz1">Niémans, nereden çıkıp geldiği bilinmeyen, soruşturması birden Guernon’daki cinayetlerin üzerine odaklanan, aceleci Abdouf’un anlaşılmaz konuşmasını dinledi. Zaten genç Mağriplinin öyküsünün anlaşılır bir yanı yoktu. Gizemli bir anne ile onun kaçış öyküsünden, erkek kıyafetine sokulmuş küçük bir kızdan, tehlikeli bir kanıt olarak gördükleri için, çocuğun yüzünü yok etmek isteyen iblislerden söz ediyordu. Bütün bunlar, uzun bir sayıklama nöbetinden başka bir şey olmayabilirdi ama bir farkla: Sarzac’lı genç teğmen, Philippe Sertys’in pazarı pazartesine bağlayan gece Lot Bölgesi’nde bir mezara saldırdığının kanıtını getiriyordu.</span></p>

    <p class="duz" xml:lang="tr"><span class="duz1">Bu bilgi de son derecede önemliydi.</span></p>

    <p class="duz" xml:lang="tr"><span class="duz1">Philippe Sertys –kuşkusuz– bir mezar saldırganıydı. Evet, mezarlık yakınında bulunan parçalar henüz Lada’nın üzerindeki lastiklerden alınan örneklerle karşılaştırılmamıştı. Ama eğer örnekler Mağriplinin kuşkularını haklı çıkarırsa, işte o zaman Niémans ilk kez elindeki maktulün suçlu olduğunun kanıtını bulmuş olacaktı.</span></p>

    <p class="duz" xml:lang="tr"><span class="duz1">Öte yandan, Abdouf’un diğer anlattıklarının kendi soruşturmasıyla nasıl bir ilgisi olabileceğini kestirememişti; “İblisler”den kaçan anne ile küçük kızı masalı. Niémans, Karim’e sordu:</span></p>

    <p class="duz" xml:lang="tr"><span class="duz1">– Sen nasıl bir sonuç çıkarıyorsun?</span></p>

    <p class="duz" xml:lang="tr"><span class="duz1">Genç Mağripli sinirli sinirli bir kesmeşekerle oynuyordu:</span></p>

    <p class="duz" xml:lang="tr"><span class="duz1">– İblislerin dün gece, henüz çıkaramadığım bir nedenle uyandıklarını, Sertys’in de bizim Sarzac’a gelerek, 1982’deki kaçışla ilgili bir konuyu araştırmak için hem okulu hem de mezarlığı ziyaret ettiğini düşünüyorum.</span></p>

    <p class="duz" xml:lang="tr"><span class="duz1">– Sana göre Sertys o iblislerden biri mi?</span></p>

    <p class="duz" xml:lang="tr"><span class="duz1">– Kesinlikle.</span></p>

    <p class="duz" xml:lang="tr"><span class="duz1">– Saçma, dedi Niémans. 1982’de Philippe Sertys on iki yaşındaydı. Bir yumurcağın bir anneyi dehşete düşürüp Fransa’yı dar edeceğine inanabiliyor musun?</span></p>

    <p class="duz" xml:lang="tr"><span class="duz1">Karim Abdouf’un yüzü karardı.</span></p>

    <p class="duz" xml:lang="tr"><span class="duz1">– Biliyorum. Her şey yerli yerine oturmuyor henüz.</span></p>

    <p class="duz" xml:lang="tr"><span class="duz1">Niémans gülümsedi ve ikinci bir kahve ısmarladı. Karim’in bütün söylediklerine inanıp inanmama konusunda karar vermemişti daha. Üstelik saçları örgülü, standart olmayan bir tabanca taşıyan, her haliyle çalıntı olduğu belli bir Audi kullanan bir seksen beşlik bir rastaya güvenip güvenemeyeceğinden de emin değildi. Ne var ki Karim’in öyküsü, kendi varsayımından, kurbanların da suçlu olduğu görüşünden daha çılgın değildi en azından. Üstelik bu genç Mağriplide insanı etkileyen aşırı bir istek, bulaşıcı bir coşku vardı.</span></p>

    <p class="duz" xml:lang="tr"><span class="duz1">Sonunda, ona güvenmeye karar verdi. Karim’in tüm dosyayı inceleyebilmesi için, üniversitedeki kişisel bürosunun anahtarını verdi, sonra da soruşturmasının gizli bölümünü anlattı.</span></p>

    <p class="duz" xml:lang="tr"><span class="duz1">Boğuk bir sesle, Komiser Niémans, düşüncelerini açıkladı: kurbanlar da suçluydu, katil bir ya da birçok olayın intikamını alıyordu. Varsayımını destekleyen küçük kanıtları anlattı. Rémy Caillois’nın şizofrenisini ve hoyratlığını. Philippe Sertys’in antreposunu ve not defterini. Niémans bu tuhaf sözlerin anlamını açıklayamamakla birlikte “kızıl nehirlerden” de söz etti, sonra son durumu özetledi: ceset yeni bir mesaj içerebileceğinden, ikinci otopsinin sonucunu beklenecek.</span></p>

    <p class="duz" xml:lang="tr"><span class="duz1">Bir de bölgeye sallandırılmış tüm oltalardan, kesin bir sonuç alınabileceği konusundaki boş bir umuttan. Sesini daha da alçalttı, Éric Joisneau’dan söz ederek, endişelerini genç rastayla paylaşmaya çalıştı.</span></p>

    <p class="duz" xml:lang="tr"><span class="duz1">Abdouf, teğmenin kaybolmasıyla ilgili sorular sordu; Joisneau’nun kaybolması konusuna büyük bir ilgi gösteriyor gibiydi. Soru sorma sırası Niémans’taydı şimdi:</span></p>

    <p class="duz" xml:lang="tr"><span class="duz1">– Bu konuda bir fikrin mi var yoksa?</span></p>

    <p class="duz" xml:lang="tr"><span class="duz1">Genç polis yorgun bir halde gülümsedi:</span></p>

    <p class="duz" xml:lang="tr"><span class="duz1">– Sizinkinden farklı değil, Komiser. Adamınızın başının derde girdiğini düşünüyorum. Parmağını önemli bir konuya bastı, sizi etkilemek için işi kendi başına halletmeye kalktı. Bana kalırsa, çok önemli bir şey buldu, ama bulduğu elinde patladı. Umarım yanılıyorumdur, ama sizin Joisneau belki de katilin kimliğini tespit etti, bu da belki de kendi hayatına mal oldu.</span></p>

    <p class="duz" xml:lang="tr"><span class="duz1">Bir an durakladı. Niémans gözlerini uzaktaki yol ışıklarına dikmişti. İtiraf etmese de, kütüphanede uyandığından beri, bu endişeyi paylaşıyordu. Karim konuşmasını sürdürdü:</span></p>

    <p class="duz" xml:lang="tr"><span class="duz1">– İkiyüzlü olduğumu sanmayın sakın Komiser. Bu sabahtan beri, kâbustan kâbusa atlıyorum. Şimdi de kendimi burada, Guernon’da, kurbanlarının gözlerini çıkaran bir katille karşı karşıya buluyorum. Sizin, yüzünü afişlerde gördüğüm büyük Fransız polisi Pierre Niémans’ın karşısında otururken. Oysa siz bile bu kahrolası delikte, en az benim kadar şaşkın görünüyorsunuz... O zaman, artık hiçbir şeye şaşırmamaya karar veriyor insan. Bana sorarsanız, bu cinayetler benim soruşturduğum konuyla doğrudan ilgili, ben de işin sonuna kadar gitmeye hazırım.</span></p>

    <p class="duz" xml:lang="tr"><span class="duz1">İki polis lokantadan çıktı.</span></p>

    <p class="duz" xml:lang="tr"><span class="duz1">Geceyarısı yakınlaşmıştı. Havada hafif bir pus vardı. Uzakta, jandarma barikatı hâlâ yağmura meydan okuyordu. Sürücüler geçebilmek için, sabırla bekliyorlardı. İçlerinden bazıları kafalarını aralık camdan çıkarıyor, sağanağın altında parlayan makineli tüfeklere endişeli bakışlar fırlatıyorlardı.</span></p>

    <p class="duz" xml:lang="tr"><span class="duz1">Komiser ani bir refleksle mesaj cihazının ekranına baktı. Costes’tan bir çağrı vardı. Zaman geçirmeden adlî tıp yetkilisini aradı.</span></p>

    <p class="duz" xml:lang="tr"><span class="duz1">– Ne var? Otopsiyi tamamladın mı?</span></p>

    <p class="duz" xml:lang="tr"><span class="duz1">– Tam değil, ama size bir şey göstermek istiyorum. Burada, hastanede.</span></p>

    <p class="duz" xml:lang="tr"><span class="duz1">– Telefonda anlatamaz mısın?</span></p>

    <p class="duz" xml:lang="tr"><span class="duz1">– Hayır. Öteki analiz sonuçlarının da gelmesini bekliyorum. Gelin. Siz gelene kadar, hazır olurum.</span></p>

    <p class="duz" xml:lang="tr"><span class="duz1">Niémans telefonu kapattı.</span></p>

    <p class="duz" xml:lang="tr"><span class="duz1">– Yeni bir gelişme mi? diye sordu Karim.</span></p>

    <p class="duz" xml:lang="tr"><span class="duz1">– Belki. Gidip adlî tabibi görmem gerekiyor. Ya sen?</span></p>

    <p class="duz" xml:lang="tr"><span class="duz1">– Ben, Philippe Sertys’i sorguya çekmeye gelmiştim. Sertys öldü. Ben de bir sonraki etaba geçiyorum.</span></p>

    <p class="duz" xml:lang="tr"><span class="duz1">– Hangi etap?</span></p>

    <p class="duz" xml:lang="tr"><span class="duz1">– Judith’in babasının ölüm nedenlerini araştırmak. Burada, Guernon’da öldü; iblislerimin bu ölümde önemli rol oynadıklarından hemen hemen eminim.</span></p>

    <p class="duz" xml:lang="tr"><span class="duz1">– Ne düşünüyorsun? Cinayet mi?</span></p>

    <p class="duz" xml:lang="tr"><span class="duz1">– Neden olmasın?</span></p>

    <p class="duz" xml:lang="tr"><span class="duz1">Niémans başını kuşkuyla salladı.</span></p>

    <p class="duz" xml:lang="tr"><span class="duz1">– Bütün jandarma ve karakol arşivlerini taradım. Son yirmi beş yıl boyunca çıkan olaylara baktım. Dediğin gibi bir cinayetin gölgesine bile rastlamadım. Tekrar ediyorum, bunlar olurken Sertys on iki yaşında bir...</span></p>

    <p class="duz" xml:lang="tr"><span class="duz1">– Göreceğiz, bakalım. Her ne hal ise, o ölümle kurbanlarınızdan biri ya da diğerinin adı arasında bir bağ bulacağımdan eminim.</span></p>

    <p class="duz" xml:lang="tr"><span class="duz1">– Nereden başlayacaksın?</span></p>

    <p class="duz" xml:lang="tr"><span class="duz1">– Mezarlıktan. (Karim gülümsedi.) Uzmanlık alanım oldu. Gerçek ikinci dünya. Sylvain Hérault’nun gerçekten Guernon’da gömüldüğünden emin olmak istiyorum. Daha önce Taverlay’le temasa geçtim ve Fabienne ile Sylvain Hérault’nun biricik kızı Judith Hérault’nun doğum izine rastladım. 1972’de doğmuş, burada, Guernon Hastanesi’nde. Doğum kâğıdı tamam. Geriye ölümünki kalıyor.</span></p>

    <p class="duz" xml:lang="tr"><span class="duz1">Niémans, çağrı cihazı ile cep telefonunun numaralarını uzattı.</span></p>

    <p class="duz" xml:lang="tr"><span class="duz1">– Gizli bilgiler için çağrı cihazını kullan.</span></p>

    <p class="duz" xml:lang="tr"><span class="duz1">Karim Abdouf küçük kâğıt parçasını cebine soktu, yarı ciddi, yarı alaycı bir tavırla konuştu:</span></p>

    <p class="duz" xml:lang="tr"><span class="duz1">– “Bir soruşturmada her olay, her tanık, içinde cinayetin gerçeklerinden birinin yansıdığı bir ayna gibidir...”</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Konferanslarınızı izledim Komiser, Polis Okulu’nda öğrenciyken.</span></p>

    <p class="duz" xml:lang="tr"><span class="duz1">– Ee?</span></p>

    <p class="duz" xml:lang="tr"><span class="duz1">Karim ceketinin yakalarını kaldırdı.</span></p>

    <p class="duz" xml:lang="tr"><span class="duz1">– Ee’si, ayna konusu işte bu iki soruşturma bu konuda çok önemli.</span></p>

    <p class="duz" xml:lang="tr"><span class="duz1">Ellerini avuç içleri birbirlerine bakacak biçimde karşı karşıya getirdi ve karşılıklı oynatmaya başladı.</span></p>

    <p class="duz" xml:lang="tr"><span class="duz1">– Her iki ayna da birbirinin içine yansıyor, anladınız mı? Kör açılardan birinde de, kahrolası katil bizi bekliyor.</span></p>

    <p class="duz" xml:lang="tr"><span class="duz1">– Ya ben, ben sana nasıl ulaşacağım?</span></p>

    <p class="duz" xml:lang="tr"><span class="duz1">– Ben sizi ararım. Bir cep telefonu istemiştim, ama Sarzac’ın 1997 bütçesi isteğimi karşılayacak durumda değildi.</span></p>

    <p class="duz" xml:lang="tr"><span class="duz1">Genç polis bir Arap temennası vererek eğildi, bir bıçak kadar sessizce kayboldu.</span></p>

    <p class="duz" xml:lang="tr"><span class="duz1">Niémans arabasının yanına döndü. Bir su bulutu içinde harekete geçen parlak Audi’ye son bir kez baktı. Birden kendini daha yaşlı, daha yorgun hissetti. Sanki gece, yıllar ve belirsizlik tarafından törpülenmiş gibiydi. Gırtlağında bir boşluk tadı vardı. Yine de, daha güçlü olduğunu biliyordu; bir müttefiki vardı artık.</span></p>

    <p class="duz" xml:lang="tr"><span class="duz1">Hem de ne müttefik.</span></p>
  </div>
</body>
</html>