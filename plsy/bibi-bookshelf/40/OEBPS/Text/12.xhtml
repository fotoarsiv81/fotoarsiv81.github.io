<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>12.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x12">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On ikinci kısım</span></h1>

    <p class="duz" xml:lang="tr"><span class="duz1">Niémans ile Joisneau yeniden kütüphaneye gittiler. İçeri girmeden önce, komiser belli etmeden genç teğmenin yüzüne baktı; Joisneau’nun çizgileri karmakarışıktı. Niémans bir sporcu gibi soluyarak genç arkadaşının sırtına bir şaplak indirdi. Genç Éric pek rahatlamamış olsa da, gülümsemek zorunda hissetti kendini.</span></p>

    <p class="duz" xml:lang="tr"><span class="duz1">İki polis kitapların bulunduğu geniş odaya girdi. Sıkıntıları yüzlerinden okunan iki adlî polis memuru, gömleklerinin kollarını sıvamış bir sürü başka polisle birlikte kütüphaneyi işgal etmiş, gerçek bir arama yapıyorlardı. Önlerinde bloklar, sütunlar halinde dizilmiş yüzlerce kitap. Joisneau şaşkınlıkla sordu:</span></p>

    <p class="duz" xml:lang="tr"><span class="duz1">– Bu da ne?</span></p>

    <p class="duz" xml:lang="tr"><span class="duz1">Cevap memurların birinden geldi:</span></p>

    <p class="duz" xml:lang="tr"><span class="duz1">– Bize söyleneni yapıyoruz işte... Kötülükten, dinî törenlerden söz eden kitapları arıyoruz, hem...</span></p>

    <p class="duz" xml:lang="tr"><span class="duz1">Joisneau Niémans’a baktı. Operasyonun kararsız gidişinden rahatsız olmuş gibiydi. Memura dönüp bağırdı:</span></p>

    <p class="duz" xml:lang="tr"><span class="duz1">– İyi ama, size bilgisayardan yararlanmanızı söylemiştim! Raflardaki bütün kitapları aramanızı değil!</span></p>

    <p class="duz" xml:lang="tr"><span class="duz1">– Bilgisayar araştırması yaptık, önce başlıklara, sonra da konulara göre. Şimdi kitapları bir ipucu bulmak için tarıyoruz, cinayetle bazı benzerlikler bulmak için...</span></p>

    <p class="duz" xml:lang="tr"><span class="duz1">Niémans araya girdi:</span></p>

    <p class="duz" xml:lang="tr"><span class="duz1">– Yatılı öğrencilerden yardım istediniz mi?</span></p>

    <p class="duz" xml:lang="tr"><span class="duz1">Polis memuru keyifsizce cevap verdi:</span></p>

    <p class="duz" xml:lang="tr"><span class="duz1">– Onların hepsi kendini filozof sanıyor. Bizleri konuşmaya boğdular. İlki, kötülüğün bir burjuva kavramı olduğunu, bütün bunların toplumsal açıdan, özellikle de Marksizm açısından yeniden değerlendirilmesi gerektiğini anlattı. Onunla bir yere varamayacağımıza karar verdik. Bir ikincisi bize sınırdan, sınırın ötesine geçmekten dem vurdu. Ama sınırın bizim içimizde olduğunu ekledi... vicdanlarımızın daha üstün bir sansürcüyle durmadan pazarlık ettiğini... Neyse, bir şey anlamadık tabiî. Üçüncüsü bizi mutlak kavramına ve imkânsızın araştırılmasına yönlendirmek istedi... Amaç olarak ne iyide, ne de kötüde gerçekleşemeyecek mistik deneyimden bahsetti... Her neyse, kısacası anlatılanlardan bir şey çıkaramadık, Teğmen...</span></p>

    <p class="duz" xml:lang="tr"><span class="duz1">Niémans kahkahasını tutamadı.</span></p>

    <p class="duz" xml:lang="tr"><span class="duz1">– Sana söylemiştim, diye fısıldadı Joisneau’ya bakıp. Entellerden sakınmak gerek.</span></p>

    <p class="duz" xml:lang="tr"><span class="duz1">Sonra şaşkın polis memuruna döndü:</span></p>

    <p class="duz" xml:lang="tr"><span class="duz1">– Araştırmaya devam edin. Anahtar sözcükler “kötülük”, “şiddet”, “işkence” ve “ritüel”. Bunlara bir de “gözler”, “su” ve “arınma” kelimelerini ekleyin. Bilgisayardan yararlanın. Öncelikle böyle kitaplara başvuran, benzer konularda çalışan, örneğin doktoralarını bunun gibi alanlarda hazırlayan öğrencilerin adlarını bulun. Ana bilgisayarla çalışanınız kim?</span></p>

    <p class="duz" xml:lang="tr"><span class="duz1">Deri ceketinin altından omuzlarını oynatan, iri cüsseli biri ayağa kalktı:</span></p>

    <p class="duz" xml:lang="tr"><span class="duz1">– Ben, Komiser.</span></p>

    <p class="duz" xml:lang="tr"><span class="duz1">– Caillois’nın belgelerinde bir şey bulabildiniz mi?</span></p>

    <p class="duz" xml:lang="tr"><span class="duz1">– Hasar görmüş kitapların, ısmarlananların falan listeleri var. Kitaplara bakmak için gelen öğrencilerin, kitapların kütüphanedeki yerlerinin listeleri.</span></p>

    <p class="duz" xml:lang="tr"><span class="duz1">– Yerlerinin mi?</span></p>

    <p class="duz" xml:lang="tr"><span class="duz1">– Evet. Caillois’nın işi, kitapları yerlerine yerleştirmekti... (teğmen baş işaretiyle cam dolapları gösterdi) şu cam dolaplara. Hepsinin yerini programına kaydediyordu.</span></p>

    <p class="duz" xml:lang="tr"><span class="duz1">– Onun tez çalışmalarını bulabildiniz mi?</span></p>

    <p class="duz" xml:lang="tr"><span class="duz1">– Bulduk. Bin sayfalık bir belge. Antikçağ ve... (üzerine notlar karaladığı kâğıda göz attı) Olimpia. Olimpiyat Oyunlarından ve oyunların çevresinde düzenlenen kutsal törenlerden söz ediyor... Şu kadarını söyleyebilirim, oldukça ciddi bir şey.</span></p>

    <p class="duz" xml:lang="tr"><span class="duz1">– Bir çıkış alıp okuyun.</span></p>

    <p class="duz" xml:lang="tr"><span class="duz1">– Efendim?</span></p>

    <p class="duz" xml:lang="tr"><span class="duz1">Niémans alaycı bir tavırla ekledi:</span></p>

    <p class="duz" xml:lang="tr"><span class="duz1">– Çapraz okuyarak, tabiî.</span></p>

    <p class="duz" xml:lang="tr"><span class="duz1">Adamın şaşkınlığı yüzünden okunuyordu. Komiser ara vermeden ekledi:</span></p>

    <p class="duz" xml:lang="tr"><span class="duz1">– Bilgisayarda başka bir şey yok mu? Video oyunu? Elektronik posta kutusu?</span></p>

    <p class="duz" xml:lang="tr"><span class="duz1">Polis memuru başıyla hayır işareti yaptı. Niemans şaşırmamıştı. Caillois’nın sadece kitaplarla yaşadığı kanısındaydı. Profesyonel görevlerinde sadece tek bir eğlenceye yer veren katı bir kütüphaneci. O eğlence de tezini yazmaktı kuşkusuz. Böylesi bir ketuma ne itiraf ettirilebilirdi ki?</span></p>

    <p class="duz" xml:lang="tr"><span class="duz1">Pierre Niémans, Joisneau’ya baktı:</span></p>

    <p class="duz" xml:lang="tr"><span class="duz1">– Buraya gel. Soruşturman ne durumda, bilmek istiyorum.</span></p>

    <p class="duz" xml:lang="tr"><span class="duz1">İki yanı kitaplarla kaplı aralıklardan birine girdiler. Aralığın dibinde, bir kitap karıştıran kasketli bir sivil memur vardı. Komiser böyle bir sahne karşısında, ciddiyetini korumakta zorlandı. Teğmen bloknotunu çıkardı.</span></p>

    <p class="duz" xml:lang="tr"><span class="duz1">– Yatılılardan çoğunu, Caillois’nın kütüphanedeki meslektaşlarından ikisini sorguladım. Rémy fazla sevilmiyordu, ama en azından saygı görüyordu.</span></p>

    <p class="duz" xml:lang="tr"><span class="duz1">– Onu neden sevmiyorlar?</span></p>

    <p class="duz" xml:lang="tr"><span class="duz1">– Özel bir şey yok. Bana kalırsa, insanlara rahatsızlık veriyordu. İçine kapanık, esrarlı biri. Ötekilerle iletişim kurmak için hiçbir gayret göstermeyen biri. Bir bakıma, işine uygun bir davranış. (Joisneau çevreye şöyle bir baktı, ürkmüş gibiydi.) Düşünün bir... bu kütüphanede, bütün gün sessizliğini korumak zorunda kalmak...</span></p>

    <p class="duz" xml:lang="tr"><span class="duz1">– Babasından söz eden oldu mu?</span></p>

    <p class="duz" xml:lang="tr"><span class="duz1">– Onun da kütüphaneci olduğunu biliyor muydunuz? Evet, söz ettiler. Aynı tip. Ketum, ne düşündüğünü belli etmeyen. Bu günah çıkarma havasının uzun dönemde insanı etkilememesi imkânsız.</span></p>

    <p class="duz" xml:lang="tr"><span class="duz1">Niémans kitaplara yaslandı.</span></p>

    <p class="duz" xml:lang="tr"><span class="duz1">– Onun da dağda öldüğünü söylediler mi?</span></p>

    <p class="duz" xml:lang="tr"><span class="duz1">– Tabiî. Ama bu ölümün kuşkulu bir yanı yok. İhtiyar çığ altında kalıp...</span></p>

    <p class="duz" xml:lang="tr"><span class="duz1">– Biliyorum. Sana göre, Caillois’lardan, babadan ve oğuldan nefret eden biri olabilir mi?</span></p>

    <p class="duz" xml:lang="tr"><span class="duz1">– Komiser, maktul kütüphane raflarından kitap alıp getiriyor, fiş doldurup öğrencilere bir masa numarası veriyordu. Böyle bir adamın nasıl bir intikam duygusu yaratacağını düşünüyorsunuz? En son basımı vermediği için, bir öğrencinin öfkesini çekmiş olabilir mi?</span></p>

    <p class="duz" xml:lang="tr"><span class="duz1">– Peki. Dağcılık konusunda?</span></p>

    <p class="duz" xml:lang="tr"><span class="duz1">Joisneau yine bloknotuna baktı.</span></p>

    <p class="duz" xml:lang="tr"><span class="duz1">– Caillois hem dağcı, hem de mükemmel bir yürüyüşçüydü. Onu giderken gören tanıklara göre, geçen cumartesi günü iki bin metre yükseklikte bir yürüyüşe çıkmış olmalı. Malzemesiz.</span></p>

    <p class="duz" xml:lang="tr"><span class="duz1">– Yürüyüş arkadaşı, falan?</span></p>

    <p class="duz" xml:lang="tr"><span class="duz1">– Hiçbir zaman. Karısı bile gitmezmiş. Caillois yalnız biriydi. Otizmin sınırlarında biri.</span></p>

    <p class="duz" xml:lang="tr"><span class="duz1">Niémans da öğrendiklerini anlattı:</span></p>

    <p class="duz" xml:lang="tr"><span class="duz1">– Nehir kıyısına gittim yeniden. Kayada takoz izleri gördüm. Katilin cesedi yukarıya çıkarmak için dağcılık yöntemleri kullandığını düşünüyorum.</span></p>

    <p class="duz" xml:lang="tr"><span class="duz1">Joisneau’nun yüzü kasıldı.</span></p>

    <p class="duz" xml:lang="tr"><span class="duz1">– Tüh. Oysa ben de çıkmıştım oraya...</span></p>

    <p class="duz" xml:lang="tr"><span class="duz1">– İzler yarığın içinde. Katil oyuğa makaralar bağladı, sonra cesedi yukarı çekmek için, kendi ağırlığından yararlandı.</span></p>

    <p class="duz" xml:lang="tr"><span class="duz1">– Allah kahretsin.</span></p>

    <p class="duz" xml:lang="tr"><span class="duz1">Yüzünde bir pişmanlık ve hayranlık karışımı vardı. Niémans gülümsedi.</span></p>

    <p class="duz" xml:lang="tr"><span class="duz1">– Benim bir maharetim yok; tanıklarımdan biri yol gösterdi. Fanny Ferreira. Gerçek bir profesyonel. (Göz kırptı.) Sert biri, aynı zamanda... o konuyu derinine araştırmanı istiyorum. Böylesi malzemeler kullanan, dağcılıkta uzmanlaşmış insanların listesini çıkarmaya çalış.</span></p>

    <p class="duz" xml:lang="tr"><span class="duz1">– İyi ama, binlerce kişi demek bu!</span></p>

    <p class="duz" xml:lang="tr"><span class="duz1">– Meslektaşlarından yardım iste. Barnes’tan iste. Belli olmaz. Bakarsın bu araştırmadan bir gerçek doğar. Gözlerle de ilgilenmeni istiyorum.</span></p>

    <p class="duz" xml:lang="tr"><span class="duz1">– Gözlerle mi?</span></p>

    <p class="duz" xml:lang="tr"><span class="duz1">– Doktoru duydun, değil mi? Katil, özel bir dikkatle Caillois’nın gözlerini çaldı. Bunun ne anlama geldiği konusunda en ufak bir fikrim yok. Belki fetişizm. Belki özel bir arınma isteği. Belki de gözler katile, Caillois’nın gördüğü bir sahneyi hatırlatıyor. Ya da katilin bir süredir omuzlarında hissettiği bir bakışın ağırlığını. Ne bileyim. Biraz karmaşık, üstelik bu psikoloji palavralarından da hiç hoşlanmam. Yine de bütün kenti altüst etmeni ve gözlerle ilgili ne varsa, bulmanı istiyorum.</span></p>

    <p class="duz" xml:lang="tr"><span class="duz1">– Mesela?</span></p>

    <p class="duz" xml:lang="tr"><span class="duz1">– Mesela, bu kentte ya da bu fakültede gözle ilgili bir kaza olup olmadığı. Karakollara gidip son yıllarda bu konuyla ilgili bir kayıt olup olmadığını araştır, bölge gazetelerini falan tara. Birilerinin yaralandığı kavgalar, falan. Ya da hayvanlara saldırı. Bilmiyorum işte; ara. Bir de kentte gözle ilgili bir sorun, gözleri etkileyen bir salgın, falan.</span></p>

    <p class="duz" xml:lang="tr"><span class="duz1">– Gerçekten de bir şeyler bulabileceğimi mi...</span></p>

    <p class="duz" xml:lang="tr"><span class="duz1">– Hiçbir şey düşünmüyorum, diye soludu Niémans. Söylediğimi yap.</span></p>

    <p class="duz" xml:lang="tr"><span class="duz1">Dar koridorun diğer ucundaki polis memuru gözucuyla onlara bakıyordu. Sonunda, elindeki kitabı bırakıp, gitti. Niémans alçak sesle devam etti:</span></p>

    <p class="duz" xml:lang="tr"><span class="duz1">– Bir de, Caillois’nın bu son haftalardaki ayrıntılı programını istiyorum. Kiminle karşılaştığını, kimlerle konuştuğunu. Telefon konuşmalarının listesi, hem özel telefonundan, hem de fakülteden. Aldığı mektupları, her şeyi. Caillois belki de katili tanıyordu. Belki de dağda buluşmaya karar vermişlerdi.</span></p>

    <p class="duz" xml:lang="tr"><span class="duz1">– Ya karısı, bir şey söylemedi mi?</span></p>

    <p class="duz" xml:lang="tr"><span class="duz1">Niémans cevap vermedi. Joisneau ekledi:</span></p>

    <p class="duz" xml:lang="tr"><span class="duz1">– Kolay biri olmadığı söyleniyor.</span></p>

    <p class="duz" xml:lang="tr"><span class="duz1">Joisneau bloknotunu kapattı. Yüzüne renk gelmişti.</span></p>

    <p class="duz" xml:lang="tr"><span class="duz1">– Size söylemem gerekir mi, emin değilim... İşkence edilmiş o ceset... ve çevrede dolaşan kaçık bir katil...</span></p>

    <p class="duz" xml:lang="tr"><span class="duz1">– Evet?</span></p>

    <p class="duz" xml:lang="tr"><span class="duz1">– Her şeye rağmen, sizden bir şeyler öğrendiğimi sanıyorum.</span></p>

    <p class="duz" xml:lang="tr"><span class="duz1">Niémans,</span> <span class="italik1">İsère Bölgesi’nin Topografyası ve Engebeleri</span> <span class="duz1">adlı kitabı inceliyordu. Kitabı genç teğmene fırlatıp ekledi:</span></p>

    <p class="duz" xml:lang="tr"><span class="duz1">– İyi, sen de katil hakkında bir şeyler öğrenmemiz için dua et.</span></p>
  </div>
</body>
</html>