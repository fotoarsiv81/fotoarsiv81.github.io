<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>54.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x54">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Elli dördüncü kısım</span></h1>

    <p class="duz" xml:lang="tr"><span class="duz1">Arşivlerin yeraltında bulunan deposu gerçek bir kâğıt okyanusu gibiydi. Duvarları öfkeli dalgalar gibi şişiren, bastırılmış, destelenmiş, bağlanmış dosya tomarları. Yerde, girişi tıkayan, iç içe girmiş yığınlar. Onların ilerisinde, neonların çiğ ışığı altında uzayıp kaybolan dokümanlardan oluşan bir duvar.</span></p>

    <p class="duz" xml:lang="tr"><span class="duz1">Niémans yığınların üzerinden atlayıp ilk koridora daldı. Binlerce dosya, bu yazı falezlerinin yıkılmasını önlemek için gerilmiş ağların arkasına dizilmişti. Kayıtların önünden geçerken Fanny’yi, biraz önce yaşadığı o güzel saatleri düşünmeden edemedi. Genç kadının, yarıkaranlıkta gülümseyen yüzü. Lambayı söndüren nasırlı eli. Koyu teni. Karanlıkta parlayan iki küçük mavimtırak alev; Fanny’nin gözleri. Hepsi, hafif arabesklerden, dokunuşlardan ve fısıltılardan, anlardan ve sonsuzluklardan meydana gelmiş mahrem ve içten bir fresk gibiydi.</span></p>

    <p class="duz" xml:lang="tr"><span class="duz1">Kadının kollarında ne kadar zaman geçirmişti? Niémans bunu hiç bilemeyecekti. Ne var ki dudaklarında, yaralı derisinde bir tür dövme gibi, kendini de şaşırtan eski bir iz taşıyordu. Fanny, onun kayıp sırlarını, unutulmuş heyecanlarını ortaya çıkarmayı bilmiş, yeniden canlanan bu duygular Niémans’ı rahatsız etmişti. Bu kadar korkunçluğun ortasında, soruşturmanın bu aşamasında aradığı kıvılcımı, mum yumuşaklığını bulmuş olması mümkün müydü?</span></p>

    <p class="duz" xml:lang="tr"><span class="duz1">Dikkatini işine verdi. Kaybolan fişlerin nerede olduğunu biliyordu: arşiv yetkilisini telefonla aramış, adam uykulu olmasına rağmen ayrıntılı bilgi vermeyi başarmıştı. Niémans yürüdü, saptı, yine yürüdü. Sonunda sağlam bir asma kilitle korunan tel kafesli bir bölmeye konmuş, kapalı bir kutu gördü. Hastane nöbetçisi anahtarı vermişti. Gerçekten “önemsiz”se eski belgeleri böyle dikkatle korumanın sebebi neydi?</span></p>

    <p class="duz" xml:lang="tr"><span class="duz1">Niémans bölmenin kapısını açtı, yerdeki eski dosyaların üzerine oturdu. Karton kutuyu açtı, bir tutam fiş çıkarıp okumaya başladı. İsimler. Tarihler. Yeni doğan bebeklerle ilgili rahibe notları. Kâğıtların üzerinde her bebeğin adı, ağırlığı, boyu ve kan grubu yazılıydı. Biberon sayısı, tıbbî bir takım isimler, kuşkusuz vitamin adları ya da ona benzer şeyler.</span></p>

    <p class="duz" xml:lang="tr"><span class="duz1">Bütün fişleri karıştırdı. Elli yıllık bir süreyi kapsayan, yüzlerce fiş. Bir ipucu olabilecek herhangi bir ada rastlamadı. Kuşku uyandırabilecek bir tarih göremedi.</span></p>

    <p class="duz" xml:lang="tr"><span class="duz1">Niémans ayağa kalktı, bu fişleri arşivin başka bir yerinde bulunması gereken bebek dosyalarıyla karşılaştırmaya karar verdi. Duvar boyunca araştırdı, elli kadar dosya bulup çıkardı. Yüzü terden sırılsıklamdı. Polar ceketin sıcaklığının göğsüne ağır soluklar gibi yayıldığını hissetti. Dosyaları demir bir masanın üzerinde topladı, sonra kapaklarındaki adlar okunacak biçimde yaydı. Her dosyanın kapağını açarak, birinci sayfalarını elindeki fişlerle karşılaştırmaya başladı.</span></p>

    <p class="duz" xml:lang="tr"><span class="duz1">Sahte belgeler.</span></p>

    <p class="duz" xml:lang="tr"><span class="duz1">Belgeleri karıştırırken, dosyalardaki fişlerin sahteleriyle değiştirilmiş olduğu anlaşılıyordu. Étienne Caillois rahibelerin yazısını benzetmişti, yaptığı taklitçilik oldukça başarılıydı, ama asıl fişlerle karşılaştırıldığında, fark ortaya çıkıyordu.</span></p>

    <p class="duz" xml:lang="tr"><span class="duz1">Neden?</span></p>

    <p class="duz" xml:lang="tr"><span class="duz1">Komiser ilk iki fişi yan yana koydu. Her sütunu, her satırı karşılaştırdı, bir şey bulamadı. Birbirine eş iki kopya. Diğer fişleri karşılaştırdı. Orada da bir şey bulamadı. Sayfalar aynıydı. Gözlüklerini düzeltti, camların altındaki ter lekelerini sildi, daha dikkatle yeniden bakmaya başladı.</span></p>

    <p class="duz" xml:lang="tr"><span class="duz1">Ve bu kez gördü.</span></p>

    <p class="duz" xml:lang="tr"><span class="duz1">Çok küçük bir fark, gerçek ve sahte, her belge çiftinde var olan belirsiz bir fark. FARK. Niémans bunun ne anlama geldiğini henüz çıkaramıyordu, ama anahtarlardan birini bulduğunun da farkındaydı. Yüzü bir kazan gibi yanıyor, aynı zamanda da buz gibi bir soğuk tüm vücudunu boydan boya titretiyordu. Aynı farkı başka sayfalarda da gözledi, sonra tüm belgeleri, dosyaları ve Caillois’nın çaldığı fişleri karton kutuya doldurdu.</span></p>

    <p class="duz" xml:lang="tr"><span class="duz1">Ganimetini koltuğunun altına sıkıştırıp arşivden çıktı.</span></p>

    <p class="duz" xml:lang="tr"><span class="duz1">Kutuyu yeni arabasının –lacivert jandarma Peugeot’su– bagajına kilitledi, sonra hastaneye dönüp, doğum servisinin yolunu tuttu.</span></p>

    <p class="duz" xml:lang="tr"><span class="duz1">Sabahın altısında, yerde yansıyan neonların aydınlığına rağmen, doğum servisi sessizliğe ve uykuya gömülmüş gibiydi. Doğumhane katına indi, her biri soluk önlükler, kağıttan yapılmış bereler ve ayakkabılar giymiş rahibelerle, ebelerle karşılaştı. İçlerinden çoğu, mikroptan arındırılmış elbiseler giymemiş Niémans’ı durdurmaya çalıştı. Ne var ki hem üç renkli kimliği, hem de yüzündeki kararlılık her türlü yorumu engelledi.</span></p>

    <p class="duz" xml:lang="tr"><span class="duz1">Sonunda, ameliyathaneden çıkan bir doğum uzmanına rastladı. Adam dünyanın yorgunluğunu yüzünde toplamış gibiydi. Niémans kısaca kendini tanıttı ve sorusunu –tek bir sorusu vardı– sordu:</span></p>

    <p class="duz" xml:lang="tr"><span class="duz1">– Doktor, dünyadaki ilk gecelerinde yeni doğmuş bebeklerin kilolarının değişmesinin mantıklı bir açıklaması var mıdır?</span></p>

    <p class="duz" xml:lang="tr"><span class="duz1">– Ne demek istiyorsunuz?</span></p>

    <p class="duz" xml:lang="tr"><span class="duz1">– Bir bebeğin doğumdan hemen sonraki saatlerde birkaç yüz gram alması ya da vermesi alışıldık bir şey midir?</span></p>

    <p class="duz" xml:lang="tr"><span class="duz1">Doktor, komiserin kar başlığına ve kısa gelen giysilerine bakarak cevap verdi:</span></p>

    <p class="duz" xml:lang="tr"><span class="duz1">– Bu dediğiniz, bazen olur. Ama eğer bebek fazla kilo kaybederse, hemen ayrıntılı bir muayene yapmamız gerekir. Çünkü böyle bir kayıp bir sorun olduğunu ve...</span></p>

    <p class="duz" xml:lang="tr"><span class="duz1">– Ya şişmanlarsa? Bebek bir gecede aniden şişmanlarsa?</span></p>

    <p class="duz" xml:lang="tr"><span class="duz1">Doğum uzmanı, kağıttan başlığının altından inanmayan gözlerle baktı.</span></p>

    <p class="duz" xml:lang="tr"><span class="duz1">– Olamaz. Hiç olamaz. Ne dediğinizi anlayamıyorum.</span></p>

    <p class="duz" xml:lang="tr"><span class="duz1">Niémans gülümsedi.</span></p>

    <p class="duz" xml:lang="tr"><span class="duz1">– Teşekkürler, Doktor.</span></p>

    <p class="duz" xml:lang="tr"><span class="duz1">Yürürken, gözlerini yumdu. Gözlerinin kanlı kapaklarının ardında, Guernon cinayetlerinin sebebini görmeye başlamıştı sonunda.</span></p>

    <p class="duz" xml:lang="tr"><span class="duz1">Kızıl nehirlerin akıllara durgunluk verecek dalaveresini.</span></p>

    <p class="duz" xml:lang="tr"><span class="duz1">Son bir ayrıntıyı kontrol etmesi gerekiyordu.</span></p>

    <p class="duz" xml:lang="tr"><span class="duz1">Fakülte kütüphanesinde.</span></p>
  </div>
</body>
</html>