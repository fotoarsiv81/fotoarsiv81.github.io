<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>43.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x43">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Kırk üçüncü kısım</span></h1>

    <p class="duz" xml:lang="tr"><span class="duz1">– Sophie Caillois’nın evinde ne yapıyordunuz? Yetki alanınızın dışındasınız, en basit yasaları bile çiğnediniz, istesek sizi...</span></p>

    <p class="duz" xml:lang="tr"><span class="duz1">Karim, Yüzbaşı Vertmont’un öfkesini izliyordu; çıplak bir kafa, kıpkırmızı bir yüz. Başını usulca salladı, üzgün görünmeye çalıştı. Sonunda ağzını açtı:</span></p>

    <p class="duz" xml:lang="tr"><span class="duz1">– Daha önce Yüzbaşı Barnes’a her şeyi anlatmıştım. Guernon cinayetleri, üzerinde çalıştığım bir dosyayla da ilgili... Benim kentimde, Sarzac’taki bir dosya, Lot Bölgesi.</span></p>

    <p class="duz" xml:lang="tr"><span class="duz1">– İlk kez duyuyorum. Yine de anlattıklarınız ne birinci dereceden önemli bir tanığın evinde bulunmanızı, ne de haneye tecavüzü haklı gösterir.</span></p>

    <p class="duz" xml:lang="tr"><span class="duz1">– Başkomiser Niémans’la görüşüp...</span></p>

    <p class="duz" xml:lang="tr"><span class="duz1">– Niémans’ı unutun. Bu soruşturmayla ilgisi kalmadı artık. (Vermont yazı masasının üzerinden bir kağıt uzattı.) Grenoble Cinayet Masası yetkilileri biraz önce geldiler.</span></p>

    <p class="duz" xml:lang="tr"><span class="duz1">– Sahi mi?</span></p>

    <p class="duz" xml:lang="tr"><span class="duz1">– Komiser Niémans’ın başı belada. Bir gece önce, Parc-des-Princes’teki maç çıkışında bir holigan pataklamış. Adamın durumu kötü. Niémans, Paris’e çağrıldı.</span></p>

    <p class="duz" xml:lang="tr"><span class="duz1">Karim sonunda Niémans’ın buralarda ne aradığını anlamıştı. Demir polis anlaşılan bu bilmem kaçıncı olaydan sonra adını unutturmak istemişti. Yine de Niémans’ın bu akşam Paris’e döneceğine ihtimal vermedi. Hayır. Böylesi bir işi bırakıp gideceklerden değildi o. Hele disiplin kuruluna ya da İçişleri Bakanlığı’na hesap vereceklerden, hiç. Pierre Niémans önce katili ve katilin amacını ortaya çıkaracaktı. Karim de yanında olacaktı. Yine de jandarma yüzbaşısını dinliyormuş gibi yaptı.</span></p>

    <p class="duz" xml:lang="tr"><span class="duz1">– Cinayet Masası’nın adamları soruşturmayı kontrollerine aldılar mı?</span></p>

    <p class="duz" xml:lang="tr"><span class="duz1">– Daha değil, dedi Vermont. Önce, onları bilgilendirmemiz gerekiyor.</span></p>

    <p class="duz" xml:lang="tr"><span class="duz1">– Sanki Niémans’ın eksikliğini duymayacakmışsınız gibime geliyor.</span></p>

    <p class="duz" xml:lang="tr"><span class="duz1">– Yanılıyorsunuz. O hasta biri, ama en azından suçluların dünyasını iyi tanıyor. O, bu dünyayı soluyor. Grenoble aynasızlarıyla, işe en başından başlamamız gerekecek. Sonunda nereye varmak için, biliyorsanız siz söyleyin.</span></p>

    <p class="duz" xml:lang="tr"><span class="duz1">Karim iki yumruğunu yüzbaşının masasına dayayıp eğildi.</span></p>

    <p class="duz" xml:lang="tr"><span class="duz1">– Sarzac Polis Karakolu’ndan Komiser Henri Crozier’yi arayın. Verdiğim bilgileri kontrol edin. Yetkim olsun olmasın, benim soruşturmam Guernon cinayetleriyle doğrudan bağlantılı. Kurbanlardan biri, Philippe Sertys dün gece, ölmeden önce şehrimdeki mezarlığa saldırdı.</span></p>

    <p class="duz" xml:lang="tr"><span class="duz1">Vermont yüzünü kuşkuyla buruşturdu.</span></p>

    <p class="duz" xml:lang="tr"><span class="duz1">– Bir rapor yazın. Mezarlığa saldıran kurbanlar. Her yandan akın eden polisler. Eğer bu hikâyenin yeterince karışık olmadığını düşünüyorsanız...</span></p>

    <p class="duz" xml:lang="tr"><span class="duz1">– Ben...</span></p>

    <p class="duz" xml:lang="tr"><span class="duz1">– Katil bir kez daha vurdu.</span></p>

    <p class="duz" xml:lang="tr"><span class="duz1">Karim arkasına döndü. Niémans kapının eşiğinde duruyordu. Yüzü solgun, çizgileri gergindi. Mağripli son saatlerde rastladığı anıt mezar heykellerini düşündü.</span></p>

    <p class="duz" xml:lang="tr"><span class="duz1">– Edmond Chernecé, diye devam etti Niémans. Annecy’de göz hekimi. (Masaya yaklaştı, önce Karim’e, sonra da Vermont’a baktı.) Telle boğulmuş, Gözleri oyulmuş. Elleri yok. Seri cinayetler devam ediyor.</span></p>

    <p class="duz" xml:lang="tr"><span class="duz1">Vermont iskemlesini duvara itti. Birkaç saniye sonunda, yakınır gibi mırıldandı:</span></p>

    <p class="duz" xml:lang="tr"><span class="duz1">– Size söylemiştik... Herkes söylemeye çalışmıştı size...</span></p>

    <p class="duz" xml:lang="tr"><span class="duz1">– Ne? Bana ne söylediniz? diye haykırdı Niémans.</span></p>

    <p class="duz" xml:lang="tr"><span class="duz1">– Seri cinayetler işleyen katil olduğunu. Psikopat bir cani. Amerikan usulü. Uzmanları çağırın. Psikolojik profilini çıkarsınlar... Bilemiyorum... Ben bile, bir taşra jandarması olarak...</span></p>

    <p class="duz" xml:lang="tr"><span class="duz1">Niémans haykırdı:</span></p>

    <p class="duz" xml:lang="tr"><span class="duz1">– Bu bir seri, ama o seri cinayetler işleyen bir katil değil! Deli de değil. İntikam alıyor. Kurbanlarıyla ilgili, mantıklı bir amacı var. Bu üç adamın arasında, öldürülmelerini açıklayacak bir bağlantı var! Allah kahretsin. Bizim de bulmamız gereken, bu bağlantı.</span></p>

    <p class="duz" xml:lang="tr"><span class="duz1">Vermont sustu ve bitkince bir el işareti yaptı. Karim sessizlikten yararlandı:</span></p>

    <p class="duz" xml:lang="tr"><span class="duz1">– Komiser, izin verirseniz size...</span></p>

    <p class="duz" xml:lang="tr"><span class="duz1">– Şimdi sırası değil.</span></p>

    <p class="duz" xml:lang="tr"><span class="duz1">Niémans ayağa kalktı, sinirli bir hareketle paltosunun eteklerini düzeltti. Bu zarafet, kaba polis ünüyle uyuşmuyordu. Karim ısrar etti:</span></p>

    <p class="duz" xml:lang="tr"><span class="duz1">– Sophie Caillois tüydü.</span></p>

    <p class="duz" xml:lang="tr"><span class="duz1">Tel çerçevelerin ardındaki gözler ona çevrildi.</span></p>

    <p class="duz" xml:lang="tr"><span class="duz1">– Ne? Oraya bir nöbetçi...</span></p>

    <p class="duz" xml:lang="tr"><span class="duz1">– Hiçbir şey görmemiş. Bana kalırsa, çoktan uzaklaşmıştır.</span></p>

    <p class="duz" xml:lang="tr"><span class="duz1">Niémans gözlerini Karim’e dikti. Daha önce hiç görülmemiş, genetik olarak imkânsız bir hayvana bakıyor gibiydi.</span></p>

    <p class="duz" xml:lang="tr"><span class="duz1">– Bu saçmalığın anlamı da ne? diye sordu. Neden kaçmış olsun ki?</span></p>

    <p class="duz" xml:lang="tr"><span class="duz1">– Çünkü başından beri haklıydınız. (Karim komisere konuşuyordu, ama gözlerini Vermont’dan ayırmıyordu.) Kurbanların ortak bir sırrı var. Cinayetlerle ilişkili bir sır. Sophie Caillois bu ilişkiyi bildiği için kaçtı. Belki de bundan sonraki kurban, oydu.</span></p>

    <p class="duz" xml:lang="tr"><span class="duz1">– Allah kahretsin...</span></p>

    <p class="duz" xml:lang="tr"><span class="duz1">Niemans gözlüklerini düzeltti. Birkaç saniye düşündü, sonra boksörvari bir çene işaretiyle, Karim’e peşinden gelmesini belirtti.</span></p>

    <p class="duz" xml:lang="tr"><span class="duz1">– Yeni gelişmeler var, Komiser. Caillois’ların evinde, duvara kazınmış bir yazı buldum. “Judith” imzalı, “kızıl nehirler”den söz eden bir yazı. Kurbanlar arasında ortak bir nokta arıyordunuz. İşte size en azından bir ortak nokta, Caillois ile Sertys arasında bir ortak nokta sunuyorum: Judith. Peşinde olduğum, yüzü silinmiş, küçük kız. Sertys onun kabrine saldırdı, Caillois’ların evinde de onun imzasını taşıyan bir mesaj var.</span></p>

    <p class="duz" xml:lang="tr"><span class="duz1">Komiser kapıya yöneldi.</span></p>

    <p class="duz" xml:lang="tr"><span class="duz1">– Benimle gel.</span></p>

    <p class="duz" xml:lang="tr"><span class="duz1">Vermont öfkeyle ayaklandı.</span></p>

    <p class="duz" xml:lang="tr"><span class="duz1">– Tamam, kaçın bakalım! Sırlarınızı kendinize saklayın!</span></p>

    <p class="duz" xml:lang="tr"><span class="duz1">Niémans, Karim’i dışarıya doğru itekliyordu. Yüzbaşı bağırdı:</span></p>

    <p class="duz" xml:lang="tr"><span class="duz1">– Siz artık soruşturmayla görevli değilsiniz, Niémans! Görevden alındınız! Bunu anlayabiliyor musunuz? Bundan böyle en ufak bir ağırlığınız yok... Hiç! Bir soluk, bir hava akımı kadar bile! İşte o zaman bu bilmem ne çocuğunun saçmalıklarını dinleyebilirsiniz. Bu serserinin, bu ne idüğü belirsizin... Harika bir çift! Ben...</span></p>

    <p class="duz" xml:lang="tr"><span class="duz1">Niémans birkaç kapı ötedeki boş odaya girmişti. Karim’i içeri çekti, ışığı yakıp kapıyı kapattı, jandarma yüzbaşısının bağırtısı duyulmaz oldu. Bir iskemle yakalayıp uzattı. Sakince mırıldandı:</span></p>

    <p class="duz" xml:lang="tr"><span class="duz1">– Dinliyorum.</span></p>
  </div>
</body>
</html>