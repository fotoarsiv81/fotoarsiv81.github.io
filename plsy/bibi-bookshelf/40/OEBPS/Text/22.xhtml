<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>22.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x22">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Yirmi ikinci kısım</span></h1>

    <p class="duz" xml:lang="tr"><span class="duz1">Hava yeniden kararmıştı. Grand Pic de Belledonne bulutların altında, kayalık yamaçların arasında donup kalmış kara ve dev bir dalga gibi yükseliyordu. Minik ağaçlarla kaplı etekleri yukarıya çıkıldıkça, pusla karışık bir beyazlık içinde soyutlaşıyordu. Teleferik kabloları, karın üzerine gerilmiş ince halatlar gibi uzayıp gidiyordu.</span></p>

    <p class="duz" xml:lang="tr"><span class="duz1">– Katilin, Rémy Caillois’yla birlikte oraya, yukarıya çıktığını sanıyorum. (Niémans gülümsedi.) Bu teleferiklerden birine binmiş olmalılar. Deneyimli bir dağcı, günün ya da gecenin herhangi bir saatinde, böyle bir aleti çalıştırabilir, bence.</span></p>

    <p class="duz" xml:lang="tr"><span class="duz1">– Yukarıya çıktıklarından nasıl bu kadar emin olabiliyorsunuz?</span></p>

    <p class="duz" xml:lang="tr"><span class="duz1">Fanny Ferreira, genç jeoloji profesörü, inanılmayacak kadar güzeldi; kar başlığının altındaki yüzü davetkâr bir gençlik, bir tazelikle titreşiyordu. Zamanın bir haykırışı gibi. Saçları şakaklarının çevresinde dans ediyor, gözleri cildinin loşluğunda parlıyordu. Niémans, saf hayattan dokunmuş bu teni ısırmamak için kendini zor tutuyordu. Cevap verdi:</span></p>

    <p class="duz" xml:lang="tr"><span class="duz1">– Elimizde, cesedin bu dağlardaki buzullardan birinden geçtiğinin kanıtları var. Sezgilerim dağın Grand Pic, buzulunsa Vallernes olduğunu söylüyor. Kente ve üniversiteye hâkim zirve olduğu için. Kampüsün içinden geçen nehir buradan doğduğu için. Bana kalırsa katil kurbanını yanına aldı ve bir zodyak botla ya da ona benzer bir aletle nehirden yararlanıp vadiye indi. Sonra da, aksin sulara yansıması için, cesedi kayaya gömdü.</span></p>

    <p class="duz" xml:lang="tr"><span class="duz1">Fanny tedirgin gözlerle çevresine bakıyordu. Jandarmalar teleferik kabinlerinin çevresinde gidip geliyorlardı. Her yerde silahlı, üniformalı insanlar vardı, çevreye gerginlik hâkimdi. Boğuk bir sesle konuştu:</span></p>

    <p class="duz" xml:lang="tr"><span class="duz1">– Bütün bunlar, hâlâ burada ne aradığımı açıklamıyor.</span></p>

    <p class="duz" xml:lang="tr"><span class="duz1">Komiser gülümsedi. Bulutlar, güneşi gömmeye giden bir cenaze alayı gibi, gökyüzünde usulca ilerliyordu. Niémans da dağcı gibi giyinmiş, goretex kayak anorağının altına su geçirmez kevlar tulum ve dağcı ayakkabıları geçirmişti.</span></p>

    <p class="duz" xml:lang="tr"><span class="duz1">– Çok basit. İpucu bulmak için, yukarı çıkmak istiyorum. Bir rehbere ihtiyacım var.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">– Bir belirti bulana kadar, Vallernes buzuluna bir göz atacağım. Bana yol gösterecek bir uzman gerek; ben de doğal olarak sizi düşündüm. (Bir daha gülümsedi.) Bana bu dağları ezbere bildiğinizi kendiniz söylediniz.</span></p>

    <p class="duz" xml:lang="tr"><span class="duz1">– Gelmiyorum.</span></p>

    <p class="duz" xml:lang="tr"><span class="duz1">– Mantıklı olun. Sizi araziyi bilen biri olarak yanımda götürebilirim. Sizi rehberlikle de görevlendirebilirim. Ulusal dağcı bröveniz olduğunu söylediler. Güçlük çıkarmayın. Bu yamacın üzerinden uçup, helikopterle buzulu araştıracağız. Birkaç saatlik bir iş.</span></p>

    <p class="duz" xml:lang="tr"><span class="duz1">Bir cipin yanında bekleyen jandarmalara işaret etti. Adamlar birkaç metre öteye, hafif eğimli bir yere, su geçirmez büyük bez torbalar bıraktılar.</span></p>

    <p class="duz" xml:lang="tr"><span class="duz1">– Malzeme getirmelerini söylemiştim. Eğer bir göz atmak isterseniz...</span></p>

    <p class="duz" xml:lang="tr"><span class="duz1">– Neden beni çağırdınız, özellikle beni? diye tekrarladı Fanny inatla. Herhangi bir jandarma bu işi görürdü... (Arkasında çalışan adamları gösterdi.) Dağdaki kurtarma çalışmalarını onlar yapıyor, biliyor musunuz?</span></p>

    <p class="duz" xml:lang="tr"><span class="duz1">Komiser kıza doğru eğildi.</span></p>

    <p class="duz" xml:lang="tr"><span class="duz1">– Peki öyleyse, size asılıyorum, diyelim.</span></p>

    <p class="duz" xml:lang="tr"><span class="duz1">Fanny’nin gözleri ateş saçtı.</span></p>

    <p class="duz" xml:lang="tr"><span class="duz1">– Komiser, daha yirmi dört saat bile olmadı, ama kayalıkta bir ceset buldum. Bir sürü sorgulamadan geçtim, zamanımın çoğunu karakolda geçirdim. Sizin yerinizde olsam, bu maço sözlere dikkat ederdim!</span></p>

    <p class="duz" xml:lang="tr"><span class="duz1">Niémans karşısındakini izledi bir süre. Cinayete rağmen, iç karartıcı atmosfere rağmen bu kaslı ve vahşi kadının çekiciliğinin etkisindeydi. Fanny kollarını kavuşturarak yineledi:</span></p>

    <p class="duz" xml:lang="tr"><span class="duz1">– Bir kez daha soruyorum; neden ben?</span></p>

    <p class="duz" xml:lang="tr"><span class="duz1">Komiser yerden kenarları liken tutmuş ölü bir dal aldı, asabi bir hareketle esnetti.</span></p>

    <p class="duz" xml:lang="tr"><span class="duz1">– Jeolog olduğunuz için.</span></p>

    <p class="duz" xml:lang="tr"><span class="duz1">Fanny kaşlarını çattı. Yüzündeki ifade değişti. Niémans açıkladı:</span></p>

    <p class="duz" xml:lang="tr"><span class="duz1">– Analize göre, maktulün göz çukurlarına toplanan su, altmışlı yıllara dayanıyor. Bu su, artık görülmeyen bir kirliliğin izlerini taşıyor. Otuz beş yıl önce bölgeye yağan bir yağmurun kalıntıları. Bunun ne demek olduğunu biliyorsunuz, değil mi?</span></p>

    <p class="duz" xml:lang="tr"><span class="duz1">Genç kadın meraklanmış görünüyordu, ama cevap vermedi. Niémans yere diz çöktü, elindeki dal parçasıyla kat kat çizgiler çizdi.</span></p>

    <p class="duz" xml:lang="tr"><span class="duz1">– Bilgi topladım. Her yıl yağan yağmurlar, en yüksek buzulların takkesinde, buzların hiç erimediği bu yerlerde, yirmişer santimlik katmanlar oluşturuyor. (Çizimindeki katmanları gösterdi.) Bu katmanlar, kristal arşivler gibi, sonsuza kadar orada kalacak. Kısacası, Rémy Caillois o buzullardan birine taşındı, gözlerindeki su geçmişte donmuş o buzullardan birine ait olmalı.</span></p>

    <p class="duz" xml:lang="tr"><span class="duz1">Fanny’ye baktı.</span></p>

    <p class="duz" xml:lang="tr"><span class="duz1">– O buzlara inmek istiyorum, Fanny. O eski sulara ulaşmak istiyorum. Çünkü katil kurbanını orada katletti. Ya da oraya taşıdı, bilmiyorum. Şimdi de o derindeki buzları hangi buzul çatlaklarında bulacağımı bilen bir bilim adamına ihtiyacım var.</span></p>

    <p class="duz" xml:lang="tr"><span class="duz1">Fanny, bir dizi yerde, otların üzerindeki çizime baktı. Işık gri, metal renginde ve parıltısızdı. Genç kadının gözleri kar yıldızları gibi parladı. Ne düşündüğünü bilmek imkânsızdı. Mırıldandı:</span></p>

    <p class="duz" xml:lang="tr"><span class="duz1">– Ya bir tuzaksa? Ya katil, sizi zirveye çekmek için bu buz parçalarını aşağıya indirmişse? Sözünü ettiğiniz katmanlar en az üç bin beş yüz metre yüksekte. Bu yapacağınız bir pazar gezintisi değil. Yukarıda tehlikede olacaksınız ve...</span></p>

    <p class="duz" xml:lang="tr"><span class="duz1">– Bunu da düşündüm, diye itiraf etti Niémans. O zaman, bir mesajla karşı karşıyayız demektir. Katil, oraya gitmemizi istiyor. Biz de gideceğiz. Vallernes buzulunda eskiye ait buzları bulabileceğimiz bir buzul çatlağı biliyor musunuz?</span></p>

    <p class="duz" xml:lang="tr"><span class="duz1">Fanny sert bir baş hareketiyle onayladı.</span></p>

    <p class="duz" xml:lang="tr"><span class="duz1">– Kaç tane var? diye devam etti Niémans.</span></p>

    <p class="duz" xml:lang="tr"><span class="duz1">– Bu buzulda, tek bir buzul çatlağı, çok derin.</span></p>

    <p class="duz" xml:lang="tr"><span class="duz1">– Harika. Siz ve ben, o çukura inebilir miyiz?</span></p>

    <p class="duz" xml:lang="tr"><span class="duz1">Gökte bir helikopter gürültüsü duyuldu. Pervane kanatlarının homurtusu iyice yaklaştı, dalgalanan otlar eğildi, birkaç metre ötede derenin yüzeyi titreşti. Komiser sorusunu yineledi:</span></p>

    <p class="duz" xml:lang="tr"><span class="duz1">– İnebilir miyiz, Fanny?</span></p>

    <p class="duz" xml:lang="tr"><span class="duz1">Fanny kulakları sağır eden alete baktı, ellerini uzun saçlarının arasından geçirdi. Biraz düşünceli bakışı Niémans’ı yerinden sıçrattı. Gülümsedi:</span></p>

    <p class="duz" xml:lang="tr"><span class="duz1">– İyice tutunmanız gerekecek, Bay Polis.</span></p>
  </div>
</body>
</html>