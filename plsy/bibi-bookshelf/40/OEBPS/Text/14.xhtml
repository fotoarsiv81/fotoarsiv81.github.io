<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>14.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x14">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">On dördüncü kısım</span></h1>

    <p class="duz" xml:lang="tr"><span class="duz1">– Peşine sivil bir memur takılmasını istiyorum. Grenoble’daki adlî polisten yardım isteyin.</span></p>

    <p class="duz" xml:lang="tr"><span class="duz1">– Sophie Caillois’nın mı? Ama... Neden?</span></p>

    <p class="duz" xml:lang="tr"><span class="duz1">Niémans, Barnes’a baktı. Her ikisi de Guernon Jandarma Karakolu’nun büyük odasındaydı. Yüzbaşının üzerinde resmî kazak vardı; enine beyaz bir çizgisi olan, lacivert bir kazak.</span></p>

    <p class="duz" xml:lang="tr"><span class="duz1">– Bu kadın bizden bir şeyler gizliyor, diye açıkladı Niémans.</span></p>

    <p class="duz" xml:lang="tr"><span class="duz1">– Yine de adamı öldürenin o olduğunu...</span></p>

    <p class="duz" xml:lang="tr"><span class="duz1">– Hayır. Ama bütün bildiklerini anlatmadı.</span></p>

    <p class="duz" xml:lang="tr"><span class="duz1">Barnes ikna olmamışçasına başını salladı, sonra da Niémans’ın kucağına içi fakslarla, belgelerle dolu kalın bir dosya bıraktı.</span></p>

    <p class="duz" xml:lang="tr"><span class="duz1">– Genel soruşturmanın ilk sonuçları, diye açıkladı. Şimdilik fazla bir şey yok.</span></p>

    <p class="duz" xml:lang="tr"><span class="duz1">Jandarmaların sıkışık bir halde çalıştıkları salonun gürültüsüne aldırmaksızın, hemen dosyayı incelemeye koyuldu Niémans; bir taraftan da boş bir oda bulmak için yürüyordu. Önce, Barnes ve Vermont’un araştırmalarını özetleyen karbonlu kâğıt tomarlarını gözden geçirdi. Rapor ve tanık ifadelerinin çokluğuna rağmen, olumlu bir sonuç çıkarmaya meydan verecek en ufak bir bilgi yoktu. Bütün önlemler, tanıklar, araştırmalar, soruşturmalar... hiçbir sonuç vermemişti. Niémans cam bölmeye girerken homurdandı. Böylesine küçük bir kentte, böylesine dikkat çekici bir cinayet. Komiser olayı çözecek en ufak bir iz, en küçük bir belirti bulamamış olmayı kabullenemiyordu bir türlü.</span></p>

    <p class="duz" xml:lang="tr"><span class="duz1">Metal yazı masasının arkasındaki iskemleye oturdu ve bu kez büyük bir dikkatle okumaya koyuldu.</span></p>

    <p class="duz" xml:lang="tr"><span class="duz1">Hırsızlık olaylarıyla ilgili araştırmalar bir sonuç vermemişti. Hapishanelere, karakollara, mahkeme kayıtlarına başvuru da çıkmaza girmişti sanki. Son kırk sekiz saatte gerçekleşen araba hırsızlıklarından hiçbiri, cinayetle ilgili görünmüyordu. Son yirmi yılın cinayetleri, ilgi çekici olayları konusundaki araştırma da verimsizdi. Hiç kimse böylesine korkunç, böylesine tuhaf bir cinayet hatırlamıyordu kısacası. Kentte tutulan kayıtlar bile dağda yapılan birkaç kurtarma operasyonu, bir dizi kaza ve yangınla sınırlıydı.</span></p>

    <p class="duz" xml:lang="tr"><span class="duz1">Niémans bir sonraki bölümün sayfalarını karıştırmaya başladı. Otellerde yürütülen düzenli soruşturmalardan, faks mesajlarından da bir sonuç çıkacak gibi değildi.</span></p>

    <p class="duz" xml:lang="tr"><span class="duz1">Vermont’un dosyalarına geçti. Adamları hâlâ nehir kenarındaki araziyi tarıyordu. Şimdiye kadar sadece beş dağcı barınağı bulabilmişlerdi. Oysa bölge haritasında, bazıları üç bin metre yüksekte olmak üzere on yedi dağcı barınağı görünüyordu. Bu kadar yüksek bir yerde işlenen bir cinayetin anlamı neydi? Polisler çevredeki köylüleri de sorgulamıştı. Tutanaklardan bazıları, jandarmanın alışılmış formatını yansıtıyordu. Niémans sayfaları karıştırırken gülümsedi; imla yanlışları ve cümle bozuklukları polis tutanaklarını hatırlatıyor olsa da, bazı bölümler buram buram askeriye kokuyordu. Adamlar benzin istasyonlarını, garları, otobüs duraklarını gezmişti. Dikkati çekecek bir şey bulamadan. Ne var ki artık sokaklarda, evlerde dedikodular başlamıştı. Bu kadar sorunun, sebebi neydi? Neden etrafta bu kadar çok jandarma vardı?</span></p>

    <p class="duz" xml:lang="tr"><span class="duz1">Niémans dosyayı masanın üzerine bıraktı. Camdan baktığında, yanakları al al olmuş, gözleri soğuktan parlamış bir müfrezenin geri döndüğünü gördü. Başıyla Yüzbaşı Vermont’a sordu, cevap aynıydı: hiç.</span></p>

    <p class="duz" xml:lang="tr"><span class="duz1">Komiser birkaç saniye boyunca üniformalılara baktıysa da, aklı başka yerdeydi. İki kadını düşünüyordu. Biri bir ağaç kabuğu kadar sert ve koyu renkliydi. Geniş kasları, pürüzsüz ve mat bir cildi vardı mutlaka. Reçine ve çiğnenmiş ot tadında olmalıydı. Diğeri zayıf ve acılıydı. Niémans’ı çeken kadının tedirginliği, korkuyla karışık saldırganlığıydı. Kocası gerçekten de dövüyor muydu kadını? Sakladığı sır neydi? Ayrıca, vücudu böylesine korkunç işkencelerden geçtikten sonra öldürülmüş, ölü bir kocanın ardından duyduğu üzüntünün ölçüsü neydi?</span></p>

    <p class="duz" xml:lang="tr"><span class="duz1">Niémans ayağa kalktı, pencerelerden birine yöneldi. Bulutların ardında, dağların üzerinde, güneş, fırtınanın kara ve şişmiş bedenine kazılı uzun yara izlerine benzeyen ışık çizgileri gönderiyordu. Sonra bunların altında, Guernon’un birbirine benzeyen, gri evlerini gördü. Karın birikmesini önleyen, çokköşeli damları. Küçük, kare ve karanlık pencereler alacakaranlıkta kaybolmuş tablolar gibiydi. Nehir karakolu yalayarak kentin içinden geçiyordu.</span></p>

    <p class="duz" xml:lang="tr"><span class="duz1">Yeniden iki kadının görüntüsü gözünün önüne geldi. Her soruşturmada, aynı duyguya kapılıyordu. Soruşturmanın baskısı duygularını keskinleştiriyor, onu bir çeşit aşk avına zorluyordu, yakıcı, sert. Sadece cinayet gibi böyle acil çözüm gerektiren vakalar sırasında âşık oluyordu: tanıklar, zanlılar, orospular, garson kızlar...</span></p>

    <p class="duz" xml:lang="tr"><span class="duz1">Sarışın ya da esmer?</span></p>

    <p class="duz" xml:lang="tr"><span class="duz1">Cep telefonu çaldı. Arayan Antoine Rheims’di.</span></p>

    <p class="duz" xml:lang="tr"><span class="duz1">– Hôtel-Dieu Hastanesi’nden geliyorum.</span></p>

    <p class="duz" xml:lang="tr"><span class="duz1">Niémans, Paris’i aramayı düşünmeden geçirmişti günün yarısını. Parc-des-Princes olayı şimdi tehlikeli bir bumerang gibi geri dönecekti kuşkusuz. Müdür sözlerini sürdürdü.</span></p>

    <p class="duz" xml:lang="tr"><span class="duz1">– Doktorlar herifin yüzünü kurtarmak için beşinci ameliyata karar verdi. O kadar çok deri aldılar ki, herifin kalçasında deri meri kalmadı. Bu kadar da değil. Üç kafa travması. Bir gözün kaybı. Yüzde yedi kırık. Yedi, Niémans. Altçene gırtlak dokusuna iyice saplanmış. Kemik parçaları ses tellerini koparmış. Adam hâlâ komada, ama ne olursa olsun, bir daha konuşamayacak. Doktorlara bakarsan, bir otomobil kazası bile bunca zarar veremezmiş. Onlara ne anlatacağım konusunda bir fikrin var mı? Ya da İngiltere Büyükelçiliği’ne? Gazetelere? Sen ve ben, birbirimizi uzun zamandan beri tanıyoruz. Dost olduğumuzu bile sanıyorum. Ama aynı zamanda, kaçık bir hayvan olduğunu söylemek zorundayım.</span></p>

    <p class="duz" xml:lang="tr"><span class="duz1">Niémans’ın elleri titriyordu.</span></p>

    <p class="duz" xml:lang="tr"><span class="duz1">– O herif bir katil, diye cevap verdi.</span></p>

    <p class="duz" xml:lang="tr"><span class="duz1">– Kahrolası, sen farklı mısın sanki?</span></p>

    <p class="duz" xml:lang="tr"><span class="duz1">Niémans cevap vermedi. Terden sırılsıklam olmuş ahizeyi sol eline geçirdi. Rheims devam etti:</span></p>

    <p class="duz" xml:lang="tr"><span class="duz1">– Soruşturma nasıl gidiyor?</span></p>

    <p class="duz" xml:lang="tr"><span class="duz1">– Yavaş gidiyor. İpucu yok. Tanık yok. Sandığımdan çok daha karmaşık çıktı.</span></p>

    <p class="duz" xml:lang="tr"><span class="duz1">– Söylemiştim! Medya Guernon’da olduğunu öğrenince, kenelerin tüysüz köpeğe üşüştüğü gibi düşeceklerdir oraya. Seni oraya göndermekle ne aptallık ettim!</span></p>

    <p class="duz" xml:lang="tr"><span class="duz1">Rheims kabaca kapadı. Niémans birkaç dakika öylece kaldı, ağzı kupkuruydu. Göz köreltici şimşekler arasında, bir gece öncesinin şiddet sahnelerini hatırladı. Sinirleri gevşemişti. Onu boğan, o sırada eline geçirdiği şeyi yok etmek tutkusu dışında tüm iradesini ortadan kaldıran aşırı bir nefretle, katili öldüresiye dövmüştü.</span></p>

    <p class="duz" xml:lang="tr"><span class="duz1">Pierre Niémans hayatı boyunca şiddet dünyasında, bir sapıklık evreninde, vahşi ve acımasız sınırlarda yaşamıştı; tehlikenin yakınında olmak korkutmuyordu onu. Tam tersine, tehlikeye meydan okumak, ona hâkim olmak için hep tehlikeyi aramıştı. Oysa artık tehlikeyi denetleyecek durumda değildi. Şiddet tüm benliğine işlemeye, tüm hareketlerini denetlemeye başlamıştı. Artık Niémans bir güçsüzlük, bir çöküş içindeydi. Üstelik kendi korkularının da üstesinden gelememişti. Kafasının bir köşesinde, bir yerlerde hâlâ köpekler havlıyordu.</span></p>

    <p class="duz" xml:lang="tr"><span class="duz1">Birden irkildi. Cep telefonu yine çalıyordu. Arayan adlî tıp uzmanı Marc Costes’tu, sesinde bir zafer tınısı vardı.</span></p>

    <p class="duz" xml:lang="tr"><span class="duz1">– Size haberlerim var Komiser. Bir ipucu bulduk. Sağlam. Gözkapaklarının altındaki suyla ilgili. Analiz sonuçları biraz önce elime geçti.</span></p>

    <p class="duz" xml:lang="tr"><span class="duz1">– Ee?</span></p>

    <p class="duz" xml:lang="tr"><span class="duz1">– Nehir suyu değil. İnanılmaz ama, öyle işte. Bu konuyu Grenoble Polisi Bilimsel Araştırma Merkezi’ndeki bir kimyacıyla, Patrick Astier’yle birlikte araştırıyoruz. Gerçek bir dahi. Ona kalırsa, göz çukurlarındaki suda görünen kirlilik izleri, nehir suyu olmadığının kanıtı. Kesinlikle değil.</span></p>

    <p class="duz" xml:lang="tr"><span class="duz1">– Biraz daha açık konuş.</span></p>

    <p class="duz" xml:lang="tr"><span class="duz1">– Göz çukurlarındaki su H</span><span class="duz-vitamin-ismi">2</span><span class="duz1">SO</span><span class="duz-vitamin-ismi">4</span> <span class="duz1">ve HNO</span><span class="duz-vitamin-ismi">3</span> <span class="duz1">içeriyor, yani sülfürik asit ve nitrik asit. Suyun pH değeri 3, yani asitlik oranı yüksek. Neredeyse sirke gibi. Böylesi bir sayı, değerli bir bilgi verir.</span></p>

    <p class="duz" xml:lang="tr"><span class="duz1">– Hiçbir şey anlamıyorum. Bütün bunların anlamı ne?</span></p>

    <p class="duz" xml:lang="tr"><span class="duz1">– Size teknik bir konuşma yapmak istemem, ama sülfürik asit ile nitrik asit SO</span><span class="duz-vitamin-ismi">2</span><span class="duz1">’nin, yani kükürt dioksitin ve NO</span><span class="duz-vitamin-ismi">2</span><span class="duz1">’nin, yani azot dioksitin türevleridir. Astier’ye göre böylesi bir dioksit karışımını üretebilecek tek bir sanayi türü var: linyitle çalışan termik santrallar. Çok eski tip santrallar. Astier’nin görüşü, maktulün böyle bir yerde öldürüldüğü ya da böyle bir yerin yakınına götürüldüğü. Çevrede bir linyit santralı bulun, cinayet mahalli sorununu çözmüş olursunuz.</span></p>

    <p class="duz" xml:lang="tr"><span class="duz1">Niémans, koyu renkli pulları inatçı güneşin ışıkları altında parıldayan gökyüzüne dikti gözlerini. Belki de elinde bir ipucu vardı artık. Emir verdi:</span></p>

    <p class="duz" xml:lang="tr"><span class="duz1">– O suyun içeriğini bana faksla. Barnes’ın faksına.</span></p>

    <p class="duz" xml:lang="tr"><span class="duz1">Komiser büronun kapısını açtığında, Éric Joisneau’yla burun buruna geldi.</span></p>

    <p class="duz" xml:lang="tr"><span class="duz1">– Sizi her yerde aradım. Önemli olabilecek bir şey buldum da.</span></p>

    <p class="duz" xml:lang="tr"><span class="duz1">Soruşturmanın birden hızlanması mümkün müydü? İki polis geriledi, Niémans kapıyı kapadı. Joisneau sinirli sinirli bloknotunu karıştırdı.</span></p>

    <p class="duz" xml:lang="tr"><span class="duz1">– Sept-Laux yakınlarında, kör çocuklar ve gençler için bir enstitü bulunduğunu öğrendim. Hastalarından büyük bir bölümü Guernon’dan geliyormuş. Çocukların çeşitli rahatsızlıkları var. Katarakt, retinit, renkkörlüğü. Bu hastalıkların Guernon ortalaması, ulusal ortalamadan yüksek.</span></p>

    <p class="duz" xml:lang="tr"><span class="duz1">– Devam et. Sorunun kaynağı ne?</span></p>

    <p class="duz" xml:lang="tr"><span class="duz1">Joisneau iki elinin parmaklarını bir tas yapar gibi birleştirdi.</span></p>

    <p class="duz" xml:lang="tr"><span class="duz1">– Vadi. Vadinin çevreden izole olması. Doktora göre, genetik hastalıklarmış bunlar. Taze kan karışmadığından, kuşaktan kuşağa aktarılıyorlarmış. İçine kapanık bölgelerde sıkça rastlanırmış böylesi hastalıklara. Bir tür salgın, ama genetik yoldan.</span></p>

    <p class="duz" xml:lang="tr"><span class="duz1">Teğmen bloknotundan bir sayfa kopardı.</span></p>

    <p class="duz" xml:lang="tr"><span class="duz1">– Alın, enstitünün adresi. Enstitü müdürü, Dr. Champelaz bu olguyu derinine incelemiş. Düşündüm ki...</span></p>

    <p class="duz" xml:lang="tr"><span class="duz1">Niémans işaret parmağını Joisneau’ya uzattı.</span></p>

    <p class="duz" xml:lang="tr"><span class="duz1">– Oraya sen gidiyorsun.</span></p>

    <p class="duz" xml:lang="tr"><span class="duz1">Genç polisin yüzü aydınlandı.</span></p>

    <p class="duz" xml:lang="tr"><span class="duz1">– Bana güveniyor musunuz?</span></p>

    <p class="duz" xml:lang="tr"><span class="duz1">– Sana güveniyorum. Haydi, fırla.</span></p>

    <p class="duz" xml:lang="tr"><span class="duz1">Joisneau topuklarının üzerinde döndü, sonra karar değiştirdi, kaşları çatıktı.</span></p>

    <p class="duz" xml:lang="tr"><span class="duz1">– Komiser... Bağışlayın, ama... neden müdürle konuşmaya siz gitmiyorsunuz? Bakarsınız, ilginç bir ipucudur. Yoksa elinizde daha iyisi mi var? Ya da buralı olduğum için, sorularımın daha iyi olacağını mı düşünüyorsunuz? Anlamıyorum.</span></p>

    <p class="duz" xml:lang="tr"><span class="duz1">Niémans dirseğini kapının pervazına dayadı.</span></p>

    <p class="duz" xml:lang="tr"><span class="duz1">– Haklısın, başka bir iz üzerindeyim. Ama sana ek bir ders vereyim, Joisneau. Bazen soruşturma dışı gerekçeler de vardır.</span></p>

    <p class="duz" xml:lang="tr"><span class="duz1">– Nasıl gerekçeler?</span></p>

    <p class="duz" xml:lang="tr"><span class="duz1">– Kişisel gerekçeler. Bir fobiden rahatsız olduğum için, o enstitüye gitmek istemiyorum.</span></p>

    <p class="duz" xml:lang="tr"><span class="duz1">– Ne fobisi? Körlerle mi ilgili?</span></p>

    <p class="duz" xml:lang="tr"><span class="duz1">– Hayır. Köpek fobisi.</span></p>

    <p class="duz" xml:lang="tr"><span class="duz1">Genç teğmenin inanmadığı, yüzünden okunuyordu.</span></p>

    <p class="duz" xml:lang="tr"><span class="duz1">– Anlamıyorum.</span></p>

    <p class="duz" xml:lang="tr"><span class="duz1">– Düşün. Kör diyen köpek demiş olur. (Niémans hayalî bir köpek tarafından gezdirilen kör taklidi yaptı.) Körler için eğitilmiş köpekler, anlıyor musun? Onun için, oraya adım atmam söz konusu olamaz.</span></p>

    <p class="duz" xml:lang="tr"><span class="duz1">Komiser şaşkın teğmeni odada bırakarak çıktı.</span></p>

    <p class="duz" xml:lang="tr"><span class="duz1">Yüzbaşı Barnes’ın kapısını vurdu, beklemeden açıp, girdi. Dev yüzbaşı faksları konularına göre ayırıyordu; otellerden, restoranlardan, garajlardan gelen mesajlar. Stoklarını gözden geçiren bir bakkal gibi.</span></p>

    <p class="duz" xml:lang="tr"><span class="duz1">– Komiser? (Barnes bir kaşını kaldırdı.) Bakın, biraz evvel gelen...</span></p>

    <p class="duz" xml:lang="tr"><span class="duz1">– Biliyorum.</span></p>

    <p class="duz" xml:lang="tr"><span class="duz1">Niémans, Costes’un mesajını alıp, hızla göz gezdirdi. Karmaşık isim ve formüller listesiyle, göz çukurlarındaki suyun içeriği.</span></p>

    <p class="duz" xml:lang="tr"><span class="duz1">– Yüzbaşı, diye sordu, Bu çevrede termik santral var mı? Linyit yakan bir santral?</span></p>

    <p class="duz" xml:lang="tr"><span class="duz1">Barnes dudak büktü.</span></p>

    <p class="duz" xml:lang="tr"><span class="duz1">– Hayır. Bu söylediğiniz tanıdık gelmiyor. Belki doğuda... Grenoble’a doğru giderken, sanayi bölgelerinin sayısı artar.</span></p>

    <p class="duz" xml:lang="tr"><span class="duz1">– Nereden bilgi alabilirim?</span></p>

    <p class="duz" xml:lang="tr"><span class="duz1">– İsère Sanayi Faaliyetleri Federasyonu var tabiî, dedi Barnes... ama, bir dakika. Daha iyisini biliyorum. Bu dediğiniz santral, havayı kirletiyor olmalı, değil mi?</span></p>

    <p class="duz" xml:lang="tr"><span class="duz1">Niémans gülümsedi, sayılarla dolu faks mesajını uzattı.</span></p>

    <p class="duz" xml:lang="tr"><span class="duz1">– Bol miktarda asit.</span></p>

    <p class="duz" xml:lang="tr"><span class="duz1">Barnes not almaya başlamıştı bile.</span></p>

    <p class="duz" xml:lang="tr"><span class="duz1">– Öyleyse, bu adamla konuşun. İsmi Alain Derteaux. Guernon çıkışında, tropikal seraları olan bir çiçek yetiştiricisi. Hava kirliliği konusunda uzman. Militan bir çevreci. Bölgede kaynağını, içeriğini ve çevre üzerinde etkisini bilmediği tek bir gaz, tek bir atık olamaz.</span></p>

    <p class="duz" xml:lang="tr"><span class="duz1">Niémans gitmeye hazırlanırken, yüzbaşı seslendi. İki elini, avuç içleri görünecek biçimde, komisere uzattı. Dev gibi pençeler.</span></p>

    <p class="duz" xml:lang="tr"><span class="duz1">– Aslında, parmak izi konusunu araştırdım ... Biliyorsunuz, Caillois’nın elleri. Küçükken geçirdiği bir kaza. Annecy Gölü kıyısında, küçük yelkenlilerini onaran babasına yardım ediyormuş. Her iki elini de tahriş edici bir deterjan teknesinde yakmış. Karakolu aradım, kazayı hatırlıyorlar. Sigorta, hastane, hepsi... Araştırabiliriz, ama bana sorarsanız, altından bir şey çıkmaz.</span></p>

    <p class="duz" xml:lang="tr"><span class="duz1">Niémans döndü, kapının tokmağına yapıştı.</span></p>

    <p class="duz" xml:lang="tr"><span class="duz1">– Sağ olun, Yüzbaşı. (Faksları işaret etti.) Talihiniz açık olsun.</span></p>

    <p class="duz" xml:lang="tr"><span class="duz1">– Sizin de, dedi Barnes. O çevreci, Derteaux, tam bir baş belasıdır.</span></p>
  </div>
</body>
</html>