<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>53.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x53">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Elli üçüncü kısım</span></h1>

    <p class="duz" xml:lang="tr"><span class="duz1">Fabienne Hérault’nun evi.</span></p>

    <p class="duz" xml:lang="tr"><span class="duz1">Tepenin üzerinde. Taş duvarlar. Ölü pencereler.</span></p>

    <p class="duz" xml:lang="tr"><span class="duz1">Soluk bulutlar yoğun gökyüzünde koşuştururken, yağmur dinmişti. Zümrüt yeşili yamaçlar boyunca uçuşan sis perdeleri. Onların ötesinde, ıssız ufuk. Taştan bir kuyu. Yirmi kilometre çevrede ne bir insan, ne başka bir şey.</span></p>

    <p class="duz" xml:lang="tr"><span class="duz1">Karim arabasını durdurup, yeşil bayırı tırmandı. Bu ev ona, kadının Sarzac yakınlarında oturduğu kulübeyi anımsatıyordu; koca taşlar eve Kelt üslubu bir hava vermişti. Evin hemen yakınında, kocaman, beyaz renkli bir uydu anteni gördü. Silahını çekti. Namluda mermi bulunduğunu hatırladı. Bu düşünce onu sakinleştirdi.</span></p>

    <p class="duz" xml:lang="tr"><span class="duz1">Kapıya yönelmeden önce, garajı kolaçan etti. Açık renkli bir brandanın altında bir Volvo gördü. Kapıları kilitlenmemiş. Kaputu açtı, usta hareketlerle sigorta kutusunu devre dışı bıraktı. İşler kötüye sararsa, Fabienne Hérault hiçbir yere gidemeyecekti.</span></p>

    <p class="duz" xml:lang="tr"><span class="duz1">Polis teğmeni kapıya doğru yürüyüp hafif birkaç yumruk vurdu. Elinde silah, eşiğin dibinden çekildi. Birkaç saniye, sonra kapı aralandı. Hiç tıkırtısız. Sürgü çekilmeden. Fabienne Hérault artık güven içinde yaşıyordu.</span></p>

    <p class="duz" xml:lang="tr"><span class="duz1">Karim aralıktan görülebileceği bir noktaya geldi, silahını sakladı.</span></p>

    <p class="duz" xml:lang="tr"><span class="duz1">Neredeyse kendi boyunda bir siluetle ve kendininkilere dikilmiş gözlerle karşılaştı. Geniş omuzlar, çok düzgün, berrak bir yüz, kıvırcık denebilecek kahverengi saçlar. Bambu kadar kalın çerçeveli gözlükler. Karim hayal görüyormuş gibi bakan, dalgın bu yüzü nasıl tasvir edeceğini bilmiyordu.</span></p>

    <p class="duz" xml:lang="tr"><span class="duz1">Sesini sertleştirmeye çalıştı:</span></p>

    <p class="duz" xml:lang="tr"><span class="duz1">– Teğmen Karim Abdouf. Polis.</span></p>

    <p class="duz" xml:lang="tr"><span class="duz1">Kadının yüzünde en ufak bir şaşkınlık belirtisi yoktu. Başını hafifçe sallayarak, gözlüklerinin üzerinden Karim’e bakıyordu. Sonra gözlerini Glock’u saklayan ele indirdi. Abdouf, gözlüklerin arasından bir kötülük parıltısı gördüğünü sandı.</span></p>

    <p class="duz" xml:lang="tr"><span class="duz1">– Ne istiyorsunuz? dedi kadın sıcak bir sesle.</span></p>

    <p class="duz" xml:lang="tr"><span class="duz1">Karim gecenin hâkim olduğu bu sessiz kırlığın ortasında donmuş gibi kıpırdamadan duruyordu.</span></p>

    <p class="duz" xml:lang="tr"><span class="duz1">– İçeri girmek. Şimdilik bu kadar.</span></p>

    <p class="duz" xml:lang="tr"><span class="duz1">Kadın gülümseyip geri çekildi.</span></p>

    <p class="duz" xml:lang="tr"><span class="duz1">Panjurlar kapalı, eşyaların çoğu çizgili kılıflar içindeydi. Bir televizyon siyah ekranını, piyano da cilalı tuşlarını sergiliyordu. Karim piyanonun üzerinde açık bir nota defteri gördü: Frédéric Chopin’in si bemol minör piyano sonatı. Her şey on kadar mumun titrek loşluğu içindeydi.</span></p>

    <p class="duz" xml:lang="tr"><span class="duz1">Polis teğmeninin bakışlarını yakalayan Fabienne Hérault mırıldandı:</span></p>

    <p class="duz" xml:lang="tr"><span class="duz1">– Dünyadan ve zamandan elimi, eteğimi çektim. Bu ev benim genel görünümümü yansıtıyor.</span></p>

    <p class="duz" xml:lang="tr"><span class="duz1">Karim karanlıklara sığınan Rahibe Andrée’yi düşündü.</span></p>

    <p class="duz" xml:lang="tr"><span class="duz1">– Ya dışarıdaki uydu anteni?</span></p>

    <p class="duz" xml:lang="tr"><span class="duz1">– Dünyayla teması sürdürmem gerek. Gerçeğin ne zaman ortaya çıkacağını bilmeliyim.</span></p>

    <p class="duz" xml:lang="tr"><span class="duz1">– Çok yakında çıkacak Madam.</span></p>

    <p class="duz" xml:lang="tr"><span class="duz1">Kadın ifadesini hiç değiştirmeden, başını salladı. Genç teğmen bunları hiç beklemiyordu: bu sükunet, bu tebessümler, bu yatıştırıcı ses. Silahını doğrulttu, bu kadını tehdit ettiği için utandı.</span></p>

    <p class="duz" xml:lang="tr"><span class="duz1">– Madam, dedi soluk soluğa, zamanım dar. Kızınız Judith’in fotoğraflarına ihtiyacım var.</span></p>

    <p class="duz" xml:lang="tr"><span class="duz1">– Fotoğraflar mı?</span></p>

    <p class="duz" xml:lang="tr"><span class="duz1">– Lütfen. Yirmi saatten beri izinizi sürüyorum. Yirmi saatten beri hikâyenizin başına doğru ilerleyip, anlamaya çalışıyorum. Bu komployu neden hazırladığınızı, çocuğunuzun yüzünü neden silmek istediğinizi.</span></p>

    <p class="duz" xml:lang="tr"><span class="duz1">Şimdilik sadece iki şey biliyorum. Judith başlangıçta düşündüğüm gibi bir canavar değildi. Tam tersine, kusursuz, büyüleyici güzellikte biri olduğuna eminim. Diğer gerçekse, yüzünün bir kâbusun çözümünü barındırdığı.</span></p>

    <p class="duz" xml:lang="tr"><span class="duz1">Sizi uzun zaman kaçmak zorunda bırakan ve kötü bir volkan gibi yeniden canlanan bir kâbus. Onun için bana o fotoğrafları gösterip hikâyenizi anlatın. Tarihleri, ayrıntıları, her şeyi bilmek istiyorum. On dört yaşında ölmüş küçük bir kızın, nasıl ve neden Alpler’in eteğindeki bir üniversite kentini katletmekte olduğunu öğrenmek istiyorum!</span></p>

    <p class="duz" xml:lang="tr"><span class="duz1">Kadın birkaç saniye hareketsiz kaldı, sonra dev adımlarla koridora doğru yürüdü. Karim eli tabancasının kabzasında, peşinden gitti. Sağa sola bakarak. Başka odalar, başka çarşaflar, başka renkler. Ev kefen ile karnaval arasında tereddüt eder gibiydi.</span></p>

    <p class="duz" xml:lang="tr"><span class="duz1">Fabienne Hérault küçük bir odanın dibindeki dolabı açıp, metal bir kutu çıkardı. Karim kadının elini tuttu, hareketini tamamlamasını engelledi ve kutuyu kendi açtı.</span></p>

    <p class="duz" xml:lang="tr"><span class="duz1">Fotoğraf. Sadece fotoğraf vardı.</span></p>

    <p class="duz" xml:lang="tr"><span class="duz1">Kadın, Karim’i gözleriyle sorguladıktan sonra, ellerini kutuya daldırdı, saf suymuş gibi, parlak yüzeyleri okşadı. Sonra polis teğmenine bir fotoğraf uzattı.</span></p>

    <p class="duz" xml:lang="tr"><span class="duz1">Karim istemeden de olsa, gülümsedi.</span></p>

    <p class="duz" xml:lang="tr"><span class="duz1">Oval yüzlü, donuk tenli, kısa kesilmiş kahverengi bukleli küçük bir kız, ona bakıyordu. Bu güzellik üçgeninin üzerinde de açık renk gözler, onları gölgeleyen belki biraz fazla kalın ve uzun kaşlar. Bu hafif erkeksi kaşlar, mavi gözlerin parlaklığını dengeler gibiydi.</span></p>

    <p class="duz" xml:lang="tr"><span class="duz1">Karim resme daldı. Bu yüzü uzun zamandan, çok uzun zamandan beri tanıyormuş gibiydi. Ezelden beri.</span></p>

    <p class="duz" xml:lang="tr"><span class="duz1">Ama mucize gerçekleşmedi. Mağripli bu yüzün ona bir şekilde ışığın yolunu göstereceğini ummuştu. Fabienne sıcak sesiyle fısıldadı:</span></p>

    <p class="duz" xml:lang="tr"><span class="duz1">– Bu fotoğraf ölümünden birkaç yıl önce çekildi. Sarzac’ta. Saçları kısaydı, biz...</span></p>

    <p class="duz" xml:lang="tr"><span class="duz1">Karim başını kaldırdı.</span></p>

    <p class="duz" xml:lang="tr"><span class="duz1">– Hayır, düşündüğüm gibi değil. Bu resim, bu yüz bana bir ipucu vermeli, bir açıklama getirmeliydi. Oysa ben, küçük ve güzel bir kızdan başka bir şey göremiyorum.</span></p>

    <p class="duz" xml:lang="tr"><span class="duz1">– Çünkü resim tamam değil.</span></p>

    <p class="duz" xml:lang="tr"><span class="duz1">Yüreği hopladı. Kadın şimdi de başka bir fotoğraf uzatıyordu.</span></p>

    <p class="duz" xml:lang="tr"><span class="duz1">– İşte Guernon’daki son okul resmi. Lamartine Okulu, ikinci sınıf. Sarzac’a gitmemizden kısa süre önce.</span></p>

    <p class="duz" xml:lang="tr"><span class="duz1">Polis teğmeni çocukların gülümseyen yüzlerini inceledi. Önce Judith’inkini tanıdı, sonra vurucu gerçeği anladı. Aslında bunu bekliyordu. Tek mantıklı açıklama, buydu. Yine de anlayamadı. Mırıldandı:</span></p>

    <p class="duz" xml:lang="tr"><span class="duz1">– Judith tek kızınız değil miydi?</span></p>

    <p class="duz" xml:lang="tr"><span class="duz1">– Hem evet, hem hayır.</span></p>

    <p class="duz" xml:lang="tr"><span class="duz1">– Hem evet, hem hayır mı? Ne... ne söylemeye çalışıyorsunuz? Açıklayın.</span></p>

    <p class="duz" xml:lang="tr"><span class="duz1">– Size hiçbir şey açıklayamam, delikanlı. Sadece açıklanamaz bu şeyin, hayatımı nasıl yıktığını anlatabilirim.</span></p>
  </div>
</body>
</html>