<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>4.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x4">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Dördüncü kısım</span></h1>

    <p class="duz" xml:lang="tr"><span class="duz1">Pierre Niémans ve Éric Joisneau zaman geçirmeden kentin girişindeki üniversitenin yolunu tuttular. Başkomiser arkadaşına merkez binadaki kütüphanede beklemesini söyledi, kendisi de bu arada yüz metre ötedeki yönetim binasının en üst katındaki rektörle görüşecekti.</span></p>

    <p class="duz" xml:lang="tr"><span class="duz1">Niémans yetmişli yılların modasına uygun olarak yapılan daha sonra yeniden elden geçirilen, yüksek tavanlı, her duvarı ayrı bir pastel renge boyanmış büyük binaya girdi. Üst katta, bir sekreter ile küçük masasının bulunduğu ufak bekleme odasına girdi, kendini tanıtıp Vincent Luyse’la görüşmek istediğini belirtti.</span></p>

    <p class="duz" xml:lang="tr"><span class="duz1">Birkaç dakikalık bekleme süresince, kayak pistlerinin ya da şiddetli çağlayanların kenarında kupalarını ya da madalyalarını gösteren muzaffer öğrencilerin fotoğraflarının yer aldığı duvarlara baktı.</span></p>

    <p class="duz" xml:lang="tr"><span class="duz1">Birkaç dakika sonra, rektörün karşısında, ayakta duruyordu. Kıvırcık saçlı, yayvan burunlu, beyaz tenli bir adamdı rektör. Vincent Luyse’un yüzü Afrikalı bir zenci ile kansızlık çeken birinin garip bir karışımıydı sanki. Yağmur loşluğunda kendilerine nasılsa birer yol bulup odaya giren ışınlar, ışık huzmeleri halindeydi. Rektör komiserin oturmasını söyledi, asabice bileklerini ovuşturmaya başladı.</span></p>

    <p class="duz" xml:lang="tr"><span class="duz1">– Evet? dedi kuru bir sesle.</span></p>

    <p class="duz" xml:lang="tr"><span class="duz1">– Evet, ne?</span></p>

    <p class="duz" xml:lang="tr"><span class="duz1">– Bir şeyler bulabildiniz mi?</span></p>

    <p class="duz" xml:lang="tr"><span class="duz1">Niémans bacaklarını uzattı.</span></p>

    <p class="duz" xml:lang="tr"><span class="duz1">– Daha yeni geldim, Sayın Rektör. İzin verin de çevremi biraz araştırayım. Siz en iyisi sorularıma cevap verin.</span></p>

    <p class="duz" xml:lang="tr"><span class="duz1">Luyse koltuğunda dikildi. Yazı masası koyu ahşaptan yapılmış, üzerindeki madenî aksamla çelik bir gezegen üzerindeki çiçek saplarını andırıyordu.</span></p>

    <p class="duz" xml:lang="tr"><span class="duz1">– Fakültenizde kuşku çekici olaylar oldu mu? diye sordu Niémans sakince.</span></p>

    <p class="duz" xml:lang="tr"><span class="duz1">– Kuşku çekici mi? Hiç olmadı.</span></p>

    <p class="duz" xml:lang="tr"><span class="duz1">– Uyuşturucu? Hırsızlık? Kavga?</span></p>

    <p class="duz" xml:lang="tr"><span class="duz1">– Hayır.</span></p>

    <p class="duz" xml:lang="tr"><span class="duz1">– Burada çete, tarikat falan da mı yok? Akılları başlarından bir karış havada gençler?</span></p>

    <p class="duz" xml:lang="tr"><span class="duz1">– Ne demek istediğinizi anlayamadım.</span></p>

    <p class="duz" xml:lang="tr"><span class="duz1">– Bazı oyunları ve bu oyunlardaki rolleri kastediyorum. Bilirsiniz ya, hani ritüeller, törenlerle dolu birtakım oyunlar vardır...</span></p>

    <p class="duz" xml:lang="tr"><span class="duz1">– Hayır. Burada bu dediklerinizden pek bulunmaz. Öğrencilerimizin hepsi aklı başında gençlerdir.</span></p>

    <p class="duz" xml:lang="tr"><span class="duz1">Niémans sessiz kaldı. Rektör karşısındaki adama alıcı gözle baktı: alabros kesilmiş saçlar, geniş omuzlar, paltonun aralığından görünen MR 73’ün kabzası. Luyse eliyle yüzünü sıvazladı, sonra sanki kendi kendini ikna etmeye çalışıyormuşçasına söze girdi:</span></p>

    <p class="duz" xml:lang="tr"><span class="duz1">– İstediğim tek bir şey var, Komiser, o da katili olabildiğince çabuk bulmanız. Okul yakında açılıyor ve...</span></p>

    <p class="duz" xml:lang="tr"><span class="duz1">– Bu arada, kampüse gelen öğrenci oldu mu?</span></p>

    <p class="duz" xml:lang="tr"><span class="duz1">– Sadece birkaç yatılı öğrenci. Yukarıda, merkez binanın çatı katına yerleşiyorlar. Bir de, derslerini hazırlayan birkaç hoca var.</span></p>

    <p class="duz" xml:lang="tr"><span class="duz1">– Adlarını verebilir misiniz?</span></p>

    <p class="duz" xml:lang="tr"><span class="duz1">– Ama... (tereddüt etti) sorun değil.</span></p>

    <p class="duz" xml:lang="tr"><span class="duz1">– Şu Rémy Caillois, nasıl biriydi?</span></p>

    <p class="duz" xml:lang="tr"><span class="duz1">– Çok sessiz bir kütüphane memuruydu. Yalnız biri.</span></p>

    <p class="duz" xml:lang="tr"><span class="duz1">– Öğrenciler sever miydi?</span></p>

    <p class="duz" xml:lang="tr"><span class="duz1">– Tabiî, tabiî.</span></p>

    <p class="duz" xml:lang="tr"><span class="duz1">– Nerede oturuyordu? Guernon’da mı?</span></p>

    <p class="duz" xml:lang="tr"><span class="duz1">– Burada, kampüste. Eşiyle birlikte, merkez binanın en üst katında. Yatılı öğrencilerin katında.</span></p>

    <p class="duz" xml:lang="tr"><span class="duz1">– Rémy Caillois yirmi beş yaşındaydı. Günümüzde, evlenmek için oldukça genç bir yaş, değil mi?</span></p>

    <p class="duz" xml:lang="tr"><span class="duz1">– Rémy ve Sophie Caillois fakültenin öğrencilerindendi. Sanırım daha önce kampüs lisesinde, hocaların çocuklarının devam ettiği lisede tanışmışlar. Onlar... onlar çocukluk arkadaşıydı.</span></p>

    <p class="duz" xml:lang="tr"><span class="duz1">Niémans birden kalktı.</span></p>

    <p class="duz" xml:lang="tr"><span class="duz1">– Tamam, Sayın Rektör. Teşekkür ederim.</span></p>

    <p class="duz" xml:lang="tr"><span class="duz1">Komiser hemen çıktı, odadaki korku havasına daha fazla dayanamayacaktı.</span></p>

    <p class="duz-ilk-paragraf" xml:lang="tr"><span class="duz1">Kitaplar.</span></p>

    <p class="duz" xml:lang="tr"><span class="duz1">Üniversitenin büyük kütüphanesi, neon ışıkları altında uzayıp giden sıra sıra kitap doluydu. Metal raflar, kusursuz bir düzenle yerleştirilmiş kâğıttan duvarlar taşıyordu. Altın ya da gümüş işlemeli ciltler. Hepsi de Guernon Üniversitesi’nin armasını taşıyan etiketler. Issız salonun ortasında, birbirlerinden cam bölmelerle ayrılmış plastik masalar vardı. Niémans girdiğinde, kütüphaneyi hapishanenin görüşme salonuna benzetti.</span></p>

    <p class="duz" xml:lang="tr"><span class="duz1">Hem aydınlık, hem kapalı, hem havadar, hem de havasızdı.</span></p>

    <p class="duz" xml:lang="tr"><span class="duz1">– Bu üniversitede hep en iyi hocalar ders verir, diye açıkladı Éric Joisneau. Güneydoğu Fransa’nın kreması yani. Hukuk, iktisat, edebiyat, psikoloji, sosyoloji, fizik... En önemlisi de tıp. İsère Bölgesi’nin tüm ensesi kalınları burada ders verir, muayenelerini üniversitenin hastanesinde yapar. Hastane aslında üniversitenin eski binalarında şimdi. Tüm bina tepeden tırnağa elden geçirildi. Bölgenin yarısı tedavi için buraya gelir, dağlıların hemen hepsi burada doğmuştur.</span></p>

    <p class="duz" xml:lang="tr"><span class="duz1">Niémans kollarını kavuşturmuş, kalçasını okuma masalarından birine yaslamış, Joisneau’yu dinliyordu.</span></p>

    <p class="duz" xml:lang="tr"><span class="duz1">– Bilirmiş gibi konuşuyorsun.</span></p>

    <p class="duz" xml:lang="tr"><span class="duz1">Joisneau kitaplardan birini aldı.</span></p>

    <p class="duz" xml:lang="tr"><span class="duz1">– Öğrenimimi burada tamamladım. Hukuka başlamıştım... Avukat olmak istiyordum.</span></p>

    <p class="duz" xml:lang="tr"><span class="duz1">– Ve polis mi oldun?</span></p>

    <p class="duz" xml:lang="tr"><span class="duz1">Genç polis, Niémans’a baktı. Gözleri beyaz ışığın altında parlıyordu.</span></p>

    <p class="duz" xml:lang="tr"><span class="duz1">– Lisansa başlayacağım sırada, birden sıkılmaktan korktum. O zaman, Toulouse’daki polis okuluna yazıldım. Kendi kendime polisliğin hareketli, tehlikeli bir meslek olduğunu düşünüyordum. İnsana sürprizler hazırlayan bir meslek.</span></p>

    <p class="duz" xml:lang="tr"><span class="duz1">– Düş kırıklığına mı uğradın?</span></p>

    <p class="duz" xml:lang="tr"><span class="duz1">Joisneau kitabı yerine yerleştirdi. Tebessümü kaybolmuştu.</span></p>

    <p class="duz" xml:lang="tr"><span class="duz1">– Bugün için, hayır. Özellikle bugün, uğramadım. (Gözlerini Niémans’a dikti.) O ceset... böyle bir şey nasıl yapılabilir?</span></p>

    <p class="duz" xml:lang="tr"><span class="duz1">Niémans soruyu duymamış gibi davrandı.</span></p>

    <p class="duz" xml:lang="tr"><span class="duz1">– Üniversitede hava nasıldı? Dikkatini çeken özel bir şey?</span></p>

    <p class="duz" xml:lang="tr"><span class="duz1">– Yoktu. Kafaları hayatla, yaşanan çağla, benimsenmesi gereken düşüncelerle ilgili klişelerle dolu, bir sürü burjuva çocuğu... Onların yanında da köylü çocukları tabiî, bir de işçi çocukları. Onlar daha da idealistti. Daha da saldırgan. Her neyse, nasıl olsa hepimizin işsizlikle randevusu vardı, onun için...</span></p>

    <p class="duz" xml:lang="tr"><span class="duz1">– Tuhaf olaylar var mıydı? Küçük gruplar, falan?</span></p>

    <p class="duz" xml:lang="tr"><span class="duz1">– Hayır. Hiç. Aslında, vardı. Hatırlıyorum, fakültede bir seçkinler grubu vardı. Üniversite hocalarının çocuklarından oluşan, ayrı bir dünya sanki. İçlerinden bazıları, gerçekten de çok yetenekliydi. Her yıl, bütün ödülleri onlar alırdı. Spor alanında bile. Bize pek bir şey bırakmazlardı.</span></p>

    <p class="duz" xml:lang="tr"><span class="duz1">Niémans, Luyse’un bekleme odasında gördüğü şampiyonluk fotoğraflarını hatırladı. Sordu:</span></p>

    <p class="duz" xml:lang="tr"><span class="duz1">– O öğrenciler, bütün haklara sahip küçük bir topluluk muydu? Sence, saçma sapan bir niyetin çevresinde toplanmış olabilirler mi?</span></p>

    <p class="duz" xml:lang="tr"><span class="duz1">Joisneau bir kahkaha patlattı.</span></p>

    <p class="duz" xml:lang="tr"><span class="duz1">– Ne düşünüyorsunuz? Yoksa bir tür... bir tür organize hareket olduğunu mu?</span></p>

    <p class="duz" xml:lang="tr"><span class="duz1">Ayağa kalkıp kitap rafları boyunca yürüme sırası Niémans’taydı şimdi.</span></p>

    <p class="duz" xml:lang="tr"><span class="duz1">– Bir kütüphaneci, bir üniversite kütüphanecisi, tüm bakışların merkezindedir. İdeal bir hedef yani. Ne olduğunu bilmediğimiz bir çılgınlığın peşinde, bir grup öğrenci düşün. Bir kurban, bir ritüel... Kurban ararken, Caillois’yı düşünmeleri kadar normal bir şey olabilir mi?</span></p>

    <p class="duz" xml:lang="tr"><span class="duz1">– Öyleyse, size anlattığım süper yetenekleri unutun. Sınavlarda herkesi geçmekle öylesine meşgullerdir ki, bunun dışında bir şey düşünecek zamanları bile olmaz.</span></p>

    <p class="duz" xml:lang="tr"><span class="duz1">Niémans kahverengi ve yaldızlı kitap dizilerinin arasına girdi. Joisneau da peşinden.</span></p>

    <p class="duz" xml:lang="tr"><span class="duz1">– Bir kütüphaneci, aynı zamanda da ödünç kitap veren kişidir... Herkesin ne okuduğunu, ne çalıştığını bilen biri... Belki de bilmemesi gereken bir şey öğrenmişti.</span></p>

    <p class="duz" xml:lang="tr"><span class="duz1">– Bunun için bir insan öldürülmez... Üstelik, öğrencilerin okudukları kitaplarda ne gibi sırlar gizlenebilir ki?</span></p>

    <p class="duz" xml:lang="tr"><span class="duz1">Niémans birden döndü.</span></p>

    <p class="duz" xml:lang="tr"><span class="duz1">– Bilmiyorum. Entellere pek güvenmem, o kadar.</span></p>

    <p class="duz" xml:lang="tr"><span class="duz1">– Bir fikriniz var mı? Bir kuşku, falan?</span></p>

    <p class="duz" xml:lang="tr"><span class="duz1">– Tam tersine. Şimdilik, her şey mümkün görünüyor. Bir kavga. Bir intikam. Enteller arası bir şey. Ya da homolar arasında. Ya da en basitinden, dağda tesadüfen Caillois’ya rastlamış bir serseri, bir sapık.</span></p>

    <p class="duz" xml:lang="tr"><span class="duz1">Kitapların dizildiği raflardan birine bir fiske vurdu.</span></p>

    <p class="duz" xml:lang="tr"><span class="duz1">– Görüyorsun, önyargılı değilim. Ama işe buradan başlayacağız. Cinayetle ilgisi olabilecek kitapları gözden geçireceğiz.</span></p>

    <p class="duz" xml:lang="tr"><span class="duz1">– Nasıl bir ilgisi olan?</span></p>

    <p class="duz" xml:lang="tr"><span class="duz1">Niémans yeniden kitap koridoruna daldı, sonunda salonun ortasına çıktı. Salonun öte yanına, kütüphane memurunun okuma masalarına hâkim bir platform üzerindeki masasına doğru yürüdü. Masanın üzerinde bir bilgisayar, çekmecelerde de spiral ciltli defterler vardı. Niémans siyah ekrana parmağıyla dokundu.</span></p>

    <p class="duz" xml:lang="tr"><span class="duz1">– Bunun içinde her gün alınan, başvurulan kitapların listesi olmalı. Bu işle adlî polisten birini görevlendirmeni istiyorum. Bulabildiğin en okumuşunu, öyle biri varsa eğer. Yatılı öğrencilerden de yardım iste. Kötülükten, şiddetten, işkenceden, kurban törenlerinden, dinî sapkınlıklardan bahseden ne kadar kitap varsa, bulmalarını istiyorum. Mesela, etnoloji kitaplarını incelesinler. Böylesi eserleri sık sık kullanan öğrencilerin isimlerini çıkarsınlar. Bir de Caillois’nın tezini bulsunlar.</span></p>

    <p class="duz" xml:lang="tr"><span class="duz1">– Ya... ya ben?</span></p>

    <p class="duz" xml:lang="tr"><span class="duz1">– Sen yatılıları sorgula. Teker teker. Gece gündüz buradalar, üniversitenin her şeyini biliyor olmalılar. Alışkanlıklar, faklılıklar, ilginç çocuklar... Caillois’nın diğerlerince nasıl görüldüğünü bilmek istiyorum. Bir de Caillois’nın dağdaki gezintileri hakkında bilgi toplamaya bak. Birlikte gittiği arkadaşları var mıymış? Kim onun alışkanlıklarını biliyormuş, bir öğren. Onunla kim dağda buluşabilirmiş...</span></p>

    <p class="duz" xml:lang="tr"><span class="duz1">Joisneau başkomisere kuşkuyla baktı. Niémans yaklaştı. Şimdi daha alçak sesle konuşuyordu:</span></p>

    <p class="duz" xml:lang="tr"><span class="duz1">– Karşımızda ne var, söyleyeyim. Karşımızda korkunç bir katil ile sınırsız bir acının izlerini taşıyan soluk, büzülmüş ve ürkütücü bir ceset var. Yüz kilometre öteden bile buram buram çılgınlık kokan bir şey. Şimdilik, bu bizim sırrımız. Olayı çözümlememiz için birkaç saatimiz var. Sonra basın işe karışacak, baskılar artacak, duygular konuşacak. Kafanı toparla. Kâbusun içine dal. İçinde iyi olan ne varsa, bu işe ver. Kötülüğün yüzünü ancak öyle görebiliriz.</span></p>

    <p class="duz" xml:lang="tr"><span class="duz1">Genç polis korkmuş gibiydi.</span></p>

    <p class="duz" xml:lang="tr"><span class="duz1">– Gerçekten de birkaç saat içinde bizim...</span></p>

    <p class="duz" xml:lang="tr"><span class="duz1">– Benimle çalışmak istiyor musun, istemiyor musun? diye araya girdi Niémans. Öyleyse sana bakış açımı anlatayım. Bir cinayet işlendiğinde, çevredeki her şeyi bir ayna olarak görmek gerekir. Kurbanın cesedi, onu tanıyanlar, cinayet yeri... Bütün bunlar bir gerçeği, cinayetin belirli bir özelliğini yansıtır, anladın mı?</span></p>

    <p class="duz" xml:lang="tr"><span class="duz1">Bilgisayar ekranına dokundu.</span></p>

    <p class="duz" xml:lang="tr"><span class="duz1">– Mesela, şu ekran. Işığı yandığında, Rémy Caillois’nın gündelik hayatının aynası olacak. Gündelik faaliyetlerinin, düşüncelerinin aynası. Bu ekranın içinde, ilgimizi çekebilecek ayrıntılar, yansımalar var. Buraya dalmak gerek. Öte yana geçmek gerek.</span></p>

    <p class="duz" xml:lang="tr"><span class="duz1">Doğrulup kollarını açtı.</span></p>

    <p class="duz" xml:lang="tr"><span class="duz1">– Buzdan bir saraydayız Joisneau, bir yansımalar labirentindeyiz! Onun için, iyi bak. Her şeye bak. Çünkü bu aynaların birinde, belki de kör bir açıda, katili bulacaksın.</span></p>

    <p class="duz" xml:lang="tr"><span class="duz1">Joisneau’nun ağzı açık kalmıştı.</span></p>

    <p class="duz" xml:lang="tr"><span class="duz1">– Sokakların adamı olarak, gereğinden fazla entelektüel buluyorum sizi.</span></p>

    <p class="duz" xml:lang="tr"><span class="duz1">Komiser elinin tersiyle Joisneau’nun göğsünü sıvazladı.</span></p>

    <p class="duz" xml:lang="tr"><span class="duz1">– Bu anlattıklarım, felsefe değil Joisneau, tecrübe.</span></p>

    <p class="duz" xml:lang="tr"><span class="duz1">– Ya siz... siz kimi sorgulayacaksınız?</span></p>

    <p class="duz" xml:lang="tr"><span class="duz1">– Ben mi? Ben tanığı göreceğim, Fanny Ferreira’yı. Bir de maktulün karısını, Sophie Caillois’yı.</span></p>

    <p class="duz" xml:lang="tr"><span class="duz1">Niémans göz kırptı.</span></p>

    <p class="duz" xml:lang="tr"><span class="duz1">– Sadece kadınları Joisneau, işte tecrübe dedikleri de bu.</span></p>
  </div>
</body>
</html>