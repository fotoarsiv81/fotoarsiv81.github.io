<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>55.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x55">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Elli beşinci kısım</span></h1>

    <p class="duz" xml:lang="tr"><span class="duz1">– Dışarı! Dışarı! Herkes dışarı!</span></p>

    <p class="duz" xml:lang="tr"><span class="duz1">Kütüphane salonu iyice aydınlatılmıştı. Memurlar burunlarını kitaplardan kaldırdı. Kötülük ve saflıkla ilgili kitapları araştıran, altı kişi. Ötekiler hâlâ yazın ya da sonbaharın ilk günlerinde kütüphaneye gelen öğrencilerin listesiyle uğraşıyordu. Savaşın ansızın başka cephelere sıçramasından habersiz, çarpışmanın ortasında unutulmuş askerlere benziyorlardı.</span></p>

    <p class="duz" xml:lang="tr"><span class="duz1">– Dışarı! diye yineledi Niémans. Buradaki soruşturma bitti.</span></p>

    <p class="duz" xml:lang="tr"><span class="duz1">Polisler birbirlerine endişeli gözlerle baktılar. Kuşkusuz başkomiserin artık soruşturmayla ilgilenmediğini duymuşlardı. Kuşkusuz o büyük polisin neden kafasına çoraba benzer bir şey geçirdiğini, neden kolunun altında ıslak ve kahverengi bir kutu taşıdığını anlamamışlardı. İyi de Niémans’a kafa tutmak kolay mıydı? Hele gözlerinde böyle bir bakış varken?</span></p>

    <p class="duz" xml:lang="tr"><span class="duz1">Kalkıp ceketlerini giydiler. İçlerinden biri, kapıda komiserin yanından geçerken, alçak sesle seslendi. Komiser, Rémy Caillois’nın tezini okuyan yaşlı polis memurunu tanıdı.</span></p>

    <p class="duz" xml:lang="tr"><span class="duz1">– Tezi bitirdim Komiser. Demek istiyorum ki... Belki bir anlam ifade etmeyecek, ama Caillois’nın vardığı sonuç gerçekten de şaşırtıcı.</span> <span class="italik1">Athlon</span><span class="duz1">’u, Antikçağ’da akıl ile vücudu, zekâ ve gücü birleştiren adamı hatırlıyor musunuz? İşte Caillois böyle... böyle bir birleşmeyi oluşturacak bir çeşit projeden söz ediyor. Çok tuhaf bir proje. Okullarda ya da üniversitelerde yeni eğitim programlarından bahsetmiyor. Profesörleri ya da onlar gibileri yeni bir eğitim programlarına göndermekle falan da ilgilenmiyor. Onun önerdiği çözüm...</span></p>

    <p class="duz" xml:lang="tr"><span class="duz1">– Genetik.</span></p>

    <p class="duz" xml:lang="tr"><span class="duz1">– Siz de mi o tezi okudunuz? Çılgınca bir şey. Ona göre, akıl biyolojik bir gerçek.</span> <span class="italik1">Athlon</span><span class="duz1">’un kusursuzluğuna ulaşabilmek için, fiziksel güç uygun genlerle birleştirilmesi gereken, genetik bir gerçek...</span></p>

    <p class="duz" xml:lang="tr"><span class="duz1">Duyduğu sözler, Niémans’ın beyninde fırtınalar yarattı. Artık kızıl nehirler komplosunu yakından biliyordu. Bu açıklamayı da beceriksiz bir polisin ağzından dinlemek niyetinde değildi. Bu korkunç şey gizli, örtük, sessiz kalmalıydı. Yakıcı etkiler gibi, ruhunun derinliklerine işlenmiş bir halde.</span></p>

    <p class="duz" xml:lang="tr"><span class="duz1">– Beni yalnız bırak, diye homurdandı.</span></p>

    <p class="duz" xml:lang="tr"><span class="duz1">Oysa polis hızını almıştı:</span></p>

    <p class="duz" xml:lang="tr"><span class="duz1">– Caillois son sayfalarda seçilmiş doğumlardan, mantıklı birleşmelerden, bir çeşit totaliter sistemden söz ediyor... Çılgınca fikirler Komiser. Bilirsiniz, altmışlı yılların bilimkurgu kitapları gibi... Hay Allah, adam bu şekilde ölmemiş olsaydı, epey gülünecek malzeme olurdu.</span></p>

    <p class="duz" xml:lang="tr"><span class="duz1">– Yaylan!</span></p>

    <p class="duz" xml:lang="tr"><span class="duz1">Kısa boyulu polis memuru Niémans’a baktı, tereddüt etti sonra kayboldu.</span></p>

    <p class="duz" xml:lang="tr"><span class="duz1">Komiser tamamen boşalmış okuma salonunu boydan boya geçti. Ateşin alevli kökler gibi vücudunu sardığını, yakıcı elektrotlar gibi kafasını sıktığını hissetti. Ortadaki yüksek yazı masasının yanına vardı: üniversitenin baş kütüphanecisi, Rémy Caillois’nın yazı masası.</span></p>

    <p class="duz" xml:lang="tr"><span class="duz1">Bilgisayarın tuşlarına bastı. Ekran hemen aydınlandı. Birden, kararını değiştirdi komiser. Aradığı bilgiler, yetmişli yılların öncesine dayanıyordu; kısacası onlara bilgisayardan ulaşması imkânsızdı.</span></p>

    <p class="duz" xml:lang="tr"><span class="duz1">Büyük bir gerginlik içinde, masanın çekmecelerini açıp, ilgilendiği kayıtları aradı.</span></p>

    <p class="duz" xml:lang="tr"><span class="duz1">Kitap listelerinde olamazdı.</span></p>

    <p class="duz" xml:lang="tr"><span class="duz1">Öğrenci listelerinin arasında da.</span></p>

    <p class="duz" xml:lang="tr"><span class="duz1">Sadece, yıllardan beri binlerce okurun kullandığı, camlı bölmeler listesinde.</span></p>

    <p class="duz" xml:lang="tr"><span class="duz1">Ne kadar aptalca görünürse görünsün, Niémans doğumhanede bulduklarının devamını baba oğul Caillois’ların büyük bir titizlikle tuttukları camlı bölmeler listesinde aramakta kararlıydı.</span></p>

    <p class="duz" xml:lang="tr"><span class="duz1">Sonunda yer kayıtlarını buldu. Elindeki kartonu açtı, bir kez daha yeni doğan bebeklerin dosyalarını çıkardı. Çocukların üniversiteye girdikleri, günlerinden bazılarını kütüphanede geçirdikleri yılları hesapladı, sonra kütüphanecilerin özenle tuttukları listelerden, o öğrencilerin hangi bölmelerde oturduklarını çıkardı.</span></p>

    <p class="duz" xml:lang="tr"><span class="duz1">Kısa bir süre sonra, küçük bölmelerin planını, her bölmenin üzerinde de öğrencinin adını buldu. Kuşkulandığı komploya daha uygun, daha kusursuz bir sistem düşünülemezdi. Fişlerin üzerinde adı bulunan her çocuk, yirmi beş yıl sonra öğrenci olduğunda, kütüphanede günler, aylar, yıllar boyu sadece aynı bölmede oturmak zorunda kalmıyor, karşısında da hep karşı cinsten, aynı insan oluyordu.</span></p>

    <p class="duz" xml:lang="tr"><span class="duz1">Niémans artık haklı olduğundan emindi.</span></p>

    <p class="duz" xml:lang="tr"><span class="duz1">Aynı bilgileri başka öğrenciler için de denedi, bu kez on yıl daha yaşlıları seçti. Her seferinde, günlük okumalar sırasında öğrencinin karşı cinsten, aynı yaşta birinin karşısına oturtulduğunu gördü.</span></p>

    <p class="duz" xml:lang="tr"><span class="duz1">Elleri titreyerek bilgisayarı kapadı. Geniş okuma salonu sessizlikten çınlıyordu. Hâlâ Caillois’nın masasında oturuyordu, telefonunu açtı ve Guernon Belediyesi’nin gece bekçisini aradı. Adamı arşivlere inmeye ve Guernon evlilik kayıtlarına bir göz atmaya ikna edebilmek için akla karayı seçti.</span></p>

    <p class="duz" xml:lang="tr"><span class="duz1">Sonunda, bekçi razı oldu, komiser de cep telefonu aracılığıyla, istediği araştırmayı yapma fırsatını buldu. Niémans isimleri okuyor, bekçi de kontrol ediyordu. Komiser söylediği adların, gerçekten de birbirleriyle evlenip evlenmediklerini merak ediyordu. Niémans’ın tahminleri yüzde yetmiş oranında doğru çıktı.</span></p>

    <p class="duz" xml:lang="tr"><span class="duz1">– Bu bir oyun mu? diye homurdandı gece bekçisi.</span></p>

    <p class="duz" xml:lang="tr"><span class="duz1">Yirmi kadar çifti sorduktan sonra, daha fazlasına gerek olmadığını düşünüp, telefonu kapattı.</span></p>

    <p class="duz" xml:lang="tr"><span class="duz1">Birkaç dakika sonra, kutuyu koltuğunun altına sıkıştırmış kütüphaneden çıkıyordu.</span></p>

    <p class="duz" xml:lang="tr"><span class="duz1">Küçük adımlarla, kampüsü boydan boya geçti. Farkında olmadan, gözleriyle Fanny’nin pencerelerini arıyor, ama bir türlü bulamıyordu. Binalardan birinin basamaklarında, bekleyen bir gazeteci grubu dikkatini çekti. Hemen her yerde, çimenleri ve apartman girişlerini kontrol eden üniformalı polisler, jandarmalar vardı.</span></p>

    <p class="duz" xml:lang="tr"><span class="duz1">Memurlar ile gazeteciler arasında, kendi meslektaşlarını tercih etti. Kimliğini göstererek, bir sürü noktadan geçti. Hiç tanıdık yoktu. Anlaşılan, Grenoble’dan takviye gelmişti.</span></p>

    <p class="duz" xml:lang="tr"><span class="duz1">Yönetim binasına girip, çoğu yaşlı insanların sıkıntıyla bir oraya, bir buraya yürüdükleri, aşırı aydınlatılmış bir hole vardı. Kuşkusuz bunlar doktorlar, profesörler, bilim adamlarıydı. Genel bir seferberlik durumu söz konusuydu. Niémans hiçbirine bakmadan yanlarından geçti, ısrarlı bakışlarını önemsemedi.</span></p>

    <p class="duz" xml:lang="tr"><span class="duz1">En üst kata çıkıp üniversite rektörünün, Vincent Luyse’un bürosuna yöneldi. Bekleme odasından geçerken, duvardaki madalyalı sporcu resimlerini indirdi. Kapıyı vurmadan içeri daldı.</span></p>

    <p class="duz" xml:lang="tr"><span class="duz1">– Bu da ne...</span></p>

    <p class="duz" xml:lang="tr"><span class="duz1">Rektör komiseri tanır tanımaz sakinleşti. Kısa bir el işaretiyle bürosundaki gölgeleri kovdu ve Niémans’a döndü:</span></p>

    <p class="duz" xml:lang="tr"><span class="duz1">– Umarım bir gelişme vardır! Yoksa hepimiz...</span></p>

    <p class="duz" xml:lang="tr"><span class="duz1">Polis komiseri fotoğraf çerçevelerini masanın üzerine bıraktı, sonra da kutudan fişleri çıkardı. Luyse heyecanlandı</span></p>

    <p class="duz" xml:lang="tr"><span class="duz1">– Bakın, ben...</span></p>

    <p class="duz" xml:lang="tr"><span class="duz1">– Bekleyin.</span></p>

    <p class="duz" xml:lang="tr"><span class="duz1">Niémans çerçeveleri ve fişleri rektörün göreceği biçimde dizdi. İki elini masaya dayayıp sordu:</span></p>

    <p class="duz" xml:lang="tr"><span class="duz1">– Fişlerle şampiyonlarınızın adlarını karşılaştırın: aynı ailelerden mi söz ediyoruz?</span></p>

    <p class="duz" xml:lang="tr"><span class="duz1">– Anlamadım?</span></p>

    <p class="duz" xml:lang="tr"><span class="duz1">Niémans rektörün önündeki kâğıtları düzenledi</span></p>

    <p class="duz" xml:lang="tr"><span class="duz1">– Fişlerdeki kadınlar ile erkekler birbirleriyle evlendi. Sanırım, hepsi de üniversitenin ünlü derneğinin bir üyesi her biri profesör, araştırmacı, entelektüel olmalı... İsimlere dikkatle bakın ve bu kişilerin, bugün bütün madalyaları toplayan üstün yeteneklerin ana babaları ya da büyükanne ve büyükbabaları olup olmadığını söyleyin...</span></p>

    <p class="duz" xml:lang="tr"><span class="duz1">Luyse gözlüklerini takıp fişlere baktı.</span></p>

    <p class="duz" xml:lang="tr"><span class="duz1">– Evet, bakın, bu isimlerden çoğunu tanıyorum...</span></p>

    <p class="duz" xml:lang="tr"><span class="duz1">– Bu çiftlerin çocuklarının hem entelektüel, hem de fizik açısından olağanüstü yeteneklere sahip olduklarını teyit ediyor musunuz?</span></p>

    <p class="duz" xml:lang="tr"><span class="duz1">Luyse’un donuk çizgileri, bütün bunlara rağmen oluşan geniş bir tebessümle yumuşadı. Niémans’ın büyük bir zevkle onu yutturmak isteyeceği kahrolası bir tatmin tebessümü.</span></p>

    <p class="duz" xml:lang="tr"><span class="duz1">– Ama... tabiî, tabiî. Yeni kuşak çok parlak. İnanın bana, o çocuklar sözlerini tutacak... Zaten, bir önceki kuşak da, bir bakıma bugünün habercisi sayılabilir. Böyle sonuçlar üniversitemiz için...</span></p>

    <p class="duz" xml:lang="tr"><span class="duz1">Niémans bir anda entelektüellere karşı hissettiğinin güvensizlik değil, nefret olduğunu anladı. Onlardan bütün benliğiyle nefret ediyordu. İddialı ve mesafeli tavırlarından, ne olursa olsun gerçeği tanımlamak, incelemek, tartmak eğilimlerinden nefret ediyordu. O zavallılar hayata bir gösteriye gider gibi giriyor, her seferinde de az çok hayal kırıklığına uğramış, oldukça ukalalaşmış olarak çıkıyorlardı. Oysa, haberleri olmadan başlarına gelenlere sevinmemek gerektiğinin de farkındaydı. Hiç kimsenin başına gelenlere sevinilmezdi. Luyse sözlerini sürdürüyordu:</span></p>

    <p class="duz" xml:lang="tr"><span class="duz1">– Bu genç kuşak üniversitemizin prestijini yükseltecek ve...</span></p>

    <p class="duz" xml:lang="tr"><span class="duz1">Niémans Luyse’un sözlerini kesti, resimleri ve fişleri karton kutuya doldurdu. Boğuk bir sesle mırıldandı:</span></p>

    <p class="duz" xml:lang="tr"><span class="duz1">– Öyleyse, sevinin. Çünkü bu isimler ününüze ün katacak.</span></p>

    <p class="duz" xml:lang="tr"><span class="duz1">Rektör şaşkın gözlerle baktı. Komiser ağzını açtı, ama birden durdu; Luyse’un gözlerinden dehşet okunuyordu. Rektör mırıldandı:</span></p>

    <p class="duz" xml:lang="tr"><span class="duz1">– Ama... neyiniz var? Kan... kan kaybediyorsunuz.</span></p>

    <p class="duz" xml:lang="tr"><span class="duz1">Niémans gözlerini indirince masanın cilalı yüzeyini kaplayan koyu renkli bir gölcük gördü. Kafasını yakan ateş, aslında yeniden açılan yaradan akan kandı. Sendeledi, koyu renkli birikintide kendi yüzünü gördü, aniden bir cinayet serisinin son yansımasına son kez bakmakta olduğunu düşündü.</span></p>

    <p class="duz" xml:lang="tr"><span class="duz1">Soruya cevap verecek zamanı olmadı. Bir saniye sonra, dizlerinin üzerine çökmüş, yüzü masadaki kan birikintisinin içinde bayılmıştı. Kendi kanının karanlığına bastırılmış bir madalyon gibi.</span></p>
  </div>
</body>
</html>