<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
  <title>44.xhtml</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page {
    margin-bottom: 10pt;
    margin-top: 10pt
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  /*]]>*/
  </style>
</head>

<body class="calibre">
  <div class="generated-style" id="x44">
    <div class="calibre2" id="calibre_pb_0"/>

    <h1 class="bolum-ismi" id="toc-anchor" xml:lang="tr"><span class="bolum-ismi1">Kırk dördüncü kısım</span></h1>

    <p class="duz" xml:lang="tr"><span class="duz1">Karim oturmadı, heyecanla anlatmaya başladı:</span></p>

    <p class="duz" xml:lang="tr"><span class="duz1">– Duvardaki yazı açık olarak “Kızıl nehirlerin kaynağına ulaşacağım” diyordu, mürekkep yerine de kan kullanılmış. Kalem yerine de bıçak. Bundan sonraki geceler boyunca kâbus görmenize neden olabilecek bir şey. Üstelik altında imza olarak da “Judith” yazılı. Kuşkum yok, “Judith Hérault”. Ölü birinin adı Komiser. 1982’de ölmüş birinin.</span></p>

    <p class="duz" xml:lang="tr"><span class="duz1">– Hiçbir şey anlamadım.</span></p>

    <p class="duz" xml:lang="tr"><span class="duz1">– Ben de, dedi Karim soluk soluğa. Ama bu hafta sonunda gerçekleşen olaylardan bazılarını tahmin edebiliyorum.</span></p>

    <p class="duz" xml:lang="tr"><span class="duz1">Niémans ayakta kalmıştı. Usulca başını salladı. Mağripli devam etti:</span></p>

    <p class="duz" xml:lang="tr"><span class="duz1">– Bakın. Katil önce Rémy Caillois’yı ortadan kaldırıyor, diyelim cumartesi, gündüz. Vücudunu kesip biçtikten sonra kayaların arasına sıkıştırıyor. Bu kadar tiyatrovari gösterinin sebebi ne, bilmiyorum. Ertesi sabah, kampüsün bir yerinde beklemeye başlıyor. Sophie Caillois’nın hareketlerini, yaptıklarını gözlüyor. Kadın önce hiç kıpırdamıyor. Sonunda çıkmaya karar veriyor, diyelim öğlene doğru. Belki de dağlara, kocasını aramaya gidiyor, bilmiyorum. Bu sırada katil kadının evine giriyor ve duvara “Kızıl nehirlerin kaynağına ulaşacağım” yazısını kazıyor.</span></p>

    <p class="duz" xml:lang="tr"><span class="duz1">– Devam et.</span></p>

    <p class="duz" xml:lang="tr"><span class="duz1">– Sonra, Sophie Caillois evine dönüp yazıyı buluyor. Bu kelimelerin ne anlama geldiğini gayet iyi biliyor. Geçmişin canlanmakta olduğunu, kocasının büyük bir ihtimalle öldürüldüğünü anlıyor. Paniğe kapılıyor, gizlilik yemini ettiklerini unutup kocasının suç ortaklığını yapmış olan ya da hâlâ yapan Philippe Sertys’e telefon ediyor.</span></p>

    <p class="duz" xml:lang="tr"><span class="duz1">– Bütün bunları nereden çıkarıyorsun?</span></p>

    <p class="duz" xml:lang="tr"><span class="duz1">Karim eğildi, alçak sesle cevap verdi:</span></p>

    <p class="duz" xml:lang="tr"><span class="duz1">– Benim düşünceme göre Caillois, Sertys ve karısı çocukluk arkadaşı, daha çok küçükken birlikte bir suç işlediler. “Kızıl nehirler” terimi ve Judith’in ailesiyle ilgili bir suç.</span></p>

    <p class="duz" xml:lang="tr"><span class="duz1">– Karim, sana daha önce de söyledim, seksenli yıllarda Caillois ve Sertys olsa olsa on, on iki yaşlarındaydı, şimdi sen de diyorsun ki...</span></p>

    <p class="duz" xml:lang="tr"><span class="duz1">– Bırakın da, sözümü bitireyim. Philippe Sertys, Caillois’ların evine gelip, yazıyı görüyor. O da “kızıl nehirler” yazısındaki anlamı çıkarıp gerçekten korkmaya başlıyor. Ama daha önce, acil olan şeyi halletmesi gerek; gizli bir şeyi, bir sırrı hatırlatan yazıyı saklamak. Bundan eminim. Caillois’nın ölümüne rağmen, cinayetinin altına “Judith” imzası atan katile rağmen, Sertys ve Sophie Caillois kendi suçluluklarının izini örtmekten başka bir şey düşünmediler. Hastabakıcı yardımcısı gidip duvar kâğıtlarını getiriyor, kâğıtları duvara kazılı mesajın üzerine yapıştırıyorlar. Evin her tarafında tutkal kokusu olmasının nedeni de, bu.</span></p>

    <p class="duz" xml:lang="tr"><span class="duz1">Niémans’ın gözleri parladı. Karim, komiserin muhtemelen genç kadını sorguladığı sırada bu ayrıntının farkına varmış olduğunu anladı. Söze devam etti:</span></p>

    <p class="duz" xml:lang="tr"><span class="duz1">– Bütün pazar günü boyunca, beklediler. Ya da yeniden Caillois’yı bulmaya çalıştılar, bilemiyorum. Sonunda, akşama doğru, Sophie Caillois jandarmaya haber vermeyi düşündü. Aynı anda da, kayaların arasındaki ceset bulundu.</span></p>

    <p class="duz" xml:lang="tr"><span class="duz1">– Devamı için de bir açıklaman var mı?</span></p>

    <p class="duz" xml:lang="tr"><span class="duz1">– O gece, karanlıkta, Sertys, Sarzac’ın yolunu tuttu.</span></p>

    <p class="duz" xml:lang="tr"><span class="duz1">– Neden?</span></p>

    <p class="duz" xml:lang="tr"><span class="duz1">– Çünkü Rémy Caillois cinayetinin altında Judith imzası vardı, on beş yıl önce ölen ve Sarzac’a gömülen birinin adı. Sertys bunu biliyordu.</span></p>

    <p class="duz" xml:lang="tr"><span class="duz1">– Burası fazla zorlama gibi oldu.</span></p>

    <p class="duz" xml:lang="tr"><span class="duz1">– Belki. Ama evvelki akşam Sertys benim şehrimdeydi, yanında üçüncü kurbandan, Chernecé’den başkası olamayacak biriyle birlikte. Okulun arşivlerini aradılar. Mezarlığa gidip, Judith’in kabrini açtılar. Bir ölüyü arayan, nereye gider? Mezarına.</span></p>

    <p class="duz" xml:lang="tr"><span class="duz1">– Devam et.</span></p>

    <p class="duz" xml:lang="tr"><span class="duz1">– Sertys ve diğeri Sarzac’ta ne buldular, bilemiyorum. Tabutu açıp açmadıklarını da bilmiyorum. Kabirde etraflı bir araştırma yapamadım. İçimden bir ses, onları rahatlatacak bir şey bulamadıklarını söylüyor. Guernon’a korku içinde döndüler. Aman Tanrım, hiç düşündünüz mü? Bir zamanlar kendisine kötülük eden herkesi ortadan kaldırmaya kararlı bir hayalet...</span></p>

    <p class="duz" xml:lang="tr"><span class="duz1">– Bu anlattıkların için tek bir kanıtın bile yok.</span></p>

    <p class="duz" xml:lang="tr"><span class="duz1">Karim söyleneni duymazdan geldi.</span></p>

    <p class="duz" xml:lang="tr"><span class="duz1">– Artık pazartesi sabahındayız, şafak vaktinde, Niémans. Guernon’a döndükten sonra, Sertys de hayaletle karşılaşıyor. Bu da ikinci cinayet. Bu kez işkence falan yok. Hayalet artık bilmek istediklerini öğrenmiş çünkü. Artık intikam almaktan başka bir amacı yok. Teleferiği çalıştırıyor, cesedi dağa çıkarıyor. Her şey önceden tasarlanmış; ilk kurbanının üzerinde bir işaret bırakmıştı. İkincisinin üzerinde de bırakması gerekiyor. Artık durmayacaktır. İşte intikam teziniz işlemeye başladı, Niémans.</span></p>

    <p class="duz" xml:lang="tr"><span class="duz1">Komiser oturdu, bitkinliği yüzünden okunuyordu. Ter içindeydi.</span></p>

    <p class="duz" xml:lang="tr"><span class="duz1">– Neyin intikamı? Katil kim?</span></p>

    <p class="duz" xml:lang="tr"><span class="duz1">– Judith Hérault. Ya da kendini Judith sanan biri.</span></p>

    <p class="duz" xml:lang="tr"><span class="duz1">Komiser başını eğdi, bir süre sessizce durdu. Karim biraz daha yaklaştı.</span></p>

    <p class="duz" xml:lang="tr"><span class="duz1">– Sylvain Hérault’nun mezarını buldum, Niémans, mezarlığın krematoryumunda. Ölünün kendinde, pek bir şey bulamadım. Hérault bir otomobil altında kalarak ölmüş. Belki bu araştırmaya değer bir konu, şimdilik bilemiyorum... Ama bu gece, bana yeni bir şey öğreten, mezarın kendi oldu. Küllerin önünde bir demet çiçek vardı, taptaze. Gidip öğrendim; yıllardan beri oraya her hafta çiçek koyan kim, biliyor musunuz? Sophie Caillois.</span></p>

    <p class="duz" xml:lang="tr"><span class="duz1">Niémans, başı dönüyormuş gibi, kafasını sallayarak hayır işareti yapıyordu.</span></p>

    <p class="duz" xml:lang="tr"><span class="duz1">– Buna nasıl bir açıklama uyduracaksın bakalım?</span></p>

    <p class="duz" xml:lang="tr"><span class="duz1">– Bana kalırsa, pişmanlık nedeniyle böyle hareket ediyordu.</span></p>

    <p class="duz" xml:lang="tr"><span class="duz1">Komiser cevap verme zahmetine katlanmadı. Abdouf bağırarak doğruldu:</span></p>

    <p class="duz" xml:lang="tr"><span class="duz1">– Hepsi uyuşuyor! Sophie Caillois’yı gerçek bir suçlu olarak göremiyorum. Ama kocasıyla paylaştığı bir sır var, hayatı boyunca da ağzını açmadı; ister aşk deyin, ister korku ya da her hangi bir başka nedenden dolayı. Yine de kimseye belli etmeden Sylvain Hérault’nun mezarına çiçek koydu, kocasının felaketine neden olduğu aileye saygı olarak belki de.</span></p>

    <p class="duz" xml:lang="tr"><span class="duz1">Karim, başkomiserin bir saç örgüsü ötesine diz çöktü.</span></p>

    <p class="duz" xml:lang="tr"><span class="duz1">– Niémans, diye devam etti, düşünün. Kocasının cesedi bulunmuş. “Judith” imzalı bu cinayetin, geçmişte kalmış bir çocuğun intikamı olduğu belli. Buna rağmen, kadın bugün gelip babanın mezarına çiçek bırakıyor. Bütün bu cinayetler Sophie Caillois’nın yüreğinde nefret uyandırmıyor. Tam tersine, anılarını güçlendiriyor. Bir de pişmanlıklarını. Allah kahretsin, Niémans, haklı olduğumdan eminim. Ortadan kaybolmadan önce, Hérault’lara son bir kez saygısını sunmak istedi.</span></p>

    <p class="duz" xml:lang="tr"><span class="duz1">Alabros saçlı polis cevap vermedi. Çizgileri derin ve çatlak gölgeler yaratacak kadar uzamıştı. Saniyeler geçti. Sonunda, Karim doğruldu, kısık bir sesle devam etti:</span></p>

    <p class="duz" xml:lang="tr"><span class="duz1">– Niémans, soruşturma dosyanızı dikkatle okudum. O dosyada Judith Hérault’ya götüren başka işaretler, ipuçları var.</span></p>

    <p class="duz" xml:lang="tr"><span class="duz1">Komiser içini çekti.</span></p>

    <p class="duz" xml:lang="tr"><span class="duz1">– Seni dinliyorum. Bundan ne çıkacak bilmiyorum, ama dinliyorum işte.</span></p>

    <p class="duz" xml:lang="tr"><span class="duz1">Mağripli polis kafese konmuş vahşi bir hayvan gibi odayı arşınlamaya koyuldu:</span></p>

    <p class="duz" xml:lang="tr"><span class="duz1">– Dosyanızda, katil konusunda emin olduğunuz tek bir şey varmış gibi görünüyor: o da dağcılık becerisi. Peki, Sylvain Hérault’nun mesleği neydi? Kristalcilik. Taş kristalleri bulabilmek için, zirvelerde dolaşıyordu. Olağandışı bir dağcı. Tüm hayatını falezlerin yamaçlarında, buzulların üzerinde geçirdi. İkinci cesedi bulduğunuz yerlerde.</span></p>

    <p class="duz" xml:lang="tr"><span class="duz1">– Bölgedeki yüzlerce tecrübeli dağcı gibi. Hepsi bu mu?</span></p>

    <p class="duz" xml:lang="tr"><span class="duz1">– Hayır, bir de ateş var?</span></p>

    <p class="duz" xml:lang="tr"><span class="duz1">– Ateş?</span></p>

    <p class="duz" xml:lang="tr"><span class="duz1">– Birinci otopsi raporunda, dikkatimi çeken bir şey vardı. Okuduğum andan beri, kafamın içinde çınlayan, garip bir cümle. Rémy Caillois’nın cesedinde yanık izleri vardı. Costes katilin kurbanın yaraları üzerine benzin püskürttüğünü yazmış. Kaçak bir aerosol şişesinden ya da Kärcher’den söz ediyor?</span></p>

    <p class="duz" xml:lang="tr"><span class="duz1">– Ne olmuş?</span></p>

    <p class="duz" xml:lang="tr"><span class="duz1">– Başka bir açıklama daha var. Katil kendi ağzında tuttuğu benzini püskürten bir alev yutucusu da olabilir.</span></p>

    <p class="duz" xml:lang="tr"><span class="duz1">– Ne demek istediğini hiç anlamıyorum.</span></p>

    <p class="duz" xml:lang="tr"><span class="duz1">– Önemli bir ayrıntıyı bilmiyorsunuz da, ondan. Judith Hérault alev yutmayı biliyordu. İnanılmaz, ama gerçek bu. Ölümünden birkaç hafta önce, ona ateş yutma yöntemlerini öğreten bir panayırcıyla tanıştım. Judith’i hayran bırakan yöntemler. Judith bu yöntemleri, “annesini” korumak için bir silah gibi kullanmaktan söz etmiş.</span></p>

    <p class="duz" xml:lang="tr"><span class="duz1">Niémans ensesini ovuşturuyordu.</span></p>

    <p class="duz" xml:lang="tr"><span class="duz1">– Saçmalama Karim. Judith öldü!</span></p>

    <p class="duz" xml:lang="tr"><span class="duz1">– Son bir işaret daha var, Komiser. Henüz fazla belirgin olmamakla birlikte, işe yarayabilecek bir işaret. Birinci otopsi raporunda doktor, boğma konusuna değinirken “Metal tel. Bisiklet freni ya da piyano teli gibi” diyor. Sertys de aynı biçimde mi öldürülmüş?</span></p>

    <p class="duz" xml:lang="tr"><span class="duz1">Komiser başıyla onayladı. Karim devam etti:</span></p>

    <p class="duz" xml:lang="tr"><span class="duz1">– Belki fazla bir anlamı yok, ama Fabienne Hérault bir piyanistti. Gerçek bir virtüöz. Bir an için, üç kurbanı öldürmekte kullanılanın bir piyano teli olduğunu düşünün, bunda sembolik bir ilişki görmüyor musunuz? Geçmiş zamanın gerdiği bir piyano teli?</span></p>

    <p class="duz" xml:lang="tr"><span class="duz1">Pierre Niémans bu kez bağırarak ayağa kalktı:</span></p>

    <p class="duz" xml:lang="tr"><span class="duz1">– Varmak istediğin sonuç ne Karim? Ne arıyoruz? Bir hayalet falan mı?</span></p>

    <p class="duz" xml:lang="tr"><span class="duz1">Karim şaşkın bir yumurcak gibi, deri ceketinin eteğiyle oynuyordu.</span></p>

    <p class="duz" xml:lang="tr"><span class="duz1">– Bilmiyorum.</span></p>

    <p class="duz" xml:lang="tr"><span class="duz1">Niémans da odayı arşınlamaya başladı ve sordu:</span></p>

    <p class="duz" xml:lang="tr"><span class="duz1">– Anneyi düşündün, değil mi?</span></p>

    <p class="duz" xml:lang="tr"><span class="duz1">– Tabiî, tabiî onu düşündüm, dedi Karim. Ama katil o değil. (Sesini alçalttı.) Beni biraz daha dinleyin Komiser. En iyisini en sona sakladım. Caillois’ların evindeyken, bir hayalete yakalandım. Peşine düştüğüm, elimden kaçmayı başaran bir hayalet.</span></p>

    <p class="duz" xml:lang="tr"><span class="duz1">– Ne?</span></p>

    <p class="duz" xml:lang="tr"><span class="duz1">Karim suçlu suçlu gülümsedi.</span></p>

    <p class="duz" xml:lang="tr"><span class="duz1">– Bütün suç benim.</span></p>

    <p class="duz" xml:lang="tr"><span class="duz1">– Neye benziyordu o herif? diye sordu Niémans.</span></p>

    <p class="duz" xml:lang="tr"><span class="duz1">– “Neye benziyordu o kadın?” demeniz gerekirdi. Bir kadındı çünkü. Ellerini gördüm, soluğunu duydum. Hiç kuşkum kalmadı. Yaklaşık bir yetmiş boyunda bir kadın. Oldukça güçlüydü, ama Judith’in annesi değil. O kadın bir dev anası. Bir seksenin üzerinde, halterci gibi omuzları var. Birçok tanık aynı şeyi söylüyor.</span></p>

    <p class="duz" xml:lang="tr"><span class="duz1">– Öyleyse?</span></p>

    <p class="duz" xml:lang="tr"><span class="duz1">– Bilmiyorum. Üzerinde siyah bir yağmurluk, bisikletçi kaskı ve kar başlığı vardı. Söyleyebileceğim, sadece bu.</span></p>

    <p class="duz" xml:lang="tr"><span class="duz1">Niémans ayağa kalktı.</span></p>

    <p class="duz" xml:lang="tr"><span class="duz1">– Eşkalini bildirmemiz gerek.</span></p>

    <p class="duz" xml:lang="tr"><span class="duz1">Karim kolunu tuttu.</span></p>

    <p class="duz" xml:lang="tr"><span class="duz1">– Hangi eşkalini. Gecenin içinden gelen bisikletçi mi? (Karim gülümsedi.) Belki elimde daha iyisi var.</span></p>

    <p class="duz" xml:lang="tr"><span class="duz1">Cebinden, şeffaf bir torbaya sarılmış Gluck’u çıkardı:</span></p>

    <p class="duz" xml:lang="tr"><span class="duz1">– Üzerinde parmak izleri var.</span></p>

    <p class="duz" xml:lang="tr"><span class="duz1">– Tabancanı mı almıştı?</span></p>

    <p class="duz" xml:lang="tr"><span class="duz1">– O kadarla da kalmadı, bir şarjörü kafamın üzerinden boşalttı. Çok ilginç bir katil o, Komiser. Psikopatlara yakışır bir intikam alıyor, ama kurbanlarının dışında kimsenin kötülüğünü istemediğinden eminim.</span></p>

    <p class="duz" xml:lang="tr"><span class="duz1">Niémans hızla kapıyı açtı.</span></p>

    <p class="duz" xml:lang="tr"><span class="duz1">– Birinci kata çık. Grenoble polisi yanında bir parmak izi karşılaştırıcısı getirmiş. Doğrudan MORFO’ya bağlı, yepyeni bir CMM. Nasıl çalıştıracaklarını bilmiyorlar. Onlara yardım eden bir uzman var: adı Patrick Astier. Git onu bul, yanında da adlî tıp uzmanı, Doktor Marc Costes olmalı. İkisi de benimle çalıştı. Onları bir kenara çek, durumu açıkla, tabancanın kabzasındaki izleri bilgisayardaki diğer örneklerle karşılaştırsınlar.</span></p>

    <p class="duz" xml:lang="tr"><span class="duz1">– Ya parmak izlerinden bir sonuç alamazsak?</span></p>

    <p class="duz" xml:lang="tr"><span class="duz1">– O zaman, anneyi ararız. Onun tanıklığı çok önemli.</span></p>

    <p class="duz" xml:lang="tr"><span class="duz1">– O kadıncağızı yirmi dört saatten beri arıyorum Niémans. Saklanıyor. Çok iyi saklanıyor.</span></p>

    <p class="duz" xml:lang="tr"><span class="duz1">– Bütün soruşturmayı baştan al. Belki gözden kaçırdığın bir şeyler vardır.</span></p>

    <p class="duz" xml:lang="tr"><span class="duz1">Karim diklendi:</span></p>

    <p class="duz" xml:lang="tr"><span class="duz1">– Gözden kaçırdığım hiçbir şey yok.</span></p>

    <p class="duz" xml:lang="tr"><span class="duz1">– Var. Kendin söyledin. Geldiğin şehirde, kızın mezarının çok bakımlı olduğunu anlattın. Demek mezara düzenli olarak bakan biri var. Kim? Sophie Caillois olamaz ya. Öyleyse, bu soruma cevap ver. O zaman, anneyi bulacaksın.</span></p>

    <p class="duz" xml:lang="tr"><span class="duz1">– Mezarlık bekçisine sordum. Hiç kimseyi...</span></p>

    <p class="duz" xml:lang="tr"><span class="duz1">– Belki de kendi gelmiyor. Belki de bir cenaze şirketiyle anlaştı, ne bileyim. Bul Karim. Zaten, mezarı açmak için oraya dönmek zorundasın.</span></p>

    <p class="duz" xml:lang="tr"><span class="duz1">Arap polis ürperdi.</span></p>

    <p class="duz" xml:lang="tr"><span class="duz1">– Mezarı açmak...</span></p>

    <p class="duz" xml:lang="tr"><span class="duz1">– O heriflerin ne aradığını öğrenmemiz gerek. Tabutun içinde, cenaze levazımatçısının adresini bulacaksın. (Niémans göz kırptı.) Tabutlar yün kazak gibidir, marka etiketini bulmak için, içlerine bakmak gerekir.</span></p>

    <p class="duz" xml:lang="tr"><span class="duz1">Karim yutkundu. Gecenin karanlığında Sarzac Mezarlığı’na gitmek, yeniden kabre girmek fikri, korkudan tüm kaslarını uyuşturmaya yeterliydi. Oysa Niémans karşı konulamaz bir sesle özetledi:</span></p>

    <p class="duz" xml:lang="tr"><span class="duz1">– Önce parmak izleri. Sonra mezarlık. Bu işi halletmek için, sabaha kadar zamanımız var. Sen ve ben, Karim. Başka kimse değil. Ondan sonra, kümese döner hesabımızı veririz.</span></p>

    <p class="duz" xml:lang="tr"><span class="duz1">Karim yakasını kaldırdı.</span></p>

    <p class="duz" xml:lang="tr"><span class="duz1">– Ya siz?</span></p>

    <p class="duz" xml:lang="tr"><span class="duz1">– Ben? Ben kızıl nehirlerin kaynağına gidip, küçük polis dostum Éric Joisneau’nun bulduğu izi süreceğim. Gerçeğin hiç olmazsa bir kısmını bilen bir o vardı.</span></p>

    <p class="duz" xml:lang="tr"><span class="duz1">– Vardı?</span></p>

    <p class="duz" xml:lang="tr"><span class="duz1">Niémans’ın yüzü karardı.</span></p>

    <p class="duz" xml:lang="tr"><span class="duz1">– Chernecé tarafından öldürüldü, Chernecé –kadın ya da erkek– katil tarafından öldürülmeden önce. Cesedini doktorun mahzeninde, bir kimyasal madde havuzunda buldum. Chernecé, Caillois ve Sertys’in her biri birer pislikti, Karim. Artık eminim. Sanırım Joisneau da bu yönde bir iz buldu. Hayatına mal olan bir iz. Sen katilin kim olduğunu bul, ben de öldürme nedenini. Judith’in hayaletinin ardında kimin saklandığını bul. Ben de kızıl nehirlerin anlamını öğreneyim.</span></p>

    <p class="duz" xml:lang="tr"><span class="duz1">İki adam, diğer jandarmalara bakmadan, koridora daldı.</span></p>
  </div>
</body>
</html>