<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1 id="calibre_toc_14">Bölüm 13</h1>

  <p>Gömme dolabın kapısındaki koskoca demir asma kilit, biçiminin feci çirkinliği ve yapımında kullanılan malzemenin kötülüğüyle, odada gözü tırmalamayan tek nesneydi. Londra’nın doğusunda denizcilik gereçleri satan bir dükkânın sahibi, büyüklüğü yüzünden olağan alışveriş koşullarında elden çıkaramadığı bu kilidi Profesör’e birkaç kuruşa bırakmıştı. Oda büyük, temiz ve düzgündü, ama bir tek ekmek dışında, insan ihtiyaçlarının hiçbirinin karşılanmadığını gösteren bir yoksulluk içindeydi. Arsenik yeşili geniş duvarlarında, duvar kâğıdından başka bir şey yoktu; kirli duvar kâğıtları yer yer çıkmaz kara lekelerle, ıssız kıtaların soluk haritalarını andıran izlerle doluydu.</p>

  <p>Pencerelerden birinin yanındaki çam masada, başını yumrukları arasına almış Ossipon Yoldaş oturuyordu. Kaba bir tüvit kumaştan dikilme tek elbisesini giymiş olan Profesör, ellerini ceketinin aşırı şişkin ceplerine iyice sokmuş, ayaklarında inanılmaz derecede eski püskü terlikleriyle odanın çıplak taban tahtaları üzerinde lap lap gidip geliyor; gürbüz konuğuna, son günlerde Havari Michaelis’e yaptığı bir ziyareti anlatıyordu. Katıksız anarşist Profesör’ün sözleri biraz sert ve hoşgörüsüzdü.</p>

  <p>“Adam Verloc’un öldüğünü bilmiyordu. Elbette bilmez! Gazete falan okumaz ki. Gazeteleri okuyunca çok üzülüyorum, diyor. Ama bırakalım şimdi bunları. Köyde kaldığı eve gittim. Ortalıkta kimse yoktu. Beş altı kez seslendim, ancak o zaman karşılık verdi. Önce hâlâ yatağında derin bir uyku çekiyor diye düşündüm. Ama nerede! Meğer çoktan kalkmış, dört saattir kitabını yazıyormuş. Dört bir yanında yerlere saçılmış bir sürü yazılı kâğıtla, o kafes gibi küçücük odada oturuyordu. Masanın üstünde, hemen yanında yarısı yenmiş, çiğ bir havuç vardı. Kahvaltısıymış. Şimdi bütün yiyip içtiği, çiğ havuçla bir parça süt.”</p>

  <p>Ossipon Yoldaş fazla ilgilenmeden, “Haberi nasıl karşıladı?” diye sordu.</p>

  <p>“Melekler gibi… Yazdığı sayfalardan birkaçını yerden aldım. Muhakemesinin zayıflığı karşısında şaşırıp kaldım. Adamda mantık diye bir şey yok. Tutarlı düşünmeyi beceremiyor. Ama bu daha bir şey değil. Hayat hikâyesini ‘İnanç, Umut, İyilikseverlik’ başlıkları altında üç bölüme ayırmış. Şu sıralar gönlündeki dünyayı anlatıyor; bahçesiyle, çiçekleriyle, güzel, koskoca bir hastane olarak tasarladığı bu dünyada güçlülerin bütün işi gücü zayıflara bakmak olacakmış.”</p>

  <p>Profesör durdu.</p>

  <p>Kendinden kesinlikle emin tavrıyla, “Budalalığın derecesini görüyor musun, Ossipon? Zayıflara! Yeryüzündeki bütün kötülüklerin kaynağı olan zayıflara bakılacakmış!” diye devam etti. “Ben de ona, mezbaha gibi bir dünya –zayıfların götürülüp toptan yok edildikleri bir dünya– düşlediğimi söyledim.”</p>

  <p>“Anladın mı, Ossipon? Bütün kötülüklerin kaynağı olan zayıflara bakılacakmış! O uğursuzlar efendilerimiz bizim; bütün o zayıf, uyuşuk, budala, korkak, yufka yürekli, köle zihinli adamlar. Güç onların elinde. Çoğunluk onlarda. Dünyaya onlar hâkim. Topunu yok etmeli, topunu! Gelişmenin tek yolu bu. Emin ol! Dinle beni, Ossipon. Önce o büyük, zayıf çoğunluk yok edilmeli, sonra da ancak nispeten güçlü olanlar gitmeli. Anlıyor musun? Önce körler, sonra sağır ve dilsizler, arkasından da sakatlar, topallar ve ötekiler. Tüm kusurların, kötülüklerin, önyargıların, geleneklerin kökü kazınmalı.”</p>

  <p>Ossipon boğuk bir sesle, “Peki geriye ne kalacak?” diye sordu.</p>

  <p>Renksiz yüzlü, ufak tefek Profesör güvenle, “Geriye ben kalacağım; eğer yeterince güçlü olursam,” dedi; sıska kafatasının yanlarından çıkan zar gibi ince, koca yelken kulakları birden kıpkırmızı kesildi.</p>

  <p>Üstüne basa basa, “Zayıfların zulmünden bu zamana kadar çektiklerim yetmedi mi?” diye devam etti. Sonra eliyle ceketinin göğüs cebine vurarak, “Oysa asıl güçlü olan benim,” dedi. “Ama vakit! Ah, vakit, vakit! Elimde vakit olsa! Ah, şu halk yığınları! Merhamet de, korku da duyamayacak kadar kafasız insanlar bunlar! Bazen, her şey onlardan yana, diye düşünüyorum. Her şey. Benim kendi silahım olan ölüm bile onlardan yana.”</p>

  <p>Kusursuz anarşistin ayaklarındaki terliklerden çıkan hızlı “lap lap”ların doldurduğu sessiz bir aradan sonra, gürbüz Ossipon Yoldaş, “Hadi gel, benimle bir bira iç Silenus’ta,” dedi. Profesör teklifi kabul etti. Kendine özgü bir neşe içindeydi o gün. Ossipon’un omzuna dostça vurdu.</p>

  <p>“Bira ha! Tamam! İçelim, neşemizi bulalım çünkü biz güçlüyüz ve çok yakında ölüp gideceğiz.”</p>

  <p>Ayakkabılarını giymeye koyuldu, bir yandan da o kesin, kararlı tavrıyla konuşuyordu:</p>

  <p>“Neyin var senin Ossipon? Keyifsiz görünüyorsun, benim arkadaşlığımı bile arar oldun. Duyduğuma göre, erkeklerin içki içip abuk sabuk konuştukları yerlerde görüyorlarmış seni hep. Neden ki? Koleksiyonundaki kadınları terk mi ettin yoksa? Güçlüleri besleyen zayıflar takımından değil mi onlar ha?”</p>

  <p>Bir ayağını yere bastı; bağcıklı ayakkabısının boyasız, ağır, kalın tabanlı, tamir üstüne tamir görmüş öteki tekini aldı. Kendi kendine acı acı güldü.</p>

  <p>“Söyle bakalım Ossipon, müthiş adam, kurbanlarından hiçbirinin senin uğruna kendi canına kıydığı oldu mu? Yoksa bugüne kadar kazandığın zaferler hep yarım mı kaldı? Çünkü büyüklüğe damgasını vuran tek şey, kan dökmektir, kan. Kan ve ölüm. Tarihe bak istersen.”</p>

  <p>Ossipon başını çevirmeden, “Cehennemlik adamsın sen,” dedi.</p>

  <p>“Neden ki? Bırak da cehennem zayıfların umut kaynağı olsun çünkü cehennem, onların dininin güçlüler için icat ettiği bir şeydir. Dostumsun ama Ossipon, gözümde beş paralık değerin yok. Bir sineği bile öldüremezsin sen.”</p>

  <p>Ama otobüsün tepesinde ziyafet yerine doğru yol alırlarken, Profesör’ün tüm neşesi kaçtı. Kaldırımları dolduran kalabalıklara baktıkça içinde uyanan (ve ancak odasında –kapısına koca bir asma kilit taktığı o büyük dolabın bulunduğu odada– bir süre tek başına kaldıktan sonra üstünden atabildiği) kuşku ve huzursuzluğun ağır yükü altında, her zamanki kendine güveni yok olup gitmişti.</p>

  <p>Arkasındaki koltukta oturan Ossipon Yoldaş, Profesör’ün omzunun üstünden, “Demek öyle,” dedi. “Demek Michaelis’in hayal ettiği dünya güzel, neşeli bir hastaneye benziyor.”</p>

  <p>Profesör alaycı, acı bir sesle, “Evet, tastamam öyle. Zayıfları iyileştirecek devasa bir hayır kurumu,” dedi.</p>

  <p>“Budalalık. Zayıflık iyileşmez ki. Ama gene de Michaelis belki o kadar da yanlış düşünmüyor. İki yüzyıl sonra dünyayı doktorlar yönetecek. Bilim daha şimdiden her şeye hâkim. Belli olmuyor belki, ama gerçekten hâkim. Ayrıca, bütün bilimler gelişerek, sonunda insanlara hizmette mutlaka sağlık bilimiyle birleşecek; ama zayıfları değil, güçlüleri iyileştirmek için. İnsanlar yaşamak ister yaşamak.”</p>

  <p>Demir çerçeveli gözlükleri özgüvenle parıldayan Profesör, “İnsanlar ne istediklerini bilmezler,” dedi.</p>

  <p>Ossipon, “Ama sen biliyorsun ya,” diye homurdandı. “Daha şimdi vakit, vakit, diye bağırıyordun. İşte doktorlar sana dilediğin vakti verecekler ama uslu durursan. Sen güçlüler arasında olduğunu söylüyorsun –sırf cebinde, kendinle birlikte diyelim yirmi kişiyi sonsuzluğa gönderecek kadar patlayıcıyı taşıdığın için. Ancak sonsuzluk denen şey lanet bir çukurdur. Sana vakit gerek, vakit. Ömrünü on yıl uzatacak birine rastlasan, kulu kölesi olurdun.”</p>

  <p>Profesör otobüsten inmek için ayağa kalkarken kısaca, “Benim hayatta temel kuralım şudur: Tanrı yok! Efendi yok!” dedi.</p>

  <p>Ossipon da kalktı. “Bekle sen, ömrünün sonunda, ölüm döşeğinde dümdüz, sırtüstü yatarken sorarım sana,” diye karşılık verdi ve Profesör’den sonra o da otobüsün basamağından aşağı atladı. Caddeyi geçip kaldırıma zıplarken devam etti: “O alçak, onursuz, pis, kısacık ömrünün sonunda.”</p>

  <p>Profesör bir yandan ünlü Silenus’un kapılarını ustalıkla açarken, “Bence sen sahtekârın tekisin Ossipon,” dedi. İkisi küçük bir masaya yerleştikten sonra Profesör bu nazik düşüncesini biraz daha açtı: “Doktor bile değilsin. Tuhaf bir adamsın. İnsanlar ileride, bir kutuptan ötekine dünyanın her yerinde, ağırbaşlı birkaç soytarının emriyle dillerini dışarı çıkaracaklar, haplarını yutacaklar, diye düşünüyorsun; kehanetten başka bir şey değil bu seninki. Kehanet! İleride olacakları düşünmenin ne yararı var!” Bardağını kaldırdı, sakin bir tavırla, “Var olan her şeyin yok edilmesi şerefine,” dedi.</p>

  <p>Profesör birasından bir yudum içti ve yeniden kendine özgü o kapalı sessizliğine büründü. İnsanlar sayıca deniz kıyısındaki kumlar kadar çoktu, kumlar gibi onları yok etmek de olanaksızdı; onlarla başa çıkmak, kumlarla başa çıkmak kadar güçtü; bunları düşününce morali bozuldu. Patlatılan bombaların sesi bu tepkisiz kum yığınlarının içinde hiçbir yankı uyandırmadan boğulup gidiyordu. Şu Verloc olayı örneğin. Hiç düşünen kalmış mıdır bunu şimdi?</p>

  <p>Ossipon, gizli bir güç tarafından dürtülmüş gibi aniden cebinden iyice katlanmış bir gazete çıkardı. Kâğıt hışırtısı üzerine Profesör başını kaldırdı. “Nedir bu gazete? Önemli bir yazı mı var içinde?” diye sordu.</p>

  <p>Ossipon, birden uyandırılınca korkuya kapılan uyurgezerler gibi irkildi.</p>

  <p>“Hayır, bir şey yok. Hiçbir şey yok. On gün öncenin gazetesi. Cebimde unutmuşum herhalde,” dedi.</p>

  <p>Ama Ossipon eski gazeteyi fırlatıp atmadı. Yeniden cebine sokmadan önce, bir paragrafın son satırlarına gizlice göz gezdirdi. Şunları okudu: “Bu çılgınlık ya da umutsuzluk eylemi, sonsuza kadar koyu bir sır perdesinin gerisinde kalacakmış gibi görünüyor.”</p>

  <p>Bunlar, “Manş Denizi’nde Vapurdan Atlayıp İntihar Eden Kadın Yolcu” başlıklı bir haberin son sözleriydi. Ossipon Yoldaş haberde kullanılan gazete üslubunun güzelliklerine yabancı değildi. “…<i>sonsuza kadar koyu bir sır perdesinin gerisinde kalacakmış gibi görünüyor</i>.” Yazının her sözcüğünü ezbere biliyordu. “…<i>koyu bir sır perdesi</i>…” Gürbüz anarşist başını göğsüne eğerek, derin bir düşünceye daldı.</p>

  <p>Haber Ossipon’u can evinden vurmuş gibiydi. Gönlünü fethettiği kadınlarla (ne Kensington Gardens’ın kanepelerinde evlenme umudu verdikleriyle, ne de bahçe parmaklıklarında görüştükleriyle) buluşmak için artık sokağa çıkamıyor, ya onlara sonsuza kadar aralanamadan kalacak koyu bir sır perdesinden söz etmeye başlarsam, diye ödü kopuyordu. Bilimsel bir korkuya kapılarak aklını kaçıracağını düşünüyor, deliliğin bu satırlar arasında pusu kurmuş kendisini beklediğine inanıyordu. “<i>Sonsuza kadar koyu bir sır perdesinin gerisinde kalacakmış gibi</i>.” Bir saplantı, bir işkenceydi bu. Son zamanlarda verdiği buluşma sözlerinin birçoğunu tutmamıştı; oysa eskiden, onun verdiği bir söz, duygu ve erkek şefkati, dilinde sonsuz bir güven anlamına gelirdi. Toplumun belli kesimlerinden kadınlar kolay güvenen yaratılışta kimseler olduklarından, Ossipon’un hem gururu okşanıyor, hem de eline biraz para geçiyordu. Yaşamak için bu paraya ihtiyacı vardı. Para hemen ulaşabileceği bir yerdeydi. Ama artık kullanamıyorsa, idealleri de bedeni de açlıktan yok olma tehlikesiyle karşı karşıya demekti… “<i>Bu çılgınlık ya da umutsuzluk eylemi</i>.”</p>

  <p>O koyu “sır perdesi” bütün insanlar için gerçekten sonsuza kadar aralanmadan kalacaktı. Ama bunca insan arasından ya bir tek kendisi bu lanet bilgileri ömür boyu kafasından atamazsa, o zaman ne yapardı? Ve gazetecinin “…<i>koyu bir sır perdesinin gerisinde kalacakmış gibi görünüyor</i>,” sözlerine kadar anlattıkları ne ölçüde ayrıntılı ve doğruysa, Ossipon Yoldaş’ın edindiği bilgiler de o ölçüde ayrıntılı ve doğruydu.</p>

  <p>Ossipon Yoldaş gazeteden çok şey öğrenmişti. Vapurun rıhtıma inen merdiveninde görevli gemicinin gördüklerini o da biliyordu: “Gece yarısı, siyah bir elbise giymiş, yüzü siyah bir tülle örtülü bir kadın rıhtımda dolaşıyordu. Gemici yardım etmek amacıyla, ‘Yolcu musunuz, efendim?’ diye sormuştu. ‘Buradan gelin.’ Kadın sanki ne yapacağını bilemez gibiydi. Adamın yardımıyla vapura çıktı. Bitkin görünüyordu.”</p>

  <p>Ossipon geminin kadın kamarotunun gördüklerini de biliyordu: Karalar giymiş, bembeyaz yüzlü bir kadın, o sırada boş olan kadınlar kamarasının ortasında ayakta duruyordu. Kamarot, kadını uzanıp biraz orada yatmaya ikna etti. Kadın konuşmak istemiyordu, başı fena halde dertteymiş gibiydi. Kadın kamarot bir dahaki gelişinde onun kadınlar kamarasından ayrılmış olduğunu gördü. Aramak için güverteye çıktı; Ossipon Yoldaş bu iyi yürekli kamarotun o mutsuz kadını üstü tenteli kanepelerden birinde yatar durumda bulduğunu öğrendi. Gözleri açıkmış, ama söylenen hiçbir şeye karşılık vermiyormuş. Çok hasta görünüyormuş. Kadın kamarot gidip başkamarotu getirmiş; bu ikisi tenteli kanepenin yanında durup, bu son derece garip yolcunun içler acısı durumunu görüşmüşler. İşitilebilir fısıltılarla (kadın söylenenleri duyacak gibi değilmiş çünkü) St Malo’dan, oradaki İngiliz Konsolosundan, kadının İngiltere’deki yakınlarıyla temasa geçmekten söz etmişler. Sonra yolcuyu aşağıya taşıtmak için oradan ayrılmışlar çünkü yüzüne baktıklarında, kadın onlara ölmekte olan biri gibi gelmiş. Ama Ossipon Yoldaş, o beyaz umutsuzluk maskesinin ardında korkuya, umutsuzluğa karşı savaşan büyük bir direnme gücünün, derin bir yaşama sevgisinin bulunduğunu biliyordu; ayrıca, bu yaşama sevgisinin, cinayet işletecek ölçüde şiddetli bir acıya dayanabilecek, çılgın ve kör bir darağacı korkusuna göğüs gerebilecek güçte olduğunu da biliyordu. Ossipon Yoldaş biliyordu, ama kadın kamarotla başkamarotun bir şey bildikleri yoktu; onların bildiği tek şey, aradan beş dakika bile geçmeden götürmek için geri geldiklerinde, karalar giymiş kadının artık tenteli kanepede olmadığıydı. Hiçbir yerde görünmüyordu. Ortadan kaybolmuştu. O sırada saat sabahın beşiydi ve kadın bile bile oradan gitmişti. Bir saat sonra tayfalardan biri iskemlenin üzerine bırakılmış bir nişan yüzüğü buldu. Tahtanın ıslak bir yerine yapışan yüzük, parıltısıyla adamın dikkatini çekmişti. İç yüzünde bir tarih yazılıydı: 24 Haziran 1879. “<i>Sonsuza kadar koyu bir sır perdesinin gerisinde kalacakmış gibi görünüyor</i>.”</p>

  <p>Ossipon Yoldaş, Britanya adalarında yaşayan aşağı tabakadan pek çok kadının sevdiği, o güneş gibi pırıl pırıl saçlarıyla Apollon’u andıran eğik başını kaldırdı.</p>

  <p>Bu sırada Profesör’ün huzuru kaçmıştı. Ayağa kalktı.</p>

  <p>Ossipon telaş içinde, “Dur gitme,” dedi. “Bana bak, çılgınlık ve umutsuzluk hakkında ne biliyorsun?”</p>

  <p>Profesör dilinin ucunu ince, kuru dudaklarının üstünde gezdirdi ve bir doktor edasıyla, “Çılgınlık, umutsuzluk diye bir şey yok artık,” dedi. “Günümüzde bütün bu tür güçlü duygular yitip gitti. Dünya sıradan, zayıf, güçsüz bir yer oldu. Oysa çılgınlık da, umutsuzluk da bir güçtür. Güçlü olmak ise, dünyayı yöneten zayıf ve budalaların gözünde bir suçtur. Sıradan bir adamsın sen Ossipon. Karıştığı olay polisler tarafından güzelce örtbas edilen Verloc da sıradan biriydi. Polisler öldürdü onu. Sıradan bir adamdı. Herkes sıradan. Çılgınlık ve umutsuzluk ha! Ben bu ikisini kaldıraç olarak kullanayım, dünyayı yerinden oynatırım. Bence işe yaramaz adamın tekisin sen Ossipon. Karnı tok, sırtı pek insanların neyi suç sayıp, neyi saymadıklarını bile anlayabilmekten acizsin. Güçlü değilsin.” Profesör kalın camlı gözlüklerinin keskin parıltısı ardından acı acı gülümseyerek durdu.</p>

  <p>“Bak, söyleyeyim sana; konduğunu söyledikleri şu küçük miras da zekânı geliştirmeye yaramamış senin. Önünde bira, dilini yutmuş gibi öyle oturup duruyorsun. Hadi hoşça kal.”</p>

  <p>Ossipon başını kaldırdı, budala gibi sırıtarak, “İster misin, sana vereyim?” dedi.</p>

  <p>“Neyi ister miyim?”</p>

  <p>“Bana miras kalan parayı. Hepsini.”</p>

  <p>Dürüstlük timsali Profesör gülümsemekle yetindi. Elbisesi neredeyse üstünden dökülüyordu; tamir üstüne tamir görmekten biçimleri bozulmuş kurşun gibi ağır ayakkabıları her adımda su alıyordu.</p>

  <p>“Birkaç kimyasal madde ısmarlayacağım yarın. Fazla bir şey tutmaz. Faturalarını sonra sana gönderirim. Bu maddelere çok ihtiyacım var. Anladın mı?” dedi.</p>

  <p>Ossipon başını ağır ağır önüne eğdi. Artık yalnızdı. “koyu bir sır perdesi…” Gözlerinin önünde kendi beyninin havada asılı durduğunu, perdesi aralanmadan kalacak koyu bir sırrın ritmiyle yürek gibi çarptığını görüyordu sanki. Belli ki hastaydı beyni. “<u>Bu çılgınlık ya da umutsuzluk eylemi</u>…”</p>

  <p>Kapının yanındaki mekanik piyano arsızca bir vals çaldı, sonra huysuzluğu tutmuş gibi, aniden gene sustu.</p>

  <p>Doktor takma adlı Ossipon Yoldaş, Silenus Birahanesi’nden çıktı. Kapıda durakladı, pek de görkemli olmayan güneş ışığında gözlerini kırpıştırdı –kendi canına kıyan kadına ilişkin haberi veren gazete iç cebindeydi. Ossipon’un yürek atışları güm güm gazeteye vuruyordu. Kendi canına kıyan bir kadının –“<i>bu çılgınlık ya da umutsuzluk eylemi</i>…”</p>

  <p>Ossipon Yoldaş cadde boyunca ayaklarının nereye bastığına bakmadan yürüdü ama başka bir kadınla (Apollon’u andıran tanrısal bir başa umut bağlayan geçkince bir mürebbiye ile) sözleştiği yere doğru gitmiyor, tersine, buluşma yerinden gitgide uzaklaşıyordu. Hiçbir kadının karşısına çıkacak gücü yoktu Ossipon’un. Bitkin durumdaydı. Düşünemiyor, çalışamıyor, uyuyamıyor, bir şey yiyemiyordu. Ama içkiden hoşlanmaya başlamıştı; bir beklenti içinde, umutla içiyordu. Bitkin durumdaydı. Kendisine güvenen pek çok kadının dile getirdiği duygular ve gösterdiği güvenle beslenen devrimciliği, şimdi kapkaranlık bir sırrın (aldanarak, gazeteci ağzıyla, “<i>Sonsuza kadar koyu bir sır perdesinin gerisinde kalacakmış gibi görünüyor</i>,” diyen sözlerin ritmiyle çarpan beyninin taşıdığı bir sırrın) tehdidi altındaydı. Ossipon’un devrimciliği yolundan sapmış, “<i>çılgınlık ve umutsuzluk</i>” bataklığına doğru ilerliyordu artık.</p>

  <p>Ossipon Yoldaş bilimsel bir sezgiyle kendi kendine, “Fena halde hastayım ben,” diye mırıldandı. Cebinde bir büyükelçiliğin gizli hizmetler karşılığında ödediği (Verloc’tan kalma) paralarla, caddenin kenarından akan pis suların içinden yürüyor, sanki böylece gürbüz bedenini kaçınılmaz bir geleceğin tatsızlıklarına şimdiden alıştırmak istiyordu. Geniş omuzlarını, ilahlar gibi güzel başını, göğsüne ve sırtına asılacak ilan tahtalarını birleştiren meşin boyunduruğun kafasından geçirilmesini beklermişçesine öne doğru eğmişti. Tıpkı sekiz-on gün önceki gece yaptığı gibi, ayaklarının nereye bastığına bakmadan, hiçbir yorgunluk duymadan, hiçbir şey hissetmeden, tek şey görmeden, tek ses işitmeden yürüyordu. “…<i>koyu bir sır perdesinin gerisinde</i>…” Hiç kimsenin dikkatini çekmeden yürüyordu. “<i>Bu çılgınlık ya da umutsuzluk eylemi</i>…”</p>

  <p>Dürüstlük timsali Profesör de yürüyor, ama gözlerini iğrenç insan kalabalıklarından kaçırarak yürüyordu. Onun bir geleceği yoktu. Ama umrunda bile değildi. Büyük bir güçtü o. Felaket ve yıkım sahneleri düşünerek keyifleniyordu. O da yürüyordu; cılızdı, kılıksız ve asık suratlıydı ama sırf çılgınlık ile umutsuzluk silahlarını kullanarak yeni bir dünya düzeni kurmayı tasarlayan korkunç bir adamdı. Kimse ondan yana bakmıyor ve Profesör, kalabalık caddede hiçbir kuşku uyandırmadan, ölümcül, salgın bir hastalık gibi ilerliyordu.</p>

</body>

</html>