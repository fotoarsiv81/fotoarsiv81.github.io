<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1 id="calibre_toc_10">Bölüm 9</h1>

  <p>Verloc on gün sonra Avrupa’dan geri geldiğinde, zihni belli ki dış ülkelere seyahatin harika etkileriyle rahatlamış değildi; yüzünde de eve dönmenin sevincini gösteren bir aydınlık yoktu. Sıkıntılı, bitkin bir halde, dükkân çıngırağının eşliğinde içeri girdi. Yol çantası elinde, başı eğik, büyük adımlarla doğru tezgâhın arkasına yürüyüp, sanki Dover’den oraya tüm yolu taban teperek gelmiş gibi, kendini iskemlenin üstüne bırakıverdi. Sabahın erken bir vaktiydi. O sırada ön vitrinlerdeki birtakım nesnelerin tozunu almakta olan Stevie arkasına dönmüş, ağzı açık, saygı ve huşu içinde eniştesine bakıyordu.</p>

  <p>Verloc yerdeki çantayı ayağının ucuyla hafifçe iterek, “Al şunu!” dedi; Stevie çantanın üzerine atıldı, gurur dolu bir sevgiyle alıp götürdü. Öyle çabuk davranmıştı ki, eniştesi şaşıp kalmıştı.</p>

  <p>O sırada Bayan Neale oturma odasındaki şöminenin ızgarasını karartıyordu; çıngırağın sesini duyunca kapı aralığından bakmış, dizlerinin üstünde doğrularak, bitmez tükenmez işlerinin kir pas içinde bıraktığı önlüğüyle gidip, mutfaktaki Winnie Verloc’a “evin efendisinin döndüğünü” haber vermişti.</p>

  <p>Winnie dükkânın iç kapısından öteye geçmedi.</p>

  <p>Kocasına uzaktan, “Kahvaltı etmek istersin herhalde,” dedi.</p>

  <p>Verloc olmayacak bir teklif karşısında çaresiz kalmış gibi hafifçe ellerini oynattı. Ama oturma odasına gitmeye razı edildikten sonra, önüne konan yiyeceklere el sürmemezlik etmedi. Alnının gerisine itilmiş şapkası, ağır paltosunun iskemlenin her iki yanına üçgen biçiminde sarkan etekleriyle oturmuş, bir lokantada yemek yiyordu sanki. Karısı Winnie, kahverengi muşamba örtülü masanın öbür ucunda sakin sakin konuşuyor, ona, evine dönen bir eşe söylenecek türden sözler söylüyordu. Hiç kuşku yok ki, duruma uygunluk bakımından bunlar, diyar diyar dolaşan Odysseus eve döndüğünde, karısı Penelope’nin ona söylediklerinden aşağı kalmayan bir ustalıkla düşünülmüş sözlerdi. Her ne kadar kocası uzaktayken Winnie bir şey örmediyse de yukarı kattaki odayı tepeden tırnağa temizletmiş, dükkânda ufak tefek satışlar yapmış, birkaç kez Michaelis ile görüşmüştü. Son görüştüklerinde Michaelis ona yakında Londra-Chatham-Dover tren yolu üzerinde bir yerlerdeki bir köy evine taşınacağını söylemişti. Bir kez de, evine bakan “şu kötü yaşlı kadının” kolunda Karl Yundt uğramıştı. “Yaşlı, iğrenç” bir adamdı Yundt. Winnie suratını asıp gözlerini uzaklara dikerek, tezgâhın arkasındaki yerinden hiç kımıldamadan ters ters konuştuğu Yoldaş Ossipon’dan hiç söz etmedi; bu iri yapılı anarşisti anımsayınca biraz durmuş, yüzü belli belirsiz kızarmıştı. Evde olup bitenler konusunda sözü bir an önce kardeşi Stevie’ye getirmeye çalışarak, kocasına o yokken çocuğun somurtup durduğunu anlattı.</p>

  <p>“Hep annem bizi bırakıp gittiği için oluyor bunlar,” dedi.</p>

  <p>Verloc ne öfkelenip lanet okudu, ne de “Stevie’nin canı cehenneme,” dedi.</p>

  <p>Ancak kocasının düşüncelerinden habersiz olan Winnie, onun kendini tutmakla gösterdiği cömertliği takdir edebilmekten uzaktı.</p>

  <p>“Ama gene de eskisi kadar çok çalışıyor,” diye devam etti. “Her işe koşuyor. Bize yardım etmek için kendini paralıyor.”</p>

  <p>Verloc dalgın bakışlarını uyurgezerler gibi ilgisizce, sağ yanında pembe dudakları alık alık açılmış oturan, ince yapılı, solgun yüzlü Stevie’ye çevirdi. Eleştiren bir bakış değildi bu. Herhangi bir amacı yoktu. Ama Verloc bir an karısının kardeşinin pek işe yarar birine benzemediğini düşünmüşse bile bu, kimi zaman dünyayı yerinden oynatabilecek türden sürekli, güçlü bir düşünce değil de, ancak yüzeysel, geçici bir düşünce olabilirdi. Verloc arkasına yaslanıp şapkasını çıkardı. Daha kolunu uzatıp masaya koymadan Stevie atılıp şapkayı kaptı ve büyük bir saygıyla mutfağa götürdü. Bay Verloc bir kez daha şaşırdı.</p>

  <p>Winnie Verloc, o hiç değişmeyen sakinliğinin en güzel biçimiyle, “Bu çocuğa istediğini yaptırabilirsin sen, Adolf,” dedi. “Senin için kendini ateşe bile atar o.”</p>

  <p>Winnie dikkat kesilip birden sustu, mutfak kapısına doğru kulak kabarttı.</p>

  <p>Bayan Neale yerleri fırçalıyordu. Stevie mutfağa girince, kadın acıklı acıklı inlemeye başladı çünkü daha önce Stevie’yi, ablası Winnie’nin ara sıra harçlık diye verdiği bir şilinleri kendi küçük çocuklarına göndermeye kolayca razı edebildiğini görmüştü. Hem çöp tenekelerinde, hem kirli sularda yaşayabilen amfibik bir evcil hayvan gibi, üstü başı ıslak, kir pas içinde, su birikintilerinin arasında dizleriyle dirsekleri üstünde dört ayak olmuş durumda, her zamanki giriş sözlerine başladı: “Senin işin iş, çalışmadan beyler gibi bakılıyor sana,” dedi. Arkasından, yoksulluğun boyutları acınacak derecede şişirilmiş, ama aslında doğruluğu ucuz içki ve sabun kokan iğrenç nefesiyle feci biçimde kanıtlanan bitmez tükenmez yakınmalarına geçti. Hep burnunu çekiyor, durmadan konuşuyor, bir yandan da harıl harıl yerleri fırçalıyordu. Söyledikleri içtendi. Kırmızı ince burnunun iki yanında, bulanık şiş gözleri yaşlarla dolmuştu çünkü gerçekten, sabah sabah içini ısıtacak bir şeyler içmesi gerektiğini hissediyordu.</p>

  <p>Winnie Verloc olup bitenlerin farkındaydı; oturma odasında, “Neale hanım küçük çocukları hakkındaki o acıklı masallarını tutturdu gene,” dedi. “Çocukların hepsi dediği kadar küçük olamaz. Bazıları isteseler kendi başlarının çaresine bakabilecek yaşa gelmiş olmalı artık. Ama anlattıkları Stevie’yi çileden çıkarıyor.”</p>

  <p>Sanki bu sözleri doğrularcasına, mutfaktan masaya “küt” diye inen bir yumruk sesi geldi. Acıma duygusu gitgide kabaran Stevie, cebinde bir şilin bulamayınca öfkelenmişti. Bayan Neale’in “küçük kuzularının” sıkıntılarını gideremediği için, birinin cezalandırılması gerekir, diye düşünüyordu. Winnie Verloc yerinden kalktı, “bu saçmalığa bir son vermek” üzere mutfağa gitti ve kesin ama yumuşak bir tavırla kardeşini yatıştırdı. Winnie, parasını alır almaz Bayan Neale’in sert bir içki içmek için köşeyi kıvrılıp, doğruca –yaşamının kederli yolundaki kaçınılmaz duraklardan biri olan– bayağı, izbe bir meyhanenin yolunu tuttuğunu çok iyi biliyordu. Hiçbir şeye dış görünüşünden öte bakmak istemeyen birinden geldiği düşünülürse, Winnie’nin bu alışkanlığa ilişkin yorumunda beklenmedik bir derinlik vardı. Kendi kendine, “Ayakta kalmak için ne yapsın ki kadıncağız? Onun yerinde olsam ben de öyle davranırdım,” dedi.</p>

  <p>Aynı gün öğleden sonra, oturma odasındaki ateşin başında uyuklayıp duran Verloc sonunda irkilerek uyandı; dışarı çıkıp biraz yürümek istediğini söyleyince, karısı dükkândan seslendi:</p>

  <p>“Keşke şu oğlanı da yanına alsan, Adolf.”</p>

  <p>Adolf Verloc o gün üçüncü kez şaşırdı. Gözlerini dikip karısına aptal aptal baktı. Winnie her zamanki kararlı tavrıyla devam etti: Bir iş yapmadığı zamanlar oğlan evde somurtup duruyordu. Açık açık, bunun kendisini üzdüğünü, ayrıca tedirgin de ettiğini söyledi. Sakin bir kadın olan Winnie’nin ağzından çıktığı için bu sözler abartılı sayılabilirdi. Ama gerçekten de Stevie, mutsuz bir ev hayvanı gibi gözle görülür bir biçimde somurtuyordu. Karanlık merdiven sahanlığına çıkıyor, yerde dizlerini göğsüne çekip başını elleri arasına alarak, ayaklı saatin dibinde oturuyordu. Solgun yüzüyle, karanlıkta ışıldayan koca gözleriyle birden karşılaşmak ürkütücüydü; onun orada olduğunu düşünmek insanı rahatsız ediyordu. İnsan karanlıkta onun solgun yüzüyle, ışıldayan koca gözleriyle birden karşılaşınca ürküyor, orada olduğunu düşünmekten bile rahatsız oluyordu.</p>

  <p>Verloc çok şaşırtıcı bulduğu bu yeni teklife kendini alıştırdı. O da karısını, her erkeğin karısını sevmesi gerektiği gibi severdi, yani ona çok düşkündü. Ama aklına önemli bir sakınca geliyordu; bunu, “Beni gözden kaçırıp sokakta kaybolur,” biçiminde ifade etti.</p>

  <p>Karısı ne dediğini bilen bir tavırla başını salladı.</p>

  <p>“Hayır, kaybolmaz. Sen tanımıyorsun onu. Bu çocuk seni taparcasına seviyor. Ama yanında olmadığını görürsen,” Bir an durakladı, ancak kısa bir an. “Sen yoluna devam edip yürüyüşünü tamamla. Merak etme. Ona bir şey olmaz. Çok geçmeden sağ salim eve dönecektir kesin,” dedi.</p>

  <p>Bu iyimserlik o gün Verloc’u dördüncü kez şaşırttı.</p>

  <p>“Döner ha?” diye kuşkuyla homurdandı. Ama kayınbiraderi belki de göründüğü kadar geri zekâlının biri değildi. Karısı durumu herkesten iyi bilirdi elbet. Kaygılı gözlerini kaçırarak kısık bir sesle, “Eh, gelsin öyleyse,” dedi ve belki bir atlının terkisine binmeyi yeğleyen, ama örneğin Verloc gibi at sahibi olacak kadar parası bulunmayan kimselerin ayaklarının dibinde yürümesini de bilen kara düşüncelerin pençesine yeniden düştü.</p>

  <p>Dükkânın kapısında duran Winnie, çıktığı yürüyüşlerde kocasına hep eşlik eden bu ölümcül yol arkadaşını fark etmedi. O sefil sokakta uzaklaşan iki kişinin arkasından bir süre baktı; bunların biri iriyarı, uzun; öteki incecik boynu, yarı saydam koca kulaklarının altında hafifçe kalkık duran cılız omuzlarıyla sıska ve kısaydı. Paltoları aynı kumaştan yapılmıştı; şapkalarının rengi siyah, biçimi yuvarlaktı. Giyim kuşamlarındaki benzerliğe bakarak hayal gücünü işleten Winnie içinden, “Baba oğul sanki,” dedi. Aynı zamanda, Verloc’un zavallı Stevie’ye, ömründe görüp görebileceği kadar babalık ettiğini düşündü. Bunu kendisinin sağladığını da biliyordu. Huzurlu bir gurur içinde, birkaç yıl önce verdiği bir karardan dolayı kendini kutladı. Bu kararı verirken epeyce zorlanmış, hatta biraz gözyaşı bile dökmüştü.</p>

  <p>İlerleyen günlerde Winnie, kocasının Stevie’yle birlikte bulunmaktan hoşlanır gibi olduğunu gördükçe kendini daha çok kutladı. Şimdi, yürüyüşe çıkmaya hazırlandığı zaman Bay Verloc, evin köpeğini çağırır gibi yüksek perdeden Stevie’ye sesleniyor, ama bunu elbette köpek çağırmaktan farklı bir tavırla yapıyordu. Winnie evde onun sık sık gözünü dikip merakla Stevie’ye baktığını fark ediyordu. Kocasının davranışları değişmişti. Hâlâ fazla konuşmuyordu, ama eskisi kadar her şeye kayıtsız değildi. Winnie zaman zaman onun çok sinirli olduğunu düşünüyorsa da, bu yeni durumu iyi bir gelişme sayıyordu. Stevie’ye gelince, Stevie artık saatin dibine oturup somurtmuyor, ama bunun yerine evde köşede bucakta pinekleyip, kendi kendine tehdit dolu sözler homurdanıyordu. Ablası, “Ne söylüyorsun, Stevie?” diye sorduğunda ağzını açıyor, gözlerini kısarak ona bakmakla yetiniyordu. Beklenmedik anlarda ve ortada belli hiçbir neden yokken yumruklarını sıkıyor; tek başına görüldüğü zamanlar ise, daireler çizsin diye kendisine verilen kalem kâğıt mutfak masasının üstünde bomboş dururken, o kaşlarını çatıp duvara bakıyordu. Stevie’de de bir değişiklik olmuştu, ama onunki bir gelişme değildi. Kardeşinin bu garip davranışlarını genel bir heyecan tanımlaması içine sokan Winnie, kocasıyla arkadaşları arasında geçen konuşmaları Stevie’nin gereğinden fazla işittiğini ve bunun çocuk için hiç iyi bir şey olmadığını düşünmeye başlamıştı. Bay Verloc yürüyüşleri sırasında birtakım insanlarla karşılaşıyor ve onlarla konuşuyordu elbette. Bunun tersi düşünülemezdi. Çıktığı yürüyüşler onun dışarıdaki işlerinin ayrılmaz bir parçasıydı; Winnie bu işlerin niteliğini hiçbir zaman fazla kurcalamamıştı. Ortada hassas bir durum bulunduğunu seziyor, ama bunu, dükkânın müşterilerini etkileyen, hatta şaşırtan, öteki ziyaretçilerin ise hayret içinde kendisine mesafeli durmalarına neden olan o anlaşılmaz sakin tavrıyla karşılıyordu. Hayır! Kocasına, “Stevie’nin duymaması gereken bazı şeyler var”, diye yakındı. Bunları işitince, yoksullara yardım edemediği için, zavallı çocuk heyecanlanıyordu. Onlara kimse yardım edemezdi ki.</p>

  <p>Dükkânda konuşuyorlardı. Verloc bir yorumda bulunmadı. Verebileceği iyi bir karşılık olduğu halde, sesini çıkarmadı. Karısına, sokağa çıkarken Stevie’yi de yanıma alma düşüncesi benden değil, senden çıktı, demedi. Tarafsız bir gözlemci, o sırada Bay Verloc’un insanüstü bir büyüklük gösterdiğini düşünürdü. Verloc raftan karton bir kutu indirdi, içine bir göz atıp doğru şeyi indirdiğinden emin olunca, kutuyu usulca tezgâhın üstüne bıraktı. Ancak bu işi bitirdikten sonradır ki, sessizliği bozarak, belki bir süre şehirden uzaklaşmanın Stevie’ye iyi geleceğini, ama karısının ondan ayrılmak isteyeceğini pek sanmadığını söyledi.</p>

  <p>Winnie ağır ağır, “Ondan ayrılmak istemezmişim!” dedi. “İyiliği içinse, ayrılmaz olur muyum hiç! Şu söylediğine bak! Elbette ayrılabilirim. Ama gidebileceği bir yer yok ki.”</p>

  <p>Verloc bir parça kahverengi kâğıtla bir yumak sicim çıkardı; o sırada da mırıldanır gibi, Michaelis’in köyde küçük bir evde oturduğunu söyledi. Michaelis, Stevie’ye yatacak bir oda verebilirdi. Orada konuklar, konuşmalar falan yoktu. Michaelis bir kitap yazıyordu.</p>

  <p>Winnie Verloc, Michaelis’i sevdiğini, o “iğrenç yaşlı adam” Karl Yund’tan nefret ettiğini söyledi ama Ossipon’un adını anmadı. Stevie’ye gelince, Stevie olsa olsa bu işe çok sevinirdi. Bay Michaelis ona her zaman iyi ve sevecen davranıyordu. Anlaşılan seviyordu onu. Ne de olsa Stevie iyi bir çocuktu.</p>

  <p>Biraz durdu, sonra sarsılmaz bir güvenle, “Son zamanlarda sen de onu sevmeye başladın sanki,” diye ekledi.</p>

  <p>Verloc, postaya verilmek üzere paket yaptığı karton kutuyu bağlarken, sicimi yanlış yerinden çekip kopardı, işitilmeyecek biçimde mırıldanarak birkaç küfür savurdu. Sonra her zamanki boğuk sesini biraz yükselterek, Stevie’yi köye kendisinin götüreceğini, Michaelis’in yanında çocuğun güven içinde olacağını söyledi.</p>

  <p>Bu düşüncesini hemen ertesi gün yerine getirdi. Stevie’den bir itiraz gelmemişti, kafası karışmış gibiydi, ama çok istekli görünüyordu. İçten bakışlarını soru sorarcasına sık sık, özellikle de ablasının bakmadığı bir sırada Verloc’un yorgun yüzüne çeviriyordu. Kendi yüzünde ise, güvenilip eline ilk kez bir kutu kibrit verilerek ateş yakabileceği söylenen küçük bir çocuğun gururlu, korkulu ve dikkatli ifadesi vardı. Ama kardeşinin gösterdiği uysallığa çok sevinen Winnie tutup, köyde üstünü başını fazla kirletmemesini söyledi. Bu söz üzerine Stevie, ablası, bakıcısı ve koruyucusu olan bu kadına, sanki ona beslediği tüm çocuksu güveni ömründe ilk kez yitirmişçesine bir bakış fırlattı. Üzgün ama kurumlu bir bakıştı bu. Winnie gülümsedi.</p>

  <p>“Aman Tanrım! Kızmana gerek yok Stevie. Eline fırsat geçince üstünü başını neye çevirdiğini sen de biliyorsun.”</p>

  <p>O zamana kadar Verloc sokakta epeyce yol almıştı.</p>

  <p>Annesi kahramanca bir davranışla evden ayrılıp, kardeşi de böyle köy gezmesine gidince, Winnie artık hem dükkânda, hem evde eskisine göre daha çok yalnız kalmaya başladı. Çünkü Verloc yürüyüşlerini yapmak zorundaydı. Kocası o sabah evden çok erken çıktığı ve neredeyse akşam karanlığına kadar dönmediği için, Greenwich Park’ta bombalama girişimi olduğu gün, yalnızlığı her zamankinden uzun sürmüştü. Winnie’nin tek başına kalmayı dert ettiği yoktu. Sokağa çıkayım, diye en ufak bir istek duymuyordu. Hava çok kötüydü, dükkânın içi sokaklardan daha sıcak, daha rahattı. Tezgâhın arkasında oturmuş bir şeyler dikiyordu; Verloc yaygaracı çıngırak sesleri arasında içeri girince, Winnie gözlerini işinden kaldırıp bakmadı. Kocasının kaldırımdan gelen ayak seslerini tanımıştı.</p>

  <p>Winnie gözlerini kaldırmamıştı, ama şapkasını alnına kadar indirmiş olan Verloc konuşmadan doğruca oturma odasının kapısına yürürken arkasından sakin sakin, “Ne berbat bir gün,” dedi. “Stevie’yi görmeye mi gittin yoksa?”</p>

  <p>Verloc hafif bir sesle, “Hayır! Gitmedim,” dedi ve oturma odasının camlı kapısını beklenmedik bir şiddetle çarptı.</p>

  <p>Winnie Verloc diktiği şeyi kucağına bıraktı, bir süre kımıldamadan öyle durdu; sonra dikişini tezgâhın altına koyup, lambayı yakmak için ayağa kalktı. Bu iş bitince, mutfağa geçmek için oturma odasına girdi. Kocası birazdan çayıyla yiyecek bir şeyler isterdi. Winnie güzelliğinin gücüne güvendiğinden, evlilik yaşamlarının günlük ilişkilerinde kocasından kendisine nezaket gereği hoş sözler etmesini, gösterişli kibar davranışlarda bulunmasını beklemezdi. Bunlar olsa olsa, modası geçmiş şeylerdi; belki geçmişte de hiçbir zaman tam uygulanmayan, şimdilerde ise en yüksek çevrelerce bile bir yana bırakılmış (ayrıca Winnie’nin kendi sınıfının ölçülerine de hiç uymayan) boş kalıplardı. Kocasında nazik tavırlar aradığı yoktu, ama iyi bir kocaydı; bu yüzden kendisi de onun kocalık haklarına büyük bir saygı gösteriyordu.</p>

  <p>Winnie Verloc, güzelliğinin gücünden emin bir kadının sonsuz rahatlığı içinde oturma odasından geçip mutfaktaki işlerine gidecekti ama o sırada kulağına hafif –çok hafif ve hızlı– bir takırtı sesi çalındı. Bu anlaşılmaz, garip ses dikkatini çekmişti. Sonra, bunun ne sesi olduğunu anlayınca, hayret ve telaşla birden durdu. Elindeki kutudan bir kibrit çaktı, yemek masasının yukarısındaki iki gaz lambasından birini açıp yaktı; lamba bozuk olduğundan önce şaşırmış gibi ıslık sesi çıkardı; arkasından, bir kedi gibi rahat rahat mırlamaya koyuldu.</p>

  <p>Kocası, her zamanki alışkanlığının tersine paltosunu çıkarmıştı. Palto kanepenin üstündeydi. Şapkasını da çıkarıp atmış olmalıydı, çünkü o da kanepenin bir kenarının altında ters dönmüş, yerde duruyordu. Kendisi şöminenin önüne bir iskemle çekmiş, ayaklarını ocağın ızgarasından içeri uzatmıştı; iki elinin arasına aldığı başını yanan ateşe doğru iyice eğmişti. Dişleri önleyemediği bir şiddetle birbirine vuruyor, koca sırtını da aynı hızla tir tir titretiyordu. Winnie şaşkınlık ve korku içindeydi.</p>

  <p>“Dışarıda ıslanmışsın,” dedi.</p>

  <p>Verloc iliklerine kadar titreyerek, güçlükle “Fazla değil,” diyebildi. Büyük bir çabayla dişlerinin takırdamasını bastırdı.</p>

  <p>Karısı gerçekten kaygılı bir tavırla, “Yatağa düşüp başıma kalacaksın,” dedi.</p>

  <p>Verloc hırıltılı bir sesle burnunu çekerek, “Hiç sanmam,” diye karşılık verdi.</p>

  <p>Belli ki, sabahın yedisiyle öğleden sonra beş arasında, nasıl yaptıysa, korkunç bir soğuk algınlığına yakalanmıştı. Winnie’nin gözleri kocasının öne eğilmiş sırtındaydı.</p>

  <p>“Bugün nerelerdeydin?” diye sordu.</p>

  <p>Verloc, burundan gelen boğuk, alçak bir sesle, “Hiçbir yerde değildim,” dedi. Tavrı, bir şeye kızıp somurtan ya da şiddetli baş ağrısı çeken birini andırıyordu. Odanın ölüm sessizliğinde, verdiği yanıtın yetersizliğini, içtenlikten uzaklığını acı acı görmüştü. Burnunu çekerek özür diledi ve ekledi: “Bankaya gittim.”</p>

  <p>Winnie dikkat kesildi.</p>

  <p>Sakin sakin, “Bankaya mı? Neden ki?” diye sordu.</p>

  <p>Burnu şömine ızgarasının tepesinde duran Verloc, belirgin bir isteksizlikle mırıldandı:</p>

  <p>“Parayı çekmek için!”</p>

  <p>“Ne demek yani? Tamamını mı?”</p>

  <p>“Evet, tamamını.”</p>

  <p>Winnie küçük masa örtüsünü özenle yaydı, masanın çekmecesinden iki bıçak, iki çatal çıkardı; işlerini düzen içinde yaparken birden durdu.</p>

  <p>“Neden tamamını çektin?”</p>

  <p>Ettiği hesaplı düşüncesizliklerinin sonuna yaklaşan Verloc hafifçe burnunu çekerek, “Yakında gerekebilir,” dedi.</p>

  <p>Karısı, her zamanki sesinde en ufak bir değişiklik olmadan, ama yemek masasıyla dolap arasında hiç kımıldamadan durarak, “Ne demek bu, anlamıyorum,” dedi.</p>

  <p>Verloc ızgarayla konuşurmuş gibi, boğuk sesiyle, “Bana güvenebileceğini biliyorsun,” dedi.</p>

  <p>Winnie yavaşça dolaba doğru dönerken, üstüne basa basa, “Evet, elbette. Sana güveniyorum,” dedi ve sırasıyla bir bir yaptığı işlere devam etti.</p>

  <p>Masaya iki tabak koydu, ekmek ve tereyağı çıkardı; evinin huzur dolu sessizliği içinde, kendisi de ses etmeden masayla dolap arasında gidip geliyordu. Tam reçeli çıkarmak üzereyken, akıl edip, bütün gün dışarıda olduğundan, karnı iyice acıkmıştır, diye düşündü; dana söğüşünü almak için bir kez daha dolaba gitti. Eti, duvarda mırıltılar çıkararak yanan gaz lambasının altına koydu; ateşi kucaklamış, hareketsiz duran kocasına doğru bir bakış fırlattıktan sonra, iki basamak inip mutfağa geçti. Ancak elinde büyük et bıçağı ve çatalıyla geri dönerken yeniden konuştu:</p>

  <p>“Güvenmeseydim, seninle evlenmezdim.”</p>

  <p>Başını ellerinin arasına almış, şömine rafının altında iki büklüm oturan Verloc uyuyakalmış gibiydi. Winnie yiyecekleri hazırlamıştı, hafifçe, “Adolf,” diye seslendi.</p>

  <p>Verloc hemen ayağa kalktı, biraz sendeleyerek masaya oturdu. Karısı, et bıçağının keskin ağzını inceledikten sonra tabağın üstüne koydu, kocasına söğüş eti gösterdi. Çenesi göğsüne düşmüş oturan Verloc pek oralı olmadı.</p>

  <p>Winnie bilgiç bir tavırla, “Soğuk algınlığına karşı beslenmen gerek,” dedi.</p>

  <p>Kocası gözlerini kaldırıp baktı, başını salladı. Gözleri kan çanağına dönmüş, yüzü kıpkırmızı kesilmişti. Parmaklarıyla karıştırdığı saçları darmadağınıktı. Uzun bir içki âleminden sonra huzursuz, kızgın ve sıkıntılıymış izlenimi veren berbat bir görünüşü vardı. Ancak Verloc sefahat düşkünü bir adam değildi. Davranışları ölçülüydü. Şimdiki perişan görünüşü, ateşli bir soğuk algınlığının etkisinden olabilirdi. Üç fincan çay içti, ama yiyeceklere elini bile sürmedi. Karısı yemesi için ısrar ettikçe, tiksinti içinde, sıkıntılı sıkıntılı geri çekiliyordu. Sonunda Winnie, “Ayakların ıslak, değil mi? Terliklerini giysene. Bu akşam sokağa çıkmayacaksın nasıl olsa,” dedi.</p>

  <p>Verloc somurtarak, birtakım homurtular ve işaretlerle ayaklarının ıslak olmadığını, aslında ıslaksa bile hiç umursamadığını anlatmaya çalıştı. Terlik giyme önerisini ise önemsiz bularak dikkate bile almadı. Ama akşam sokağa çıkma konusunda beklenmedik bir gelişme oldu. Verloc’un düşündüğü şey, akşam sokağa çıkıp çıkmamak değildi. Onun düşüncesi çok daha kapsamlı bir planla ilgiliydi. Söylediği ters ve yarım yamalak sözlerden, bir süredir gidip yabancı bir ülkeye yerleşmelerinin iyi olabileceğini düşündüğü anlaşılıyordu. Ama aklından Fransa’yı mı yoksa California’yı mı geçirdiği pek açık değildi.</p>

  <p>Ortada kesinlikle böyle bir beklenti ya da olasılık bulunmadığından, bu akıl almaz planla ilgi açıklama, üstelik böyle belirsizliklerle dolu bir biçimde yapılınca, Winnie’de pek bir tepki yaratmadı. Kocası sanki kendisini, kıyamet günü geliyor, diyerek korkutmak istemiş gibi sakin sakin, “Şu düşündüğün şeye bak!” dedi.</p>

  <p>Verloc, artık her şeyden bıkıp usandığını söylüyordu ki karısı sözünü kesti, “Fena soğuk almışsın sen,” dedi.</p>

  <p>Verloc’un bedence, hatta zihince her zamankinden farklı olduğu açıkça belliydi. Sıkıntılı bir kararsızlık içinde bir süre sesini çıkarmadı. Sonra zorunluluktan dem vurarak, kaygı verici genel birtakım sözler mırıldandı. Kocasının karşısında arkasına yaslanıp kollarını kavuşturmuş sakin sakin oturan Winnie, “Zorunluluk da neymiş?” diye üsteledi. “Kim zorlayacakmış seni, çıksın görelim. Köle değilsin ya sen. Bu ülkede hiç kimsenin köle olması gerekmez, sen de olma.” Durdu, karşı konulmaz, sakin bir açık sözlülükle, “Dükkânın kazancı fena değil,” diye devam etti. “Rahat bir evin de var.”</p>

  <p>Köşedeki dolaptan şöminede yanan güzel ateşe kadar, odanın her yanına bir göz attı. Gizemli loş vitrini, dar ve karanlık bir sokakta kuşku uyandıracak biçimde hep aralık duran kapısıyla, ne olduğu belirsiz malların satıldığı dükkânın arkasına güzelce yerleşmiş olan bu oda, önemli sayılacak her bakımdan düzgün ve rahat, saygın bir aile yuvasıydı. Winnie sonsuz bir sevgiyle birden, kardeşi Stevie’nin evdeki yokluğunu hissetti; Bay Michaelis’in gözetiminde, kentin ıslak, dar köy yollarında gezip keyfine bakıyordu o şimdi. Winnie, içindeki koruma duygusunun tüm gücüyle, acı acı kardeşini özledi. Damıyla, dolabıyla, yanan ocağıyla, burası o çocuğun da eviydi. Bunu düşününce kalkıp masanın öteki ucuna kadar yürüdü, duygulu bir sesle, “Benden bıkmış da değilsin,” dedi.</p>

  <p>Verloc’tan çıt çıkmadı. Winnie arkadan kocasının omzuna yaslandı ve alnına bir öpücük kondurdu. Bir süre böyle kaldı. Dış dünyadan içeriye tek bir fısıltı gelmiyor, kaldırımdan çıkan ayak sesleri, dükkânın ustaca karartılmış ışığında yok olup gidiyordu. Oturma odasının gömüldüğü sessizlikte, yalnızca masanın yukarısındaki gaz lambasının sürüp giden mırıltıları vardı.</p>

  <p>Alnına konan bu beklenmedik uzun öpücük sırasında Verloc, elleriyle iskemlesinin iki yanına yapışıp kımıldamadan, put gibi durdu. Karısı dudaklarını çekince iskemleden kalktı, gidip şöminenin önüne dikildi. Artık sırtını odaya dönmüyor, şiş bir yüzle, uyuşturucu verilmiş biri gibi donuk bakışlarla karısının hareketlerini izliyordu.</p>

  <p>Winnie sessiz sakin, masayı topladı. Soğukkanlı bir ses ve sağduyulu, uysal bir tavırla, kocasının ortaya attığı yabancı bir ülkeye yerleşme düşüncesi üzerindeki görüşlerini açıkladı. Neresinden bakılırsa bakılsın, bu fikrin iler tutar bir yanı yoktu. Ama aslında onu kaygılandıran tek şey, Stevie’nin durumuydu. Bu açıdan düşününce, zaten “tuhaf” bir çocuk olan kardeşinin alelacele yurtdışına çıkarılmasındaki sakıncayı açıkça görüyordu. Tüm sorun buradaydı. Ancak kocasına bu son derece önemli noktayı belirtirken, sesi iyice hiddetlenmişti. Bu arada, fincanları yıkamak için hışımla üstüne bir önlük geçirdi. Sonra, sanki bir itirazla karşılaşmayan hiddetli sözleri heyecanını körüklemiş gibi, neredeyse şirret bir sesle, “İngiltere’den gidersen, bensiz gidersin,” dedi.</p>

  <p>Verloc’un özel hayatında kullandığı boğuk sesi anlaşılmaz bir duyguyla titreyerek, usulca, “Sensiz gitmeyeceğimi biliyorsun,” dedi.</p>

  <p>Winnie öyle konuştuğuna pişman olmuştu. Sözcükler ağzından, istemediği ölçüde kırıcı çıkmış, ayrıca gereksiz bir şey söyleyerek akılsızlık etmişti. Aslında hiç de öyle demek istememişti. Şeytanın dürtmesiyle akla geliveren bir sözdü işte. Ama öyle demek istemediğini göstermenin bir yolunu biliyordu Winnie.</p>

  <p>Başını omzunun üstünden çevirdi; iri gözleriyle, şöminenin önünde hantal hantal dikilen kocasına yarı cilveli, yarı zalim bir bakış fırlattı. Terbiyesi ve deneyimsizliği yüzünden Belgravia günlerindeki Winnie’nin beceremeyeceği bir bakıştı bu ama şimdi baktığı adam kocasıydı ve kendisi de artık deneyimli bir kadındı. Ciddi, maske gibi hareketsiz bir yüzle bakışlarını tam bir saniye ondan ayırmadan, şaka yollu, “Gidemezdin ki zaten. Beni çok özlerdin çünkü,” dedi.</p>

  <p>Verloc ilerledi. Kollarını açıp Winnie’ye doğru bir adım atarak, öncekinden daha yüksek bir sesle “Çok doğru,” dedi. Yüzündeki çılgın ve kuşkulu ifadeden dolayı karısını boğmak mı, yoksa kucaklamak mı istediği açıkça belli olmuyordu. Ama kapı çıngırağının çalmasıyla Winnie’nin dikkati kocasından uzaklaştı.</p>

  <p>“Adolf, dükkân. Sen bak.”</p>

  <p>Verloc durdu, kolları ağır ağır yere indi.</p>

  <p>Karısı, “Sen bak,” diye tekrarladı. “Benim üstümde önlük var.”</p>

  <p>Verloc, yüzü kırmızıya boyanmış bir robot gibi, katı hareketler ve donuk bakışlarla söyleneni yaptı. Hareketleri öylesine bir makineyi andırıyordu ki, üzerinde mekanik düzeneğinin farkında olan bir robotun gülünç havası bile vardı.</p>

  <p>Kocası oturma odasının kapısını kapayınca, Winnie acele tepsiyi mutfağa götürdü. Fincanları ve birkaç başka şeyi yıkadıktan sonra işini bırakıp dükkândakileri dinlemeye başladı. Hiç ses gelmiyordu. Müşteri uzun süredir dükkândaydı. Belli ki bir müşteriydi bu, yoksa kocası adamı içeri alırdı. Önlüğünün bağlarını çekip çözerek iskemlenin üstüne fırlattı ve ağır ağır yeniden oturma odasına geçti.</p>

  <p>Tam o sırada Verloc da çıkıp geldi.</p>

  <p>Dükkâna kıpkırmızı girmişti; şimdi kâğıt gibi beyaz, garip bir renkte dönüyordu. Bu kısa süre içinde yüzündeki afyon yutmuş gibi baygın, ateşli görünüş gitmiş, yerini şaşkın ve gergin bir ifade almıştı. Doğruca kanepeye yürüdü, orada atılı duran paltosuna, dokunmaya korkarmış gibi uzun uzun baktı.</p>

  <p>Karısı alçak bir sesle, “Ne var, ne oluyor?” diye sordu. Aralık kalan kapıdan müşterinin hâlâ orada olduğunu görüyordu.</p>

  <p>Verloc, “Anlaşılan bu akşam da dışarı çıkmam gerekiyor,” dedi. Ama paltosunu almak için bir harekette bulunmadı.</p>

  <p>Winnie tek söz etmeden dükkâna yöneldi, oda kapısını arkasından kapatarak tezgâhın gerisine geçti. İskemlesine rahatça yerleşene kadar başını kaldırıp müşteriye bakmadı. Ama bu süre içinde onun, bıyık uçları yukarı doğru burulmuş, ince uzun bir adam olduğunu fark etmişti. Adam tam o sırada, bıyığının sivri uçlarını bir kez daha burdu. Kemikli, uzun yüzü, paltosunun kalkık yakasından yukarıya doğru yükseliyordu. Üstü başı biraz çamurlanmış, biraz ıslanmıştı. Hafifçe çukur olan şakaklarının altında elmacık kemikleri iyice çıkık, esmer bir adamdı. Hiç tanımadığı bir yabancıydı bu. Müşteri de değildi.</p>

  <p>Winnie adama sakin sakin baktı. Bir süre sonra, “Avrupa’dan mı geliyorsunuz?” diye sordu.</p>

  <p>Uzun boylu, ince yapılı yabancı karşılık olarak, gözlerini Winnie’ye pek çevirmeden, garip bir biçimde hafifçe gülümsedi, o kadar.</p>

  <p>Winnie Verloc sakin, kayıtsız bakışlarını ondan ayırmadı.</p>

  <p>“İngilizce anlıyorsunuz, değil mi?”</p>

  <p>“Evet. İngilizce anlıyorum.”</p>

  <p>Konuşmasında hiçbir yabancılık yoktu; yalnızca, kelimeleri ağır ağır söylerken büyük bir özen gösteriyormuş gibiydi. Ama Winnie değişik deneyimlerine dayanarak, kimi yabancıların İngilizceyi doğma büyüme İngilizlerden daha iyi konuşabildikleri sonucuna varmıştı. Gözlerini oturma odasının kapısına dikerek, “İngiltere’ye yerleşmeyi düşünür müydünüz acaba?” diye sordu.</p>

  <p>Yabancı, Winnie’ye bakıp gene sessizce gülümsedi. Dudaklarında nazik, hoş bir ifade vardı, gözleri insanın içini okumaya çalışıyor gibiydi. Biraz hüzünlenmişçesine başını salladı.</p>

  <p>“Merak etmeyin, kocam çaresine bakar. Bu arada en iyisi siz, birkaç günlüğüne Bay Guigliani’nin yerinde kalın. Adı, Continental Hotel. Gözden uzak bir yer. Sessizdir. Kocam sizi götürür.”</p>

  <p>Bakışları birden sertleşen ince, esmer adam, “İyi bir fikir,” dedi.</p>

  <p>“Bay Verloc’u önceden tanıyordunuz değil mi? Fransa’dan belki.”</p>

  <p>Yabancı, yavaş ve özenli konuşmasıyla, ama gene de kısa kesmek isteyen soğukça bir sesle, “Kendisinden söz edildiğini duymuştum,” dedi.</p>

  <p>Bir süre durdu. Sonra çok daha az nazik bir tavır takınarak, “Kocanız beni beklemek için sokağa çıkmış olmasın sakın?” dedi.</p>

  <p>Winnie şaşırmıştı; “Sokağa mı? Sokağa çıkmış olamaz. Evin bundan başka kapısı yok ki,” dedi.</p>

  <p>Kısa bir süre kımıldamadan oturdu; sonra, camlı kapıdan içeri bir göz atmak için yerinden kalktı. Birden kapıyı açtı, oturma odasına girip gözden kayboldu.</p>

  <p>Verloc bir tek paltosunu giymişti, o kadar. Daha sonra neden sanki başı dönüyor ya da midesi bulanıyormuş gibi eğilip kollarını masaya dayayarak öylece kalakalmıştı, Winnie anlayamadı. Yüksekçe bir sesle, “Adolf,” dedi; kocası doğrulunca, hızla, “Kim bu adam, tanıyor musun?” diye sordu.</p>

  <p>Adolf Verloc kapıya doğru çılgınca bir bakış fırlattı, tedirgin tedirgin, “Ondan söz edildiğini duymuştum,” diye fısıldadı.</p>

  <p>Winnie’nin meraksız, güzel gözleri birden nefretle parladı.</p>

  <p>“Karl Yundt’un dostlarından biridir –o iğrenç ihtiyarın.”</p>

  <p>Verloc bir yandan şapkasını ararken, “Hayır! Değil!” dedi. Şapkayı kanepenin altından çıkarınca, ne işe yaradığını bilmezmiş gibi elinde tuttu.</p>

  <p>Karısı sonunda, “Adam ne zamandır seni bekliyor,” dedi. “Baksana Adolf, son zamanlarda seni sıkıştıran şu Büyükelçilik’teki adamlardan biri değil bu, öyle değil mi?”</p>

  <p>Verloc şaşkınlık ve korkuyla irkilmişti; “Beni sıkıştıran şu Büyükelçilik’teki adamlar mı?” dedi. “Büyükelçilik’teki adamlardan sana söz eden biri mi oldu?”</p>

  <p>“Sen kendin ettin.”</p>

  <p>“Ben ha! Ben! Büyükelçilik’ten söz ettim sana!”</p>

  <p>Verloc sanki son derece korkmuş, kafası çok karışmıştı.</p>

  <p>Karısı açıkladı:</p>

  <p>“Son zamanlarda uykunda biraz konuşur oldun sen, Adolf.”</p>

  <p>“Ne… neler söyledim? Neler biliyorsun sen?”</p>

  <p>“Pek fazla bir şey bildiğim yok. Sözlerinin çoğu saçma geldi bana. Ama bir şeylerin canını sıktığını tahmin etmeme yetti.”</p>

  <p>Verloc şapkayı kafasına geçirdi. Yüzünü kıpkırmızı bir öfke dalgası kaplamıştı.</p>

  <p>“Saçma geldi, ha? Büyükelçilik’teki adamlar! Birer birer hepsinin ciğerini sökerim ben onların. Ayaklarını denk alsınlar. Bizim de dilimiz var elbet.”</p>

  <p>Masayla kanepe arasında, iri adımlarla öfke içinde gidip geliyor, önü açık paltosu köşelere takılıyordu. Kırmızı öfke dalgası çekilip gitti, geride bembeyaz bir yüz, titreyen burun delikleri kaldı. Karısı, gerçek yaşamda bu belirtilerin ancak soğuk algınlığına yorulabileceğini düşündü.</p>

  <p>“Hadi,” dedi, “her kimse, şu adamı elinden geldiği kadar çabuk başından sav da eve, yanıma dön. Bir iki gün sana bakmam gerekecek.”</p>

  <p>Verloc sakinleşti; solgun yüzünde kesin bir kararlılıkla kapıyı açmıştı ki, karısı arkasından fısıldayıp onu geri çağırdı.</p>

  <p>“Adolf! Adolf!” Verloc telaş içinde döndü. Karısı, “Şu çektiğin paraya ne oldu?” diye sordu. “Cebinde mi? Sence daha iyi olmaz mı…”</p>

  <p>Verloc, gözlerini aptal aptal bir süre karısının uzattığı elin avcuna dikti, sonra alnına bir şaplak attı.</p>

  <p>“Para ya! Evet! Evet! Önce ne demek istediğini anlamadım.”</p>

  <p>İç cebinden domuz derisi yeni bir cüzdan çıkardı. Winnie tek söz daha etmeden cüzdanı aldı ve kocası ile konuğunun arkalarından çalan çıngırak sesi kesilinceye kadar hareketsiz durdu. Ancak bundan sonradır ki, kâğıt paraları çıkarıp ne kadar olduğuna şöyle bir baktı. Bu incelemenin ardından, evin ıssızlık ve sessizliğinin uyandırdığı güvensizlik duygusu içinde her yanı dikkatle gözden geçirdi. Evlilik yaşamını geçirmekte olduğu bu ev ona, bir ormanın ortasındaymış gibi yapayalnız ve tehlikeli görünüyordu. İçine bir şey saklanabilir diye düşündüğü masif, ağır eşyaların hiçbiri yeterince sağlam olmadığı gibi, özellikle aklından geçirdiği hırsızların dikkatini çekmeyecek türden de değildi. Onun zihnindeki soyut hırsız tipi, üstün yetenekleri, doğaüstü sezgi gücü olan biriydi. Dükkânın kasasını hiç düşünmemeliydi. Hırsızların ilk bakacağı yer orasıydı. Winnie, aceleyle elbisesinin iki kopçasını açıp cüzdanı koynuna indirdi. Kocasının birikmiş tüm parasını böylece yerine yerleştirdikten sonra, birinin geldiğini haber veren kapı çıngırağının sesini duyunca pek sevindi. Sıradan müşterilere karşı kullandığı donuk, aldırmaz bakışlarla soğuk ifadeyi takınarak tezgâhın arkasındaki yerine geçti.</p>

  <p>Dükkânın ortasında bir adam durmuş, sakin sakin dört bir yanı inceliyordu. Gözleri bir anda hızla duvarlarda dolaştı, tavanda gezindi, yerleri taradı. Uzun, kumral bıyığının uçları çenesinin altına kadar iniyordu. Yüzünde eski, ama belki uzakça bir dostun gülümsemesi vardı; Winnie Verloc onu daha önce gördüğünü anımsadı. Müşteri değildi. “Soğuk müşteri” bakışını yumuşatarak, yalnızca kayıtsız bir görünüş takındı ve tezgâhın gerisinden adamı böyle karşıladı.</p>

  <p>Adama gelince, o da güven belirten, ama bunu pek vurgulamayan bir tavırla tezgâha yaklaştı. Rahat, tok bir sesle, “Kocanız evde mi, Bayan Verloc?” diye sordu.</p>

  <p>“Hayır, dışarı çıktı.”</p>

  <p>“Bunu duyduğuma üzüldüm. Kendisinden ikimizi ilgilendiren ufak bir bilgi almak için uğramıştım.”</p>

  <p>Söylediği gerçekten doğruydu. Başmüfettiş Heat içinden, “Bu soruşturmadan kovuldum herhalde,” diyerek evine dönmüş, hatta terliklerini giyme noktasına gelmişti. Evde kendini bazıları küçümseyici, birkaçı da öfkeyle ateş püsküren düşüncelere kaptırdı; sonra bu işten o kadar sıkıldı ki, düşüncelerinden kurtulmak için dışarı çıkmaya karar verdi. Verloc’a, geçerken şöyle bir uğramış gibi dostça bir ziyarette bulunmasına herhangi bir engel yoktu. Başmüfettiş Heat, sıradan bir vatandaş olarak sokağa çıkmış, sıradan vatandaşların her zamanki taşıt aracı tabanvayla Verloc’un evine doğru yola koyulmuştu. Başmüfettiş’in kendi sıradan vatandaş kimliğine duyduğu saygı öylesine tutarlıydı ki, Brett Sokağı’nın çevresinde nokta ya da devriye görevi yapan polis memurlarıyla karşılaşmamak için özel bir çaba harcamıştı. Böyle bir önlem, onun gibi ünlü bir kişiye, kimsenin tanımadığı Müdür Yardımcısı’ndan çok daha fazla gerekliydi. Vatandaş Heat, polislerden kaçmak için, suç dünyasından bir kişiye “sıvışmaya çalışıyor” damgasını vurduracak türden manevralar yaparak sokağa girmişti. Greenwich’te bulduğu kumaş parçası cebindeydi ama sıradan vatandaş kimliğiyle çıkarıp kullanmaya hiç niyeti yoktu. Tam tersine, Verloc’un kendiliğinden neler söyleyeceğini görmek istiyordu. Verloc’un sözlerinin Michaelis’i suçlayacak nitelikte olacağını umuyordu. Ahlaki bir değeri de bulunmakla birlikte, aslında meslek açısından beslediği bir umuttu bu. Çünkü Başmüfettiş Heat’in görevi adalete hizmet etmekti. Verloc’un evde olmadığını öğrenince, hayal kırıklığına uğramıştı.</p>

  <p>“Çok gecikmeyeceğini bilsem, beklerdim,” dedi.</p>

  <p>Winnie Verloc bu konuda hiçbir güvence vermedi.</p>

  <p>Heat, “İhtiyacım olan bilgi, tamamen aramızda, özel bir bilgi,” diye üsteledi. “Ne demek istediğimi anlıyor musunuz? Nereye gittiği konusunda bana bir fikir verebilir misiniz acaba?”</p>

  <p>Winnie başını salladı.</p>

  <p>“Bir şey söyleyemem,” dedi. Sırtını dönüp tezgâhın arkasındaki raflara birtakım kutular dizmeye başladı. Başmüfettiş Heat bir süre dikkatle ona baktı.</p>

  <p>“Benim kim olduğumu biliyorsunuz sanırım,” dedi.</p>

  <p>Winnie omzunun üstünden şöyle bir baktı. Başmüfettiş Heat ondaki soğukkanlılığa şaşıp kalmıştı. Sert bir sesle, “Hadi! Biliyorsunuz ki, polis teşkilatındanım ben,” dedi.</p>

  <p>Winnie kutularını dizme işine dönerken, “Beni fazla ilgilendirmez,” dedi.</p>

  <p>“Adım Heat. Özel Suçlar Dairesi’nden Başmüfettiş Heat.”</p>

  <p>Winnie ufak bir mukavva kutuyu güzelce yerine koydu, sonra yüzünü yeniden adama döndü; gözleri soğuk bakıyordu, boşta kalan elleri yanlarına sarkmıştı. Bir süre sessiz durdular.</p>

  <p>“Demek kocanız on beş dakika önce çıktı! Ne zaman döneceğini de söylemedi, öyle mi?”</p>

  <p>Winnie Verloc umursamaz bir tavırla, “Çıkarken yalnız değildi,” dedi.</p>

  <p>“Bir arkadaşıyla mı çıktı?”</p>

  <p>Winnie eliyle saçının arkasını yokladı, son derece düzgündü.</p>

  <p>“Dükkâna uğrayan bir yabancıyla.”</p>

  <p>“Anlıyorum. Yabancı nasıl bir adamdı? Sizin için bir sakıncası yoksa, söyler misiniz?”</p>

  <p>Winnie için bir sakıncası yoktu. Başmüfettiş Heat yabancının uzun yüzlü, bıyığının uçları yukarı kıvrık, ince yapılı, esmer bir adam olduğunu duyunca, sıkıntı ve kaygı belirtileri gösterdi.</p>

  <p>“Tam tahmin ettiğim gibi! Hiç vakit kaybetmemiş.”</p>

  <p>Amirinin böyle kendi başına bir davranışta bulunmasına çok içerlemişti. Ama Başmüfettiş, yel değirmenlerine savaş açacak hayalci bir adam değildi. Verloc’un dönmesini bekleme isteği uçup gitmişti. Onların ne amaçla çıktıklarını bilmiyordu, ama birlikte döneceklerini sanıyordu. İçinden acı acı, “Bu soruşturma doğru yürütülmüyor, işe dışarıdan karışan var,” diye düşündü.</p>

  <p>“Korkarım ki, kocanızın dönmesini beklemeye vaktim yok,” dedi.</p>

  <p>Winnie Verloc bu sözü kayıtsız bir tavırla karşıladı. Başmüfettiş Heat onun mesafeli duruşuna baştan beri hayran kalmıştı. Kadının şimdiki tavrı merakını iyice artırmıştı. En sıradan vatandaşlar gibi duygularına kapıldığı için, oradan ayrılamıyordu.</p>

  <p>Gözlerini kadına dikti, sakin sakin, “Bence siz isteseniz, neler olup bitiyor, bu konuda bana epeyce bilgi verebilirdiniz,” dedi.</p>

  <p>Winnie ilgisiz, güzel gözlerini zorlayıp kendisi de ona bakarak mırıldandı:</p>

  <p>“Neler mi olup bitiyor? Olan ne varmış ki?”</p>

  <p>“Ne mi? Hani, kocanızla hakkında biraz konuşmak için geldiğim şu olay.”</p>

  <p>Her zamanki gibi Winnie Verloc o gün de sabah gazetesine şöyle bir göz atmış, ama evden bir yere kımıldamamıştı. Gazete satan çocuklar Brett Sokağı’na hiç uğramazdı, onların işine uygun bir sokak değildi burası. Bağırışlarının kalabalık caddeleri çınlatan yankıları daha dükkânın kapı eşiğine ulaşamadan, kirli tuğla duvarlar arasında sönüp giderdi. Kocası eve akşam gazetesi getirmemişti. Getirmiş olsa bile, kendisi görmemişti. Hiçbir olaydan haberi yoktu onun. Winnie, gerçekten meraklandığını gösteren sakin sesiyle bunu Heat’e de söyledi.</p>

  <p>Başmüfettiş Heat, onun her şeyden bu kadar habersiz olabileceğine bir an bile inanmamıştı. Bunu dostça olmayan ters bir tavırla, açıkça belirtti.</p>

  <p>Winnie Verloc gözlerini öte yana çevirdi. Ağır ağır, “Saçmalık bu bence,” dedi. Durdu. “Bizler boynu bükük köleler değiliz burda.”</p>

  <p>Başmüfettiş Heat dikkatle bekledi. Gerisi gelmeyince, “Kocanız eve gelince size bir şey söylemedi mi peki?” diye sordu.</p>

  <p>Winnie, “hayır” anlamında başını sağdan sola döndürmekle yetindi. Dükkânda ağır, garip bir sessizlik vardı.</p>

  <p>Başmüfettiş fena halde kışkırtıldığını hissetti.</p>

  <p>Kayıtsız bir tavırla, “Başka bir şey daha vardı,” diye söze başladı, “kocanızla konuşmak istediğim küçük bir konu. Elimize bir şey –çalıntı olduğuna inandığımız bir palto– geçti.”</p>

  <p>O akşam aklı özellikle hırsızlarda olan Winnie, hafifçe elbisesinin göğsünü yokladı.</p>

  <p>Sakin sakin, “Biz palto falan kaybetmedik,” dedi.</p>

  <p>Sıradan Vatandaş Heat, “Çok tuhaf,” diye devam etti. “Bakıyorum da burada bir hayli sabit mürekkep satıyorsunuz.”</p>

  <p>Eline küçük bir şişe aldı, dükkânın ortasındaki gaz lambasının ışığına tutup baktı.</p>

  <p>Şişeyi yerine koyarak, “Mor, öyle değil mi?” dedi. “Söylediğim gibi, çok tuhaf. Çünkü paltonun içine bez bir etiket dikilmiş, üstünde de sabit mürekkeple sizin adresiniz yazılı.”</p>

  <p>Winnie Verloc tezgâhın üstüne eğilerek hafifçe, “Öyleyse, erkek kardeşimin paltosudur,” diye bağırdı.</p>

  <p>Başmüfettiş Heat hemen atıldı: “Kardeşiniz nerede? Kendisini görebilir miyim?”</p>

  <p>Winnie tezgâhın üstüne biraz daha eğildi.</p>

  <p>“Hayır. Burada değil. O etiketi ben yazdım.”</p>

  <p>“Kardeşiniz nerede şimdi?”</p>

  <p>“Bir süredir köyde, arkadaşımızın yanında kalıyor.”</p>

  <p>“Palto bir köyden gelmiş. Arkadaşınızın adı nedir?”</p>

  <p>Winnie Verloc korkulu bir sesle açıkladı: “Michaelis.”</p>

  <p>Başmüfettiş Heat’in ağzından bir ıslık çıktı. Gözleri parladı.</p>

  <p>“Tam düşündüğüm gibi. Harika. Şu kardeşiniz, nasıl biri, esmer, gürbüz bir adam mı?”</p>

  <p>Winnie heyecanla, “Hayır, hayır,” diye bağırdı. “Hırsızın kendisi olmalı o. Stevie kumral ve zayıftır.”</p>

  <p>Başmüfettiş Heat sevinçli bir sesle, “Güzel!” dedi ve gözlerini dikmiş, korkuyla merak arasında bocalayarak kendisine bakan Winnie’den bilgi almaya çalıştı. Adresi neden böyle paltonun içine dikmişti? O sabah onca tiksinerek incelediği parçalanmış kalıntıların ürkek, dalgın, tuhaf bir delikanlıya ait olduğunu ve kendisiyle konuşan kadının bebekliğinden beri bu çocuğa baktığını öğrendi.</p>

  <p>“Kolay heyecanlanır mı?” diye sordu.</p>

  <p>“Ah, evet, heyecanlanır. Ama paltosunu nasıl kaybetmiş ki?”</p>

  <p>Başmüfettiş Heat cebinden, daha yarım saat önce satın aldığı pembe renkli bir gazete çekip çıkardı. Heat at yarışlarına meraklıydı. Mesleği onu yurttaşlarına güvenmeyen, onlara kuşkuyla bakan bir tutum takınmaya zorladığından, Başmüfettiş de, tüm insanların yüreğinde yatan o safdillik içgüdüsünü, özellikle bu akşam gazetesinin spor yazarlarının kehanetlerine duyduğu sonsuz inançla yatıştırıyordu. Gazetenin bu son özel baskısını tezgâhın üstüne bıraktıktan sonra elini yeniden cebine daldırdı, kaderin mezbaha ve paçavra satıcılarından toplanmışa benzeyen bir yığın şey arasından kendisine sunduğu o bez parçasını çıkardı, incelesin diye Winnie Verloc’a uzattı.</p>

  <p>“Bunu tanıdınız herhalde, değil mi?”</p>

  <p>Winnie, bezi robot gibi iki eliyle aldı. Baktıkça gözleri sanki daha da büyüyordu.</p>

  <p>“Evet,” dedi, sonra başını kaldırdı, bir parça sendeledi, geriye düşecekmiş gibi oldu.</p>

  <p>“Neden böyle yırtılıp alınmış ki bu?”</p>

  <p>Başmüfettiş Heat tezgâhın üstünden uzanarak bez parçasını Winnie’nin elinden çekip geri aldı, kadın külçe gibi iskemleye yığıldı. Başmüfettiş, “Teşhis tamamdır,” diye düşündü. Ve o anda şaşırtıcı gerçeği apaçık gördü: “Öteki adam” Verloc’tu.</p>

  <p>“Bayan Verloc,” dedi, “bence siz bu bombalama olayı hakkında kendi sandığınızdan bile daha fazla şey biliyorsunuz.”</p>

  <p>Winnie büyük bir şaşkınlık içinde kımıldamadan oturuyordu, hayretten donakalmıştı. Ne ilgisi vardı? Her yanı öylesine kaskatı kesilmişti ki, soruşturmacı yurttaş Heat’in topukları üzerinde birden geriye dönmesine neden olan çıngırak sesine, başını bile çeviremedi; Verloc kapıyı kapamıştı, iki adam bir an bakıştılar.</p>

  <p>Başmüfettiş Heat, Verloc’un yalnız döndüğünü görünce rahatlamıştı; Verloc karısına bakmadan Başmüfettiş’in yanına gitti. Sert sert, “Burada ne işiniz var sizin?” diye homurdandı. “Kimin peşindesiniz?”</p>

  <p>Başmüfettiş alçak bir sesle, “Hiç kimsenin,” dedi. “Baksana. Seninle biraz konuşmak istiyorum.”</p>

  <p>Yüzünün solukluğu hâlâ geçmemiş olan Verloc, eve kararlı bir tavırla gelmişti. Gene karısına bakmadan Başmüfettiş’e, “Öyleyse şuraya geçelim,” dedi; o önde, Heat arkada, oturma odasına girdiler.</p>

  <p>Kapı kapanır kapanmaz Winnie iskemlesinden ayağa fırladı, sanki çekip açmak istermiş gibi oraya koştu, ama kapıyı açacak yerde, dizlerinin üstüne çöküp kulağını anahtar deliğine dayadı. İki adam içeri girer girmez hemen orada durmuş olmalıydılar çünkü Winnie Başmüfettiş Heat’in sesini duyuyor, ama kocasının göğsüne sert bir biçimde bastırdığı parmağını göremiyordu.</p>

  <p>“Öteki adam sensin, Verloc. Parka iki adamın girdiğini görmüşler.”</p>

  <p>Verloc’un sesi, “Öyleyse, hadi götürün beni. Sizi kim engelleyebilir? Yetkiniz var,” dedi.</p>

  <p>“Hayır, olmaz! Senin kiminle konuştuğunu biliyorum, suçu kabullendiğini de. Bu küçük olayı tek başına kendisi götürmek zorunda o adam. Ama yanılıp da unutma ki, bunu senin yaptığını ortaya çıkaran benim.”</p>

  <p>Winnie daha sonra ancak birtakım homurtular işitebildi. Başmüfettiş o sırada Verloc’a Stevie’nin paltosundan çıkan parçayı gösteriyor olmalıydı, çünkü Stevie’nin ablası, bakıcı ve koruyucusu, şimdi kocasının sesini biraz daha iyi işitebiliyordu.</p>

  <p>“Karımın böyle bir kurnazlık düşündüğünü hiç fark etmemiştim.”</p>

  <p>Winnie bir süre gene, birtakım fısıltılar dışında hiçbir şey duymadı; bu garip, anlaşılmaz fısıltılar ona, açık seçik işittiği sözlerin dile getirdiği anlamlar kadar korkunç gelmiyordu. Derken, kapının öteki yanında, Başmüfettiş Heat sesini yükseltti.</p>

  <p>“Çıldırmış olmalısın sen.”</p>

  <p>Verloc’un sesi keder ve öfke dolu bir karşılık verdi:</p>

  <p>“Bir aydır, hatta bir aydan fazla zamandır çıldırmış durumdaydım ben ama şimdi aklım başımda. Her şey bitti artık. Bildiğim ne varsa hepsini ortaya dökeceğim, sonuçları umurumda bile değil.”</p>

  <p>Bir sessizlik oldu, sonra sıradan Yurttaş Heat mırıldandı:</p>

  <p>“Neymiş ortaya dökeceklerin bakalım?”</p>

  <p>Verloc’un sesi, “Her şey!” diye bağırdı, sonra ses iyice alçaldı.</p>

  <p>Bir süre geçince, yeniden yükseldi.</p>

  <p>“Siz beni yıllardır tanıyorsunuz, çok da yararlandınız. Biliyorsunuz, güvenilir, düzgün bir adamım ben. Evet, düzgün.”</p>

  <p>Verloc’un aralarındaki tanışıklığın eskiliğine bel bağlamaya çalışması, belli ki Başmüfettiş’in hiç hoşuna gitmemişti. Uyarıcı bir tavırla, “Şu sırada sana verilen sözlere fazla güveneyim deme sakın. Yerinde olsam, pılımı pırtımı toplar buralardan yok olurdum. Ortadan kaybolursan, bizden kimsenin peşine düşeceğini sanmıyorum,” dedi.</p>

  <p>Verloc’un hafifçe güldüğü işitildi.</p>

  <p>“Aa, evet, ötekiler nasıl olsa işimi bitirirler diye umuyorsunuz, değil mi? Yok, hayır, şimdi sırtınızdan atamazsınız beni. Bunca zamandır onlara güvenilir hizmetlerde bulundum, ama şimdi her şeyin ortaya dökülmesi gerekiyor.”</p>

  <p>Başmüfettiş’in sesi aldırmaz bir tavırla, “Dökülsün bakalım öyleyse,” dedi. “Peki, sen şimdi anlat bana, oradan nasıl kaçabildin?”</p>

  <p>Winnie kocasının, “Chesterfield Walk’a doğru yürürken bir patlama duydum,” dediğini işitti. “O anda koşmaya başladım. Sis yüzünden George Sokağı’nı geçinceye kadar hiç kimseyi görmedim. Ondan önce de kimseyle karşılaştığımı sanmıyorum.”</p>

  <p>Başmüfettiş Heat’in sesi hayretler içinde, “Demek bu kadar kolay oldu ha!” dedi. “Patlama seni telaşlandırdı, öyle mi?”</p>

  <p>Verloc’un sıkıntılı, boğuk sesi, “Evet, çok erken gelmişti,” diyerek telaşlandığını kabul etti.</p>

  <p>Winnie Verloc kulağını anahtar deliğine iyice yapıştırdı; dudakları morarmış, elleri buz kesmişti; gözleri, iki kara delik gibiydi; soluk yüzü alev alev yanıyordu.</p>

  <p>Kapının öteki yanından gelen sesler çok zayıflamıştı. Kulağına arada bir kocasının ağzından çıkan, arada bir Başmüfettiş Heat’in düzgün sesiyle söylediği tek tük birkaç söz çalınıyordu, o kadar.</p>

  <p>Winnie, Başmüfettiş’in, “Ayağı bir ağaç köküne takılıp dengesini kaybetmiş diye düşünüyoruz, doğru mu?” dediğini işitti.</p>

  <p>Boğuk bir ses, uzunca bir süre mırıldanıp durdu; arkasından Başmüfettiş Heat, sanki bir soruya karşılık olarak, üstüne basa basa, “Elbette. Paramparça olmuş: Kollar, bacaklar, çakıl taşları, kemikler, kumaş ve ince ağaç parçaları birbirine karışmıştı. Söylüyorum sana, çocuğu toplayabilmek için bir kürek getirmek zorunda kalmışlar,” dedi.</p>

  <p>Winnie Verloc çömeldiği yerden birden doğruldu; kulaklarını tıkayarak, sendeleye sendeleye tezgâhla duvardaki raflar arasından iskemleye yürüdü. Çılgına dönmüş gözleri, Başmüfettiş Heat’in bıraktığı spor gazetesine ilişti; yalpalayarak tezgâha çarptı, gazeteyi kapıp iskemleye yığıldı; toz pembe sayfaları açmaya çalışırken boydan boya yırtınca, gazeteyi kaldırıp yere fırlattı. Kapının öbür yanında, Başmüfettiş Heat casus Verloc’a şöyle diyordu: “Demek savunman, her şeyi itiraf etmek biçiminde olacak, öyle mi?”</p>

  <p>“Evet, öyle. Olup biten ne varsa hepsini anlatacağım.”</p>

  <p>“Söyleyeceklerine senin sandığın kadar kolay inanmayacaklardır.”</p>

  <p>Başmüfettiş Heat düşünceliydi. Olay, pek çok şeyin ortaya döküleceği bir yola giriyordu; işini iyi yapan bir adamın sürüp ektiği hem bireyler hem toplum için kesinlikle yararlı bilgi alanları, şimdi viraneye dönecekti. İşine başka birinin burnunu sokması üzücüydü. Böylece Michaelis yakayı sıyıracak, Profesör’ün evindeki imalathane ortaya çıkacak, tüm denetim sistemi altüst olacaktı; gazetelerin de bir sürü yaygara koparacakları kesindi; duruma bu açıdan bakınca Başmüfettiş’in zihninde aniden bir aydınlanma oldu ve gazetelerin tümünün budalalar okusun diye gerizekâlılarca yazıldığını düşünmeye başladı. İçinden, az önceki sözüne Verloc’un sonunda verdiği şu karşılığın haklı olduğunu kabul etti:</p>

  <p>“İnanmazlar belki, ama anlatacaklarım pek çok şeyi yerinden oynatacaktır. Baştan beri düzgün, güvenilir bir adam oldum ben, bu işte de doğru dürüst davranacağım.”</p>

  <p>Başmüfettiş Heat alaycı bir tavırla, “Fırsat verirlerse, davranırsın,” dedi. “Hiç şüphen olmasın, daha yargı önüne çıkarmadan birtakım telkinlerde bulunacaklardır sana. Ayrıca, sonunda gene de şaşıp kalacağın bir cezaya çarptırılabilirsin. Seninle konuşmaya gelen o adama pek fazla güvenmezdim, ben olsam.”</p>

  <p>Verloc kaşlarını çatmış dinliyordu.</p>

  <p>Başmüfettiş, “Benim sana tavsiyem, elinde fırsat varken pılını pırtını toplayıp buralardan yok olmak. Elimde tutuklama talimatı yok. Aralarında bazıları, senin zaten bu dünyadan göçüp gittiğini düşünüyor,” diye devam etti; “bazıları” sözcüğünü özellikle üstüne basa basa söyledi.</p>

  <p>Verloc, karşılık olarak, “Ne diyorsunuz!” dedi. Greenwhich’ten döndükten sonra vaktinin çoğunu gösterişsiz, ufak bir meyhanenin barında gözden ırak geçirmişti ama, gene de böylesine iyi bir haberi beklemiyordu.</p>

  <p>“Hakkında uyanan izlenim böyle.” Başmüfettiş ona doğru başını salladı. “Ortadan yok ol. Çek git buralardan.”</p>

  <p>Verloc, “Peki, nereye?” diye hırladı. Başını kaldırdı, gözlerini oturma odasının kapalı kapısına dikerek, duygu yüklü bir sesle mırıldandı. “Keşke siz alıp götürseniz beni bu gece. Direnmeden gelirim sizinle.”</p>

  <p>Verloc’un nereye baktığını gören Başmüfettiş alaycı bir tavırla, “Gelirsin elbet!” dedi.</p>

  <p>Verloc’un alnını hafif bir ter basmıştı. Boğuk sesini alçaltarak, karşısında kayıtsız duran Başmüfettiş Heat’e, aramızda kalsın, der gibi, fısıldadı:</p>

  <p>“Çocuk, sorumsuz, yarım akıllının biriydi. Hangi yargıç olsa, hemen anlardı bunu. Aslında yeri tımarhaneydi. Ve verilecek en kötü ceza bu olabilirdi şayet o…”</p>

  <p>Başmüfettiş, eli kapının kolunda, Verloc’un yüzüne doğru, “O yarım akıllıydı belki, ama sen iyice çıldırmış olmalısın. Aklını böylesine başından alan neydi senin?” diye usulca sordu.</p>

  <p>Verloc, Vladimir’i düşünerek sözünü sakınmaya çalışmadı; dişleri arasından sertçe, “Bir eli yağda, bir eli balda yaşayan domuz herifin teki!” dedi. “Sizlerin beyefendi diyeceğiniz biri.”</p>

  <p>Başmüfettiş Heat sakin gözlerle Verloc’a baktı; başını hafifçe sallayarak durumu anladığını belirtti, sonra kapıyı açtı. Winnie yerinde oturuyordu; çıngırağın kopardığı yaygaradan Başmüfettiş’in gidişini işitmiş olabilirdi, ama kendisini görmemişti. Tezgâhın arkasındaki görev yerinden kımıldamadı. İskemlede dimdik, kaskatı oturuyordu; ayaklarının yanında yerde açık duran kirli, pembe iki gazete parçası vardı. Winnie avuçlarını yüzüne yapıştırmış, yüzünün derisi çekip çıkarmak üzere olduğu bir maskeymiş gibi, parmak uçlarını alnına gömmüştü. Hiç kımıldamadan sessizce oturuşu, öfkesini, çaresiz acısını ve trajik tutkusunun tüm şiddetini yüzeysel feryatlardan, kendinden geçip başını duvarlara vurmaktan daha iyi ifade ediyordu. Başmüfettiş Heat hızlı ve büyük adımlarla dükkândan geçerken Winnie’ye şöyle bir bakmıştı. Kıvrık çelik şeride takılı çatlak çıngırağın sesi kesildiğinde, Winnie Verloc’un çevresindeki her şey, onun kaskatı duruşunun güçlü büyüsüyle donup kalmıştı sanki. Duvardan sarkan T biçiminde bir apliğin iki ucundaki gaz lambalarının kelebeği andıran alevleri bile hiç titremeden yanıyordu. Kuşkulu mallar satan dükkânın duvarlarındaki donuk kahverengiye boyalı tahta raflar, sanki ışığın tüm parıltısını yutup yok etmişti. Bu karanlıkta Winnie Verloc’un sol elindeki nişan yüzüğünün altın halkası, görkemli bir mücevher hazinesinden çöpe atılmış kusursuz bir parçanın tüm şatafatıyla parlıyordu.</p>

</body>

</html>