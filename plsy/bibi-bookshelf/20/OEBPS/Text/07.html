<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1 id="calibre_toc_8">Bölüm 7</h1>

  <p>Müdür Yardımcısı çamurlu, ıslak bir siperi andıran kısa ve dar bir yoldan yürüdü, sonra çok geniş bir caddeyi geçerek görkemli bir kamu binasına girdi; yüksek bir şahsiyetin (maaşsız çalışan) genç özel kalem müdürüyle konuştu.</p>

  <p>Bu pırıl pırıl yüzlü sarışın genç, ortadan ayırdığı saçlarıyla düzgün ve temiz giyinmiş, iriyarı bir öğrenciyi andırıyordu; Müdür Yardımcısı’nın ricasını kararsız bir bakışla karşıladı ve soluk soluğa, “Beyefendi sizi kabul eder mi? Bu konuda size bir şey söyleyemem,” dedi. “Yarım saat önce Bakanlık Daimi Müsteşarı’yla konuşmak için Parlamento’dan buraya kadar yürüdü, şimdi gene yürüyerek oraya dönmeye hazırlanıyor. Müsteşar’ı buraya çağırabilirdi, ama sırf biraz spor olsun diye böyle yapıyor sanırım. İçinde bulunduğumuz yasama dönemi boyunca yapmaya vakit bulabildiği tek spor, yürümek. Şikâyet ediyor değilim, bu küçük yürüyüşler benim de çok hoşuma gidiyor. Sayın Bakan koluma yaslanıyor ve ağzını açıp tek kelime etmiyor. Ama bakın, şu anda çok yorgun ve ayrıca keyfi hiç yerinde değil.”</p>

  <p>“Greenwich’teki olay yüzündendir.”</p>

  <p>“Aa! Evet, bakın, sizlere ateş püskürüyor. Ama ısrar ediyorsanız, gidip bir bakarım.”</p>

  <p>Müdür Yardımcısı, “Evet, bir zahmet, bakıver,” dedi.</p>

  <p>Maaşsız kalem müdürü, Müdür Yardımcısı’nın bu cesaretine şaşmıştı. Yüzüne masum bir ifade takındı, sonra ayrıcalık sahibi uslu bir çocuğun kendine güvenen havası içinde odaya girdi. Çok geçmeden yeniden çıkıp başıyla işaret edince, Müdür Yardımcısı onun açık bıraktığı kapıdan geçti ve kendini koca bir odada, o yüksek şahsiyetle karşı karşıya buldu. Hem enine hem boyuna iriyarı gövdesi altta çift gerdanına doğru genişleyen, seyrek, kırçıl favorilerle çevrili yumurta biçimindeki uzun, beyaz yüzüyle Sayın Bakan, gitgide şişen bir adama benziyordu. Düğmeleri son kertesine kadar zorlanıyormuş gibi gergin duran ilikli siyah ceketinin ortasındaki (terzilik bakımından bir talihsizlik olan) çapraz kıvrımlar bu izlenimi daha da artırıyordu. Kalın bir boynun üstüne oturan başında, alt kapakları şişkin gözleri, solgun koca yüzünde heybetle yükselen saldırgan, kanca gibi bir burnun iki yanından yere doğru kibirle dik dik bakıyordu. Uzun bir masanın ucunda hazır bekleyen parlak ipek bir şapkayla bir çift eski eldiven de sanki genişleyerek dev boyutlara ulaşmış gibiydiler.</p>

  <p>Bakan bey büyük ve bol ayakkabılarıyla şöminenin önündeki halının üstünde ayakta duruyordu, ağzından selam olarak tek kelime çıkmadı.</p>

  <p>Derinden gelen, son derece pürüzsüz bir sesle hemen, “Söyleyin bana, yeni bir dinamitli eylem döneminin başlangıcı mı bu yoksa?” diye sordu. “Ayrıntılara girmeyin. Hiç vaktim yok.”</p>

  <p>Bu irikıyım, kaba saba görünüşlü adamın yanında Müdür Yardımcısı bir meşe ağacıyla konuşan ince, cılız bir kamış gibi kalmıştı. Aslına bakılırsa Bakan beyin soyağacı, görüp geçirdiği yüzyılların sayısı bakımından ülkedeki en yaşlı meşeyi bile geride bırakırdı.</p>

  <p>Müdür Yardımcısı, “Hayır, değil. İnsan herhangi bir şey hakkında ne kadar emin olabilirse, ben de sizi o kadar kesinlikle temin edebilirim ki, ortada böyle bir şey yok,” dedi.</p>

  <p>Yüksek şahsiyet, horlayıcı bir tavırla elini geniş caddeye açılan bir pencereye doğru sallayarak, “Evet, ama dairece sizin teminat kavramınız, Bakan’ınızı budala durumuna düşürmekten öte bir anlam taşımıyor galiba. Daha bir ay bile geçmedi, gene bu odada bana kesin bir dille, böyle bir şeyin söz konusu bile olamayacağını söylemişlerdi.”</p>

  <p>Müdür Yardımcısı sakin sakin pencereye doğru baktı.</p>

  <p>“İzninizle belirteyim ki, Sir Ethelred, ben bugüne kadar size hiçbir teminatta bulunmadım.”</p>

  <p>Yüksek şahsiyetin yere dönük kibirli bakışı şimdi Müdür Yardımcısı’na odaklandı.</p>

  <p>Derinden gelen pürüzsüz sesiyle, “Doğru,” diye kabul etti, “Heat’i çağırmıştım. Bu görevde siz daha pek yenisiniz diye. Nasıl, işlere alışıyor musunuz?”</p>

  <p>“Sanırım her gün bir şeyler öğreniyorum.”</p>

  <p>“Elbette, elbette. Umarım böyle devam eder.”</p>

  <p>“Teşekkür ederim, Sir Ethelred. Bugün bir şey öğrendim; daha doğrusu, şu son bir iki saat içinde. Bu olayda –çok dikkatle de baksak– her zamanki anarşik eylemlerde gözümüze çarpmayan pek çok nokta var. İşte size bu yüzden geldim zaten.”</p>

  <p>Sayın Bakan iri ellerini beline götürdü, tersinden kalçalarına dayayarak öyle durdu.</p>

  <p>“Pekâlâ. Devam edin. Ama ayrıntı yok, lütfen. Ayrıntı istemiyorum.”</p>

  <p>Müdür Yardımcısı sakin, rahat bir güvenle, “Ayrıntılarla başınızı ağrıtacak değilim, Sir Ethelred,” diye söze başladı. O konuşurken, yüksek şahsiyetin arkasındaki saatin (şöminenin rafıyla aynı siyah mermerden yapılmış, koca kıvrımlarla süslü, ışıl ışıl, ağır bir saatti bu) akreple yelkovanı, hayalet gibi uçup giden tik-taklarla yedi dakikalık bir yol almıştı. Müdür Yardımcısı dikkat edip hep parantezler açarak konuşmaya çalışıyor ve bunların içlerine her türlü bilgiyi –yani her ayrıntıyı– kolayca yerleştiriyordu. Sözlerini kesme girişimi sayılacak tek bir mırıltı, hatta tek bir hareket olmuyordu. Yüksek şahsiyet, kendi soylu atalarından birinin heykelinden farksızdı; yalnızca, haçlı seferlerindeki savaş zırhını üstünden çıkarıp atmış, onun yerine bedenine uymayan bir frak giymişti sanki. Müdür Yardımcısı, bir saat konuşmasına izin varmış gibi hissediyordu. Ama kendini kaybetmedi ve yukarıda belirtilen zaman süresinin bitiminde, sonuç olarak baştaki sözlerini tekrarladı ve aniden sustu; konuşmasının böyle çabuk ve güçlü bitmesi Sir Ethelred’i şaşırtmış, pek memnun etmişti.</p>

  <p>“Aslında olayın kendisi çok önemli değil ama gerisinde ne var diye bakınca, karşımıza garip bir durum çıkıyor –en azından, anlattığım şekliyle garip– ve bu yüzden de özel bir yöntemle ele alınması gerekiyor.”</p>

  <p>Sir Ethelred sesini alçalttı, büyük bir inançla, “Bence de öyle; işin içinde yabancı bir ülkenin büyükelçisi de olunca!” dedi.</p>

  <p>İnce, uzun boyuyla dimdik duran Müdür Yardımcısı hafifçe gülümsemeye çalışarak, “Aa, evet! Büyükelçi! Onun adını ortaya sürmek budalalık olur benim için,” diye itirazda bulundu. “Ayrıca hiç gereği de yok, çünkü eğer tahminim doğruysa, ilgili kişinin büyükelçi ya da kapı bekçisi olması önemsiz bir ayrıntı.”</p>

  <p>Sir Ethelred ağzını mağara gibi iyice açtı, kanca burnu bu mağaranın içine bakmaya can atıyor gibiydi; mağaranın derinliklerinden, öfkeli sesler düğmesine basılmış uzak bir orgdan yükselen küçümser bir ses gibi dalga dalga, boğuk bir ses geldi.</p>

  <p>“Hayır! Çekilir gibi değil bu adamlar. Kendi barbarca yöntemlerini nasıl sokarlarmış bu ülkeye? Bir ilkel, bir vahşi olsa, bunlardan daha edepli davranırdı.”</p>

  <p>“Unutuyorsunuz Sir Ethelred, aslında elimizde kesin bir bilgi yok, şimdilik.”</p>

  <p>“Hayır yok! Ama sizce nedir bu yaptıkları? Kısaca…”</p>

  <p>“Bir tür çocukluğa varan, arsızca bir küstahlık.”</p>

  <p>Yüksek ve şişkin şahsiyet sanki biraz daha şişerek, “Edepsizlik eden küçük çocukların saflıklarını hoşgörüyle karşılayamayız,” dedi. Yarı kapalı kibirli gözlerini hışımla Müdür Yardımcısı’nın ayaklarının altındaki halıya dikti. “Bu olaydan dolayı onlara iyi bir kötek atmak gerekiyor. Bizim tutumumuz öyle olmalı ki… Kısaca söyleyin, sizin genel görüşünüz nedir? Ayrıntılara girmeye gerek yok.”</p>

  <p>“Peki, Sir Ethelred. İlke olarak, bir ülkede casusların varlığı hoşgörüyle karşılanmamalı, diye düşünüyorum çünkü birtakım kötülüklere karşı kullanılan casuslar, bu kötülüklerin bilinen tehlikelerini daha da artırabiliyorlar. Düzmece bilgiler uydurmak casusların hep yaptığı bir şeydir. Ama siyasal ve ihtilalci eylemlerin kısmen şiddete bel bağlayan dünyasında, meslekten casus olan kimselerin ellerinde uydurma bilgiler yaratmak için her türlü imkân var. Bunlar, bir yandan başka casusları kendileri gibi davranmaya cesaretlendiriyor, bir yandan da korkuların, temelsiz nefret duygularının doğmasına, aceleye getirilmiş birtakım yasaların çıkarılmasına sebep olarak kötülüğün iki yönden yayılmasını sağlıyorlar. Ancak içinde yaşadığımız dünya kusursuz bir dünya değil ki…”</p>

  <p>İki yana açtığı koca dirsekleriyle şöminenin önündeki halının üstünde hareketsiz duran, derin sesli yüksek şahsiyet, “Açık konuşun, lütfen,” diye atıldı.</p>

  <p>“Evet, Sir Ethelred, kusurlu bir dünya. Dolayısıyla bu olayın niteliğini kavrar kavramaz, özel bir gizlilik içinde ele alınması gerektiğini düşündüm ve cesaretimi toplayıp size gelmeye karar verdim.”</p>

  <p>Yüksek şahsiyet, iki kat gerdanının üstünden kendinden memnun bir tavırla yere bakarak, “İyi ettiniz,” diye onayladı. “Sizin dairede, itimat buyurulup ara sıra Dışişleri Bakanı’na bilgi verilebileceğini düşünen birinin çıktığına sevindim.”</p>

  <p>Müdür Yardımcısı bu sözleri komik bularak gülümsedi. “Aslında ben bu aşamada şöyle bir şeyin daha iyi olacağını düşünüyorum: Heat görevden alınıp yerine…”</p>

  <p>Yüksek şahsiyet açıkça kızgın bir tavırla, “Ne! Heat mi? Eşeğin teki öyle mi?” diye haykırdı.</p>

  <p>“Hiç de değil. Lütfen sözlerimden böyle haksız bir anlam çıkarmayın Sir Ethelred.”</p>

  <p>“Peki nedir öyleyse? Çok mu sivri akıllı?”</p>

  <p>“İkisi de değil –en azından genellikle. Benim yürüttüğüm tahminler, tamamen ondan aldığım bilgilere dayanıyor. Kendi keşfettiğim tek şey, uzun zamandır Heat’in bu adamı şahsen kullanıyor oluşu. Bundan dolayı kim suçlayabilir ki onu? Heat tecrübeli, eski bir polistir. Bana açıkça, elinde kullanabileceği birtakım araçlar olması gerektiğini söyledi. Bu araç Başmüfettiş’in kişisel malı olmaktan çıkarılmalı ve bütün Özel Suçlar Diresi’ne devredilmeli, diye düşündüm ben. Özel Suçlar Dairesi’nin görevleri konusundaki anlayışım, adamın casusluk faaliyetlerinin durdurulmasını gerektiriyor. Ne var ki, Başmüfettiş Heat Özel Suçlar’ın eski bir çalışanı. Beni dairedeki ahlak anlayışını bozmakla, başarılı çalışmaları baltalamakla suçlayacaktır. Acı acı yakınıp, bunun bütün suçlu devrimcileri korumak anlamına geldiğini söyleyecektir. Onun gözünde, benim bu isteğimin başka hiçbir anlamı olmaz.”</p>

  <p>“Peki, ama sizin niyetiniz nedir?”</p>

  <p>“Ben önce şunu söylemek istiyorum: Maddi zarara neden olan ya da cana kıyan herhangi bir şiddet eyleminin, anarşistlerin değil de tamamen başka birilerinin (yetkili birtakım hain kimselerin) işi olduğunu söylemenin pek iç rahatlatıcı bir yanı yoktur. Sanırım bu tür eylemler bizim düşündüğümüzden daha sık oluyor. Sonra, açıkça görülüyor ki, yabancı devletlerden maaş alan böyle adamların ülkemizdeki varlığı, bizim denetim faaliyetlerimizin etkisini bir ölçüde yok ediyor. Bu tür bir casusun elinde, en gözü kara suikastçılardan bile daha pervasız davranabilme imkânı var. Yaptığı iş her türlü kontrolden uzak. İnancı olmadığından, hiçbir ilke tanımıyor; hak hukuk nedir bilmediğinden, yasaları hiçe sayıyor. Üçüncü olarak, ülkemizde barındırmakla suçlandığımız devrimci gruplar arasında bu tür casusların da bulunuşu yüzünden, hiçbir şeyden emin olamıyoruz. Bir süre önce Başmüfettiş Heat size bir teminatta bulundu. Söylediği şey kesinlikle asılsız değildi, ama gene de bu münferit olay patlak verdi. Münferit, diyorum çünkü affınıza sığınarak, bunun önü arkası bulunmayan bir eylem olduğunu söylüyorum ben; çılgınca bir girişim de olsa, büyük çapta düzenlenmiş genel bir eylemin parçası değil. Olayın Başmüfettiş Heat’i şaşırtan, onun kafasını karıştıran garip yönleri, bence işin özünü ortaya koyar nitelikte. Ayrıntıları bir yana bırakıyorum, Sir Ethelred.”</p>

  <p>Şöminenin önündeki halının üstünde ayakta duran yüksek şahsiyet anlatılanları derin bir dikkatle dinlemişti.</p>

  <p>“İyi ediyorsunuz. Sözlerinizi elinizden geldiği kadar kısa ve öz tutun.”</p>

  <p>Müdür Yardımcısı içten ve saygılı bir hareketle, az ve öz konuşmaya çalıştığını belirtti.</p>

  <p>“Bu olayın gerçekleştiriliş biçiminde garip bir budalalık ve beceriksizlik var, işte bu yüzden çok ümitliyim; eylemin perde arkasına ulaşacağımı ve orada gözü dönmüş birinin rasgele yaptığı bir çılgınlıktan öte bir şeyler bulacağımı sanıyorum. Çünkü girişimin önceden planlandığına kuşku yok. Öyle görünüyor ki, birileri adamı elinden tutup olay yerine kadar götürmüş, sonra da acele oradan uzaklaşarak tek başına bırakmış. Buradan, adamın bu iş için yurtdışından getirilmiş olduğu sonucu çıkıyor. Aynı zamanda, gideceği yeri soracak kadar İngilizce bilmediği sonucuna da varmak zorundayız; sağır ve dilsiz biridir belki diye de düşünebiliriz, ancak bu fazlaca hayali bir faraziye olur. Şimdi acaba, diyorum, ama hayır, akla yakın bir şey değil bu. Belli ki, adam kazara paramparça etti kendini. Kaza olağandışı bir kaza değil. Ama ortada olağandışı küçük bir gerçek, gene sırf tesadüf eseri adamın üstünde bulunan o adres var. İnanılmaz küçük bir nokta, öylesine inanılmaz ki, buna getirilecek bir açıklama, olayın temeline ulaşmamızı sağlayacaktır. Heat’e araştırmaya devam talimatı vermektense, işte o açıklamayı şahsen yerinde kendim –yani tek başıma– arayıp bulmak niyetindeyim. Yer, Brett Sokağı’nda bir dükkân, dükkânın sahibi ise, müteveffa Baron Stott-Wartenheim’in vaktiyle özel ve güvenilir casusu olan bir adam. Baron Stott-Wartenheim, güçlü bir ülkenin Britanya büyükelçisiydi.”</p>

  <p>Müdür Yardımcısı durdu, sonra, “Tam bir baş belasıdır bu adamlar,” diye ekledi. Şöminenin önündeki halının üstünde ayakta duran yüksek şahsiyet, düşük kapaklı gözlerini karşısındaki kişinin yüzüne doğru kaldırmak için başını giderek daha arkaya yatırmış ve bu hareket ona son derece kibirli bir görünüş vermişti.</p>

  <p>“Bu işi neden Heat’e bırakmıyorsunuz?”</p>

  <p>“Çünkü Heat dairenin eski bir çalışanı. Onların kendi ahlak anlayışları var. Benim soruşturma biçimim Başmüfettiş Heat’e görevin fena halde yozlaştırılması gibi görünecektir. Başmüfettiş için görev açıkça belli ve basittir: Olay yerindeki araştırmaları sırasında bulduğu önemsiz birtakım delillere dayanarak suçu olabildiğince çok sayıda ünlü anarşistin üstüne yıkmak; oysa benim bu anarşistlerin suçsuzluklarını ispatlamak peşinde olduğumu söyleyecektir. Bu karmaşık konuyu size anlatırken ayrıntılara girmeden, elimden geldiğince açık seçik konuşmaya çalışıyorum.”</p>

  <p>Sir Ethelred’in gururlu başı yükseklerden, “Heat böyle bir şey söyler mi?” diye mırıldandı.</p>

  <p>“Korkarım söyleyecektir –hem de, sizin ya da benim düşünemeyeceğimiz ölçüde büyük bir öfke ve nefretle söyleyecektir. Heat son derece iyi bir memurdur. Sadakatini fazla zorlamamalıyız. Böyle bir şey yapmak her zaman yanlış olur. Ayrıca, ben serbest hareket etmek; belki de Başmüfettiş Heat için uygun görülecek olan daha büyük bir yetkiyle hareket etmek –istiyorum. Verloc denen adamı kesinlikle koruyacak değilim. Her neyse, bu olayla bağlantısının böyle kısa zamanda ortaya çıktığını anlayınca çok büyük bir telaşa kapılacağını sanıyorum. O zaman gözünü korkutmak hiç de zor olmaz. Ama bizim asıl ulaşacağımız hedef, onun gerisinde bir yerlerde. Kendisine herhangi bir zarar gelmeyeceği konusunda uygun gördüğüm güvenceleri vermek için sizden yetki istiyorum, efendim.”</p>

  <p>Şömine halısının üstündeki yüksek şahsiyet, “Elbette,” dedi. “Elinizden geldiği kadar çok şey öğrenin, kendi usulünüzle öğrenin.”</p>

  <p>Müdür Yardımcısı, “Vakit kaybetmeden işe koyulmam lazım, hemen bu akşam,” dedi.</p>

  <p>Sir Ethelred ceket kuyruklarının altındaki ellerinden birinin yerini değiştirdi, başını geriye eğerek sakin gözlerle bir süre ona baktı. “Bu akşam geç saatte bir oturum var,” dedi. “Eğer daha evlerimize gitmemişsek, öğrendiklerinizle Parlamento’ya gelin. Toodles’a sizi beklemesini söyleyeceğim. O sizi alıp benim odama getirir.”</p>

  <p>Toy görünüşlü özel kalem müdürünün kalabalık ailesi ve geniş çevresindeki herkes, ileride onu ciddi ve yüce bir geleceğin beklediği umudunu taşıyordu. Bu arada, delikanlının boş zamanlarında varlığıyla renk kattığı toplum kesimi, sevgi ifadesi olarak ona “Toodles” adını takmıştı. Sir Ethelred de, her gün karısı ve kızlarından (çoğu zaman kahvaltı sırasında) duyduğu bu adı hiç gülümsemeden benimsemiş, böylece “Toodles” sözcüğüne özünde bulunmayan bir ağırlık kazandırmıştı.</p>

  <p>Müdür Yardımcısı şaşırdı ve çok sevindi. “Öğrendiklerimle Parlamento’ya gelirim elbette, eğer sizin vaktiniz olur da…”</p>

  <p>Yüksek şahsiyet, “Vaktim olmayacak,” diye sözünü kesti. “Ama sizinle görüşürüm. Şimdi de vaktim yok, siz kendiniz gidiyorsunuz, öyle mi?”</p>

  <p>“Evet, Sir Ethelred. En iyisi bu, diye düşünüyorum.”</p>

  <p>Yüksek şahsiyet başını o kadar arkaya eğmişti ki, Müdür Yardımcısı’nı tam görebilmek için neredeyse gözlerini kapatması gerekiyordu. “Hımm. Demek öyle! Nasıl gitmeyi tasarlıyorsunuz –kılık değiştirerek mi gideceksiniz?”</p>

  <p>“Gizliliğe pek gerek yok! Ama bu üstümdekilerle gitmeyeceğim elbette.”</p>

  <p>Sayın Bakan farkında olmadığı bir azametle, “Elbette,” diye tekrarladı. İri başını ağır ağır omzunun üstüne doğru çevirdi; göz ucuyla, sinsi ve cansız tik-taklar çıkaran koca mermer saate kibirli bir bakış fırlattı. Yaldızlı akreple yelkovan, ondan habersiz tam yirmi beş dakikasını alıp götürmüştü.</p>

  <p>Saati göremeyen Müdür Yardımcısı bu arada biraz tedirginleşti. Ama büyük şahsiyetin ona doğru çevirdiği yüzü sakin ve sıkıntısızdı. “Pekâlâ,” dedi ve saati özellikle küçümsercesine durdu. “Söyleyin, böyle bir şey yapmak aklınıza ilk defa nereden geldi?”</p>

  <p>Müdür Yardımcısı, “Ben hep şöyle düşünürüm,” diye söze başladı.</p>

  <p>“Evet, evet! Düşünürsünüz. Gayet tabii. Ama başta aklınıza nereden geldi?”</p>

  <p>“Nasıl söyleyeyim, Sir Ethelred? İşinde yeni olan birinin eski yöntemlere duyduğu husumet, birtakım şeyleri ilk elden öğrenme isteği, biraz da sabırsızlık, diyebilirim. Bu benim eski işim, ama buradaki koşullar farklı; bu koşullar, hassas olduğum bir iki konuda beni biraz rahatsız ediyor.”</p>

  <p>Büyük şahsiyet sevecen bir tavırla elini uzatarak, “Umarım bu akşam her şey yolunda gider,” dedi; eli yumuşak, ama soylu kılığına girmiş bir çiftçininki kadar iri ve güçlüydü. Müdür Yardımcısı uzatılan eli sıktı ve odadan çıktı.</p>

  <p>Dışarıda, bir masanın ucuna tünemiş bekleyen Toodles, her zamanki neşesini dizginleyerek Müdür Yardımcısı’na doğru ilerledi. Kendini pek önemser bir tavırla, “Nasıl? İyi geçti mi?” diye sordu.</p>

  <p>Müdür Yardımcısı, “Çok iyi geçti. Sonsuz minnettarlığımı kazandın,” diye karşılık verdi. Toodles’un her an tatlı tatlı ya da kıkır kıkır gülmek üzereymiş izlenimi veren tuhaf ağırbaşlılığının yanında, Müdür Yardımcısı’nın uzun yüzünün kuru, ruhsuz bir görünüşü vardı.</p>

  <p>“Rica ederim, ama ciddi söylüyorum, beyefendi çok sinirli; şu balıkçılık kurumlarının özelleştirilmesi konusunda hazırladığı yasa tasarısına yapılan saldırılar onu ne denli çileden çıkarıyor bilemezsiniz. Bu tasarı toplumsal devrimin ilk adımıymış, öyle diyorlar. Elbette devrim niteliğinde bir tasarı. Ama bu adamlarda dürüstlük diye bir şey yok ki. Beyefendinin şahsına yapılan saldırılar…”</p>

  <p>Müdür Yardımcısı, “Gazeteleri okudum,” dedi.</p>

  <p>“Ne iğrenç değil mi? Beyefendinin her gün bitirmesi gereken ne çok işi var bilemezsiniz. Tüm bunları tek başına yapıyor. Anlaşılan şu balıkçılık konusunu da güvenip kimseye bırakamıyor.”</p>

  <p>Müdür Yardımcısı araya girdi: “Ama gene de benim ufacık balığım üzerine düşünmek için tam yarım saatini verdi.”</p>

  <p>“Ufacık, öyle mi? Bunu işittiğime sevindim. Ama çok yazık, siz de balıkçılıktan konuşmuşsunuz. Bu konudaki çekişmeler onda güç kuvvet bırakmıyor. Adamcağız yorgunluktan bitti bitecek. Meclisten buraya yürürken koluma yaslanışından hissediyorum bunu. Ayrıca, sokakta dolaşırken can güvenliği var mı bakalım? Bugün öğleden sonra Mullins adamlarıyla ta buraya kadar yürüdü. Yoldaki her lamba direğinin yanında bir polis memuru dikilmiş duruyor; burayla Palace Yard arasında karşılaştığımız her iki kişiden biri de belli ki sivil polis. Bu durum yakında beyefendinin sinirine dokunmaya başlayacak. Bakın, bu yabancı haydutlar tutup adamın üstüne bir şeyler fırlatmazlar değil mi? Böyle bir şey ulusal bir felaket olurdu. Bu ülke onsuz yapamaz.”</p>

  <p>Müdür Yardımcısı ciddi bir tavırla, “Bu ülke sensiz de yapamaz. Bakan bey koluna yaslanıyor ya,” dedi. “Giderseniz, birlikte gidersiniz.”</p>

  <p>“Genç biri için tarihe geçmenin kolay bir yolu olurdu bu, öyle değil mi? İngiltere’de o kadar çok bakan suikasta uğramadığına göre, böyle bir olayı kimse önemsiz sayamaz. Neyse, şimdi ciddi konuşacak olursak…”</p>

  <p>“Tarihe geçmek istiyorsan, korkarım ki bu uğurda kendin bir şeyler yapmak zorundasın. Şaka bir yana, ikiniz için de –aşırı çalışmanın dışında– ortada herhangi bir tehlike yok.”</p>

  <p>Sevimli Toodles bu fırsatı kaçırmayıp kıkır kıkır güldü. Toy bir hafiflikle, “Balıkçılık konusu beni öldürmez. Geç saatlere kadar çalışmaya alışkınım ben,” dedi. Ama aniden üstüne bir tedirginlik geldi; ardından, eldivenini eline geçirircesine, sıkıntılı bir devlet adamı havası takınmaya başladı. “Beyefendinin müthiş zekâsı, her türlü işin altından kalkacak güçtedir. Ben sinirleri bozulacak diye korkuyorum. Başlarında o Cheeseman denen ağzı bozuk herif, tüm tutucular çetesi, her akşam adamcağıza hakaretler yağdırıyor.”</p>

  <p>Müdür Yardımcısı mırıldandı, “O da devrim başlatacağım diye tutturmasa ya!”</p>

  <p>Devrimci Toodles, Müdür Yardımcısı’nın sakin ve düşünceli bakışları karşısında birden parlayarak, “Devrim vakti gelip çatmış bulunuyor ve bu işi omuzlayacak güçteki tek kişi odur,” diye itiraz etti. Uzaktaki bir koridordan acı bir çıngırak sesi geldi; tetikte duran Toodles dikkatle kulak kabarttı. Fısıldarcasına, “Hazırlanmış, gidiyoruz artık,” diye haykırdı, şapkasını kaptı ve odadan uçup gitti.</p>

  <p>Müdür Yardımcısı da, onunki kadar çevik olmayan bir hareketle, başka bir kapıdan çıktı. Geniş caddeyi bir kez daha geçti, dar bir sokaktan yürüdü ve aceleyle yeniden dairesinin bulunduğu binaya girdi. Kendi odasının kapısına varıncaya kadar adımlarını yavaşlatmadı. Kapıyı daha tam kapatmadan, gözlerini çalışma masasına çevirdi. Bir an hareketsiz kaldı, sonra masaya doğru yürüdü, yerlere baktı, iskemlesine oturdu, zili çaldı ve bekledi.</p>

  <p>“Başmüfettiş Heat çıktı mı?”</p>

  <p>“Evet, efendim. Yarım saat önce ayrıldı.”</p>

  <p>Müdür Yardımcısı başını salladı. “Peki, gidebilirsin.” Şapkasını alnından geriye itmiş kımıldamadan otururken, eldeki somut tek kanıtı böyle sessiz sedasız alıp götürmek tam Heat’in o kahrolası küstahlığına yakışır bir davranış, diye düşündü. Ama bunu düşünürken içinde herhangi bir düşmanlık yoktu. Kıdemli ve değerli memurlar arada bir küstahlık edebilirlerdi ne de olsa. Ayrıca, üzerinde adres dikili palto parçası ortalıkta bırakılacak bir şey değildi elbette. Müdür Yardımcısı, Başmüfettiş Heat’teki bu güvensizlik belirtisini zihninden uzaklaştırdı; sonra karısına kısa bir mektup yazıp yolladı; o akşam Michaelis’in koruyucusu büyük hanıma yemeğe davetliydiler; mektupta karısından, kendisinin yemeğe gelemeyeceğini söyleyerek ev sahibesinden özür dilemesini istedi.</p>

  <p>Odada perdeyle ayrılmış bir bölme vardı; içinde bir lavabo, bir dizi tahta askılık ve bir raf bulunan bu bölmede üstüne giydiği kısa ceketle başına geçirdiği yuvarlak, basık şapka, Müdür Yardımcısı’nın esmer, ciddi yüzünün uzunluğunu büsbütün artırdı. Yeniden odanın aydınlığına çıktığında, gizli işler çeviren ateşli bir dava adamının çökük gözleri ve son derece kararlı tavırlarıyla tıpkı sakin, düşünceli bir Don Kişot’un hayaletine benziyordu. İşyerinden, kimseye görünmeden bir gölge gibi hızla uzaklaştı. Sokağa çıkınca, suyu boşaltılmış çamurlu bir akvaryuma girmiş gibi oldu. Her yanı bulanık, kasvetli, nemli bir hava sarmıştı. Evlerin duvarları ıslaktı; yolun çamuru fosfor gibi ışıldıyordu. Charing Cross Tren İstasyonu’nun yanındaki dar bir yoldan Strand Sokağı’na geçince, Müdür Yardımcısı da tiyatrolarıyla ünlü bu caddenin bir parçası oluverdi. Akşamları caddenin karanlık köşelerinde dolaşıp duran acayip yabancılardan hiçbir farkı yoktu.</p>

  <p>Kaldırımın hemen kenarındaki bir araba durağına geldi ve bekledi. Deneyimli gözleri, yolu dolduran ışık ve karanlıkların sürekli karmaşası içinde ağır ağır yaklaşan tek atlı bir araba gördü. Herhangi bir işarette bulunmadı, ama arabanın kaldırım taşları boyunca süzülerek giden alçak basamağı ayağına iyice yaklaşır yaklaşmaz, koca tekerleğin önünden büyük bir beceriyle kendini içeri attı; arkada oturduğu yüksek yerden eğilip bakan arabacı daha bir müşterinin bindiğini anlamaya vakit bulamadan, tavandaki küçük pencereden gideceği yeri söyledi.</p>

  <p>Uzun gitmediler. Bir işaretle yolculuk aniden bitti; durdukları yer, oluklu sac kepenkleri gece için indirilmiş uzun bir dizi dükkânın oluşturduğu büyük bir kumaşçılar çarşısına varmadan önceki iki sokak lambası direği arasında bir yerdi. Tavandaki küçük pencereden parasını uzatan yolcunun göz açıp kapayıncaya kadar inip uzaklaşması, arabacıda garip bir hayalet etkisi bırakmıştı. Ama madeni paranın avucunda hissettiği büyüklüğüne diyecek yoktu; edebiyat eğitimi görmediği için, paranın az sonra cebinde kuru bir yaprağa dönüşebileceğinden de korkmuyordu. Yaptığı işin gereği olarak yolculara oturduğu yüksek yerden bakan arabacı, onların nasıl davrandıklarıyla pek fazla ilgilenmezdi. Atını birden dizginleyip gerisin geriye gitmesi, onun bu felsefesinin açık bir ifadesiydi.</p>

  <p>Bu arada Müdür Yardımcısı, köşeyi döndükten hemen sonra girdiği ufak, dar ve uzun bir İtalyan lokantasında garsona yiyeceği şeyleri ısmarlıyordu. Lokanta, yem olarak kullanılan dizi dizi aynaları, beyaz masa örtüleri ve peçeteleriyle, aç insanlar için kurulmuş tuzaklardan biriydi; tüm bu tuzak lokantalar havasız yerlerdir, ama kendilerine özgü –sefil insanların acınacak ihtiyaçlarından en güçlü olanıyla alay eden sahte bir İtalyan mutfağının yarattığı– bir havaları vardır. Önündeki işi düşündükçe Müdür Yardımcısı’na, lokantanın bu ahlaksız havasında kişiliğinden bir şeyler daha yitiriyormuş gibi geldi. İçinde bir yalnızlık, kötü bir özgürlük duygusu doğdu. Çok hoş bir duyguydu bu. Kısa yemeğinin hesabını ödedikten sonra ayağa kalkmış paranın üstünü beklerlerken, aynada kendini gördü ve kıyafetini pek garip buldu. Aynadaki görüntüsünü bir süre hüzünlü ve meraklı bakışlarla izledi, sonra aniden gelen bir ilhamla ceketinin yakasını kaldırdı. Bu yeni düzenlemeyi beğenmişti; etkisini tamamlamak için siyah bıyıklarının uçlarını yukarı kıvırdı. Bu ufak değişikliklerin dış görünüşünde ustaca yarattığı fark hoşuna gitti. “Şimdi çok iyi oldu,” diye düşündü. “Biraz ıslanır, üstüme başıma biraz da çamur sıçrattım mı…”</p>

  <p>Dirseğinin dibinde dikilmiş duran garson ile önündeki masanın ucuna bıraktığı küçük bozuk para yığınını fark etti. Garsonun bir gözü paradaydı; öteki gözüyle de, etrafına hiç bakmadan pek kurumlu bir tavırla uzaktaki bir masaya doğru yürüyen uzun boylu bir kızın sırtını izliyordu. Yaşı biraz geçkince görünen kız, anlaşılan devamlı bir müşteriydi.</p>

  <p>Müdür Yardımcısı dışarı çıkarken kendi kendine, lokantanın müşterileri, karınlarını doyurdukları sahte mutfağın etkisiyle tüm ulusal ve kişisel özelliklerini yitirmiş, diye bir gözlemde bulundu. İtalyan lokantası aslında Britanya’ya özgü bir kurum olduğundan, bu tuhaf bir durumdu. Ancak tıpkı nereden geldiği belirsiz birtakım nezaket gösterileriyle önlerine konan yemekler gibi, bu insanlar da ulusal özelliklerinden uzaklaşmışlardı. Kişilikleri de, mesleklerinin, sınıf ya da ırklarının herhangi belirgin bir özelliğini taşımıyordu. Sanki hepsi İtalyan lokantası için yaratılmıştı ya da belki İtalyan lokantası onlar için yaratılmıştı. Ama ikinci varsayım doğru olamazdı, çünkü onların bu lokantaların dışında yaşayabilecekleri bir yer düşünemezdiniz. Bu anlaşılmaz insanlara başka hiçbir yerde rastlanmıyordu. Gündüzleri ne iş yaptıkları, geceleri nerede yattıkları hakkında bir tahminde bulunmanın olanağı yoktu. Müdür Yardımcısı’nın kendisi de şimdi yersiz yurtsuz biri olup çıkmıştı. Onun ne iş yaptığını da hiç kimse tahmin edemezdi. Gece nerede yatacağına gelince, bu konuda kendi zihninde bile bir belirsizlik vardı. Belirsizlik eviyle ilgili değildi, ama oraya ne vakit dönebileceğini hiç kestiremiyordu. Lokanta kapısının cam kanatları, arkasından hafif bir “tak” sesi çıkararak kapandı; bu sesi işitince, Müdür Yardımcısı’nın içi tatlı bir bağımsızlık duygusuyla doldu. Kararlı adımlarla derhal, orasına burasına sokak lambaları serpiştirilmiş uçsuz bucaksız bir balçık ve ıslak duvar yığınının içine doğru ilerledi; yağışlı bir Londra akşamının kurum ve su damlalarından oluşan karanlığı her yanı sarmış, tıka basa doldurmuş, nefes alınamaz duruma getirmişti.</p>

  <p>Brett Sokağı pek uzakta değildi. Bu dar sokağa, gece vakti satıcıların kapayıp gittiği garip, karanlık dükkânlarla çevrili, üçgen biçiminde açık bir alandan sapılarak giriliyordu. Sokağın köşesinde, çevreye keskin ışıklar, renkler saçan bir meyve tezgâhı vardı. Onun dışındaki her yer kapkaraydı; ışığın içinden az sayıda insan geçiyor, bunlar da tek bir adımda portakal ve limon yığınlarının parıltısından çıkıp karanlıklara karışıyorlardı. Hiçbir ayak sesi duyulmuyordu. Bu insanları bir daha gören, işiten de olmayacaktı. Özel Suçlar Dairesi’nin cesur başkanı, onların gözden kaybolup gidişlerini uzaktan ilgiyle izledi. Kendini dairedeki çalışma masalarından, resmi mürekkep hokkalarından binlerce kilometre uzaktaki sık bir ormanda tek başına pusuya yatmış gibi hissettiği için neşesi yerindeydi. Önemli sayılacak bir görevle karşı karşıyayken insanın böyle bir sevinç ve kaygısızlık duyabilmesi, içinde yaşadığımız şu dünyanın pek de ciddi bir yer olmadığını kanıtlıyor sanki. Çünkü Müdür Yardımcısı, kolayca hafiflik ve düşüncesizlik edecek yaradılışta bir kimse değildi.</p>

  <p>Oralarda devriye gezen polis memurunun karartısı bir an portakal ve limonların görkemli ışığından geçerek yavaş yavaş Brett Sokağı’na girdi. Müdür Yardımcısı, kendisi de suçlular takımından biriymiş gibi, belli etmeden oralarda oyalanarak, polisin dönmesini bekledi. Ama güvenlik güçleri bu polisi temelli yitirmişe benziyordu, çünkü adam bir daha geri gelmedi: Brett Sokağı’nın öteki ucundan çıkmış olmalıydı.</p>

  <p>Bu sonuca ulaşınca, Müdür Yardımcısı da sokağa daldı ve az ileride, aşevinin yarı aydınlık pencerelerinin önüne bağlanmış, üstü kapalı büyük bir yük arabasıyla karşılaştı. Arabacı içeride karnını doyuruyor, atlar da koca başlarını yere eğmiş, boyunlarına asılı torbalardan yemlerini yiyorlardı. Daha ileride, sokağın karşı tarafında kuşkulu, ölgün bir başka ışık da Verloc’un dükkânının gazeteler asılı, bir yığın karton kutu ve kitaba benzeyen nesnelerle dolu vitrininden sızıyordu. Müdür Yardımcısı yolun öteki yanında durup bir süre dükkânı gözledi. Yanılıyor olamazdı. Ne olduğu anlaşılmayan birtakım karartıların tıka basa doldurduğu o vitrinin yanında hafifçe aralık bir kapı vardı ve bu kapıdan kaldırıma çizgi halinde dar, parlak bir ışık düşüyordu.</p>

  <p>Müdür Yardımcısı’nın arkasında kalan yük arabası ile atları, birleşerek kara, tek bir görüntü olmuştu; yolu yarı yarıya kapatan bu karartı, canlı bir yaratığa –demir nallarıyla arada bir aniden yeri döven, şiddetli şıngırtılar çıkaran, iç çekercesine ağır ağır soluyan, iri omuzlu, siyah bir canavara– benziyordu. Brett Sokağı’nın öteki ucu, geniş bir caddenin karşı tarafındaki kalabalık, büyük bir meyhaneden saçılan cırlak, neşeli, sinsi bir parıltıya bakıyordu. Bu göz alıcı parlaklık, Verloc’un mutlu bir aile hayatı yaşadığı gösterişsiz evini saran karanlıkların önüne bir duvar gibi dikiliyor, Brett Sokağı’nın kendi karanlığını sanki üstüne geri iterek onu daha kasvetli, ürkütücü ve uğursuz bir yer yapıyordu.</p>

</body>

</html>