<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1 id="calibre_toc_5">Bölüm 4</h1>

  <p>Beyaz desenli kırmızı örtüler yayılmış otuz kadar küçük masanın çoğu, yeraltındaki toplantı salonunun koyu kahverengi, ahşap kaplı duvarlarına dik duracak biçimde dizilmişti. Hafif kemerli alçak tavandan, bir sürü yuvarlak cam abajurlu bronz avizeler sarkıyordu; penceresiz duvarlarda boydan boya ortaçağ giysileri içinde av ve açık hava eğlence sahneleri betimleyen, renkleri uçmuş, silik soluk duvar resimleri vardı; yeşil ceketli genç şövalye yamakları ellerindeki av bıçaklarını sallıyor, bol köpüklü koca bira kadehlerini havaya kaldırıyorlardı.</p>

  <p>Gürbüz Ossipon öne doğru eğilerek, “Yanılmıyorsam, bu lanet olayın içyüzünü olsa olsa siz bilirsiniz,” dedi. İleri uzattığı dirseklerini masaya dayamış, ayaklarını iyice iskemlesinin altına çekmişti. Gözleri çılgınca bir merak ve sabırsızlıkla bakıyordu.</p>

  <p>Kapının yanında, saksıya dikili iki palmiye ağacının arasında duran yarım kuyruklu bir konsol piyano kendi kendine aniden, ustaca gösterişli bir vals çalmaya başladı. Çıkardığı ses kulakları sağır edecek derecede yüksekti. Piyano başladığı gibi birden susunca, bira dolu, kulplu, ağır bir cam bardağın gerisinden Ossipon’a bakan gözlüklü, kılıksız, ufak tefek adam, genel bir bildiri açıklarcasına, sakin sakin:</p>

  <p>“İlke olarak, içimizden birinin belli bir olay hakkında ne bildiği ya da neyi bilmediği ötekiler tarafından sorulamaz,” dedi.</p>

  <p>Yoldaş Ossipon yumuşak, alçak bir sesle, “Elbette soramaz,” diyerek bu görüşe katıldı. “İlke olarak yani.”</p>

  <p>Gözlüklü, kılıksız, ufak tefek adam birasından sessizce bir yudum alıp bardağı masaya koyarken, Yoldaş Ossipon kırmızı, koca yüzünü elleri arasına almış, hâlâ dikkatle ona bakıyordu. Adamın iri, yassı kulakları, Ossipon’a başparmağıyla işaretparmağı arasında ezebileceği kadar zayıf görünen kafatasının yanlarından iyice ayrık duruyordu; alnının tümseği, gözlük çerçevesinin üstünde oturuyor gibiydi; sağlıksız, yağlı, yayvan yanaklarında kir gibi duran ince, seyrek, siyah sakalları vardı. Tepeden tırnağa bu acıklı, sefil hali, son derece kendine güvenen tavırları yanında gülünç görünüyordu. Konuşması kısa ve ters, susarak duruşu özellikle çarpıcıydı.</p>

  <p>Ossipon gene elleri arasından mırıldanır gibi konuştu.</p>

  <p>“Bugün dışarıda çok dolaştınız mı?”</p>

  <p>Öteki, “Hayır. Bütün sabah yataktan çıkmadım,” diye karşılık verdi. “Neden?”</p>

  <p>Ossipon ilgiyle bakıyor, içi titreyerek bir şey öğrenmek istiyordu; “Yok bir şey,” dedi ama belli ki, ufak adamın kayıtsızlığı karşısında cesareti kırılmıştı. Bu yoldaşla konuşurken (pek seyrek konuşurdu onunla), o iriyarı Ossipon kendini ruhen, hatta bedenen çok yetersiz hissederdi. Gene de, cesaretini toplayıp bir soru daha sordu: “Buraya yaya mı geldiniz?”</p>

  <p>Ufak tefek adam duraklamadan, “Hayır, otobüsle geldim,” dedi. Uzakta, İslington’un bakımsız bir sokağındaki küçük bir evde oturuyordu; saman ve kirli gazete kâğıtları saçılı sokakta, okul dışı saatlerde bir sürü çocuk cırlak, neşesiz, kaba saba haykırışlarla koşuşup birbirleriyle dalaşırlardı. Arka tarafa bakan ve içindeki olağanüstü büyük dolapla dikkat çeken bu tek odayı eşyalı olarak, hiç evlenmemiş yaşlı iki kadından kiralamıştı; ufak çapta dikiş işleri yapan bu kadınların müşterileri çoğunlukla hizmetçi kızlardı. Dolaba ağır bir asma kilit taktırmıştı; bunun dışında, hiç sorun çıkarmayan, neredeyse tüm hizmetlerini kendisi gören örnek bir kiracıydı. Garip yanları yok değildi: Odası süpürülürken orada bulunmakta ısrar ediyor, dışarı çıktığında kapısını kilitliyor, anahtarı yanına alıyordu.</p>

  <p>Ossipon bu kara çerçeveli yuvarlak gözlüğün, otobüsün üst katında caddelerde ilerleyişini, kendinden emin parıltısının ara sıra evlerin duvarlarına yansıyışını ya da kaldırımlarda her şeyden habersiz, sel gibi akıp giden insanların başlarına doğru eğilişini gözlerinin önüne getirdi. Gözlüğü görür görmez tüm duvarların başlarını saygıyla eğeceklerini, insanların canlarını kurtarmak için tabana kuvvet kaçacaklarını düşündü ve kalın dudaklarında tatsız, hafif bir gülümseme belirdi. İnsanlar bir bilselerdi! Ne kargaşa kopardı ama! Fısıldar gibi, “Uzun zamandır mı burada oturuyorsunuz?” diye sordu.</p>

  <p>Öteki pek önemsemeden, “Bir saattir ya da biraz daha fazla,” diye karşılık verdi, sonra siyah birasından bir yudum aldı. Tüm hareketlerinde –bardağı tutuşunda, birayı içişinde, ağır bardağı yerine koyup kollarını kavuşturuşunda– bir kararlılık, özgüven dolu bir kesinlik vardı; bu yüzden, merakla bakan gözleri ve şişkin dudaklarıyla öne doğru eğilmiş oturan iriyarı, güçlü Ossipon onun yanında tam bir kararsızlık tablosu çiziyordu.</p>

  <p>“Demek, bir saattir. Öyleyse, benim şimdi, sokakta öğrendiğim haberi siz daha duymadınız belki de. Yoksa duydunuz mu?”</p>

  <p>Ufak tefek adam, “hayır” anlamında hafifçe başını salladı. Ama ondan hiçbir merak belirtisi gelmediği halde Ossipon gözünü karartarak, kendisinin de az önce tam binaya girerken öğrendiğini ekledi. Gazete satan bir oğlan, haberi burnunun dibinde avaz avaz bağırmıştı; böyle bir şey beklemediğinden çok telaşlanmış, üzülmüştü. İçeri girdiğinde heyecandan dili damağı kurumuştu. Dirsekleri masaya dayalıydı, sakin bir sesle, “Sizi burada bulacağımı hiç düşünmemiştim,” diye mırıldandı.</p>

  <p>Öteki adam sinir bozucu kayıtsız görünüşünü koruyarak, “Arada bir uğruyorum,” dedi.</p>

  <p>İrikıyım Ossipon, “Herkes bir yana, sizin duymamış olmanız şaşılacak şey,” diye devam etti. Göz kapaklarını, parlayan gözlerinin üstünde ürkek ürkek hızla kırptı. Ne söyleyeceğini bilemeden, “Duymamış olmanız şaşılacak şey,” diye tekrarladı. İriyarı Ossipon’un açıkça göze çarpan bu tutukluğu, o ufak tefek, sakin adam karşısında açıklanması güç, inanılmaz bir çekingenlik duyduğunu gösteriyordu. Ufak adam kısa ve kesin bir hareketle bardağını yeniden kaldırıp birasını içti, sonra yerine koydu ve bunun dışında herhangi bir harekette bulunmadı. Ossipon ondan bir söz, bir işaret bekliyordu; ama gelmeyince, kendini zorlayıp biraz kayıtsız görünmeye çalıştı. Sesini daha da alçaltarak, “Yaptığınız patlayıcıları her isteyene verir misiniz siz?” dedi.</p>

  <p>Ufak tefek adam kararlı bir tavırla, “Benim kesin kuralım, hiç kimseyi geri çevirmemektir; yeter ki geriye azıcık bir kısmı da bana kalsın,” diye karşılık verdi.</p>

  <p>“Bir ilke mi bu?”</p>

  <p>“Evet, bir ilke.”</p>

  <p>“Sizce doğru bir ilke mi?”</p>

  <p>Adam solgun yüzüne kararlı bir özgüven ifadesi veren yuvarlak, koca gözlüklerini, soğuk ışıklar saçan, uykusuz, kapaksız iki küre gibi Ossipon’a çevirdi.</p>

  <p>“Kesinlikle. Her zaman. Her durumda doğru,” dedi. “Beni engelleyecek ne var ki? Neden vermeyeyim? Neden tereddüt edecekmişim?”</p>

  <p>Ossipon belli etmemeye çalıştı, ama hayretten soluğu kesilmişti; “Yani bir polis gelip istese, ona da verir miydiniz?” diye sordu.</p>

  <p>Öteki, belli belirsiz gülümsedi.</p>

  <p>“Gelip bir denesin bakalım, o zaman görürsün,” dedi. “Onlar bilirler beni, ama ben de onların hepsini tek tek tanırım. Yanıma yaklaşamazlar, kesinlikle yaklaşamazlar.”</p>

  <p>Berelenmiş gibi duran mor, ince dudaklarını sımsıkı kapadı, Ossipon tartışmaya başladı.</p>

  <p>“Ama birini gönderebilirler, tuzağa düşürebilirler sizi. Anlamıyor musunuz? Bu şekilde sizden alır, sonra da ellerindeki kanıta dayanarak sizi tutuklarlar.”</p>

  <p>“Neyin kanıtına dayanarak? Ruhsatsız patlayıcı satıyor diye belki,” Adam bunu karşısındakini küçümsemek, onunla alay etmek amacıyla söylemişti, ama sağlıksız, sıska yüzündeki ifade değişmemişti, ayrıca umursamaz bir tavırla konuşmuştu. “Sanmıyorum ki, içlerinden beni tutuklamaya can atacak bir polis çıksın. Tutuklama izni için başvuracak birini bulamazlar bence. En iyilerinden birini yani. Tek kişi bulamazlar.”</p>

  <p>Ossipon, “Neden?” diye sordu.</p>

  <p>“Çünkü onlar çok iyi bilir ki, hazırladığım patlayıcıların az bir kısmını hep kendime saklarım ben. Her zaman üstümde taşırım,” Hafifçe ceketinin önüne dokundu. “Kalın, yassı bir cam şişenin içinde,” diye ekledi.</p>

  <p>Ossipon, sesinde belli belirsiz bir hayretle, “Ben de duymuştum,” dedi. “Ama ben polisin bilip bilmediğini…”</p>

  <p>Ufak tefek adam, iskemlesinin kendi narin başından daha yüksekte duran dik arkalığına yaslanarak, “Biliyorlar,” diye hızla sözünü kesti. “Beni hiçbir zaman tutuklayamazlar. Bu oyunu oynamak, polisten hiç kimsenin işine gelmez. Benim gibi biriyle başa çıkmak için yalın, katıksız, ün peşinde olmayan bir kahramanlık gerek.”</p>

  <p>Dudakları özgüvenle aniden gene kapandı. Sabrı tükenen Ossipon bir an kendini tuttu. Sonra, “Ya da gözü kara, durumu bilmeyen biri gerek,” diye karşılık verdi. “Ama cebinizde, kendinizle birlikte elli altmış metre içindeki her şeyi paramparça etmeye yetecek kadar patlayıcı taşıdığınızı bilmeyen birini bulup işi ona gördürseler yeter.”</p>

  <p>“Beni ortadan kaldıramazlar, diye bir iddiada bulunmadım ben. Ama bu tutuklama olmaz ki. Ayrıca, göründüğü kadar kolay değil o iş.”</p>

  <p>Ossipon, “Yok canım!” diye karşı çıktı. “Çok da emin olmayın. Sokakta beş altısının arkadan üstünüze çullanmasına bir engel mi var yani? Kollarınızı kıskıvrak yakalayıp böğrünüze yapıştırsalar, hiçbir şey yapamazsınız, öyle değil mi?”</p>

  <p>Ufak tefek adam sakin bir sesle, “Evet, yapabilirim,” dedi, “karanlıktan sonra sokaklarda pek dolaşmam. Geç saatlere kadar asla dışarıda kalmam. Sokaktayken sağ elim hep pantolon cebimdeki lastik bir topun üzerindedir. Bu topu sıkınca, cebimde taşıdığım şişenin içindeki fünye ateş alır. Fotoğraf makinelerindeki havalı perde mekanizmasının işleyiş prensibidir bu. Şu lastik boru…”</p>

  <p>Hızlı bir hareketle önünü bir an açıp Ossipon’a, yeleğinin kolundan çıkarak ceketinin iç göğüs cebine giren kahverengi, ince, solucanı andıran bir lastik boru gösterdi. Türlü kahverengilerin birbirine karışmasıyla artık kahverengi olmaktan çıkmış eski püskü elbisesinin her yanı leke içindeydi; kat yerleri tozlu, ilikleri yırtıktı. Kayıtsız bir tavırla, lütufta bulunur gibi, “Fünye kısmen mekanik olarak, kısmen de kimyasallarla çalışıyor,” diye açıkladı.</p>

  <p>Ossipon hafifçe ürperdi, “Birden patlıyordur elbette, değil mi?” diye mırıldandı.</p>

  <p>Ufak tefek adam, sanki ağzını acıyla çarpıtan bir gönülsüzlükle itiraf etti: “Hayır, birden patlamıyor. Ben lastik topu sıktıktan sonra aradan tam yirmi saniye geçmesi gerekiyor.”</p>

  <p>Ossipon dehşet içinde, ıslık çalar gibi bir ses çıkardı. “Yirmi saniye! Korkunç bir şey! Yani, bile bile buna dayanabileceksiniz öyle mi? Aklımı kaçırırdım ben…”</p>

  <p>“Kaçırsan da fark etmez ya. Sırf kendim için yaptığım bu özel düzeneğin zayıf yönü de bu zaten. Aslında bombaları patlatma yöntemi, bizim işin her zaman zayıf noktası olmuştur. Ben şimdi, kendini tüm eylem şartlarına, hatta şartlarda meydana gelebilecek beklenmedik değişikliklere bile uyduracak bir fünye icat etmeye çalışıyorum. Değişebilen, ama gene de kusursuz derecede kesin iş gören bir düzenek olacak bu. Gerçekten akıllı bir fünye olacak.”</p>

  <p>Ossipon bir kez daha, “Yirmi saniye, ha!” diye mırıldandı. “Of be! Sonra arkasından güm…”</p>

  <p>Öteki adam başını hafifçe döndürdü; gözlük camlarının parıltısı, ünlü Silenus Restaurant’ın alt katındaki bira salonunun boyutlarını ölçercesine çevreyi kolaçan etti.</p>

  <p>Bu ölçüm sonrasında ulaştığı sonucu açıkladı: “Bu salondaki hiç kimsenin kurtuluş ümidi olmazdı. Şimdi merdivenden çıkan şu çift bile kurtulamazdı.”</p>

  <p>Merdivenin başındaki piyano, büyük bir şiddetle ve arsız arsız bir mazurka tangırdatıyordu; sanki kaba saba, zevksiz bir hayalet tutmuş, bir sanat gösterisine girişmişti. Piyanonun tuşları gizemli bir biçimde iniyor, kalkıyordu. Sonra bir sessizlik oldu. Ossipon bir an bu aşırı aydınlık salonun iğrenç tuğla ve ceset parçalarıyla dolu, ürkütücü, kapkara bir çukura döndüğünü ve çukurdan havaya korkunç dumanların yayıldığını hayal etti. Gözlerinin önünde beliren bu kıyım ve ölüm tablosu öylesine canlıydı ki, içi bir kez daha korkuyla ürperdi.</p>

  <p>Ufak tefek adam sakin, kendine güvenen bir tavırla, “Son kertede, insanın güvenliğini sağlayan tek şey karakter yapısıdır,” dedi. “Karakteri benimki kadar oturmuş pek az kimse vardır dünyada.”</p>

  <p>Ossipon hırlar gibi, “Merak ediyorum, nasıl becerdiniz bunu?” dedi.</p>

  <p>Öteki, sesini yükseltmeden, “Kişiliğimin gücüyle,” dedi; sefil durumu açıkça ortada olan bir adamın ağzından çıkan bu yanıt karşısında gürbüz Ossipon alt dudağını ısırdı; gösteriş derecesinde sakin bir sesle, “Kişiliğinizin gücüyle, ha?” diye tekrarladı.</p>

  <p>“Evet, elimde çevreme ölüm saçabilecek bir araç var ama bu, kendimi korumak bakımından tek başına hiçbir işe yaramaz, biliyorsun. Asıl etkili olan şey, adamların benim bu aracı kullanacak irade gücüne sahip olduğuma inanmaları. Polisler bu izlenimi edindiler artık. Kesinkes biliyorlar. İşte beni ölümcül yapan da bu.”</p>

  <p>Ossipon kötü bir haber verircesine, “Onlar arasında da kişiliği güçlü olan kimseler var,” diye söylendi.</p>

  <p>“Olabilir. Belli ki bu bir derece meselesi, çünkü mesela ben onlardan çekinmiyorum. Bu yüzden onlar benden güçsüzler. Güçsüz olmamaları da mümkün değil zaten. Onların kişilik yapısı, geleneksel ahlak anlayışı üzerine kurulmuştur, toplum düzenine dayanır. Benim kişilik yapım, doğal olmayan her şeyden arınmıştır. Onların elini kolunu bağlayan bir sürü yasa var, gelenek var. Onlar güçlerini hayattan alır; bu açıdan düşünülürse, hayat her türlü sınırlama ve hesaplarla kuşatılmış tarihsel bir olgudur; dört bir yandan saldırıya açık, karmaşık, örgütlü bir olgu. Oysa ben gücümü, hiçbir sınırlama tanımayan, hiç kimsenin saldıramayacağı ölümden alırım. Benim onlara üstünlüğüm açıkça belli.”</p>

  <p>Ossipon bakışlarını o yuvarlak gözlüklerin soğuk parıltısından ayırmadan, “Felsefi, soyut bir açıklama biçimi bu sizinki,” dedi. “Daha geçenlerde Karl Yundt da buna çok benzer şeyler söylemişti.”</p>

  <p>Ufak tefek adam küçümser bir sesle, “Uluslararası Kızıl Komite üyesi Karl Yundt ömür boyu hep pozcu, boş bir adam olarak yaşadı. Siz üç delegesiniz, değil mi? Bunlardan biri de sen olduğun için, öteki ikisi nasıl kimseler, anlatmayacağım. Senin şu söylediklerinin hiçbir anlamı yok. Sizler devrim propagandası yapan değerli delegelersiniz ama mesele sadece, herhangi dürüst bir bakkal ya da gazeteci gibi, sizin de bağımsız düşünmeyi becerememenizde değil; mesele, hiçbirinizin kişilik sahibi olmamasından kaynaklanıyor.”</p>

  <p>Ossipon içinde kabaran öfkeyi bastıramadı.</p>

  <p>Sesini alçaltarak, “Bizden ne istiyorsunuz?” diye haykırdı. “Siz neyin peşindesiniz?”</p>

  <p>Öteki adam karşılık olarak, “Kusursuz bir fünyenin,” diye kestirip attı. “Neden yüzünü buruşturuyorsun öyle? Görüyorsun ki kesin sonuç verecek bir şeyin sözüne bile dayanamıyorsun sen daha.”</p>

  <p>Buna içerleyen Ossipon aksi aksi homurdandı, “Yüzümü buruşturduğum falan yok benim.”</p>

  <p>Ufak tefek adam kendine güvenen, rahat bir tavırla, “Siz devrimciler, sizden ödü kopan bu toplumsal düzenin kölelerisiniz,” diye devam etti; “kölelikte, o düzeni korumaya çalışan polislerden geri kalır bir yeriniz yok. Devrim yapıp baştan aşağı değiştirmek istediğinize göre, belli ki gerçekten düzenin kölesisiniz. Düşüncelerinizi ve eylemlerinizi yönlendiren hep o düzen; bu yüzden ne düşünceleriniz, ne de eylemleriniz asla kesin sonuçlar almaya yönelik olamaz,” Sustu, bir daha hiç konuşmayacakmış gibi kayıtsız, sessizce durdu, bekledi; sonra neredeyse hemen gene söze başladı: “Karşınıza dikilen güvenlik güçlerinden –mesela polisten– zerre kadar daha iyi değilsiniz. Geçen gün Tottenham Court Road’un köşesinde birdenbire Başmüfettiş Heat’e rastladım. Durmuş dik dik bana bakıyordu. Ama ben başımı çevirip ona bakmadım bile. Şöyle bir görmüştüm ya, neden daha fazla bakacaktım ki? Onun aklında bir sürü şey vardı –üstlerini, şöhretini, mahkemeleri, maaşını, gazeteleri, yüzlerce şeyi düşünüyordu. Oysa benim aklım fikrim hep kusursuz fünyemdeydi. Başmüfettiş benim için hiçbir anlam taşımıyordu. Gözümdeki önemi –şu anda Başmüfettiş Heat’i çok önemsiz bir şeyle karşılaştırmak istiyorum, ama aklıma onu karşılaştırabileceğim kadar önemsiz bir şey gelmiyor– belki de Karl Yundt kadar. Al birini vur ötekine. Teröristle polis müfettişi aynı tezgâhtan çıkmış gibiler. Devrim ile yasal düzen –aynı oyunun karşılıklı hamleleri bunlar– temelde birbirinden farksız aylaklık biçimleri. Başmüfettiş kendi küçük oyununu oynuyor –siz propagandacılar da öyle. Ama ben oyun oynamıyorum; günde on dört saat çalışıyorum ben, kimi gün aç kaldığım oluyor. Ara sıra deneylerim için para gerekiyor, o zaman bir iki gün hiçbir şey yemeden idare etmek zorunda kalıyorum. Önümdeki biraya bakıyorsun. Evet, bu ikinci bardak, birazdan üçüncüyü de içeceğim. Kendime kısa bir tatil verdim, tek başıma bunu kutluyorum. Neden olmasın? Yalnız, yapayalnız, tek başıma çalışacak yürek var bende. Yıllardır tek başıma çalışıyorum.”</p>

  <p>Ossipon’un yüzü hafifçe kızardı.</p>

  <p>Çok alçak bir sesle, “Kusursuz fünyeyi yapmak için, öyle mi?” diye alay etti.</p>

  <p>Öteki hemen atıldı, “Evet öyle. Durumumu iyi özetleyip tanımladın, bak. Bütün o komite ve delege toplantılarınız dahil, sizin faaliyetlerinizin niteliğini, bunun yarısı kadar bile doğru tanımlayacak bir söz bulamazdın. Asıl devrim propagandası yapan siz değilsiniz, benim.”</p>

  <p>Ossipon, kişisel düşünmenin üstüne çıkmak istermiş gibi bir havayla, “Bu konuyu tartışmayalım şimdi,” dedi. “Ama gene de, korkarım ki, tatilinizi berbat etmek zorunda kalacağım. Bu sabah Greenwich Parkı’nda bir adam bombayla havaya uçmuş.”</p>

  <p>“Nereden biliyorsun?”</p>

  <p>“Saat ikiden beri caddelerde avaz avaz bu haberi bağırıp duruyorlar. Bir gazete aldım, koşarak buraya girdim. Sonra bu masada oturduğunuzu gördüm. Gazete cebimde şimdi,”</p>

  <p>Gazeteyi cebinden çıkardı. Büyükçe boy bir gazeteydi bu; yaydığı iyimser inançların ateşinden yüzü kızarırmış gibi pembe renkliydi. Ossipon sayfaları hızla gözden geçirdi.</p>

  <p>“Hah, burada işte! Greenwich Parkı’nda bomba. Buraya kadar pek bir bilgi yok. Saat on bir buçukta. Sisli bir sabah. Patlamanın etkileri ta Romney Sokağı ile Park Place’e kadar hissedilmiş. Yerde, bir ağacın altında, parça parça olmuş kök ve kırık dallarla dolu, koca bir çukur. Her yanda bir erkeğin vücudundan kopmuş parçalar. Hepsi bu kadar. Ötesi sadece gazeteci çenesi. Şüphe yok ki, Gözlemevi’ni havaya uçurmak için haince bir girişim bu diyorlar. Hımm. Pek inandırıcı görünmüyor.”</p>

  <p>Gazeteye bir süre daha göz gezdirdi, sonra ötekine uzattı; ufak tefek adam yazılara dalgın dalgın baktı, bir yorumda bulunmadan gazeteyi masanın üstüne bıraktı.</p>

  <p>İlk konuşan Ossipon oldu, kızgınlığı hâlâ geçmemişti.</p>

  <p>“Tek bir adamın parçaları, dikkat buyurun. O halde: Adam kendi kendini havaya uçurmuş. Tatil gününüzün keyfini kaçıracak şimdi bu, öyle değil mi? Siz böyle bir girişim bekliyor muydunuz? Burada, İngiltere gibi bir yerde, böyle bir şey yapılabileceği benim hiç aklıma gelmezdi, zerre kadar bile. Mevcut şartlar altında düpedüz bir suçtur bu eylem.”</p>

  <p>Ufak tefek adam küçümser, soğuk bir tavırla, seyrek kara kaşlarını kaldırdı.</p>

  <p>“Suç demek! O da neymiş? Suç dediğin nedir ki? Böyle bir iddianın anlamı ne olabilir?”</p>

  <p>Ossipon sabırsızlanarak, “Başka nasıl söyleyeyim ki?” dedi. “Herkes hangi kelimeleri kullanıyorsa biz de onları kullanmak zorundayız. Bu iddianın anlamı şu: Bu olay bizim ülkedeki durumumuzu ters etkileyebilir. Sizce böyle bir eylem suç sayılmaz mı? Eminim son günlerde birilerine patlayıcılarınızdan vermişsinizdir.”</p>

  <p>Ossipon gözlerini dikmiş bakıyordu. Öteki adam hiç irkilmeden ağır ağır başını indirip kaldırdı.</p>

  <p>İ. S. G. broşürlerinin yazı işleri sorumlusu Ossipon gergin, alçak bir sesle, “Vermişsiniz!” diye patladı. “Olamaz! Gerçekten böyle her isteyene, önünüze gelen her budalaya veriyor musunuz?”</p>

  <p>“Tam üstüne bastın! Yıkılmaya mahkûm bu toplum düzeni kâğıt ve mürekkeple kurulmadı ve sen ne düşünürsen düşün, sonunun da hiçbir zaman kâğıtla, mürekkeple geleceğini sanmıyorum ben. Evet, erkek, kadın ya da budala, isteyen herkese diledikleri kadar patlayıcı vermeye hazırım. Senin ne düşündüğünü biliyorum. Ama ben, nasıl davranacağına Kızıl Komite’nin önerilerine göre karar veren biri değilim. Topunuzun bu ülkeden sürüldüğünü ya da tutuklandığını –hatta kafalarınızın koparıldığını– kılımı kıpırdatmadan seyredebilirim. Bireyler olarak bizim başımıza gelenlerin zerre kadar önemi yoktur.”</p>

  <p>Hiçbir şeye aldırmadan, heyecanlanmadan, hatta duygusuzca konuşuyordu; için için çok etkilenen Ossipon da onun gibi kayıtsız bir tavırla konuşmaya çalıştı:</p>

  <p>“Polisler işlerini bilen kimseler olsa, tabancalarını çekip delik deşik ederlerdi sizi ya da güpegündüz arkadan yaklaşıp kum torbasından coplarıyla vurup yere yıkmaya çalışırlardı.”</p>

  <p>Ufak tefek adam kendine güvenen, telaşsız tutumuyla böyle bir olasılığı da düşünmüşe benziyordu.</p>

  <p>Hiç duraklamadan, “Evet, doğru,” diye karşılık verdi. “Ama o zaman kendi kurumlarına hesap vermek zorunda kalırlardı. Anlıyor musun? Bu ise olağanüstü bir cesaret, özel bir babayiğitlik ister.”</p>

  <p>Ossipon gözlerini kırpıştırdı.</p>

  <p>“Laboratuvarınızı Amerika’da kursaydınız, başınıza gelecekler harfi harfine benim dediğim gibi olurdu sanıyorum. Amerikalı polislerin kendi kurumlarına fazla aldırdıkları yok.”</p>

  <p>Öteki adam kabul ediyordu. “Gidip görecek değilim herhalde. Aslında söylediğin doğru,” dedi. “Onların kişiliği daha güçlü ve temelde anarşist bir yapıları var. Bizler için verimli bir toprak bu Birleşik Devletler, son derece uygun bir yer. Bu büyük cumhuriyette, yıkım için gereken her şeyin tohumu var. Ülkenin karakterinin ortak özelliği yasa tanımazlık. Harika. Kurşunu basıp bizi öldürürler belki, ama…”</p>

  <p>Ossipon kaygılı bir sesle, “Bu söyledikleriniz bana fazla felsefi ve soyut geliyor,” diye homurdandı.</p>

  <p>Ufak tefek adam, “Mantıklı ama,” diye karşı çıktı. “Birçok mantık türü vardır. Bu benimkisi önyargılardan, kör inançlardan, bilgisizlikten arınmış bir mantık. Amerika’da durum iyi. Tehlikeli olan ülke, yasallık kavramının yüceltildiği İngiltere. İngiltere’de halkın toplumsal ruhunun elini kolunu bağlayan titiz önyargılar var, bu da bizim çalışmalarımızın can düşmanıdır. Sen İngiltere için barınabileceğimiz tek yer diyorsun! Daha da kötü ya. Anarşistlerin zevk ve sefa sürebileceği Capua kenti sanki burası! Barınacak yerden beklediğimiz nedir bizim? Siz burada konuşuyor, yazıyor, entrikalar çeviriyorsunuz, ama aslında hiçbir iş yaptığınız yok. Karl Yundt gibileri için Londra biçilmiş kaftan bence.”</p>

  <p>Hafifçe omuz silkti, sonra aynı rahat, kendinden emin tavırla devam etti: “Bizim amacımız, yasallık konusundaki boş inançları, yasallığa duyulan kutsal saygıyı yok etmek olmalı. Müfettiş Heat ile onun gibilerin, halkın da onayıyla, bizleri güpegündüz takır takır vurmaya başlamaları kadar beni sevindirecek bir şey olamazdı. O zaman savaşı yarı yarıya kazanmışız demektir. Böylece, eski ahlak anlayışının çöküşü kendi mabedinde başlamış olur. Kendinize hedef diye bunu seçmelisiniz. Siz devrimciler asla anlamayacaksınız bunu. Gelecek konusunda planlar yapıyor, şimdikinden türeme ekonomik sistemler hayal ederek kendinizden geçiyorsunuz. Oysa gereken şey, yeni bir hayat anlayışı uğruna iyi bir temizlik ve kesin bir başlangıç. Siz yerini açıp hazırlayın, o zaman hayallerini kurduğunuz gelecek kendiliğinden gerçekleşir. Onun için elimde yeterli miktarda patlayıcı olsa, sokak köşelerinde herkese kürek kürek dağıtırdım ama olmadığı için gerçekten güvenilir bir fünye geliştirmeye bakarak, elimden gelenin en iyisini yapmaya çalışıyorum.”</p>

  <p>Şimdiye kadar zihince derin sularda yüzmekte olan Ossipon, bu son söze can simidi gibi sarıldı.</p>

  <p>“Evet. Şu sizin fünyeler. Parktaki adamın işini tertemiz bitiren de sizin fünyelerden biriyse hiç şaşmam doğrusu.”</p>

  <p>Ossipon’un karşısında duran adamın kararlı, solgun yüzü sinirden kararır gibi oldu.</p>

  <p>“Benim güçlüğüm, değişik fünye türleriyle gerçek deneyler yapamamaktan ileri geliyor,” dedi. “Ne de olsa, fünyelerin denemeden geçmeleri gerek. Ayrıca…”</p>

  <p>Ossipon sözünü kesti.</p>

  <p>“Ölen adam kim olabilir ki? Sizi temin ederim, Londra’da bizden hiç kimsenin bu konuda bir bilgisi yok. Patlayıcıyı verdiğiniz kişiyi tarif edemez misiniz?”</p>

  <p>Ufak tefek adam gözlüklerini bir çift ışıldak gibi Ossipon’a çevirdi.</p>

  <p>Ağır ağır, “Adamı tarif edeyim, ha?” dedi. “Bunda en ufak bir sakınca olabileceğini sanmıyorum artık. Sana tek kelimeyle tarif edeyim: Adam, Verloc’tu.”</p>

  <p>İskemlesinden on beş yirmi santim doğrulmuş merak içinde bekleyen Ossipon, yüzüne sıkı bir yumruk yemiş gibi yerine çöküverdi.</p>

  <p>“Verloc, ha! Olamaz.”</p>

  <p>Soğukkanlı ufak adam başını bir kez hafifçe salladı.</p>

  <p>“Evet. Ona vermiştim. Bu durumda, önüme gelen her budalaya patlayıcı dağıttığımı söyleyemezsin. Anladığım kadarıyla Verloc sizin grubun seçkin bir üyesiydi.”</p>

  <p>Ossipon, “Doğru,” dedi; “Seçkin bir üyesiydi. Hayır, hayır, pek de öyle değildi. Genel istihbarat işleri sorumlusuydu Verloc; çoğu zaman Londra’ya dışarıdan gelen yoldaşları o karşılardı. Önemli olmaktan çok, yararlı biriydi. Düşünce adamı değildi. Yıllar önce toplantılarda konuşurmuş, Fransa’da zannedersem. Çok iyi konuşamazdı aslında. Latorre, Moser ve o eski takımdan başka adamlar ona güvenirdi. Aslında Verloc’un tek gerçek yeteneği, bir şekilde polisin dikkatinden kaçabilmekti. Mesela, burada pek sıkı bir gözetim altında tutuluyormuş gibi değildi. Yasal olarak, usulünce evlenmiş bir adamdı, biliyorsunuz. Zannedersem o dükkânı karısının parasıyla açmıştı. Gelir getirecek bir yola da sokmuştu anlaşılan.”</p>

  <p>Ossipon bir an durdu, kendi kendine, “Kadın şimdi ne yapacak acaba?” diye mırıldandı, ardından da derin düşüncelere daldı.</p>

  <p>Ufak tefek adam, gösterişe kaçan bir kayıtsızlık içinde bekliyordu. Onun anne babasının kim olduğu belli değildi; kendisi de genellikle yalnız “Profesör” takma adıyla bilinirdi. Bu adı kazanmasının nedeni, bir zamanlar teknoloji enstitüsünün kimya bölümünde yardımcı uygulama görevlisi olarak çalışmış olmasıydı. Burada, kendisine haksız yere kötü davrandıklarını ileri sürerek yetkililerle kavga etti. Sonradan bir boya imalathanesinin laboratuvarında iş buldu. Orada da korkunç bir haksızlığa uğradı. Çabaları, sıkıntıları, toplumda yükselmek için gece gündüz demeden çalışıp didinmesi, kendisinin değerli bir insan olduğu yolunda kafasını öyle büyük bir inançla doldurmuştu ki, adalet düşüncesinin ölçüsü bireyin sabır derecesine sıkı sıkıya bağlı olduğundan, dünyanın ona adaletli davranabilmesi gerçekten çok güçtü. Profesör üstün yetenekli bir insandı, ama büyük bir toplumsal erdem olan tevekkülden yoksundu.</p>

  <p>Ossipon, Bayan Verloc’un acısı ve işi hakkında daldığı düşüncelerden birden sıyrılarak yüksek sesle, “Fikir adamı olarak bir hiçti Verloc. Pek sıradan bir kişiliği vardı,” dedi. Sitemli bir edayla, “Yoldaşlarla daha sıkı bir temas içinde olmamakla hata ediyorsunuz Profesör,” diye ekledi. “Verloc size, ne yapmak istediği konusunda ipucu olabilecek bir şey söyledi mi? Ben bir aydır görmüyordum onu. Ölmüş olması inanılacak gibi değil.”</p>

  <p>“Bir binaya karşı eylem yapılacağını söyledi bana,” dedi Profesör. “Bombayı hazırlamak için bu kadarını bilmek zorundaydım. Tüm binayı havaya uçurmaya yetecek kadar patlayıcım olmadığını bildirdim, ama o elimden geleni yapmam için çok üstüme vardı. Herkesin içinde açıkça elde taşınabilecek bir şey istiyordu; bu yüzden tesadüfen evde bulunan bir galonluk reçineli vernik tenekesini kullanmayı teklif ettim. Fikrimi beğendi. Benim için biraz güç oldu çünkü önce tenekenin tabanını kesmem, sonra yeniden yerine lehimlemem gerekti. Sonra kalın, cam bir kavanoza dört yüz elli gram X2 yeşil barut doldurdum, geniş ağzını mantar tapayla sıkıca kapayıp etrafını çamurla sıvadım ve bunu hazırladığım tenekenin içine yerleştirdim. Fünye, tenekenin burgulu kapağına bağlıydı. Zekice hazırlanmış bir fünyeydi; hem zaman, hem çarpma ayarlıydı. Sistemi kendisine anlattım. İnce bir teneke boru, onun içinde de…”</p>

  <p>Ossipon’un dikkati dağılmıştı.</p>

  <p>“Sizce ne olmuştur?” diye Profesör’ün sözünü kesti.</p>

  <p>“Bilemem. Teması sağlayacak kapağı çok sıkmış, sonra da zaman süresini unutmuştur. Yirmi dakikaya ayarlıydı. Öte yandan, zaman bağlantı ayarı yapılmış olduğuna göre, sert bir çarpma bombayı derhal patlatmış olabilir. Ya zamanı fazla geçirdi ya da düpedüz tenekeyi elinden düşürdü. Temas gerçekleşmiş, bundan eminim. Sistem kusursuz çalışmış. İnsan gene de, budala birinin, bağlantıyı yapmayı aceleyle tamamen unutmasının daha yüksek bir ihtimal olduğunu düşünüyor. Ben en çok bu tür bir aksiliğin çıkmasından kaygılanıyordum. Ama dünyada o kadar çok değişik türden budala var ki, bunların hepsine karşı tedbir almak mümkün değil. Bir fünyeden de ‘budalalığa karşı tam bir bağışıklık’ beklenemez ki.”</p>

  <p>Profesör bir garsona işaret etti. Ossipon, çetin düşüncelere dalmış bir kimsenin boş bakışlarıyla put gibi oturuyordu. Garson parayı alıp gittikten sonra Ossipon kendini toparlayıp canlandı, üstünde derin bir hoşnutsuzluk havası vardı.</p>

  <p>“Benim için son derece tatsız bir durum,” diye düşündü. “Karl bir haftadır bronşitten yatıyor. Artık bir daha ayağa kalkamayacak belki de. Michaelis şehir dışında bir yerlerde keyif çatıyor. Moda kitaplar basan bir yayımcı, bir kitap yazması için kendisine beş yüz sterlin teklif etmiş. Kitap korkunç bir fiyasko olacak. Hapisteyken tutarlı düşünme alışkanlığı diye bir şey kalmamış adamda anlaşılan.”</p>

  <p>Profesör şimdi ayağa kalkmış, paltosunu ilikliyordu; tam bir kayıtsızlık içinde çevresine bakındı.</p>

  <p>Ossipon çekine çekine, “Ne yapmayı düşünüyorsunuz?” diye sordu. Merkezi Kızıl Komite’den gelecek suçlamalardan korkuyordu; bu komitenin sürekli bir binası yoktu, üyelerinin kim olduklarını da iyi bilmiyordu. Bu olay yüzünden eğer İ. S. G. broşürlerinin basılması için verdikleri ufak para desteği kesilecek olursa, işte o zaman Verloc’un bu akıl almaz saçmalığına gerçekten yakınması gerekecekti.</p>

  <p>Canının sıkkınlığından gelen bir sertlikle, “En aşırı eylemlerle dayanışma içinde olmak başka, aptalca bir gözü karalığa arka çıkmak başka,” dedi. “Verloc bunu nasıl yaptı bilmem. Bu işin içinde bir bityeniği var ya. Her neyse, Verloc öldü gitti. Siz ne derseniz deyin, ama bu şartlar altında militan devrimci kesimin izleyeceği tek siyaset, sizin şu kahrolası hilkat garibesi Verloc’unuzla hiçbir ilişkisinin bulunmadığını açıklamak olmalı. Beni düşündüren şey, böyle bir iddiayı nasıl yeterince inandırıcı yapacağız.”</p>

  <p>Düğmelerini iliklemiş, gitmeye hazır ayakta duran ufak tefek adamın boyu, yerinde oturan Ossipon’dan daha uzun değildi. Gözlüklerini tam Ossipon’un yüzüyle aynı düzeye getirdi.</p>

  <p>“Başvurun da, polis sizin için bir iyi hal belgesi yazsın bari. Her biriniz dün geceyi nerede geçirdi, bilir onlar. Rica ederseniz, resmi bir açıklama falan yapmaya da razı olabilirler.”</p>

  <p>Ossipon acı acı, “Bu işle hiçbir ilgimizin bulunmadığını iyi bildiklerine şüphe yok,” diye homurdandı. “Bilirler, ama bakalım ne söyleyecekler,” Yanında ayakta dikilen kısa boylu, baykuş görünüşlü, kılıksız adama aldırmadan, düşünceli düşünceli durdu. Sonra, “Hemen Michaelis’i bulup toplantılarımızın birinde kendisine şöyle yürekten bir konuşma yaptırmam gerekiyor. Halkın bu adama karşı duygusal bir saygısı var. Adını biliyorlar. Yüksek tirajlı günlük gazetelerde çalışan birkaç gazeteci tanıyorum. Michaelis birtakım boş laflar edecektir, ama adamın gene de dinleyenleri doyuran çok etkili bir konuşma biçimi var,” dedi.</p>

  <p>Profesör kayıtsız havasını bozmadan, alçak bir sesle, “Tatlı, şeker gibi yani,” diye atıldı.</p>

  <p>Ossipon şaşkınlık içindeydi; yalnız başına düşüncelere dalmış bir adam gibi kendi kendine, yarı işitilir bir biçimde mırıldanmayı sürdürdü.</p>

  <p>“Lanet olası eşek herif! Başıma böylesine aptalca bir iş sarıp gittin. Bense daha bilmiyorum bile bakalım…”</p>

  <p>Dudaklarını sıkmış oturuyordu. Bilgi almak için doğruca dükkâna gitmek ince bir davranış olmazdı. Verloc’un dükkânının şimdiden bir polis tuzağı haline gelmiş olabileceğini düşünüyordu. Haklı gibi gözüken bir öfkeyle (çünkü kendisinin işlemediği bir hata yüzünden devrimci yaşamının pürüzsüz akışı tehlikeye girmişti şimdi) aklından, mutlaka birilerini tutuklayacaklardır, diye geçirdi. Ancak dükkâna uğramadığı sürece, kendisi için belki son derece önemli olan birtakım bilgilerden yoksun kalma tehlikesi vardı. Sonra, parktaki adam eğer akşam gazetelerinin dediği gibi paramparça olmuşsa, kimliği belirlenememiştir, diye düşündü. Bu durumda, Verloc’un dükkânını her zamankinden daha sıkı bir gözetim altında tutmak için polisin özel bir nedeni olamazdı; mimli anarşistlerin ayaklarının eksik olmadığı bilinen başka yerleri ne kadar gözetliyorsa (aslında Silenus’un kapılarını ne kadar gözetliyorsa), orayı da o kadar gözetlerdi. Nereye giderse gitsin, her yer gözetim altında olacaktı. Ama gene de…</p>

  <p>Kendi kendine mırıldandı, “Ne yapsam acaba?”</p>

  <p>Dirseğinin dibinden pürüzlü bir ses, soğuk, küçümser bir edayla, “Kadının fazla bir parası olsun olmasın, sen sımsıkı yapışmaya bak ona,”dedi.</p>

  <p>Profesör bunları söyledikten sonra yürüyüp masadan uzaklaştı. Bu sözlerdeki sezgi gücüne hazırlıksız yakalanan Ossipon, belli belirsiz irkildi; çaresiz gözlerle boş boş bakarak, iskemlesine çakılmış gibi, hareketsiz öyle kalakaldı. Kendisine yardım edecek bir iskemlesi bile olmayan piyano, yapayalnız durduğu yerden yiğitçe birkaç akorla başlayıp, ardından bir dizi ulusal ezgi çalmaya koyuldu, sonunda “İskoçya’nın Mavi Çançiçekleri”ni çalarak Yoldaş Ossipon’u salondan uğurladı. O, merdivenlerden ağır ağır yukarı kata tırmanır, holü geçerek sokağa çıkarken, iç sızlatan bir duygusuzlukla çalan müzik, arkasından gitgide zayıflayarak uzaklaştı.</p>

  <p>Büyük kapının önünde bir sıra sefil gazete satıcısı kaldırımdan yola inmiş, gelip geçenlere gazete satıyordu. İlkbahar başlarında soğuk, yağışlı, karanlık bir gündü; gökyüzünün tozu, kurumu, sokakların çamuru, kir içindeki adamların lime lime olmuş giysileri, aniden ortalığa çıkıveren, matbaa mürekkebine bulanmış ıslak, pespaye gazetelerle tam bir uyum içindeydi. Kirden benek benek olmuş haber afişleri, kaldırım taşlarını duvar halıları gibi süslüyordu. İkindi gazeteleri iyi satıyordu, ancak gene de, ardı arkası kesilmeden hızla akan yaya sayısıyla karşılaştırılınca, ortaya çıkan sonuç hiç de parlak değildi, insanların haberlere pek aldırdığı yoktu. Bu iki yönlü insan seline karışmadan önce Ossipon çarçabuk sağına soluna bir göz attı ama Profesör ortadan kaybolmuştu bile.</p>

</body>

</html>