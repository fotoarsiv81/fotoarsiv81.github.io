<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx1323"></a>BEŞİNCİ BÖLÜM</h1>

  <h2><a id="ncx1324"></a>1</h2>

  <p>Dün gece başlayan kötü hava devam ediyordu. Kasım ayı fena girmişti. Isı mevsim normallerinin altında seyrediyordu; anlaşılan bu kış sert geçecekti. Hava birden soğumuş, İstanbullunun alışık olduğu o tatlı ve ılık sonbahar bitivermiş, yerini erken gelen kışa bırakmıştı.</p>

  <p>Nur oğlunu okula bırakıp dönünce evdeki işlerine başladı. Önce kocasına baktı. Tolga uyanmış, sessiz ve hareketsiz yatağında yatıyordu. Odada hafif bir idrar kokusu vardı. Önce yatağı temizledi. Kısa bir süre pencereleri açarak odayı havalandırdı. Doktorlar bu problemi çözmek için daimi sonda kullanmasını önermişlerdi, ama uzun süreli sonda kullanmanın da bazı sakıncaları vardı ve doğabilecek komplikasyonları Nur göze alamıyordu. Yatağı temizleyince Hacer'le onu tekerlekli sandalyesine aldılar. Genç kadın kocasının sırtını ovarak rahatlatmaya çalıştı. İlerde hareketsizlikten vücudunda yaralar oluşmasından korkuyordu. Sonra sakalını tıraş etti. Saç tıraşı için de iki ayda bir eve berber getiriyordu. Tolga uslu bir çocuk gibiydi. Konuşmadan oturuyordu. Tıraştan sonra Nur gülerek kocasına baktı. Ondan hep bir cevap bekliyordu. Ama her geçen gün genç adam konuşmaz oluyordu. Nur'a göre bu, hastalığın daha kötüye gittiğinin göstergesiydi. Zaman zaman karşısına geçip ona sorular soruyor fakat Tolga sadece bön bön yüzüne bakmakla yetiniyordu. Artık söylenenleri anladığından da şüpheliydi. Tam bir canlı cenazeye dönmüştü. Durmadan eriyordu. Gözleri çukura kaçmış, fersizleşmiş, çökük bir hal almıştı. Bir zamanların güçlü kuvvetli, hareketli, yerinde duramaz adamı en azından on kilo vermişti. Ona kahvaltısını ettirdikten sonra tekerlekli sandalyesinde salona götürdü.</p>

  <p>Sabahın rutin işlerini yaparken kahvaltı edecek zaman bile bulamıyordu. O sabah da yalnızca Hacer'in verdiği bir bardak çayı içmekle yetindi. Bir ara antredeki aynaya gözü ilişti. Tolga kadar olmasa bile, o da çok çökmüştü. Yüzünün solup uzadığını, o harika yeşil gözlerinin donuklaş-tığını gördü. Zayıflamıştı da..</p>

  <p>Akseden görüntüsünü hayretle seyretti. Bu kadar değiştiğini hiç fark etmemişti. O lanet olayın üzerinden neredeyse beş ay geçmişti. Bu süre içinde hiç makyaj yapmadığını, kendine bakmadığını hatırladı.</p>

  <p>Sosyal yaşamları tamamıyla bitmişti. Mutlu günlerinde hareketli ve canlı bir yaşam trafiği vardı. Hafta arası bir gece mutlaka dışarda yemek yerler, pazar sabahı çocuklarla lüks bir oteldeki brança giderler, sezonun iyi tiyatrolarını ve haftanın en güzel filmlerini kaçırmazlardı. Cumartesi günleri üyesi oldukları TED'de karı koca tenis oynamayı çok severlerdi. Nur kendine bakar, haftada en az iki kere kuaföre gitmeden duramazdı.</p>

  <p>Saçlarına bir göz attı. Kuaföre son gidiş tarihini hatırlamıyordu.</p>

  <p>İnsanlar hakkındaki değer yargıları dahi değişiyordu. Toplum çok tuhaftı. Bunca zamandır dost bildiği insanlar birden ellerini ayaklarını çekmişlerdi. Olayın vuku bulduğu günleri anımsadı, hastahane ziyaretçilerle dolup taşmıştı, ama nekahat günlerinin geçtiği Sapanca'ya gittikten sonra arkadaş ve dostları bıçak gibi ilişkiyi kesmişlerdi birden. Telefonlar bile çok az ediliyordu artık.</p>

  <p>Bu millet unutmaya çok yatkındı. Olayın hemen akabinde bir hafta kadar Tolga basının da yıldızı olmuştu. Televizyon muhabirleri, gazeteciler akın akın hasta-haneye üşüşmüşler, Tolga ile röportaj yapabilmek için can atmışlardı. Ama on gün sonra her şey unutulmuş, ne azılı katil, ne de onu vuran halk kahramanı mertebesine çıkardıkları kocası hakkında tek satır yazmaz olmuşlardı. Oysa asıl şimdi desteğe ihtiyaçları vardı.</p>

  <p>Genç kadın yalnızlığın acısını bir kere daha içinde hissetti. Ama gerçek buydu. Herkes iyi gün dostuydu. Hatta kendisine farklı gözlerle baktığını düşündüğü komiser Nihat bile. O da uzun süredir, ortalarda gözükmüyor, hatta bir telefon bile etmiyordu. Gerçi onu suçlayamazdı, görevini bitirmişti adam. Sonsuza kadar onları koruyacak değildi ya? Hem komisere gitmeye ne hacet, annesi babasını bahane edip eskisi kadar sık gelmiyordu artık. Bu sabah oğluyla yaptığı konuşmayı anımsayınca, annesine kızmıştı da. Torunu ile öyle konuşması çok yanlıştı, çocuğu menfi etkiliyordu.</p>

  <p>Başını çevirip salonda dalgın dalgın oturan kocasına baktı.</p>

  <p>Ne olursa olsun, onu hâlâ seviyordu. Ömrünün en güzel yıllarını onunla geçirmiş, en erişilmez mutluluklara onunla varmıştı. Hatta vicdanı sızladı ve utanır gibi oldu. Beş ayda yaşamından şikâyetçi olmamalıydı.</p>

  <p>İçindeki mücadele azmi pekişti. Tolga ve çocukları için sonuna kadar mücadele edecekti. Hiçbir şey onu yıldırmamalıydı. Ama bu mücadelenin hiç de kolay olmayacağını biliyordu. Maddi durumları gittikçe nazikleşiyordu. Yarın avukat Orhan'a telefon edip şu vesayet işini yeniden görüşmeliydi. Ne olursa olsun bundan böyle evin hem erkeği hem de kadını kendisi sayılırdı. Şirketin işlerini yürütebileceğini hiç sanmıyordu, ama birinin bu sorumluluğu yüklenmesi lazımdı ve o kişi sadece kendisi olabilirdi.</p>

  <p>Parmaklarını dudaklarına götürüp kocasına bir öpücük gönderdi. Tolga kendisine bakıyordu, ama bu hareketi anlamadığı kesindi..</p>

  <p class="p1"><span class="t2">* * *</span></p>

  <p>Nur, oğlunu okuldan alacağı saate kadar ev işleri ve Oya ile ilgilendi. Annesine telefon ederek çocuklarla bir daha o tarzda konuşmamasını rica etti. Mürvet Hanım önce inkâra kalkıştıysa da, sonra yaptığının bir hata olmadığını, yaşamına çeki düzen vermesi gerektiğini, bu temponun devam edemeyeceğini ısrarla söyledi. Nur önceleri ne kastettiğini pek anlamamıştı, hayatına nasıl çeki düzen verebileceğini kestiremiyordu. Fakat annesinin kelimeyi tam olarak kullanmamasına rağmen, boşanması gerektiğini vurgulamaya çalıştığını anlayınca tepesi attı ve homurdanarak telefonu yüzüne kapattı.</p>

  <p>Çıldırmıştı bu kadın. Böyle bir zamanda kocasından nasıl boşanır, onu nasıl terk edebilirdi? Havsalası almıyordu bu düşünceyi. Bunca yıllık anasının bu denli vicdansız ve hissiz olabileceğine inanası gelmiyordu. Ama gerçek buydu işte..</p>

  <p>Bunca yıldır, sağlığında eller üstünde tutulan damat bir anda kötü kişi olmuştu. Acaba annesini yeterince tanıyamamış mıydı? Telefonun başından ayrılırken hiddetinden köpürüyordu.</p>

  <p>Tolga'yı ve Oya'yı her zamanki gibi Hacer'e bıraktı. Küçük kızı, Hacer'le çok iyi anlaşıyordu. Her zaman yaptığı gibi dışarıya çıkarken yardımcısına, her kim olursa olsun kapıyı asla açmamasını bir kere daha tembih etti. Kız bu uyarılara alışmıştı artık.</p>

  <p>Gülerek, "Merak etme abla" dedi. "Kimseye açmam."</p>

  <p>Nur yeşil trençkotunu ve kırmızı beyaz puanlı şemsiyesini alarak evden çıktı. Yağmur aynı şiddetiyle devam ediyordu. Sanki gökten tonlarca su boşalıyordu ve yağış hiç bitmeyeceğe benziyordu.</p>

  <p>Hakan'ın okulu eve yakındı. Nur genellikle Honda'sını kullanmıyor ve okula kadar yürümeyi tercih ediyordu. Bu sinirlerine de iyi geliyordu. Evin yıpratıcı ve sıkıcı ortamından sonra sabah akşam yürümek genç kadını rahatlatıyor, hava almasını sağlıyordu.</p>

  <p>Şemsiyesini açıp yürümeye başladı. Serin ve sert hava onu gevşetti biraz. Hatta bir ara herşey normal, sanki cehennem hayatı bitmiş gibi bir duyguya da kapıldı. Pek çok insanın aksine Nur yağmurlu havaları severdi. Teşvikiye caddesinde yürürken derin derin nefes aldı, artık unutmaya başladığı hayatın zevklerine yeniden kavuşmuş gibi içinde bir gevşeme hissetti.</p>

  <p>Gönlünü ferah tutmalı, Tanrı'dan asla ümidi kesmemeliydi. Belki bir mucize olur ve Tolga açılabilirdi de. Adımlarını sıklaştırdı. Okul az ilerdeydi.</p>

  <p class="p1"><span class="t2">* * *</span></p>

  <p>"Karı bu mu?" diye sordu Ayı Abdül.</p>

  <p>Çakal Tahir başını sallamakla yetindi. Gözünü yağmur altında yürüyen kadından ayırmamıştı. İri yarı, insan azmanı Ayı, Nur'a aç gözlerle bakıyordu.</p>

  <p>"Tuh be!" diye homurdandı. "Nefis bir piliçmiş. Şu bacaklarının güzelliğine bak. İki çocuk anası olduğuna inanacağım gelmiyor. Keşke Sapanca'da işler ters gitmeseydi de oracıkta bir tadına baksaydım. Çok yazık.. "</p>

  <p>Çakal yine sesini çıkarmamıştı.</p>

  <p>Bindikleri Opel'i Tahir sürüyordu. Trafik yeterince yoğun olduğundan genç kadını takipte zorlanmıyorlardı. Hatta kadın onlardan daha hızlı ilerliyordu.</p>

  <p>Abdül, "Abi okula gittiğine emin misin?" diye sordu kuşkulu bir sesle. Konuşması gök gürültüsü gibiydi.</p>

  <p>"Cilan kocaoğlan, yine saçmalamaya başlama. Üç gündür karıyı takip ediyoruz. Programı hiç değişmiyor. Her gün bu saatlerde dışarıya çıkıp okula gidiyor ve oğlanı alıp geri dönüyor."</p>

  <p>Ayı Abdül yeni farkına varıyormuş gibi, "Doğru!" dedi. "Öyle yapıyor."</p>

  <p>"Bu gün işleri tamam. Hesaplarını göreceğiz. Evlerinin olduğu sokağa girince arabayla ezip kaçacağız."</p>

  <p>"Hı hıh" diye yanıtladı dev adam.</p>

  <p>Mevsim nedeniyle etraf çabuk kararıyordu. Cadde boyunca sıralanan bütün dükkânların ışıkları daha şimdiden yanmıştı bile. Vitrinler ışıl ısıldı. Hızla yağan yağmur nedeniyle insanlar aceleci ve adeta koşar adım yürüyorlardı.</p>

  <p>"Kaltağa bak!" diye homurdandı Çakal. "Yağmura rağmen nasıl da ağırdan alıyor. Dünya umurunda değil sanki."</p>

  <p>"Kalçalarını nasıl da sallıyor, değil mi abi?"</p>

  <p>"Cilan aklını başına topla. Vazgeç artık şu belden aşağı düşünmekten. Bugün nazik gün. İşimiz zor. Dua et de, her şey istediğimiz gibi olsun. Yoksa Ağa bizi mahveder."</p>

  <p>"Tamam abi, tamam. Ağzımı açmayacağım bir daha.. "</p>

  <p class="p1"><span class="t2">* * *</span></p>

  <p>Nur okulun bahçesine girdi. Paydos ziline tam beş dakika vardı. üç basamaklı merdiveni çıkarak binadan içeriye girdi, üç beş veli kendisi gibi çocuklarını almaya gelmişti. Aralarında artık görmeye aşina olduğu tanıdık birkaç yüz de vardı. İçlerinden biri de Hakan'ın sınıf arkadaşı Oğuz'un annesi Nermin Hanımdı.</p>

  <p>Göz göze gelince selamlaştılar.</p>

  <p>Fazla bir samimiyetleri yoktu. Çocuklar vesilesiyle bir iki kere okulda karşılaşmışlardı. Nermin Hanım Nur'a yaklaştı.</p>

  <p>"Nasılsınız hanımefendi?" diye sordu.</p>

  <p>Nur zoraki bir tebessümle, "Teşekkür ederim" diyebildi.</p>

  <p>Hemen hemen aynı yaşlardaydılar. Nur az sonra kaçınılmaz sorunun geleceğini tahmin etti. Tolga'nın başına gelenler Hakan vasıtasıyla bütün okula yayılmıştı tabii. Evde, babasının düştüğü halden korkmasına rağmen, okulda arkadaşlarına babasını azılı bir katili öldüren kahraman gibi tanıtmayı çok seviyor, bundan gurur duyuyordu.</p>

  <p>"Beyefendi nasıllar?" diye sordu Nermin Hanım.</p>

  <p>Cevap hiç değişmiyordu.</p>

  <p>"Hep öyle efendim" diye karşılık verdi Nur. Başka ne söyleyebilirdi ki?</p>

  <p>Başkalarıyla, hele özellikle yabancılarla Tolga'nın sıhhatini ve geleceğini konuşmak onu rahatsız ediyordu.</p>

  <p>"İnşallah, biran önce şifa bulurlar."</p>

  <p>"Sağolun."</p>

  <p>Nermin Hanım duraladı. Başka söyleyecek bir şey bulamamıştı. Böylesine acılı bir kadınla konuşacak bir-şey yakalamak zordu da. Ayrıca çocuklarının arkadaşlığı dışında müşterek bir yanları da yoktu. Fakat kendisini konuşmaya mecbur gibi hissediyordu.</p>

  <p>Nur'a kaçamak nazarlarla baktı. Yapı olarak da onu biraz soğuk buldu, üzüntüsünden mi yoksa tabiatından mı mesafeli durduğunu kestiremedi. Yine de bir şeyler söylemeye çalıştı.</p>

  <p>"Ne tesadüf!" diye mırıldandı. " Şemsiyelerimiz aynıymış."</p>

  <p>O anda aklına gelen tek şey bu olmuştu.</p>

  <p>Nur biraz da şaşırarak kadının elinde tuttuğu şemsiyeye baktı. Gerçekten de aynıydılar. Kırmızı üzerine beyaz benekli iki şemsiye..</p>

  <p>Bakışıp gülüştüler.</p>

  <p>"Geçen sene almıştım" diye mırıldandı Nur. "Ben de öyle. Çok işime yarıyor, sağlam da çıktı."</p>

  <p>Nur kadına karşı biraz daha yumuşak ve anlayışlı davranması gerektiğini hissetti. O da bir şeyler bulup söylemeliydi.</p>

  <p>"Ne tarafa oturuyorsunuz, okula yakın mı?" diye sordu.</p>

  <p>"Gülizar sokakta. Okula yakın sayılır."</p>

  <p>"Gülizar sokak mı? Bizim bir altımız."</p>

  <p>"Desenize komşu sayılırız."</p>

  <p>"Evet, öyle. Burada eski misiniz?"</p>

  <p>"Doğma büyüme Teşvikiyeliyim. Ya siz?"</p>

  <p>"On sene önce evlenince geldik. Eşim burada bir daire almıştı."</p>

  <p>Nur ister istemez on sene evveline gitmiş, Tolga ile daireye ilk taşındıkları günleri anımsamıştı. Ne mutlu günlerdi onlar. İnşaat işinde yeni yeni sivriliyordu Tolga. İki sene sonra Hakan'a gebe kalmıştı. İlk çocuğunun doğması, kocasıyla mutluluğunun daha da perçinlenmesi ve birbirini takip eden sevgi, anlayış içinde geçen yıllar. Daha sonra Oya'nın doğması, aile birliğinin tamamlanması ve başka çocuk istememeleri. Dolu dolu ve huzur içinde geçen yıllar. Yaşam standartlarının gelişmesi, kocasının işindeki başarısı ve sonra birden bire temmuz olayı. Bu mükemmel yaşamı allak bullak eden facia..</p>

  <p>Nur birden durgunlaşmıştı. Allahtan paydos zilinin çalması ve sınıflardan çocukların arı kovanından boşalırcasına fırlamaları, Nermin Hanım'ın, Nur'da oluşan durgunluğu anlamasına mani oldu. Kadının bakışları koridorda koşuşmaya başlayan çocuklara çevrilmişti.</p>

  <p>Az sonra Hakan'la Oğuz'u gördüler. Aynı sırayı paylaşan çocuklar ellerinde montları ve oklu çantaları koşarak geliyorlardı. Annelerini görünce biraz yavaşladılar. Anneler onları giydirmeye çalışırken Nermin Hanım, "Arabayla mı geldiniz?" diye sordu.</p>

  <p>"Hayır" dedi Nur. "Yürümeyi tercih ettim."</p>

  <p>"Ben arabayla geldim. İsterseniz birlikte dönelim. Yağmur da yağıyor, ıslanmayın. Nasıl olsa yolumuz aynı."</p>

  <p>Nur kısa bir tereddüt geçirdi. Yağmurda yürüyerek dönmeyi tercih ederdi, ama yağış gerçekten fazlaydı ve Hakan ıslanabilirdi.</p>

  <p>"Pekâlâ teşekkür ederiz" dedi. Reddetmesi ayrıca kabalık olacaktı. Kadıncağız anlayışlı davranıyordu.</p>

  <p>Dışarıya çıktılar. Nur şemsiyesini açtı. Nermin Hanım Mondeo'sunu hemen sokağın başına park etmişti, o şemsiyesini açmadan hızlı adımlarla otomobiline yürüdü. Arabaya bindiler, anneler öne, çocuklar arkaya oturmuşlardı. Ford Mondeo yola koyuldu.</p>

  <p class="p1"><span class="t2">* * *</span></p>

  <p>"Aksiliğe bak!" diye homurdandı Çakal Tahir. "Karı arabaya biniyor."</p>

  <p>Abdül arkadaşına dönerek, "Ne yapacağız şimdi?" diye sordu.</p>

  <p>"Ne bileyim?" dedi Çakal aksilenerek. "Bu hesapta yoktu. Karı her akşam piçini okuldan alıp yürüyerek eve dönüyordu. Bu akşam arabaya bineceği tuttu."</p>

  <p>"Yaklaşıp kurşunlayalım. Temiz ve garanti iş."</p>

  <p>"Olmaz" dedi Çakal. "Ağanın emri var. Kurşun sıkmayacağız.</p>

  <p>"Biliyorum, söylemiştin. Ama şimdi şartlar değişti. Başka şansımız yok."</p>

  <p>"Hayır" diye fısıldadı Çakal."</p>

  <p>"Hâlâ bir fırsat var."</p>

  <p>"Nasıl?"</p>

  <p>"Yakın takibe alalım. Tam evlerinin önünde indiklerinde arabayı üstlerine süreriz."</p>

  <p>"Ya o piç kurusu önden fırlarsa?"</p>

  <p>"O zaman yarına bırakırız işi."</p>

  <p>Dev adam omuzlarını silkti.</p>

  <p>"Sen bilirsin, patron sensin. Ama bu ağanın hiç hoşuna gitmeyecek."</p>

  <p>Opel ağır ağır Nermin Hanımın kullandığı Mondeo'nun peşine takıldı. Ford'u takip etmekte zorlanmıyorlardı.</p>

  <p class="p1"><span class="t2">* * *</span></p>

  <p>Nur yol boyunca fazla konuşamadı. İçinden gelmiyordu. Allahtan arkada oturan çocuklar yeterince şamata yapıyorlardı. Çoğu zaman arkasını dönüp onları dinliyor gibi yapıyor, suskunluğunu gizlemeye çalışıyordu. Eve yaya dönmediğine şimdiden pişman olmuştu. Hiç olmazsa yağmur altında biraz daha hava alırdı. İçine yine o nefret ettiği garip sıkıntı dolmaya başlamıştı.</p>

  <p>Bu duygudan çok yılıyordu.</p>

  <p>Ne zaman içine çöreklense mutlaka ardından tatsız bir olay geliyordu. Bir an paniğe kapılır gibi oldu hatta. Kuşkuyla arabanın penceresinden dışarıya bakarak olağanüstü bir şeyler aradı.</p>

  <p>Oysa her şey sakin görünüyordu. Yağmur aynı şiddetiyle devam ediyor, insanlar sokaklarda hızlı hızlı yürüyorlardı. Trafik keşmekeşi alıştıkları gibiydi.</p>

  <p>Saçmalıyorum, diye düşündü Nur. Ama içi rahat değildi. Arkasına dönüp baktı. Tam peşlerinde bir taksi vardı; onun arkasında da beyaz bir Opel'i seçebildi. Arka cam buğulanmıştı. Yan camdan sağ dikiz aynasına bir göz attı. Hiçbir fevkaladelik yoktu ortada.</p>

  <p>Vehimdi her halde, tıpkı dün geceki gibi. Yanılıyordu yine.. Ama o anlamsız korkuyu içinden atamadı.</p>

  <p>Neyse ki evin önüne gelmişlerdi. Önce Hakan fırladı arka kapıdan. Nur, Nermin Hanıma dönerek eve kadar getirdiği için teşekkür etti. Küçük Oğuz'da araba durunca her çocuğun yaptığı gibi ön tarafa annesinin yanına geçmek için arabadan indi.</p>

  <p>İşte bütün şanssızlık o anda başlamıştı. Nermin Hanım oğlunun sol taraftan inmesine engel olmak için arabadan fırladı. O gece eşiyle bir yemeğe davetliydiler. Oğlunu okuldan almadan önce kuaföre gitmiş ve saçına fön çektirmişti. Yağmurdan saçlarının ıslanarak bozulmaması için kırmızı üzerine beyaz benekli şemsiyesini açtı ve şoför mahallinden çıktı. Arabada tek kalan Nur'du.</p>

  <p>Genç kadın arabaya binince emniyet kemerini takmış yanındaki kapıyı da kilitlenmişti. Göğsündeki kemeri çözerken biraz gecikti. Belki içindeki o uğursuz sıkıntının da bunda rolü olmuştu.</p>

  <p>Arkalarındaki taksi arabadan birden fırlayan Oğuz'a çarpmamak için hafif direksiyon kırarak yoluna devam etti. Beyaz Opel'in içinde ise o an tam bir kararsızlık vardı.</p>

  <p>Opel'in silecekleri durmaksızın çalışıyordu. Ayı Abdul, "İşte, orada. Şemsiyesini açıp dışarı çıktı, bak" diye bağırdı.</p>

  <p>Direksiyondaki Çakal, şemsiyeli kadını büyük ölçüde göremiyordu. Yüzü, omuzları şemsiyenin altında kalmıştı. O belirgin şemsiyeyi tanıyordu ama. O kısacık anda şemsiyeyi kullanan kadının araba sürücüsü olduğunu düşünemedi.</p>

  <p>Her iki kadının da aynı desenli şemsiyeyi kullanacağını düşünemezdi zaten. Yokuş aşağı yolda giden arabaya aniden gaz verdi Çakal. Opel hızla ilerledi.</p>

  <p>Bundan sonra olanlar, ağır hareket eden sinema filminin ekrana akseden görüntüleri gibi geldi Nur'a. Donuklaşıp, aptallaştı..</p>

  <p>Ağzı açıldı, gözleri irileşti. Beyaz Opel üzerlerine doğru geliyordu. Tüm hızıyla. Kaza olacaktı..</p>

  <p>Opel sürücüsünün var gücüyle fren pedalına basmasını bekledi, daha doğrusu umdu. Aynı anda da insanı şoke eden çarpma sesini duydu.</p>

  <p>Damarlarındaki kan çekilir gibi oldu Nur'un. Emniyet kemerinin tuşuna basmış ve göğsündeki kayıştan kurtulmuştu. Çılgın gibi dışarı fırladı arabadan. Oğlunun kaldırımda durduğunu görüyordu. Çocuk gözleri dehşetle açılmış, önünde cereyan eden olaya korku dolu nazarlarla bakıyordu.</p>

  <p>Nur aynı saniye içinde bir çığlık ve havaya fırlayan bir cisim görmüştü. Genç kadın o korku anında bile bunun ne olduğunu fark etmişti. Kulağına ağır metallerin birbirlerini yırtarcasına çıkardığı garip bir ses aksetti.</p>

  <p>Nermin Hanım havaya fırlamış, bir bombanın patlayışı gibi sokağın aşağıya uzanan kısmına doğru iniyordu. Havada uçan kırmızı şemsiyeyi gördü. Bedeni kaldırıma yakın bir yerde, çarpma noktasından üç metre kadar uzağa önce sert, sonra korkunç bir gevşeklikle sanki eski paçavralardan oluşmuş bir cisim gibi düştü. Yüzü yere dönüktü ve bedeni kımıldamıyordu.</p>

  <p>Olanlara inanamıyordu Nur.. Hissetmişti. Ruhuna çöreklenen o kötü his, sanki bu felaketin habercisiydi. Onu az evvel uyarmış, gelecek felâketin habercisi olmuştu.</p>

  <p>Sokak bir anda karışmıştı. Şimdi her yandan yükselen çığlıklar, bağırışmalar ve klakson sesleri duyuyordu. Arabadan çıkınca bir an kımıldayamadı. Kaldırımın üzerinde duran oğluna bakıyordu. Hakan taş kesilmişti sanki. Neden sonra önce oğluna sarıldı. Onu kollarının arasına alarak sıkıca göğsüne çekti. Çocuğun küçük kalbi gümbür gümbür atıyor fakat ağzından tek kelime çıkmıyordu.</p>

  <p>Olay tam apartmanlarının önünde olmuştu. Kısa bir an sonra toparlanan Nur, çocuğu aralık kapıdan içeri iterek, "Doğru eve git!" diye bağırdı. Fakat Hakan'ın kımıldayacak hali yoktu. Aynı anda kapıcılarının alt kat merdivenlerinden merakla yukarı çıktığını gördü. Kapıcı bodrum penceresinden olayı görmüş olmalıydı. Çocuğu ona teslim ederek, "Hakan'ı bizim daireye götür" dedi. Sonra tekrar dışarıya fırladı.</p>

  <p>Bütün bunlar çok kısa bir süre içinde cereyan etmişti. Muhtemelen on saniye, belki daha da az. Sokakta kargaşa hüküm sürüyordu. Nur'un gözleri kazaya sebebiyet veren beyaz Opel'i arıyordu. Yolun on beş metre kadar aşağısında duruyordu araba..</p>

  <p>Ama o anda hiç ummadığı bir şey oldu. Bir silah patladı. Tabancanın sesi sokaktaki tüm gürültüleri, bağrışmaları ve klakson seslerini bastırdı. Ne olduğunu anlamayan insan kalabalığı çil yavrusu gibi etrafa dağılmaya başladı.</p>

  <p>Nur sokak kapısının önünde kalakalmıştı. Tüyleri diken diken oldu birden. Çünkü kalabalığın içinde ateş eden adamı görmüştü. Komiser Nihat'tı bu ve koşar adım, elinde silahı, beyaz Opel'e doğru gidiyordu..</p>

  <p>Gerçek o zaman Nur'un başına bir tokmak gibi indi. Bu bir trafik kazası değildi.. İri iri açılan gözleriyle Opel'e baktı. İki erkek fırlamıştı arabanın içinden. Birisinin dev yapılı olduğunu gördü. Çok uzun ve çok iriydi. İnsanı korkutacak kadar büyük..</p>

  <p>Arabadan fırlayanlar ara sokaklardan birine dalmışlardı. Komiser peşlerinden gidiyordu, fakat sokağın kalabalıklığından ateş etme şansı yoktu. İkinci bir kurşun sıkamamıştı..</p>

  <p>Nur tehlikeyi sezinlemiş olmasına rağmen geri kaçamadı. Mondeo'nun arkasından dolandı. Gördüğü manzara korkunçtu. Oğlunun arkadaşı yerinden koparak sarkan Ford'un ön kapısının yanı başında, darbenin şiddetiyle yere serilip kalmıştı. Yavrucağın o anda öldüğü belliydi.</p>

  <p>Nur bakamadı. Midesine kramplar girmeye başladı. Kusacak gibiydi. Oğuz yerinde kendi oğlu da olabilirdi. Bu gerçek bir vahşetti. Hiçbir akıl, hiçbir mantık böyle bir intikama, böyle bir cezalandırmaya cevaz veremezdi. İnsanlık dışı bir şeydi bu..</p>

  <p>Birkaç saniye kımıldayamadan durdu öylece. Silah sesi üzerine kaçışan insanlar yeniden yavaş yavaş ortaya çıkmaya, yardım etmeye başlamışlardı. Her kafadan bir ses çıkmaya başlamıştı. Birileri, telefon edin, hemen bir ambulans çağırın, diye bağırıyordu..</p>

  <p>Nur dizleri titreyerek az ilerde yatan Nermin Hanıma doğru yürüdü. İki yabancı erkek cesedin başında eğilmiş, kadına bakıyorlardı. Nur da yanlarına yaklaştı. Adamlardan biri boynundaki vuruşu duyumsamak üzere parmağını atardamarın üzerine koymuştu.</p>

  <p>Nur daha sonra, Nermin Hanımın kafasını görebildi. Genç kadının kafatası sağ tarafından yırtılmış kulağının üzerinden alnına ve geriye doğru yarılmıştı. Başı öylesine dönmüştü ki, Nur, onun iyice açılmış, donuk bakışlarla ama görmeden bakan bir gözünü görebiliyordu. Pek çok sivri kemik parçası kadının beyninin derinliğine girmiş ve aniden öldürmüş olmalıydı.</p>

  <p>Gördüğü tablo karşısında nutku tutulmuştu. Nermin Hanım ve Oğuz feci bir şekilde öldürülmüşlerdi. Kasıttı bu, düpedüz cinayet. Asla kaza olamazdı. Bilerek, isteyerek, planlanmış bir cinayet teşebbüsü. Ve hedefe de ulaşmıştı.</p>

  <p>Aman Allahım, diye inledi Nur.</p>

  <p>Otomobilin kapısının arkasında yatan Hakan ve şu anda ıslak sokağa cansız serilmiş kişi de kendisi olabilirdi.</p>

  <p>Ağa nihayet eyleme girişmişti.</p>

  <p>Komiser Nihat'ın birden olay yerinde bitmesi ve adamların peşinden kurşun sıkarak koşması bunu gösteriyordu. Önce içinde komisere karşı bir şükran duygusu belirdi, her ne sebebe bağlı olursa olsun, polis tarafından korunmaları kaldırıldığı halde Nihat demek onları himayeye devam ediyordu. Bunu hiç düşünmemişti.</p>

  <p>Fakat aynı anda içini müthiş bir karamsarlık ve üzüntü kapladı. Bu genç ana oğul bir yanlışlık neticesi ve hiç yoktan öldürülmüşlerdi. Kendilerinin yerine..</p>

  <p>Ağlamaya başladı. Gözyaşları şimdi, yağan yağmurla birlikte, oluk gibi yanaklarına süzülüyordu.</p>

  <p>O arabaya binmekle ne büyük bir hata yapmıştı. Katiller yanılmış, Nermin Hanımı kendisi sanmışlardı. Öyle olmalıydı, bunun başka açıklaması olamazdı..</p>

  <p>Biliyorlardı, mutlaka biliyorlardı. Her gün o saatte oğlunu alıp eve döndüğünü bir şekilde öğrenmiş olmalıydılar. Nasıl, diye düşündü. En gerçekçi açıklaması onu takip etmeleriydi. Evet, her halde takip ediliyordu. Ama Nur bunu fark etmemişti.</p>

  <p>Taş kesilmişti ve bu hali bir türlü üzerinden atamıyordu.</p>

  <p>Orada ne kadar kaldığını bilemedi. Etraf kalabalıklaşmıştı. Her kafadan bir ses çıkıyor, ambulans bekleniyordu. Sokak tıkanmış, arkada olayı göremeyen arabalar yolun açılması için devamlı klakson çalmaya devam ediyorlardı.,</p>

  <p>Nur nihayet üniformalı bir trafik polisi gördü. Olay yerine yaklaşıyordu memur. Ona bir açıklama yapmalı ve tüm hadiseyi en ince teferruatına kadar anlatmalıydı. Bu üstüne düşen insanlık göreviydi. Tam adımını atacağı sırada bir elin koluna yapıştığını gördü.</p>

  <p>Yanıbaşında bir ses, "Hayır" diyordu. "Polise gitmeyin."</p>

  <p>Ses yabancı gelmemişti. Başını çevirip sesin sahibine baktı. Komiser Nihat'tı, üzüntüden kızarmış yeşil gözlerini komisere çevirdi. "Neden?" diye sordu.</p>

  <p>"Tehlikeli."</p>

  <p>"Anlayamıyorum, nasıl olur? Bu iki zavallı ve masum insan bizim yüzümüzden öldü."</p>

  <p>"Biliyorum, ama derhal buradan uzaklaşmalısınız."</p>

  <p>"Yapamam."</p>

  <p>"Nur Hanım, lütfen. Başınızı daha fazla derde sokmadan hemen eve girin."</p>

  <p>"Ama ben olayların şahidiyim. Polise bir açıklama gerekli."</p>

  <p>"Bunu ben de biliyorum. Ama şu an hayatınız daha önemli. Nasıl olsa olayı gören bir sürü tanık çıkacaktır, polise ifade verirler."</p>

  <p>Nur direnmek istedi. Fakat kolunu bırakmayan komiser adeta onu sürüklercesine sokağın ortasından uzaklaştırmaya başlamıştı, uğradığı şoka rağmen komiseri yanı başında görmek genç kadını rahatlatmıştı. Ayrıca komiser hâlâ tehlikedesiniz, diyordu. Mutlaka bir bildiği olmalıydı.</p>

  <p>Kendini toparlamaya çalıştı ve ona uyarak apartmandan içeri girdi.</p>

  <p>Merdivenleri hiç konuşmadan çıktılar. Genç kadının dizleri titriyordu..</p>

  <p>Komiser, Hacer'in demlediği çayı yudumlarken aile bireylerine içi burkularak baktı. Yeşil gözlü, güzel kadın iki evladını kollarının arasına almış, yanından uzaklaşmalarını engellemek istercesine sıkı sıkıya yapışmıştı. Oğlanın hâlâ hadisenin dehşet verici şokunu üzerinden atamadığı açıkça belliydi. Hiç konuşmuyordu, hatta sevdiği komiser amcasını bile karşısında görmesine rağmen hiç tepki vermemişti. Bakışları buğulu ve sabitti. Küçük Oya ters bir şeyler olduğunu sezinliyor ama ne olduğunu anlayamıyordu. O da annesi gibi küçük bebeğine sarılmıştı. Zaman zaman eğilip bebeğinin kulağına uslu durmasını fısıldıyordu.</p>

  <p>Korku anları çabuk geçmedi. Genç kadın neden sonra toparlanıp, biraz sakinleşti. Hakan'ı kucaklayarak odasına götürdü, uyuması lazımdı. Ama çocuğun bu şartlar altında uyuyacağından şüpheliydi. Oya da onların peşlerinden gitmişti.</p>

  <p>Salonda yalnız kalan Nihat bir süre tekerlekli sandalyede oturan Tolga'ya baktı. Hayatta kalmasının şanssızlık olduğunu düşündü. Belki de bunca olayın tek müsebbibi oydu. Ölmüş olsaydı, Ağa'nın kan davası da olmayacaktı. Benzin istasyonunda yaşanan trajik facianın kurbanlarından biri olarak kalacaktı sadece. Oysa şimdi bitkisel yaşamıyla, yalnız ailesini tehdit altında bırakmıyor, yok yere, iki insanın daha ölümüne dolaylı da olsa sebebiyet veriyordu..</p>

  <p>Bir müddet daha felçli adama üzüntü ile baktı. Aslında o da tamamen günahsızdı; olayın vuku bulduğu sırada benzin istasyonunda bulunması yalnızca kaderin bir cilvesiydi. Ya da iki üç dakika evvel istasyonu terketmiş olsaydı bugün güzel karısı ve tatlı çocukları ile mutlu hayatına devam ediyor olacaktı.</p>

  <p>Bakışlarını Tolga'dan alamadı. Nihat kadere inanırdı. Bu kaderin bir oyunu idi. O günkü olaylar yalnızca bir yığın ölen ya da yaralanan insanları değil, kendi kaderini de etkilemişti. Bu gerçeği inkâr edemezdi artık. Onun yaşamı da olayla birlikte değişmişti. Hem de ne değişiklik? İlk defa bir kadına gerçekten âşık olmuştu.</p>

  <p>Ama bu öyle bir aşktı ki, asla ifade edilemeyecek ve sevdiği kadına hislerini anlatamayacaktı.</p>

  <p>Şartlar ne olursa olsun, kadının kocasını sevdiğini biliyordu. Ayrıca tek neden kadının kocasına duyduğu sevgi de değildi; aralarında görgü, toplumsal seviye, maddiyatın doğurduğu bir yığın engel de vardı. Nur asla kendisine ilgi duymazdı. Nihat bu gerçekleri daha ilk günden fark etmişti.</p>

  <p>Genç kadının dönmesi gecikmişti. Nihat, Hacer'in getirdiği ikinci fincan çayı içerken yavaş yavaş tedirgin olmaya başladı. Nur yanına dönmüyordu. Yoksa çocuğun uğradığı sarsıntıyı bahane ederek kasten mi yanından uzaklaşmıştı? Kadınlar böyle konularda son derece hassas ve sezgiliydiler. Zaten Nur'un hislerini fark ettiğini sanıyordu. Hayır, diye mırıldandı içinden sonra. Öyle de olsa, Nur bu tür kaba bir jest yapmayacak kadar ince bir kadındı.</p>

  <p>Bekle biraz daha, diye söylendi. Kalkıp haber vermeden gitmesi kabalık olurdu. Nur'un soruları olduğunu tahmin ediyordu. Yine de onu beklerken rahatsızdı. Aradan bir on dakika daha geçti.</p>

  <p>Ve nihayet Nur salonun kapısında göründü. Komiser gayri ihtiyari elindeki çay fincanını yanındaki sehpanın üzerine bırakarak ayağa kalktı.</p>

  <p>Nur bu arada kıyafetini değiştirmiş, ayağına bir pantolon geçirmiş, sırtına da kalın balıkçı yaka kazak giymişti. Yaklaşırken, "Çok affedersiniz, sizi bekletmek zorunda kaldım" diyebildi. "Hakan olayın epey etkisi altında kaldı. Bir türlü uyuyamadı da.. "</p>

  <p>"Estağfurullah hanımefendi, hiç önemli değil. Anlıyorum" diyebildi Nihat.</p>

  <p>Ama bir süre gözlerini Nur'dan alamamıştı. Siyah pantolonu, bordo kazağı ile son derece çekici gelmişti gözüne. Oysa makyajsız ve derin üzüntü izleri taşıyan yüzü tam anlamıyla çökük, derin manalar ifade eden iri yeşil gözleriyse yalnızca kederi simgeliyor gibiydi.</p>

  <p>Hacer, hanımına da çay servisi yapmıştı. Nur bir sigara yaktı. İlk derin nefesi ciğerlerine çekerken yeşil gözlerini de komisere dikti.</p>

  <p>"Sanırım artık bana bir açıklama yaparsınız" dedi. "Şokun etkisinden sıyrıldım ve çocuklar da çekildiler. Anlatacaklarınızı merakla dinlemeye hazırım. Önce şunu sorayım, bu kesinlikle bir kaza değildi, değil mi?"</p>

  <p>"Evet, Nur Hanım. Sizi ve oğlunuzu öldürmeye teşebbüs ettiler."</p>

  <p>Genç kadın bu gerçeği çoktan anlamıştı.</p>

  <p>"Sapanca'daki ilk girişimden sonra bu ikincisi" diyebildi.</p>

  <p>"Evet, ama başarılı olamadılar."</p>

  <p>"Bizim açımızdan öyle, ama ya boşu boşuna ölen o iki insan ne olacak?"</p>

  <p>Nihat hiç sesini çıkarmadı.</p>

  <p>Nur üstelemeyerek komiseri süzmeye devam etti. Sonra dayanamadı.</p>

  <p>"Bu cinayet yanlarına kâr mı kalacak."</p>

  <p>Komiser susmakta devam ediyordu.</p>

  <p>"Allah aşkına cevap verin, polis bir şey yapmayacak mı?"</p>

  <p>Nihat gayet sakin görünüyordu. Çayından bir yudum aldı.</p>

  <p>"Sanırım şimdilik yapabileceğimiz fazla bir şey yok."</p>

  <p>"Yok mu? Yani olaya sadece seyirci mi kalacaksınız?"</p>

  <p>"Bakın hanımefendi, kullandıkları Opel'in çalıntı bir araba olduğuna bahse girerim. Arabayı sokağın ortasında bırakarak kaçtılar. Trafik şubesi az sonra kayıtlardan arabanın çalıntı olduğunu ortaya çıkaracaktır. Her zaman böyle yaparlar, bu tür bir işe kalkıştıklarında Ağa'ya ait araba kullanmazlar. Elimizde onlarla ilişki kurabilecek yeterli kanıt yok"</p>

  <p>Nur'un kaşları çatıldı.</p>

  <p>"Ama siz oradaydınız. Onları takip ettiğinizi biliyorum. Ayrıca onları gördünüz ve peşlerinden giderek ateş ettiniz. Bu yeterli değil mi?"</p>

  <p>"Hepsi doğru. Adamlardan birini tanıyorum da. ünlü sabıkalılardan biridir. Çakal namıyla maruf bir katil. Sapanca'da da o vardı. Fakat adamı yakalayamadım. Onu görmüş olmam bir şey ifade etmez. Suçüstü yakalamalıydım. Onu yakalayıp içeri atsam da bir şey değişmez, inkâr edecektir. Sorgulama sonunda Ağa'nın pahalı avukatları gelip serbest bırakılmalarını sağlarlar. Bana esaslı kanıt lazım."</p>

  <p>"Ya şahitler? Olayı görenler? Onların ifadelerinin de yararı yok mu?"</p>

  <p>"Pek olacağını zannetmiyorum."</p>

  <p>"Ama ben gördüm. Olayın en canlı tanığıyım."</p>

  <p>Komiser gülümsedi.</p>

  <p>"O iki kişiyi görseniz tanır mısınız? Bana eşkallerini tarif edebilir misiniz?" Nur sıkılarak bir an düşündü. Komiser haklıydı. Herhangi bir tarif veremezdi. "Biri çok iri yarı bir adamdı" diyebildi.</p>

  <p>"Yani tüm gördüğünüz o kadar mı? Bu tarife uyan bir yığın insan çıkabilir. Ne anlam ifade eder bu? Ayrıca onun da kim olduğunu tahmin edebiliyorum."</p>

  <p>Nur dudaklarını ısırdı. Bu kadar çaresizliği kabul edemiyordu. Polisin daha aktif, daha etkili bir şeyler yapması gerekmez miydi?</p>

  <p>"Ne olacak şimdi?" diye sordu.</p>

  <p>Komiser bu suale cevap vermeden önce bir süre düşündü.</p>

  <p>"Amirlerime olayın gerçek boyutunu anlatan bir rapor vereceğim tabii."</p>

  <p>"Daha sonra?"</p>

  <p>"Bekleyeceğiz."</p>

  <p>"Neyi? Bizi bir daha öldürmeye teşebbüs etmelerini mi?"</p>

  <p>"Alaycı konuştuğunuzu görüyorum. Ama sizi daha önce de uyarmıştım. Şu anda polisin eli kolu bağlı. Daha fazlasını yapma imkânımız yok."</p>

  <p>"Korkarım asıl alay eden sizsiniz. Bu ifadeniz polisin aczini göstermiyor mü? Ne yapabildiniz bunca aydır? Bir arpa boyu yol mu katedildi? Bunca insan öldü, bunca insan yaralandı, ailemi ve beni öldürmeye iki kere kalkıştılar, sonuç ne?"</p>

  <p>Komiser bakışlarını kaçırdı. Kısık bir sesle mırıldandı.</p>

  <p>"Katil öldürüldü Nur Hanım" dedi. "Kocanız o işi başardı."</p>

  <p>"Ya! Öyle mi düşünüyorsunuz? Ya asıl yılanın başı, o şehir eşkiyası Ağa dediğiniz adam ne olacak? Bence daha işin aslını bile bilmiyorsunuz, ölen manyak katil sadece eyleme yönlendirilmiş bir piyon da olabilir. Bunlara hep tanık oluyoruz, muhtemelen benzin istasyonu sahibi ile bir çıkar ilişkisi vardı Ağa'nın, ya da haraç topluyordu. Belki de benzinci haraç vermedi veya zamanında ödenmedi, o zaman da cezalandırılmaya gidildi. Yani tam bir mafya hesaplaşması."</p>

  <p>"Olabilir Nur Hanım."</p>

  <p>"Bakın, siz de kabul ediyordunuz. O halde niye asıl yılanın başını ezmiyorsunuz? Niye Ağa'yı tutuklamıyorsunuz?"</p>

  <p>"Bunları anlattığımı sanıyordum. Biz devlet gücüyüz, kanunlara bağlı kalarak hareket etmeliyiz. Yeteri kadar delilimiz olmadıkça harekete geçemeyiz."</p>

  <p>"Ne delili arıyorsunuz hâlâ? Her şey gün gibi ortada değil mi? Adam haraç almak ya da benzin istasyonu sahibini cezalandırmak için oğlunu gönderiyor. O da babası gibi manyağın teki. Silahını çekiyor, etrafı kana buluyor, o kadar insanı öldürüyor ve siz hâlâ delil arıyorsunuz. Anlamıyorum doğrusu.. "</p>

  <p>Nur sinirli ve gergin bir tarzda konuşuyordu. Sesini yükseltmişti.</p>

  <p>Komiser mırıldandı. "Hasan Alkan'ı canlı ele geçirebilseydik, konuşturur çok şey öğrenebilirdik. Ama yapamadık, kocanız o gencin cezasını verdi zaten."</p>

  <p>"Öyle mi? Neredeyse o manyağı öldürdüğü için kocamı suçlayacaksınız?"</p>

  <p>Nur hiddetlenmişti.</p>

  <p>"Hayır, hanımefendi. Ben sadece Hasan'ın ölümüyle bu ispat şansını kaybettiğimizi vurgulamak istemiştim."</p>

  <p>Nur hiddetini frenlemeye çalıştı. Sinirleri zaten gergindi, üstüne üstlük az evvel yaşadıkları düşünce yeteneğini iyice sarsmıştı. Komiser haklı da olabilirdi. Sustu önce, sonra sessiz kalarak çayını bitirmeye çalıştı.</p>

  <p>Kısa bir sessizlik kapladı etrafı. Salonda çıt çıkmıyordu. Dışarda yağmur şiddetini arttırmış, sert esen rüzgâr pencerelerin camlarında titreşmeye başlamıştı. Sokaktan gelen insan sesleri üçüncü kata kadar aksediyordu. Tam o sırada ambulansın acı acı öten sireni duyuldu.</p>

  <p>Ne kadar da geciktiler, diye düşündü Nur. Nermin Hanım ve Oğuz yaralı olsalar şimdiye kadar çoktan ölürlerdi. Düzen işte bu, diye aklından geçirdi. Hep gecikiliyordu. Yolunda ve zamanında yürümeyen bir şeyler vardı yaşadıkları toplumda. Burunlarının dibinde hastahaneler vardı, ama bir ambulansın gelmesi bu kadar gecikebiliyordu.</p>

  <p>Nur kimi suçlayacağını bilemedi. Çaresizlik içinde yeniden komisere baktı.</p>

  <p>"Ne olacak şimdi?" diye sordu. "Ne yapmalıyız bu beladan kurtulmak için?" .</p>

  <p>Nihat yerinde huzursuzca kıpırdandı.</p>

  <p>"Size daha önce de tavsiye etmiştim. Bir süre İstanbul'u terk etmenizde, uzak ve tenha, sizi kimsenin tanımayacağı bir Anadolu kasabasına gitmenizde yarar var."</p>

  <p>"Bu imkânsız. Ben de size söylemiştim. Kocamın sıhhati ve çocuklarımdan ötürü uzaklara gidemem. Bu imkânsız. Ayrıca neyi değiştirir ki? Cehennemin dibine bile gitsem bizi yine bulurlar."</p>

  <p>"Ama bu zaman alır. Küçük yerlerin kendi dünyaları vardır. Öyle bir yerde uzun zaman emniyette yaşarsınız. Hatta bu bir köy bile olabilir."</p>

  <p>"Şaka mı yapıyorsunuz? Doktorsuz, mektepsiz bir yerde nasıl yaşayabiliriz?"</p>

  <p>"Şu anda yalnızca hayatta kalmanız önemli. Meselenin vahametini hâlâ anlamamış gibi bir haliniz var."</p>

  <p>Nur irkildi. Komiserin ciddi olup olmadığını anlamak için gözlerinin içine baktı. Adam son derece ciddi görünüyordu.</p>

  <p>Elinde olmadan telaşa kapıldı. Bu teklif yerine getirilmesi olanaksız bir şeydi adeta. Kocasını doktorlardan uzak bir yere götüremezdi. Hakan'ın eğitimine bir kasaba ya da köy okulunda devam etmesini istemiyordu. Oralarda hasta bir adam ve iki çocukla ne yapabilirdi? Ayrıca yavaş yavaş maddi sorunlar başlıyordu. Paraya ihtiyaçları olacaktı ve bir şekilde Tolga'nın işini onun yürütmesi gerekecekti. Bu düzenin devamı için şarttı.</p>

  <p>Başını salladı, "İmkânsız" diye mırıldandı. "Gidemeyiz."</p>

  <p>"Böyle cevap vereceğinizi tahmin etmiştim zaten. Bunu iyi düşünün Nur Hanım. Bence başka şansınız yok. Büyük şehir daima tehlikelidir."</p>

  <p>Nur bir kere daha garipseyerek adama baktı. Komiser üzgün ve endişeli, çehresi solgun görünüyordu. Kendilerinin iyiliği için didindiğinden hiç şüphesi yoktu. Sonra birden bugün olay yerinde hızır gibi bitiverdiğini anımsadı. Oysa korumaları kaldırılmıştı. O halde vaka yerinde komiserin ne işi vardı?</p>

  <p>Bunu sormalıydı ona. Ama güçlü önsezileri yine harekete geçmişti, bir kadın olarak kendisine gösterilen ilgiyi algılamamasına olanak yoktu. Komiser sert hatlı çehresine, katı davranışlarına rağmen zaman zaman açık vermiş, ilgisini kaçamak bakışlarından, fazla ilgilenmiyormuş gibi görünme çabasına rağmen duyduğu endişeyle belli etmişti.</p>

  <p>Nur bundan rahatsızdı, fakat şu an yardım isteyebileceği tek insan komiserdi. Bir an kararsız kaldı, acaba bu çaresizliğin verdiği bir yaklaşım mıydı? Korku ve ümitsiz bir bekleyiş içindeki yalnız bir kadının, yardım umma, sığınma duygusu muydu?</p>

  <p>Emin olamadı. Ama komiseri cesaretlendirecek en ufak bir hareketi ya da yaklaşımı olmamıştı şimdiye kadar. Daima mesafeli ve ölçülü davranmış, hatta hasta-hanedeki ilk günlerde ona kaba bile davranmıştı. O tarihlerde Nihat Bey sadece görevini yapmaya çalışan bir polisti. Ya sonraları? Birkaç kere kendisine nasıl bir dikkat ve beğeni ile baktığını fark etmişti. Gerçi her defasında hemen toparlanmış, açık vermemeye çalışmıştı genç adam ama Nur anlamıştı neler hissettiğini.</p>

  <p>İlk defa komisere bir kadın gözüyle, alıcı olarak baktı. Sonra da utandı.</p>

  <p>Aman Allahım, ben "neler yapıyorum, diye geçirdi aklından. Hafifçe kızardı da. Şu bakış bile bir hataydı; ya adam aklından geçenleri anlarsa, diye hayıflandı. Hem ayıptı bu yaptığı. İçinde bir eziklik hissetti, iki çocuk annesiydi ve kocasını hâlâ seviyordu. Tolga hayattayken aklından bu düşünceler nasıl geçebilirdi? Beyni hızla çalışıyordu, yalnızca savunma güdüsünün yarattığı mekanizmanın sonucu olmalıydı. Komiseri kendisini ve ailesini himaye eden bir insan olarak görüyordu.</p>

  <p>Kalbinin hızlı hızlı attığını fark etti neden sonra. O kaçamak nazarı bu kadar basite almamalıydı. Karşısındaki adama sıradan bir polis olarak değil, gerçek bir erkek olarak bakmıştı, bundan kuşkusu yoktu.</p>

  <p>Aslına bakılırsa yakışıklı bir adamdı komiser Nihat, üzün boylu, adaleli, güçlü fiziği olan biri. Hemen hemen Tolga ile aynı yaşlarda olmalıydı. Ama Tolga'nın soylu görünüşü, ince ve kibar yapısı yoktu onda. Belki mesleği gereği haşin ve kaba biri gibi görünüyordu. Aralarında eğitim ve terbiyenin verdiği farklar olmalıydı. Komiseri yeteri kadar tanımıyordu, fakat kocasının sahip olduğu espri yeteneği, anlayış, kadınlara yaklaşımındaki yumuşaklık asla onda mevcut olamazdı.</p>

  <p>Gayri ihtiyari bakışları Nihat'ın parmaklarına gitti. Bekâr mıydı acaba? Bugüne kadar hiç düşünmemişti bunu. Yüzüğü yoktu ama bir şey ifade etmezdi bu. Nedense çılgın bir düşünceye kapıldı, şüphelenmemesi ve aklına başka şeyler gelmemesi için sorusunu farklı bir şekilde sormaya kalkıştı.</p>

  <p>"Çektiğimiz acıları anlamanız çok zor Nihat Bey" dedi. Sonra aklından geçeni anlamak için sordu, "Çocuğunuz var mı?"</p>

  <p>"Ben evli değilim, hanımefendi."</p>

  <p>Demek bekârdı. Nur bozuntuya vermeden devam etti.</p>

  <p>"Çocuk sahibi değilseniz, çektiklerimi anlayamazsınız."</p>

  <p>"Haklı olabilirsiniz, herhalde bir ana baba bu duyguları daha iyi anlayabilir. Ama az önce Hakan'ın ve küçük Oya'nın ne zor günler yaşadığını gözlemledim. Bu onların ne denli ruhsal bir baskı altında olduklarının kanıtı. Oğlunuz çok sarsılmış ve olayın etkisinde kalmış. Oya daha küçük ve olanları tam olarak kavrayamıyor ama Hakan için çok endişeleniyorum."</p>

  <p>Nihat'ın endişesi çok samimi görünüyordu. Nur biraz da hayretle süzdü genç adamı. Bu ifade kesinlikle bir polise ait olamaz, ancak bu aileye olağandışı ilgi gösteren bir erkeğe has olabilirdi. Kendi babası bile geçen şu iki ay içinde, olayın tavsadığını ve kan davası iddiasının kuru gürültü olduğunu iddia etmişti. Yüreğinde bir eziklik hissetti. Hayatın bütün yükü, en ağır şekilde omuzlarına binmişti. Bakışlarını ağır ağır tekerlekli iskemlede oturan, kendileriyle hiç ilgilenmeyen kocasına çevirdi. İçinden kaderin kötü oyununa bir kere daha lanet okudu. Ah, Tolga sağlam ve bütün hayatiyetiyle ayakta olsaydı, bu hissettiklerinin hiçbirini yaşamıyor olacaktı. Neden sonra Nihat'ın söyledikleriyle dalgınlığından sıyrıldı.</p>

  <p>"Hanımefendi, lütfen, İstanbul'dan ayrılma fikrini bir daha düşünün. Şimdilik en sağlıklı çözüm, inanın o."</p>

  <p>Bu teklif gerçekleşmesi mümkün değil gibi geliyordu Nur'a. "Olamaz" diye mırıldandı.</p>

  <p>"Hemen karar vermeyin. Ama içinde bulunduğunuz şartları mümkün olduğunca salim bir kafa ile tekrar düşünün. Bu teşebbüsler tekrarlanacaktır. Ben her zaman size bu kadar yakın olamayabilirim. Allah korusun ama başka bir sefer neticeye ulaşabilirler."</p>

  <p>"Sahi" dedi Nur. "Artık korunmamızın kaldırıldığını biliyorum. Siz nasıl oldu da olay yerinde birden ortaya çıktınız? Ne arıyordunuz orada?"</p>

  <p>Nihat hemen cevap vermedi. Bir süre mahcup bir edayla gözlerini kaçırdı. Sonra, "İzinliyim" diye fısıldadı. "Senelik iznimi kullanıyorum."</p>

  <p>"İzninizi bizi koruyarak mı geçiriyorsunuz?"</p>

  <p>Nur'un sesi titrek ve biraz da gergin çıkmıştı. Ama sorusu manidardı.</p>

  <p>Nihat utanmış gibi, "Birinin gayrı resmi de olsa bu işi yapması lazım" diyebildi.</p>

  <p>"Fakat neden siz yapıyorsunuz bu işi? Sırf bizi korumak için mi?"</p>

  <p>Nur sorduğu sorunun saçmalığını geç idrak etti. Komiserin yapacağı herhangi bir açıklamanın kendisini daha da zor duruma düşüreceğini anlamış, fakat soru da ağzından çıkmıştı bir kere. Sizi seviyorum, sizden hoşlanıyorum filan gibi densiz bir laf ederse ne cevap vereceğini düşündü bir an.</p>

  <p>Sanki Nihat böyle bir soruyu bekliyormuş gibi politik bir yaklaşımla cevap verdi.</p>

  <p>"Hakan'ın veya Oya'nın başına bir hal gelmesini kesinlikle istemiyorum. Ben bir polisim, görevim gerektirirse, izindeyken de çalışabilirim" dedi.</p>

  <p>Yine de Nur bu cevabın altında yatan gerçek nedeni anlamıştı. Senin başına bir hal gelmesini istemiyorum, demek istemişti komiser ama bunu ustalıkla saklamayı başarmış ve çocukları bahane etmişti. Doğrusu usturuplu bir cevap verdiğini de kabul etmek lâzımdı. Kısa bir nefes aldı kadın.</p>

  <p>"Teşekkür ederiz, çok anlayışlısınız" diyebildi. "Ama bu sür git devam edemez. Bizim için daha fazla fedakârlık etmenizi sizden isteyemeyiz. Aslolan meselenin kökünden hallolmasıdır. Ağa denen o canavar yakalanmalı."</p>

  <p>"Haklısınız."</p>

  <p>Nihat kaçamak bir nazar attı Nur'a. Sonra, "Sizi korumamı istemiyor musunuz?" diye sordu.</p>

  <p>Genç kadın zorlandı. Ne söyleyeceğini kestiremedi. "Evet" derse Nihat'ın yersiz bir ümide kapılmasından endişeleniyordu, kabulü yanlış anlayabilir, cesaretlenebilirdi, "Hayır" derse de hayattaki tek desteğini kaybedecekti.</p>

  <p>Kararsızlık içinde bocaladı birden. Hemen cevap veremedi. Nihat'ın gözlerinin içine baktı yeniden. Genç adam yalvarırcasına "evet" demesini bekleyen bir hal içindeydi. Kelimeler boğazında düğümlendi genç kadının, sonra fazla düşünmeden konuştu.</p>

  <p>"Bu sizin tercihiniz komiser bey" dedi. "Nasıl isterseniz."</p>

  <p>Nur, adamın gözbebeklerinde oluşan umut kıvılcımını hayatının sonuna kadar unutamayacaktı...</p>

  <h2><a id="ncx1582"></a>2</h2>

  <p>Oya'nın ateşi yükselmişti; Nur çocuğun nerede ve nasıl üşüttüğünü anlayamamıştı. Apartmanın önünde kaza sürü verilerek işlenen o cinayetten sonra, kızcağız sokağa hava almaya bile çıkamaz olmuştu.</p>

  <p>Nur dereceye baktı; şimdilik 38'di, ama daha yükseleceğe benziyordu. Keşke telefon edip annemi çağır-saydım, diye düşündü. Evde çalışan yardımcıya rağmen hepsine birden yetişemiyordu. Hakan da şahit olduğu kazanın fena halde etkisindeydi ve hâlâ olayın şokundan tam kurtulamamıştı. Sık sık gözleri dalıp gidiyor, zaman zaman sebepsiz yere titriyordu çocukcağız. Buna rağmen ağzını açıp tek kelime sormuyordu annesine. Nur onu karşısına almış, olay hakkında kimseyle konuşmaması gerektiğini sıkı sıkı tembih etmiş ve özellikle polis amcası Nihat'ın böyle istediğini söylemişti. Hakan'ın küçük beyni, sokaktaki kaza ile babasının yaşadığı olaylar arasında bir bağıntı olduğunu tahmin edebiliyordu artık.</p>

  <p>O kazanın üzerinden üç gün geçmişti ve hayat devam ediyordu.</p>

  <p>Nur kızının odasından çıkarken Tolga'yı anımsadı, bu gece onda da bir tuhaflık vardı. Her zamanki gibi çoktan yatağına yatırılmıştı ama nedense hiç rahat değildi. Düşünde karabasanlar görüyor gibi, devamlı başını sağa sola çeviriyor, sık sık terliyordu. Nur sıkıntısının ne olduğunu anlayamamıştı. Acaba o bulanık beyin rüya görür müydü? Bunu hiç düşünmemişti şimdiye kadar.</p>

  <p>Yatak odasına girdi kocasının yattığı yatağa yaklaştı. İhtilaçlı dakikaları atlatmıştı galiba, sakin uyuyordu ama alnı yine ter içindeydi. Yastığın üzerindeki ince tülbentle kocasının alnında biriken terleri sildi. Tolga hissetmedi bile. Şimdi daha muntazam soluklar alıyor, derin bir uykuya dalmış görünüyordu. Elini alnına koydu, cildi buz gibi soğuktu.</p>

  <p>Ev halkı uykuya dalmıştı nihayet. Aslında başını biraz olsun dinleyebildiği, yalnız kaldığı saatler bunlardı. Genç kadın yorgunluktan; ölü gibiydi. Odadaki tek koltuğa çöktü. Ayaklarını önündeki pufa uzattı. Gazete bile okuyamıyordu.</p>

  <p>Daha şimdiden onun da uykusu gelmişti. Yarın Oya'nın ateşinin devam edeceğini sanıyordu. Annesine telefon edip yarın sabah erkenden gelmesini istese iyi olurdu. Hacer hem Oya'ya hem de Tolga'ya bakamazdı. Hakan'ı okula götürürken ikisini birden Hacer'e bırakmak istemiyordu.</p>

  <p>Yerinden kalkmaya üşendi.</p>

  <p>Evin önünde patlak veren olayın üzerinden dört gün geçmişti. Nur düşünceleri ile baş başa kalınca ister istemez o vakayı hatırladı. Cenazeye iştirak etmek, hiç olmazsa çiçek göndermek istemişti. Ona kalsa, olayı bütün çıplaklığı ile Nermin Hanımın eşine anlatmak, adama yardımcı olarak aydınlatmak, hadisenin basit bir kaza olmadığını açıklamak istiyordu. Belki adamcağız bir şeyler yapar, olayın üzerine gider, meselenin aydınlanmasına çalışırdı. Hiç belli olmazdı, el elden üstündür derlerdi, belki adamın poliste forslu tanıdıkları da olabilir, Ağa denen o canavarın üstüne rahatlıkla gidebilirdi. Fakat komiser Nihat kesinlikle yasaklamıştı bunu. Nasıl olsa vereceğim raporda polis gerçekleri öğrenecek demişti. Dolaylı da olsa sizin ortaya çıkmanız, Ağa ve adamlarını itham etmeniz, durumu daha da zora sokmaktan başka bir işe yaramaz, diye ısrar etmişti.</p>

  <p>O vesile ile Nihat'ı anımsadı. Aralarındaki son konuşma hafızasında canlandı. Ne zaman komiser aklına gelse, garip ve tutarsız düşüncelere kapılıyordu. Adamın kendisine tutkun olduğuna kesinlikle kanaat getirmişti artık. Komiser açısından çok şanssız bir durumdu bu. O gün kendisine az da olsa ümit verip vermediği hususunda müteredditti Nur.</p>

  <p>Keşke izinli olduğu süre içinde sürdürmeyi teklif ettiği koruma işini kesinlikle red etmiş olsaydı. Ama hayır diyememişti bir türlü. Bu yalnızlığı, çaresizliği ve duyduğu korkuyu ancak başına böyle bir dert gelen anlayabilirdi. Çevresinde onları himaye edecek, kolu kanadı altına alacak kimseleri yoktu. Babası yaşlıydı ve bu görevi üstlenemezdi. Ne kendisinin ne de kocasının ailesinde onlara yardım edecek başka biri de yoktu.</p>

  <p>Komiser Nihat'ın duyguları konusunda yanılmış olabilir miydi?</p>

  <p>Gecenin ağırlığı üzerine çökerken, hayır, diye mırıldandı içinden. O konuda yanılmıyordu. Fakat komiser son ziyaretinden sonra bir daha ortalarda görünmemişti. Yine de onun her sabah ve akşam okul dönüşü peşlerinde olduğuna emindi. Bu işi çok başarı ile yapıyordu. Nur her sokağa çıkışında pür dikkat onu etrafında görmeye gayret ediyor ama beceremiyordu. Zaman zaman hızla arkasını dönüyor, peşindekileri dikkatle inceliyor, ya da arkasından gelen arabalara bakıyordu. Ama hiç görememişti.</p>

  <p>Esnemeye başladı Nur. Uykusu gelmişti...</p>

  <p class="p1"><span class="t2">* * *</span></p>

  <p>Ertesi sabah erkenden annesi ile babası geldiler, uykuyu seven babası için o saatte sokağa çıkmak fedakârlıktı. Onları karşısında görünce hem sevindi hem şaşırdı Nur. Dün gece telefon etmeyi ihmâl etmiş, yorgun oturduğu koltukta uyuya kalmıştı. Yatağa gittiğinde ise vakit çok geç olmuş, o saatten sonra da onları telefon ederek telaşa vermek istememişti.</p>

  <p>Mürvet Hanım önceleri biraz kinayeli konuşmuş, hiç aramadığı için kızına sitem etmişti. Nur oralı olmadı, asıl sık sık araması gereken onlardı; kızının içinde bulunduğu şartları biliyorlardı. Babası oldu olası biraz vurdumduymaz tabiatta biriydi, ama annesine şaşıyordu, onun daha ilgili, bu kritik günlerde kendisine biraz daha yakın ve anlayışlı davranacağını beklemişti hep. İnsanlar -ana baba bile olsa- iyi gün dostuydular. Tolga'nın sağlıklı olduğu günlerde evden çıkmazlardı. Her vesileyle ararlar, özellikle geceleri sokağa çıktıklarında hiç gocunmadan çocuklara bakmaya gelirlerdi. Tolga onları öz ana-babası gibi severdi. Belki kendi ebeveynini çok küçük yaşlarında kaybetmesinin rolü vardı bunda. O günlerde annesi de damadına çok düşkündü, her gelişinde Tolga'nın sevdiği yemekleri yapar, yakınlık gösterirdi. Ama şimdi çok şey değişmişti. Mürvet Hanım genç adama umacı gibi bakıyor, yanına gitmekten bile imtina ediyordu.</p>

  <p>Nur, annesinin sitemlerini sessizce dinledi, karşılık da vermedi. Neyse ki Oya'nın hasta olduğunu gören Mürvet Hanım kinayeleri kısa kesmişti. Küçük kızın ateşi devam ediyordu. Öksürmeye ve burnu akmaya başlamıştı.</p>

  <p>Kahvaltıya oturduklarında Burhan Beyin dikkatini Hakan'daki durgunluk çekti. Torunu alışılmışın dışında sessiz ve hareketsizdi. Her zaman onları görünce sergilediği haşarılık ve canlılığı yoktu. Yaşlı adam bir ara kızına dönerek, "Nesi var bunun?" diye sordu. "Yoksa o da mı hastalanıyor? Suratından düşen bin parça, ne oldu?"</p>

  <p>Nur oğlunun yüzüne kaçamak bir bakış attı. Çocuk, yaşına rağmen, evin önünde yaşadığı olaydan sonra bir türlü normale dönemiyor, gün geçtikçe kabuğuna çekiliyordu. Nur ruh sağlığı yönünden bunun hiç de iyi olmadığının bilincindeydi. Ama oğluna sıkı sıkıya tembih etmişti. Olayı en yakınlarına bile açıklamayacaktı.</p>

  <p>Nur babasının sorusunu geçiştirdi, bir şeyi yok, dedi. Burhan Bey de fazla üstelemedi zaten. Ya annesi ile tartıştığını ya da babasına üzüldüğünü düşündü. Ne de olsa çok küçük sayılırdı, yıpratıcı bir ortamda yaşıyordu ve bazı bazı bu tür durumlara düşmesi normal sayılırdı. O erkek çocuğuydu ve sağlıklı bir babaya ihtiyaç duyardı. Yaşlı adam yine de gözlemine üzüldü, bir ara-yalnızken kızıyla bu konuyu görüşmeye karar verdi.</p>

  <p>Kahvaltı devam ederken Mürvet Hanım birden, "Ayol sabahleyin buraya gelirken sizin şu komiser Nihat Beyi gördük" dedi. "Polisin koruması kalkmamış mıydı?"</p>

  <p>Nur elinde olmadan kızarıverdi birden. Sanki suçluymuş gibi. O zamana kadar çok az konuşan Hakan hemen, "Nerede?" diye sordu.</p>

  <p>"Aşağıda. Evin karşı kaldırımında, özel bir arabanın içinde."</p>

  <p>Çocuk birden sofradan fırlamış komiseri yukarıdan görmek için pencereye doğru koşmuştu. Nur kendini toparlamaya çalıştı. Nihat'ın senelik izninde de kendilerini korumaya devam ettiğini onlara söylememeye kararlıydı.</p>

  <p>"Benzetmiş olmayasınız" dedi.</p>

  <p>"Hiç yanılır mıyım ayol? Kaç defa gördüm adamı, birlikte kahvaltı ettik Sapanca'da. Oydu.</p>

  <p>Saçı sakalı uzamış, arabanın içinde oturuyordu."</p>

  <p>"Selamlaştınız mı?"</p>

  <p>"Hayır. Baktım suratına ama o sanki bizi görmezliğe geldi. Ben de üstelemedim. Anlarsın ya, görev gereği sizin için orada beklediğinin anlaşılmasını istemez diye.</p>

  <p>Nur'un içini tatlı bir heyecan kapladı. Rahatlık, bir ferahlık duydu. Emniyette olduğunu hissetmek içine güven vermişti. O aşağıda olduğu sürece kendilerine hiçbir kötülük gelmeyeceğini biliyordu. Hatta çocuksu bir sevince kapılmıştı. O an yaşadığı rahatlığı, aylardır duymadığını hissetti. Bu insanoğlu için çok önemli bir duyguydu ve normal zamanlarda asla anlamadığımız bir his. üzün zamandır yüreğinde çöreklenen korku sanki birden kaybolmuştu. Artık geceleri daha rahat uyuyabileceğini duyumsuyordu. Nihat başarılı bir polisti, gündüz sokağa çıktığında onu göremiyor fakat etrafındaki varlığını sezinliyordu, anlaşılan geceleri de bir arabanın içinde onları koruyordu.</p>

  <p>Boşalan çay fincanlarına yeniden çay koyarken bu temponun daha ne kadar devam edeceğini düşündü. Nihat sarf ettiği insanüstü efora ne kadar dayanabilirdi? Ne zaman uyuyordu acaba? Onun da her normal insan gibi istirahat etmesi, dinlenmesi gerekirdi. Günün yirmi dört saati bunu yapması olanaksızdı. Belki yalnız geceleri nöbet tutuyordur, diye geçirdi aklından. Ama evin önündeki olay gündüz dört sularında olmuştu ve Nihat görev başındaydı.</p>

  <p>Aklından geçenleri annesi babası anlayacakmış gibi kızardı birden. Onlara durumu nasıl açıklayabilirdi? Adamın kendisine âşık olduğunu söyleyemezdi ya!</p>

  <p>Tam o sırada Hakan geri döndü. "Ben kimseyi göremedim" dedi. "Nihat amca orada yok," dedi.</p>

  <p>"Aaa, olmaz olur mu ayol? Gözlerimle gördüm dedim size" diye itiraz etti Mürvet Hanım. Çocuk sesini çıkarmadı, Nur da. Ama komiserin orada olduğuna emindi...</p>

  <p class="p1"><span class="t2">* * *</span></p>

  <p>Hakan'ı okula bırakmak için giyinmek üzere odasına gittiğinde Nur ilk defa sırtına yeni ve şık giysiler geçirdiğini neden sonra fark etti. Bunu galiba bilinçaltı bir şekilde yapmıştı. Temmuz olayından beri kendine hiç dikkat etmiyor, ne giyim kuşamına ilgi gösteriyor ne de makyaj yapıyordu.</p>

  <p>İrkildiğinde tuvalet aynasının karşısındaydı. Yüzüne hafif pudra sürmüş ve elindeki rujla aynanın karşısında kalakalmıştı.</p>

  <p>Bir ruja bir de aynadaki aksine baktı. Önce içini bir utanç hissi kapladı. Kocası o haldeyken makyaj yaparak sokağa çıkması ihanet gibi gelmişti. Çok saçma, diye mırıldandı içinden sonra.</p>

  <p>Alt tarafı kocası ölmemişti. Ölen insanın arkasından bile belirli bir süre matem tutulurdu. Makyaj yapmanın ruj sürmenin ne kötülüğü vardı? Hayat devam ediyordu. Ayrıca bugün sadece oğlunu mektebe götürmeyecek, bankaya giderek para çekecekti. İnsan içine çıkacak genç bir kadın için makyaj yapmak kadar doğal ne olabilirdi?</p>

  <p>Ama kararsızlığı devam etti. Ruju bir süre dudaklarına götüremedi.</p>

  <p>Bu sabah neden makyaj yapmak gereğini duymuştu acaba? Sırf bankaya uğrayacağı için mi? O olaydan sonra bankaya bir iki kere daha gitmiş ama makyaj yapmamıştı.</p>

  <p>Hayır, bunun bankaya gidişimle ilgisi yok, diye mırıldandı içinden. Canı öyle istemişti. Bu sabah içinde kıpırdanan bir şeyler vardı. Belki güvence altında olduğunu hissetmenin verdiği rahatlıktan kaynaklanıyordu. Belki de değil.</p>

  <p>Uzun zamandır ilk defa kadınlığını anımsamıştı. Şimdi o da her kadın gibi bakımlı, dikkat çekici olmak istiyordu ve bunu garipsenecek hiçbir yanı yoktu.</p>

  <p>Ruju dudaklarına götürdü. Ama yine süremedi. O zamana kadar daima kocası için güzel görünmek istemiş, tüm kadınlık ve dişiliğini ona sergilemişti. Peki şimdi bu makyajı kime yapıyordu. Aynaya baktı ve kendime, dedi.</p>

  <p>Güzel görünmek arzusu bir kadının kendisine olan saygısından kaynaklanırdı. Bir kadın her şeyden önce kendisi için süslenmeliydi.</p>

  <p>Gerçekten öyle miydi? Ruhunda garip titreşimler oluyordu.</p>

  <p>Kendi kendini aldatma, dedi sonra fısıltıyla. Bu makyajı onun için yapıyorsun... Bunca yıl sonra başka bir erkek tarafından sevildiğini anlamak seni şaşırttı, dengeni bozdu. Gerçeği saklama; bu durum hoşuna da gitti. Ruhunun karanlıklarından garip titreşimler alıyorsun ve bundan haz duyuyorsun. Görünmese bile az sonra sokağa çıktığında onun peşinde olacağını biliyorsun. Boşuna kendini aldatmaya çalışma..</p>

  <p>"Anne, hazır mısın? Geç kalıyoruz!" diye seslenen oğlunun sesini duymasa vicdani muhasebesine devam edecekti Nur.</p>

  <p>Sonra ani bir hareketle ruju dudağına sürdü. Aynada son bir kere kendisine baktı. Aslında yeterince makyaj da yapmamıştı, ama aynaya akseden görüntüsünü tanımakta zorlandı. Bu görüntü kendisinin miydi?</p>

  <p>Birden eski Nur gibi hissetti kendini. O canlı, hareketli ve güzel kadın olarak..</p>

  <p>Odadan çıktığında herkesteki şaşkınlığı fark etmemesi olanaksızdı. Hacer bile onu ilk defa makyajlı görüyordu. Hayran hayran yüzüne bakarken, "Abla ne kadar güzel olmuşsun!" diye mırıldandı.</p>

  <p>Annesi bıyık altından gülümsedi ama bir yorum yapmadı. Babası çoktan salona geçmiş gazeteleri okumaya başlamıştı bile. Hakan elini tutmuş çekiştiriyordu. Nur hâlâ bir suçlu gibi hissediyordu kendini. Sokak kapısından çıkarlarken, "Gecikirsem merak etmeyin, bankaya uğrayacağım" dedi...</p>

  <p class="p1"><span class="t2">* * *</span></p>

  <p>Sokağa çıkar çıkmaz ana oğul ikisi de karşı kaldırımdaki arabalara bakarak komiser Nihat'ı aradılar, ama göremediler. Parkeden arabaların içleri boştu.</p>

  <p>Hakan, "Anneannem yanılmış, birini Nihat Amcaya benzetmiş olmalı. Burada olsa onu görürdük" dedi.</p>

  <p>Genç kadının içinde de belli belirsiz bir burukluk belirmişti. Nedense sokağa çıkınca komiseri kendilerini beklerken bulacağını sanmıştı. İlgilenmezmiş gibi davranmaya çalışarak, "Olabilir" dedi, lâfı uzatmadı.</p>

  <p>Yine de komiserin devamlı kapının önünde beklemeyeceğini tahmin ediyordu. Öyle olsa etrafın fazla dikkatini çekerdi, Nihat deneyimli bir polis olarak böyle hata yapmazdı. Yola devam ettiler. Oğlan mektebe gelinceye kadar bir daha konuşmadı. Tam okulun bahçesine girecekleri sırada birden annesine dönerek, "Anne, Nihat Amca bizi koruyacak, değil mi?" diye sordu.</p>

  <p>Nur irkilerek oğluna baktı. Küçük beyni demek hâlâ o hadiseyle doluydu.</p>

  <p>"Tabii oğlum, o bizi korur" dedi. "unutma o polis."</p>

  <p>"Evet, biliyorum. Hem de sıkı polis."</p>

  <p>Nur gülümsemeye çalıştı. "Sıkı polis mi dedin?"</p>

  <p>"Evet. Televizyonda seyrettiğimiz polisler gibi." Çocuk aklı, komiseri gözünde büyütüyor olmalıydı.</p>

  <p>"Herhalde. Öyle olmalı" dedi Nur.</p>

  <p>Hakan hâlâ annesinin elini bırakmamıştı.</p>

  <p>"Anne, o da babam gibi kahraman mı?" diye sordu. Nur biraz üzüntü duyarak oğluna baktı. "Ne demek istiyorsun?"</p>

  <p>"Babam o katili nasıl öldürdüyse, Nihat Amca da öteki kötü adamları bize zarar vermeden öldürür mü?"</p>

  <p>Nur endişelenmeye başladı. Oğlanın gayet sâfiyane sorduğu bu sual iç dünyasının ne kadar karmaşık ve sıkıntılı olduğunu gösteriyordu. Böyle devam ederse çocuğun psikolojik bunalıma düşeceği kesindi. Soruyu yöneltirken avuçları içindeki minnacık eli titriyordu.</p>

  <p>Nur eğildi ve onu yanaklarından öptü. "Endişelenme" dedi. "Her sıkıştığımız an Nihat Amca yanımızda olacaktır."</p>

  <p>Hakan bu onayı aldıktan sonra rahatlamış gibi başını salladı. Nihat Amcanın onları koruyacağını aklı kesiyordu.</p>

  <p>"Hadi" dedi Nur. " Şimdi doğru sınıfına koş."</p>

  <p>Çocuk merdivenlere doğru hızla koş tu ve camlı bölümden geçerek gözden kayboldu. Nur bir süre daha yerinde öylece kaldı. Genç kadın düşüncelere dalmıştı. Oğlanın durumundan ciddi ciddi endişeleniyordu artık. Bu duruma bir şekilde son verilmesi gerekiyordu. Oya için ruhsal bir endişe yoktu, küçük kız henüz neler olduğunu pek idrak edemiyordu, ama Hakan, hele son olaydan sonra ciddi sıkıntılar içindeydi. Hatta bir psikoloğa gösterme gereği bile olabilirdi.</p>

  <p>Omuzları düştü, içini bir karamsarlık kapladı. Bu mücadeleyi yürütemeyeceğini, yakında pes etmek zorunda kalacağını hissediyordu. Asıl felaket o zaman başlayacaktı. Ne yapabilirdi? Sakat bir koca, ruh sağlığı bozulmaya başlayan küçük bir çocuk ve tutunacak tek dalı kalmayan çaresiz bir kadın..</p>

  <p>Yine ağlama krizine tutulacağını sandı. Hızla yürümeye başladı. Hem yürüyor, hem de derin derin soluklar alıyordu. Kendini toparlamalıydı. Dimdik ve güçlü olmalıydı. Başka çaresi yoktu..</p>

  <p>Ayakta kalması, kocasına ve çocuklarına bakabilmesi ve hepsinden önemlisi yaşamaları için desteğe ihtiyaçları vardı. Parasal sorunlar da başlayacaktı yakında. Hazır paraya dağlar dayanmazdı. Hiç durmadan bankadan para çekiyordu. Onları bir zaman daha idare edecek gerekli nakite sahiptiler, ama sonra ne olacaktı? Parayı çok dikkatli kullanmak zorundaydı. Bankaya doğru ilerlerken aklı ileriye dönük bir yığın problemle haşır neşirdi.</p>

  <p>Neden sonra yine Nihat'ı anımsadı. Acaba peşinde miydi? Öyleyse niye yanına gelmiyordu? Ağa'nın adamlarının bu kadar kısa bir aradan sonra yine saldırıya geçeceklerine pek ihtimal vermiyordu. Biraz daha beklerler, kaza süsü verdikleri olayın yatışmasını beklerlerdi.</p>

  <p>Belki Nihat da aynı şeyi düşünmüş ve o yüzden peşinden gelmemişti. Ama bu fikir tutarsız gibi geldi Nur'a. Öyle olsa geceleri niye nöbet tutuyordu sokakta? Demek onun da endişelendiği bir şeyler vardı.</p>

  <p>Nur bankaya girdi. İçerisi pek kalabalık değildi. Genellikle personeli tanırdı. Güler yüzlü kızlardan biri onu selamladı. Genç kadın banka cüzdanını çantasından çıkarırken ne kadar çekmek istediğini söyledi. Memure işlemlere başlarken Nur da tekrar etrafına bakındı.</p>

  <p>Artık Nihat'ı göremeyeceğine emindi. Esnaf kılıklı şişman bir adam az ilerde yapacağı havale için memurlardan biriyle tartışıyordu. Nur ilgilenmedi. Bankonun solunda yaşlı ve gözlüklü bir kadın kısık sesle bir şeyler anlatıyordu başka bir memura. Banka müdürü, camla ayrılmış bölümde bulunan ince tül perde gerilmiş, odasında iki müşterisi ile sohbet edip kahve içiyordu.</p>

  <p>Her şey normal ve sıradandı. Ve sabah vakti banka tenha sayılırdı. Nur hiçbir fevkalâdelik sezinlemedi. Önsezisi de ona az sonra önemli bir şeyler olacağını haber vermiyordu.</p>

  <p>Dalgın bakışlarla memurenin işini tamamlamasını beklemeye başladı. Kız işini çabuk bitirmişti. Paraları alıp saydıktan sonra tam çantasına yerleştireceği sırada biri dürtmüş gibi başını çevirip arkaya baktı. Ense köküne, açılan kapıdan, dışarının soğuğu dolarak cildini yalamıştı sanki. Ya da içinde ilk tehlike sinyalleri çalmaya başlamıştı..</p>

  <p>Başını çevirdiğinde banka kapısının kapalı olduğunu ve içeriye kimsenin girmediğini gördü. Ama ense kökünde hissettiği serinlik devam ediyordu.</p>

  <p>Nur telâşa kapılır gibi oldu. Bâtıl inançları yoktu. İşin aslına bakılırsa önseziye filan da inanmazdı, tâ ki şu temmuz olayına kadar. Fakat o tarihten sonra sanki karşılaşacağı tehlikeyi önceden sezdiğine inanmaya başlamıştı. Bir dürtü, bir sıkıntı veya şimdi duyumsadığı gibi bir serinlik hissediyordu hep bedeninde. Ruhunun duyumsadığı uyarılar bir şekilde bedenini etkiliyordu.</p>

  <p>Ürkerek etrafına bakındı tekrar. Müdürün odasından neşeli konuşmalar aksediyordu kısık kısık. Esnaf kılıklı adam hâlâ itirazlarını sürdürüyordu. Gözlüklü kadın ise banka memuruna teşekkür etmekle meşguldü. Yani her şey normal görünüyordu.</p>

  <p>Nur bakışlarını üniformalı korumaya çevirdi. Adam kendisine ayrılan ufak masada sabah çayını içmekle meşguldü ve gayet sakindi..</p>

  <p>Belki bu sefer ben yanılıyorum, diye düşündü Nur. Az önce oğluyla yaptığı konuşma onu etkilemiş olmalıydı. Hakan kadar benim de bir psikoloğa görünmem lâzım, diye aklından geçirdi.</p>

  <p>Bunlar güçlü bir beynin, sağlıklı bir ruhun tezahürleri değildi. Basit bir ürpermeden ne sonuçlar çıkarmaya başlamıştı..</p>

  <p>Fakat içinde filizlenen korkuyu da yenemedi. Kendi kendine yaptığı telkinlere rağmen titreme gittikçe yoğunlaşmaya başlamıştı. Ö<span class="t3">n</span>ce ensesinde hissettiği o serinlik şimdi tüm bedenine yayılmaya başlamıştı.</p>

  <p>Beklenmedik bir şeyler olacağını sezinliyordu. Tıpkı dört gün önce tam Nermin Hanımın arabasından çıkacakları sırada olduğu gibi. Hayır yanılmıyorum, diye inledi. Şimdi bakışlarını bankanın içinden alıp sokağa çevirdi. Dışarda olağan dışı bir şeyler göreceğini sanıyordu.</p>

  <p>Oysa hiçbir fevkalâdelik gözüne çarpmadı. Kaldırımda işine gücüne giden bir yığın insan vardı ve hiç biri başını çevirip bankanın içine bakmıyordu bile.</p>

  <p>Başı döner gibi oldu Nur'un. Hatta bir ara bir yere oturmak istedi. Rengi kül gibi beyazlaşmıştı. Onun muamelesini yapan memure durumunu anlamış gibi, "Hanımefendi, iyi misiniz?" diye sordu.</p>

  <p>Utandı Nur. Ne söyleyebilir, endişesini nasıl açıklayabilirdi?</p>

  <p>"İyiyim, teşekkür edebilirim" diyebildi sadece.</p>

  <p>Halbuki hiç de iyi değildi ve müthiş korkuyordu. Boğazı kurumuştu, nefes almakta zorlanıyordu, bankanın içinin sıcak havası soluğunu kesecekti. Bir an evvel çıkmalıyım buradan, diye düşündü. Hemen eve dönmeliydi. Belki beklediği felaket şu an evdeydi..</p>

  <p>Tabii ya, diye mırıldandı içinden. Bunu hiç akletmemişti.. Kin, nefret ve kan davasının asıl odağı Tolga'ydı. Ağa denen iblisin hedefi zavallı kocasıydı. Gözü dönmüş o adamlar evin kapısına dayanmış olamazlar mıydı?</p>

  <p>İkinci bir katliam!.. Benzin istasyonundakilerin bir tekrarı..</p>

  <p>Kocası, küçük kızı, anası, babası ve Hacer. Bir an onları kanlar içinde, evin çeşitli yerlerinde, kurşun yaralarıyla delik deşik edilmiş vücutlarıyla yerlere serilmiş olarak tahayyül etti. Nevri döndü, buna dayanamazdı..</p>

  <p>Kendini bankadan dışarıya attı. Hemen çantasından cep telefonunu çıkararak evin aradı. Zil çalıyordu, ama nedense telefon açılmamıştı..</p>

  <p>Gözlen irileşti Nur'un. Midesine artık alıştığı o kramplar girmeye başladı. Hacer'in çoktan telefonu açması gerekirdi, ya da annesinin..</p>

  <p>Tam korku paniğe dönmek üzereyken telefon açıldı. Babası açmıştı.</p>

  <p>Nur kekeleyerek, "Nasılsınız baba?" diye sordu. Daha evden çıkalı yarım saat bile olmamıştı. Bu arayışı garipseyen yaşlı adam mukabil bir soru ile cevap verdi.</p>

  <p>"Hayrola kızım niye arıyorsun, bir aksilik mi var?"</p>

  <p>Babasının sesi gayet normaldi. Nur evde her şeyin yolunda olduğunu anlamıştı. "Hiç" dedi. "Merak ettim de."</p>

  <p>"Fesuphanallah kızım! Yahu evden çıkalı daha yarım saat olmadı, neyi merak ediyorsun ki?"</p>

  <p>"Şey..." diye kekeledi Nur. Söyleyecek bir şey bulamamıştı aslında. "Oya'yı" diyebildi. "Hâlâ ateşi var mı?"</p>

  <p>"Vardır her halde. Merak etme, annen ona bakıyor, kız da uykuda zaten."</p>

  <p>"Başka bir şey yok, değil mi baba?"</p>

  <p>Burhan Bey saf saf sordu, "Ne gibi?"</p>

  <p>"Ne bileyim?" dedi Nur. "Gelen giden filan?"</p>

  <p>Yaşlı adam okuduğu gazetenin yarım kalmasından duyduğu sıkıntı ile "Hadi Nur, uzatma. Ne gelen var ne giden. Sen bir an evvel eve dönmeye bak. Oya uyanınca mızmızlanıp seni arayabilir."</p>

  <p>"Tamam baba" diyen Nur telefonu kapattı.</p>

  <p>Rahatlamıştı biraz. Vesvese, vehim, anlamsız bir ürküntüydü onunki. Yanılmıştı bu kez. Boş yere tatsız bir korkuya kapılmış, olamayacak hayaller yaratmıştı beyninde.</p>

  <p>Soluklandı, yüreğinin çarpıntısının geçmesini bekledi. Rahatlaması lazımdı, ama hâlâ rahatlayamamıştı. Bankadan çıktı. Hava açık ve pırıl pırıl olmasına rağmen dondurucu bir ayaz vardı. Mevsim normaline göre çok soğuktu. Paltosunun yakasını kaldırdı, caddede ilerlemeye başladı.</p>

  <p>Aslına bakılırsa yapacağı bir yığın iş vardı. Artık her şey onun üstüne kalmıştı. Elektrik, su, doğalgaz, telefon faturalarını ödemeli, ev için alışveriş yapmalıydı. Eskiden bunların çoğunu Tolga yapardı. Arabayı çıkarmadığına pişman oldu. Alışverişi daha ziyade Migros'tan yapardı.</p>

  <p>Kısa bir an tereddüt etti. Canı hiçbir şey yapmak istemiyordu. Sebebi belki hâlâ içinden atamadığı korkuydu. Eve dönmeye karar verdi. İşte koyu renk gözlüklü adamı da o sırada fark etti...</p>

  <p>Adı Musa'ydı. Aslen Hataylı olduğu söylenirdi. Daha dört yaşındayken Ağa'nın hizmetinde olan babası, Ağa'nın hasımları tarafından Mardin'de öldürülmüştü. O tarihten itibaren Talât Alkan tarafından büyütülmüştü. Ağa'yı kendi öz babası gibi severdi.</p>

  <p>Otuz yaşlarında, kara kuru, zayıf ve çelimsiz bir tipti. Silah kullanmakta çok mahirdi. Çok gaddar ve acımasız biri olarak tanınırdı. Genç yaşına rağmen iki kere hapse girip çıkmıştı. Bir keresinde, daha çocuk denecek yaşta, Mardin'in merkezindeki Ulu Camii'nin arkasında yer alan Kayseriye Bedesteninde, şehrin emniyet müdürüne silah çekmişti. Mardin'de gözü karalığı ve cesareti ile ün yapmıştı. 1990'da Ağa onu İstanbul'a yanına aldırmıştı. Ona Arap Musa da derlerdi.</p>

  <p>O sabah Teşvikiye Camiinin avlu içindeki tuvaletinin önünde duruyordu.</p>

  <p>Yanındaki Çakal Tahir'e, "Hangi karı, şu siyah mantolu mu?" diye sordu.</p>

  <p>Çakal, "Hayır, Ağam" dedi. "Onun önündeki.., Keklik gibi seken taze. Nah, bu. Çizmeli olan."</p>

  <p>"Anladım" dedi Musa.</p>

  <p>Alkan ailesinde üç kişiye Ağa derlerdi. Baba Talât'a, ölen oğlu Hasan'a ve bir de Musa'ya. Talât büyük ağaydı. Hasan ile Musa ise küçük ağalardı. Ne var ki, Talât'ın öz oğlu Hasan artık yoktu ve küçük ağa olarak yalnızca Musa kalmıştı.</p>

  <p>Aralarındaki büyük yaş farkına ve aileye bunca yıllık hizmetine rağmen Çakal saygıyla sordu, "Ne yapmamızı emredersiniz Ağam?"</p>

  <p>"Yürüyün karının peşinden gideceğiz."</p>

  <p>"Emrin başım üstüne Ağam."</p>

  <p>Arkalarında duran Ayı Abdül hiç sesini çıkarmadan peşlerine takıldı.</p>

  <p>Kendilerine Yazıcı ailesini yok etme görevi verilen Çakal Tahir ve Ayı Abdül iki girişime rağmen başarılı olamamışlardı. Hele yanlışlıkla başka bir kadınla çocuğunu öldürmeleri Talât Ağayı çileden çıkarmış ve bu kez oğlunun intikamını, kendi öz oğlu kadar sevdiği ve ondan ayırmadığı Musa'ya havale etmişti.</p>

  <p>Bu aile son ferdine kadar dünyadan silinmeliydi. Musa, Mardin'in yakıcı güneşinden kalma bir alışkanlıkla yaz kış kara güneş gözlükleri kullanırdı. Gözlüğünü hafifçe burnunun üzerine bastırdı.</p>

  <p>"Bu defa acele etmenizi istemiyorum" diye mırıldandı. "Şıvıy şıvıy."</p>

  <p>Bunun mahalli dilde "yavaş yavaş" anlamına geldiğini Çakal'la Ayı biliyorlardı.</p>

  <p>Caminin bahçesinden çıktılar ve karşı kaldırımdaki kadını takibe aldılar. Hiç acele etmiyorlardı.</p>

  <p>Nur'un birden bankaya girdiğini de gördüler. Fakat kadın biraz tedirgin olmalıydı. İkide bir dönüp arkasına ya da etrafına bakınıp duruyordu.</p>

  <p>"Ne aranıyor bu avrat?" diye dişlerinin arasından mırıldandı Musa.</p>

  <p>Çakal, "Ağam, anam avradım olsun bu karı tekin değildir, göz boyar, her kılığa girer" diye söylendi. Son öldürme teşebbüslerindeki başarısızlıklarına aklınca bir kulp takmaya çalışıyordu. " İblisin tekidir, geçen sefer arabadan o masum kadının kılığında çıktı ağam...</p>

  <p>Yoksa bunca yıllık Tahir, öyle bir hata yapar mıydı?"</p>

  <p>"Kes sesini Çakal, konuşma artık. Olan oldu. Ama Talât Ağa çok kızdı, küplere bindi. Onu zor yatıştırdım."</p>

  <p>"Bilirim ağam, hiç bilmez olur muyum? Talât Ağamız sayende yatıştı." Musa kasılarak sustu. Gözünü bankanın kapısına dikmişti.</p>

  <p>Ayı Abdül arkadan lafa karıştı. "Ağam banka tenha. İçerde iki üç kişi var. Basalım mı? Karıyı bir çırpıda temizleriz."</p>

  <p>"Hayır" dedi Musa. "Orada olmaz."</p>

  <p>"Peki planın nedir ağam?"</p>

  <p>"Bekleyeceğiz."</p>

  <p>Abdül neyi bekleyeceklerini anlamamıştı, fakat sesini de çıkarmadı. O karar verecek adam değildi, sadece alınan kararları uygulardı..</p>

  <p>Nur peşindeki kara gözlüklü adamdan huylanmıştı. Sanki devamlı kendisini kolluyor gibi bir hali vardı. Aklına ilk gelen şey, sabaha kadar uyanık olan komiserin peşine bir arkadaşını taktığı düşüncesi oldu. Öyle ya, Nihat yirmi dört saat koruma görevini yerine getiremezdi, mutlaka bir yardımcıya ihtiyacı olacaktı. Belki gündüzleri o uyurken tanımadığı biri onları koruyordu. Hem de gayri resmi olarak..</p>

  <p>Ama bu düşünce pek sıcak gelmedi Nur'a. Polis tarafından himayeleri resmen kaldırılmıştı, o zaman bir saldırı olsa, peşindeki adamın selâhiyeti olmayacaktı. Ayrıca içinde devam eden huzursuzluğu nasıl açıklayacaktı? Şimdiye kadar hiç yanılmamıştı ve kahredici rahatsızlığı hâlâ devam ediyordu.</p>

  <p>Yanılmıyordu, bu gözlüklü adam peşindeydi. Son bir kere daha adama belli etmemeye çalışarak vitrinlerin parlak yüzeyine akseden görüntüden adamı inceledi. O durunca adam da durmuştu.</p>

  <p>Acaba peşine takılmış çapkının teki olabilir miydi? İstanbul sokakları bu tip işi gücü olmayan serserilerle doluydu. Bugün şık giyinmiş, makyaj yapmıştı. Dikkat çekiciydi. Bir süre vitrinin önünde oyalandı. Kuyumcuydu ve teşhir edilen mallar her kadının ilgisini çekebilirdi.</p>

  <p>Adam şimdi biraz daha yaklaşmıştı. Onu daha iyi görebiliyordu vitrindeki aksinden. Bir defa polis olmadığı kesindi. Yemin edebilirdi. Deve tüyü renginde bol ve uzun bir palto vardı sırtında. Pahalı bir kaşmir. Bir polisin maaşı ile asla alamayacağı kadar pahalı. Soğuğa rağmen ipek gömleğinin üst düğmeleri açıktı ve boynunda altın bir kolye görünüyordu..</p>

  <p>Nur erkeklerin bu tür ziynet eşyası takmalarından nefret ederdi. Tam kıro işi...</p>

  <p>İstanbul'da yaşayan köy kökenli, zengin bir rantiye olduğunu düşündü. Yürüyüşü bile medeni değildi. Kollarını sallayışı, adımlarını ayrık ayrık atışı, gücünü salt zorbalığından alan bir nefse güven vardı üzerinde..</p>

  <p>Eğitimsiz, pahalı giysilerine rağmen, şehir hayatına uyum sağlayamamış biri..</p>

  <p>Gözlemleri Nur'u daha da rahatsız etti.</p>

  <p>Peşindeki şu canavar Ağa'nın adamı olabilirdi. Mutlaka öyleydi, zaten içimdeki huzursuzluk da ondan, diye düşündü. Korkuları yoğunlaşırken kararsızlığı da arttı. Ne yapacağım şimdi, diye bocaladı.</p>

  <p>Hemen bir taksiye atlayıp eve mi dönmeliydi yoksa sakin olmaya çalışıp evinin ihtiyaçlarını temin mi etmeliydi?</p>

  <p>Hemen karar veremedi, paniğe kapılmamalı, korkmadan, sağduyu ile sonuca varmalıydı. Artık korkunun ecele faydası olmadığını biliyordu; aklından geçenler doğru ve peşindeki adam onu öldürmek niyetinde olsaydı, şimdiye kadar çoktan sırtına veya kafasına bir kurşun yemiş olurdu. Adamların gözü karaydı; yer, zaman demeden harekete geçebilirlerdi. Nur'un isyan edeceği geldi, hayat bu tempo ile sürüp gidemezdi. Her an öldürülme korkusu ile yaşayamazdı zaten...</p>

  <p>Yine de vitrinin önünde fazla oyalandığını hissetti. Yoluna devam etmeliydi. Kara gözlüklü adam belli etmemeye çalışarak önünde durduğu kuyumcudan beş altı metre ileriye yürümüştü. Kendisinin de aynı istikamette yoluna devam edeceğini düşünmüş olmalıydı. Maçka yönüne doğru..</p>

  <p>Fakat Nur ani bir kararla dönerek Nişantaşı istikametine yöneldi. Her şeye rağmen kesin olarak emin de değildi, belki kara gözlüklü kıro, sadece aylak aylak caddelerde dolaşan, kadın tavlamaya çalışan serserinin teki olabilirdi. Tahminleri, korkuyla yoğrulan ve artık makul düşünemeyen beyninin bir oyunu da olabilirdi.</p>

  <p>Arkasına bakmamaya çalıştı genç kadın. Ama çok merak ediyordu. Acaba o herif dönüp peşinden geliyor muydu? Dönüp bakarsa takip edildiğini anladığını hissettirmiş olacaktı.</p>

  <p>Rahatlayamamıştı. En iyisi kaldırım değiştireyim, dedi. Caddenin öbür tarafına geçerken vasıtalara bakarmış gibi yapıp adama da bir göz atardı. Öyle de yaptı ve kara gözlüklü adamı gördü.</p>

  <p>Peşindeydi, geri dönmüş, kendisini takip ediyordu.. Nur bunun çapkınlık saikiyle yapılan bir takip olmadığını kavradı. Hem de kesin olarak. Bir defa adamı ümitlendirecek en ufak bir jest yapmamıştı, göz göze bile gelmemişlerdi. Ayrıca yaşını pek tahmin edememekle beraber kendisinden oldukça küçük olması lazımdı ve en önemlisi caddede ona pas verecek bir yığın genç kız varken, kendi peşinden gelmesi çapkınlıkla izah edilemezdi. Her objektif göz Nur'un öyle bir adama pas vermeyecek nitelikte olduğunu anlardı. Her halde bunu o da anlamış olmalıydı.</p>

  <p>Nur'un dizleri titremeye başladı. Korkudan yüreği küt küt atıyordu.</p>

  <p>Neredeydi komiser Nihat? Onları koruyacağına söz vermişti ama en lüzumlu olduğu an ortada yoktu. Bu durumda yanlarında olmazsa korumanın en anlamı vardı?</p>

  <p>Hırsından söylenmeye başladı.</p>

  <p>Hatta bir ara cep telefonundan onu aramayı düşündü. Her başları sıkıştığında onu arayabilecekleri bir numara vermişti Nur'a. Gerçi numarayı ezberden bilmiyordu ama çantasında vardı.</p>

  <p>Eve dönmeliyim, diye düşündü. Hemen bir boş taksi çevirip içine atlamalıydı. Evi sığınabileceği en güvenli yerdi şimdilik. Başka ne yapabilirdi? Komisere telefon etse bile kim bilir şu an neredeydi? Bulunduğu yerden uçarak buraya gelemezdi ya?</p>

  <p>Boş taksi aranmaya başladı. Lanet olsun, hepsi dolu geçiyorlardı, hem de sabahın bu saatinde. Bir boş taksi gördü, el etti, şoför oralı olmadı. Şerit değiştirip yaklaşmaya tenezzül etmemişti.</p>

  <p>Tam Nişantaşı'na gelmişti. Köşeyi dönerken biri koluna yapışınca yüreği duracak gibi oldu, neredeyse bir çığlık atacaktı. Kara gözlüklü adamın peşinden yetişip kendisini yakaladığını sandı. Hatta refleks olarak kendini korumaya alacağı sırada, koluna yapışan adamın Nihat olduğunu fark etti.</p>

  <p>Hiç beklemiyordu onu. İçindeki korku şimdi yerini sevince ve ümide bırakmıştı. İnler gibi,</p>

  <p>"Takip ediliyorum" dedi.</p>

  <p>"Biliyorum."</p>

  <p>"Kara gözlüklü, deve tüyü paltolu biri var peşimde."</p>

  <p>"Yalnız o değil. İki kişi daha var."</p>

  <p>Nur'un gözleri irileşti. "Kim?"</p>

  <p>"Sapanca'ya gelenler ve sizin yerinize Nermin Hanımı öldürenler."</p>

  <p>Nur şaşkın şaşkın sordu, "Neredeler?"</p>

  <p>"Biri hâlâ peşinizde, ötekini ben de kaybettim."</p>

  <p>Genç kadın düşünmeden sordu. "Ne yapacağız şimdi?"</p>

  <p>"Önce izinizi kaybettirmeliyiz."</p>

  <p>"Nasıl?"</p>

  <p>Nihat etrafa bakındı.</p>

  <p>"Pasajdaki dükkânlardan birine girip biraz oyalanalım."</p>

  <p>Nur nefes nefeseydi ama yanında Nihat'ı görünce her şeyi unutmuş, içine güven dolmuştu; komiser onu korurdu artık. Genç adam onu kolundan tutmuş çekiştiriyordu.</p>

  <p>Pasaja daldılar, Nihat'ın gözleri pasajın girişindeki kalabalıktaydı. Adeta koşar adım ilerlediler ve rastgele bir dükkâna daldılar. Girdikleri dükkânın ne olduğuna bakmamışlardı bile.</p>

  <p>Soluk soluğa olan Nur ancak dükkâna girdikten sonra komiseri inceleme imkânı buldu. Her zaman üzerinde görmeye alıştığı takım elbise ve kravat yoktu. Spor giyimli idi bugün. Eski deri bir ceket, sarı kazak giymişti. Sakalları uzamış, gözleri kanlanmıştı. uykusuzluktan olmalıydı. Genç kadının da heyecandan yanakları al al olmuştu.</p>

  <p>Nur dili tutulmuş gibi bir an ne diyeceğini bilemedi. Sonra kısık sesle:</p>

  <p>"Burası emniyetli mi?" diye sordu.</p>

  <p>Nihat bile zor işitmişti söylediğini. "Bilmiyorum ama caddede olmaktan iyidir," diye fısıldadı. Sonra ikisi de tezgahtar kızın sesiyle irkildiler.</p>

  <p>"Buyrun efendim, ne istemiştiniz?" diye soruyordu.</p>

  <p>Nur nerede olduklarını anlamak istercesine etrafa bakındı. Nihat da aynı şeyi yapıyordu o an.</p>

  <p>Burası kadın iç çamaşırları satan ufak bir dükkândı. Genç kadın irkilerek teşhir edilen külot, sutyen, body, gecelik, sabahlık gibi eşyalara baktı. O an buna pek aldırdığı yoktu, ama zaman kazanmak ve dükkânda oyalanmak gerektiğini düşününce kızardı. Komiserin yanında bu tür eşya seçimi yapmak veya almaya kalkışmaktan çekinmişti. Zorlukla, "Bakıyorduk sadece" diyebildi.</p>

  <p>"Size yardımcı olabilir miyim?"</p>

  <p>Kızarıp bozarmaya devam etti Nur. Ne isteyebilirdi ki? Tezgâhtar kızın yüzüne bakakaldı. Konuşacakmış gibi ağzını açtı ama sesi çıkmadı.</p>

  <p>Kız onun bu durgunluğunu utangaçlığına vermiş gibi, "Külot mu?" diye sordu. Hafifçe de gülümsemişti. "Çok güzel tanga modellerimiz var. Yerli mi Avrupa mı istersiniz?"</p>

  <p>Nur bir şeyler söylemesi gerektiğini anlıyordu. Başını sallamakla yetindi sadece..</p>

  <p>"Şu modellere bir bakın."</p>

  <p>Tezgâhtar arkasını dönerek raflardan birkaç kutu indirmeye başladı. Nur tekrar göz ucuyla Nihat'a baktı. Komiser o an kendisiyle hiç ilgilenmiyordu. Bakışları pasajın içinde yürüyen insanlara çevrilmişti. Nur peşindeki adamların kendisini birden kaybettiklerini ve bulmak için çoktan koşuşturmaya başladıklarını biliyordu. Muhtemelen bu pasaja da girecekler ve dükkânlarda onu arayacaklardı. Acaba ne zaman buraya gelirlerdi? Belki hiç akıllarına bu pasaj gelmez, başka yerlere bakarlardı, ya da başka bir yöne gittiğini düşünürlerdi. Bir taksiye atlayıp uzaklaştığını da akletmeleri mümkündü.</p>

  <p>Tezgâhtar önüne üç ayrı renkte üç ayrı model sermişti. Külotlar hakkında izahat da veriyordu ama Nur'un ne onu dinleyecek ne de anlayacak hali vardı. Sadece aptal aptal külotlara bakıyordu.</p>

  <p>"Galiba bir seçim yapamadınız, üçü de çok hoş." Kız böyle demişti.</p>

  <p>"Evet cidden öyle" diye fısıldayabildi zar zor Nur.</p>

  <p>"Beğendiyseniz üçünü de alın."</p>

  <p>Nur'dan ses çıkmadı.</p>

  <p>"İsterseniz bir de eşinizin fikrini alın."</p>

  <p>Genç kadın irkildi. Tezgâhtar kız komiseri kocası sanmıştı anlaşılan. Nur içinden lanetler okudu. Sıkıntılı bir andı, hem utandı, hem sarsıldı. Komiserin bu ana şahit olmasını istememişti. İçinden tezgâhtara bozuldu da, onu kocası sanmasına hiddetlendi. Ama sonra haksızlık yaptığını anladı. Bu dükkâna ne sebeple girdiklerini nereden bilebilirdi ki kız?</p>

  <p>İnşallah söylediğini komiser duymamıştır, diye geçirdi içinden. Artık bu konuşmadan sonra Nihat'a da bakamıyordu.</p>

  <p>Fakat bir şey fark etti; komiser kendisinin dışardan görünmemesi için tam yanına geçerek bütün vücuduyla onu kamufle etmeye başlamıştı, üzün boylu ve yapılı biriydi, şimdi kollarını da bedenine dayamış ve pasajın içinden geçen birinin kendisini görmemesi için onun zayıf bedenini gölgelemişti.</p>

  <p>Nur, komiserin bu optiğinin ne anlama geldiğini anladı. Titremeleri geri dönmüştü. Dizlerinin bağı kesildi yeniden. Kara gözlüklü belâ şu an pasajın içinde onu arıyor olmalıydı. Belki de tam dükkânın önündeydi.</p>

  <p>Ve Nihat'ın yanı başındaki varlığına rağmen korkuyordu.. "Acele etme sevgilim. Yavaş yavaş hareket et. Pişman olacağın bir rengi seçme. Nasıl olsa zamanımız bol" demişti komiser.</p>

  <p>Mesajı anlamıştı Nur. Adamların pasaja girdiklerini ihsas ediyordu Nihat.</p>

  <p>Hatta komiserin tezgâhtar kızın şüphesini çekmemek için kendisine "sevgilim" diye hitap etmesine bile şaşmamıştı. Bir oyun oynuyorlardı, tatsız ve dehşet verici bir oyun, ama bu kelime oyunun bir parçasıydı.</p>

  <p>Nur bakışlarını önündeki külotlardan ayıramadı.</p>

  <p>Bakışları sabitleşmiş, sırtı kamburlaşmış, dışardan görünmemek için adeta Nihat'ın gölgesine sinmişti.</p>

  <p>Kalbi duracaktı sanki. Her an gümbürtü kopacağını, dükkânın otomatik silahlarla taranacağını, içeriye camlar kırılarak kurşunlar yağacağını düşünüyordu.</p>

  <p>Hareketsizliği devam etti. Sanki tezgâhtar kız da sıkılmış gibiydi. "Evet," diye sordu. "Hangisinde karar kıldınız?" Artık üçünü birden almayacaklarını anlamıştı.</p>

  <p>"Bilemiyorum" diyebildi Nur. "Henüz bir karar veremedim."</p>

  <p>"Şu kırmızı fena değil" dedi Nihat. "Onu alabilirsin sevgilim."</p>

  <p>Kırmızı iç çamaşırından hoşlanmazdı Nur. Ona fazla seksi, yavan ve ilkel gelirdi kırmızı. Dayanamayarak yeşil gözlerini komisere çevirdi ağır ağır. Acaba bu seçim şuuraltı da olsa gerçek beğenisi miydi komiserin? Böyle bir anda aklından geçenler için utandı ama daha önemlisi Nihat kendisini bir tercihe yönelttiğine göre tehlike geçmiş miydi acaba? Ayrıca mizansen gereği bile olsa, komiserin kendisine sevgilim, diye hitap etmesi kulağına çok ters gelmişti.</p>

  <p>Yüzüne baktı ve o an komiserin kesinlikle külotların rengiyle uğraşmadığını anladı. Başını çevirmiş pasajın içini tetkikle meşguldü.</p>

  <p>Tezgâhtar, "Tamam mı, kararınız bu mu?" diye sordu.</p>

  <p>"Evet" dedi Nur.</p>

  <p>Kız paketi hazırlamak ve torbaya koymak için yanlarından uzaklaşınca Nihat kulağına eğilerek, "Sanırım pasajın içine bakıp çıktılar, siz burada biraz daha oyalanmaya bakın, ben dışarıyı bir kolaçan edeceğim" diye fısıldadı. Nur anladım dercesine başını sallarken komiser, "Az evvel size sevgilim diye hitap ettiğim için de beni bağışlayın, şartların gereğiydi" dedi. Nur sesini çıkaramadı. Aklı karmakarışıktı.</p>

  <p>Nihat pasajın içini ve dışını kontrol etmeye çıkınca genç kadın birden yalnız kalmanın ürkekliğini yine bütün benliğinde hissetti. Komiser bir güvence, kendisi için bir teminattı; gerçekten de onun yanında kendini emniyette hissediyordu. Ve o an yaşamın böyle devam edemeyeceğini anladı, mutlak bir çözüm gerekliydi; hayatı boyunca bu stress altında yaşayamazdı. Ölüm korkusu ile birlikte yaşamak kaldıramayacağı kadar ağır bir gerginlikti. Külotun ederini tezgâhtara öderken bakışları kıza takıldı.</p>

  <p>Kız garip garip kendisini süzüyordu. Bu kararsız tuhaf çifti yadırgamış olmalıydı.</p>

  <p>Dakikalar geçmeyi bilmiyordu. Nihat bir türlü dönmemişti. Bu defa komiseri merak etmeye başladı. Kızın tedirgin bakışları da hâlâ üzerindeydi.</p>

  <p>"Eşimi burada beklememde bir mahzur var mı?" diye sordu.</p>

  <p>Tezgâhtar omuzlarını silkti. "Hayır, yok" dedi.</p>

  <p>Nur yan taraftaki boş tabureyi işaret ederek, "Biraz oturabilir miyim?" diye sordu. Dizlerinin titremesi dayanılır gibi değildi.</p>

  <p>"Buyrun oturun."</p>

  <p>Genç kadın adeta çöktü tabureye.</p>

  <p>"Rahatsız mısınız?"</p>

  <p>"Biraz" diyebildi Nur.</p>

  <p>Kız sırnaşık bir şekilde gülümsemişti.</p>

  <p>"Yoksa hamile misiniz?"</p>

  <p>Hay Allahım, diye geçirdi içinden, nereden de gelmişti şimdi bu aklına. "Hayır" dedi.</p>

  <p>Kız düşündüğünün haklı çıkmadığına eseflenmiş gibiydi, ama rahatsızlığının sebebini de bir daha sormadı.</p>

  <p>Tehlike geçmiş olsa Nihat dönerdi, acaba niye gecikmişti? Yoksa adamlar hâlâ dışarda kendisini aramaya devam mı ediyorlardı?</p>

  <p>Bir yandan huzursuzlukla kıvranırken, bir yandan da kendisinin de şaştığı bir şekilde, az evvel kızın yaptığı yakıştırmayı düşünmeye başladı. Tezgâhtar komiseri kocası sanmıştı. Olacak şey değildi. Nihat'ı kendisine nasıl eş olarak yakıştırabilirdi bu sersem kız? Aptal, diye homurdandı.</p>

  <p>Olabilir miydi yoksa? Hayretle başını iki yana salladı. Şu sırada düşündüğüm şeye bak, diye söylendi içinden. Canıyla uğraşırken aklına ne abuk sabuk düşünceler geliyordu. Sonra daha da rahatsız oldu; bu sabah evden çıkarken niye daha itinalı giyindiğini, niçin aylardır ilk defa makyaj yaptığını anımsadı.</p>

  <p>Sırf kendi kişiliğine olan saygısından mıydı? Hayır, sadece ondan değildi; kendi kendini aldatmanın anlamı yoktu. Belki sokakta komiseri görürüm, diye makyaj yapmıştı. Bu kadınlığımın zaafı, diye homurdandı.</p>

  <p>Beğenildiğini hisseden her kadın bu duyguya kapılabilirdi. İçinde bir eziklik hissetti, hatta daha da ileri giderek Tolga'ya ihanet ediyormuş gibi bir hisse kapıldı.</p>

  <p>Komikti. Bunun ihanetle ne alakası olabilirdi? Sadece o gün biraz daha bakımlı, biraz daha güzel görünmek istemişti, hepsi o kadar. Ve bu her kadının hakkıydı.</p>

  <p>Vicdanındaki eziklikle mücadele ederken birden dükkânın kapısında Nihat'ın belirdiğini gördü. Kendisine eliyle gelmesini işaret ediyordu. Nur kıza teşekkür bile etmeden dükkândan çıktı.</p>

  <p>Pasajın içi kalabalıktı, bir yığın insan dükkânların vitrinlerine bakarak zaman öldürüyorlardı. Çoğu erkekti ve Nur günün bu saatinde bu kadar işsiz güçsüz insanın sokaklarda ne aradığını düşündü.</p>

  <p>Nihat hafifçe kolundan tutunca bu defa aklından geçen düşüncelerden olsa gerek Nur gayri ihtiyari irkil-di. Kolunu çekmedi ama adamın temasının bir an önce kesilmesini istiyordu.</p>

  <p>"Nereye gidiyoruz?" diye sordu komisere.</p>

  <p>"Pasajın başında bir taksi bekliyor. Sizi hemen evinize götürmeliyim." A.</p>

  <p>Nur itiraz edemedi. Ödenecek faturaları, evin ihtiyacı olan yiyecekleri almayı unutmuştu şimdi. Bir an önce kendini güvende hissedeceği evine atmak istiyordu.</p>

  <p>"Hepsi gitti mi?"</p>

  <p>"Sanırım. Etrafı iyice araştırdım. İkisi de ortalarda yoklar."</p>

  <p>"Ya o bahsettiğiniz üçüncüsü?"</p>

  <p>"Onu, gözlüklü adam peşinize düştüğünden beri kaybettim."</p>

  <p>"Ya onlar da bizim gibi bir yere saklanmış, ortaya çıkmamı bekliyorlarsa?"</p>

  <p>"Artık endişelenmeyin. Yanınızda bir erkek varken saldırmazlar?"</p>

  <p>"Bundan pek emin olmayın. Polisliğinize de güvenmeyin, üniformalı memur değilsiniz, sizin polis olduğunuzu nerden anlarlar?"</p>

  <p>"Çakal lakaplısı beni tanır. Bir zamanlar onu ben tutuklamıştım."</p>

  <p>Nur sustu. Pasajın çıkışına geldiklerinde taksiyi gördü, arka kapısı açık olarak kaldırımın kenarında bekliyordu. İhtiyaten Nihat tekrar etrafına bakındı ve Nur'a hızla arabaya binmesini söyledi. Sonra o da yanına atlayarak kapıyı çekti. Adresi verdiler, taksi hareket etti. Bir süre sonra genç kadın aklına gelerek mırıldandı.</p>

  <p>"Akşam Hakan'ı almak için yeniden dışarı çıkmak zorundayım."</p>

  <p>"Onu da düşündüm. Bu akşam okuldan çocuğu ben alırım."</p>

  <p>Nur rahatladı, derin bir nefes aldı.</p>

  <p>"Sağolun. Size çok şey borçluyuz" diyebildi.</p>

  <p>"Bana hiçbir borcunuz yok. Ben görevimi yapıyorum."</p>

  <p>Nur utanarak, "Bu kadar alçakgönüllü olmaya gerek yok. Bu sizin göreviniz değil. Size gerçekten borçluyuz. Bu sabah hızır gibi imdadıma yetiştiniz. O gözlüklü adam belki de şu an beni çoktan öldürmüştü."</p>

  <p>"Hayır" diye mırıldandı Nihat. Kesin ve kendinden emin bir tarzda.</p>

  <p>Ses tonu genç kadını şaşırtmıştı. "Anlayamadım?" dedi.</p>

  <p>"Bugün isteselerdi sizi rahatlıkla vurabilirlerdi. Öldürmeye girişmediler."</p>

  <p>"Nasıl emin olabilirsiniz? Hep kalabalık yerlerdeydim, bankaya girdim, insanla dolu bir caddede yürüdüm, herhalde vurmaya kalkışacak uygun bir fırsat bulamadılar."</p>

  <p>"Hâlâ anlamıyorsunuz Nur Hanım. Bu adamlar öyle şeylere aldırmazlar; gözü kanlı katildir onlar, her şartta ateş edebilirler."</p>

  <p>"Öyleyse niye vurmadılar?"</p>

  <p>"Her halde Musa'nın bir beklediği vardır."</p>

  <p>"Musa da kim?"</p>

  <p>"Peşinizdeki kara gözlüklü adam."</p>

  <p>"Tanıyor musunuz onu da?"</p>

  <p>Komiser zoraki sırıttı. "Bütün polis camiası tanır. Ağa'nın sağ koludur. Hatta Hasan'ın ölümünden sonra Ağa'nın tahtının tek veliahtıdır diyebilirim. Küçük yaşta katil olmuştur. Acımasız köpeğin tekidir. Sanırım bu sabah sizi ilk defa gördü, tanımak istedi. Kurt gibi de zekidir. Hasan'ı sever fakat Küçümserdi, zannederim Ağa öncekilerin başarısızlığı üzerine sizin ailenin ortadan kaldırılması görevini ona verdi."</p>

  <p>Nur bir anda buz kesmişti, ürkerek Nihat'a baktı. "Peki niye bu sabah bana ateş etmedi."</p>

  <p>"Bilmiyorum. Dedim ya bu ilk karşılaşma idi. Sizi tanıdı, ama peşinize takıldığında oğlunuz yanınızda değildi. Harekete geçerse ikinizi birden ortadan kaldırmak ta istemiş olabilir."</p>

  <p>"Ama sabahleyin Hakan'ı okula götürürken de bizi öldürebilirdi."</p>

  <p>"Bu doğru. Neden teşebbüse geçmediğini bilmiyorum. Belki tek bir eylemle bütün aileyi ortadan kaldırmayı düşünüyordur, kocanız ve kızınız dahil."</p>

  <p>"Neler söylüyorsunuz Nihat Bey?"</p>

  <p>"Sadece sizi uyarmaya çalışıyorum hanımefendi. İçinde bulunduğunuz tehlikeyi anlıyasınız diye.. "</p>

  <p>Nur arabanın arkasına büzüldü ve sonra ağzını açıp tek kelime etmedi...</p>

  <p class="p1"><span class="t2">* * *</span></p>

  <p>Nur eve döndüğünde kızını iyi bulmuştu. Çocuğun ateşi 37 dereceydi. Ateş sayılmazdı. Pijamalarıyla evin içinde koşuşturup duruyordu. Babası hâlâ çıkarken bıraktığı koltukta gazeteleri okumaya devam ediyordu. Bir ara faturaların ödenmesini ve gerekli alış verişi ondan rica etmeyi düşündüyse de sonra vazgeçti. Tansiyonu vardı ve annesi onu tek başına sokağa pek çıkarmıyordu.</p>

  <p>Mürvet Hanım daha Nur kapıdan içeriye adımını atar atmaz, iğneleyici, ima dolu laflarına başlamıştı bile. Genç kadının zaten gergin sinirleri büsbütün gerildi, zaman zaman annesinin bu huyuna tahammül edemiyordu; konuşursa fena patlayacaktı, bir de annesi ile hır gür çıkmasın, diye hiç cevap vermemeyi yeğledi. Hele sabahki takip olayından hiç bahsetmedi. Komiser Nihat onu kapıda bırakmış ve aynı taksiyle geri dönmüştü. Taksi ücreti konusunda da hafif bir sürtüşme geçmişti aralarında. Nur para vermek istemiş ama komiser şiddetle mani olmuştu, hatta alınmıştı. O zaman fazla ısrar edememişti Nur, fakat adamın senelik iznini kullanıp onları koruması yetmezmiş gibi bir de cebinden para harcamaya kalkışması hiç hoşuna gitmiyordu genç kadının.</p>

  <p>Bunu bir şekilde telafi etmeliyim, diye düşündü. Akşam mektep çıkışı Hakan'ı getirecekti, öyle anlaşmışlardı. Şayet annesiyle babası öğlen yemeğinden sonra giderlerse, komisere akşam yemeğine kalması için teklifte bulunacaktı.</p>

  <p>Nur odasına girip kıyafetini değiştirirken bir süre bunun ne kadar doğru olduğunu tahlil etmeye çalıştı. Kendisine tutkunluğundan artık şüphesi olmayan bir adamı yemeğe davet etmesi acaba hoş kaçar mıydı? Ya adamcağızın aklına başka şeyler gelir veya anlamsız bir ümide kapılırsa, diye tereddüt etti.</p>

  <p>Ama bunun kötü bir yanı yoktu. Sapanca'daki yazlık evde de birkaç defa çaya kalmıştı. Hem hava kararınca Nihat'ın bir araba içinde apartmanın karşısında nöbete kaldığını biliyordu. Hiç olmazsa bir iki saati, sıcak bir evde geçirir, rahat eder ve düzgün bir yemek yerdi.</p>

  <p>Ama bu teklifi annesinin yanında yapmamaya kararlıydı. Annesi yaşlandıkça anlayışsız ve bir tuhaf oluyordu. Neden sonra sırtına rahat bir şey geçirip kocasıyla ilgilenmeye gitti...</p>

  <h2><a id="ncx1868"></a>3</h2>

  <p>Mürvet Hanımla Burhan Bey öğle yemeğinden sonra erken kalktılar. Nur da hiç biraz daha kalın, diye ısrar etmedi. Babası aslında biraz daha kalmak, torunu Hakan'ı daha fazla görmek istiyor, her zaman gelemiyoruz diye yakınıyordu. Ama Mürvet Hanım diretti, akşam saatlerinde trafik yoğunlaşıyor, vasıta bulmak zor oluyor diye erkenden kalktı. Burhan Bey de ona uymak zorunda kaldı.</p>

  <p>Oya iyiydi, koşup oynuyordu. Nur, Hacer gitmeden önce kocasının bakımıyla uğraştı. Ona yeni gömlek giydirdi, pantolonunu değiştirdi. Annesi o gün tavuk ve pilav pişirmişti. Yanma bir de salata yaparsam yemek işi hallolur, diye düşündü.</p>

  <p>Bir yandan da aklı oğlundaydı. Komiser Nihat'ın onu emniyetli şekilde eve getireceğinden emindi fakat çocuğu evde görünceye kadar yine de tedirginliğini üzerinden atamayacaktı. Hacer'i biraz erken savdı başından.</p>

  <p>Salona geçti ve gazeteleri gözden geçirdi biraz.</p>

  <p>İkide bir saate bakıyor, Hakan'ın dönüş saatini hesaplıyordu. Bir ara gözü Tolga'ya takıldı, yüreği sızladı.</p>

  <p>Genç adam hafif başı yana eğik, beyninde oluşan tahribatın etkisiyle dalgın, o karanlık dünyasına dalmış, mutlak bir sessizlik içinde oturuyordu.</p>

  <p>Dayanamadı yanına gitti, tekerlekli sandalyenin yanına oturdu, kocasının dizleri üzerinde duran ellerini tuttu. Hareket yetersizliğinden bu eller hafif şişti.</p>

  <p>Usul usul ellerini okşadı, "Tolga!" diye fısıldadı dalgın gözlerine bakarak.</p>

  <p>Genç adam ne okşayışların ne de kendisine seslenişin farkında değildi. Sabit nazarları hiç kımıldamamıştı.</p>

  <p>"Sevgilim" diye inledi Nur.</p>

  <p>Sanki bir duvarla konuşuyordu. Gözleri nemlendi. Onu hâlâ seviyordu. Kısa bir an komiseri yemeğe davet etmekten vazgeçmeyi düşündü. Tamamen masumane bu davette bile bir ihanet fikrinin filizlendiğini sezinler gibi oluyordu. Nihat'ın kendisine olan ilgisini bilmese, bu davetin hiçbir kötü ya da yanlış tarafı olmazdı, ama adamın duygularını bile bile onu çağırması hataydı. Yapmamalıydı..</p>

  <p>Sonra tüm ailenin başına gelen felâketi düşünmeye başladı. Çok büyük bir şanssızlık bu. Kocası mahvolmuştu ve kendileri de sonu bilinmeyen bir tehdit altındaydı. Ne olacağı hâlâ meçhuldü.</p>

  <p>Yerinden kalktı, çok çaresizdi ama bu duruma bir çare bulmalıydı. Ama aklına hiçbir kurtuluş çaresi gelmiyordu. Polis yetersiz ve çaresizdi, bunca tehdite rağmen tek bir girişim yapılmıyordu.</p>

  <p>Nur isyanları oynuyordu; polisin bu kadar pasif kalmasını aklı almıyordu. Ağlamamak için kendini zor tutuyordu. Şimdilik kendilerine tek yardım eden kişi komiser Nihat'tı. Ona güveniyordu da, becerikli ve yetenekli bir polisti. Dört gün evvelki teşebbüste ve bugün de takip sırasında tam zamanında ortaya çıkıvermişti. Lâkin bu yeterli değildi, nitekim Nermin Hanım ve oğlunun ölümünü engelleyemediği gibi bugün de taksiyle eve dönerlerken, peşindeki manyakların isteselerdi kendisini rahatlıkla vurabileceğini söylemişti. Nur çok korkmuştu o sıralar..</p>

  <p>Gazetelerin yanına döndü, koltuğa oturdu. Saatine baktı; Hakan yarım saatten önce dönemezdi, uzaktan kocasının tekerlekli sandalyedeki enkazını seyrederken bedeninde çaresizlik sancıları hissediyordu.</p>

  <p>Meme uçları dimdik olmuştu, onun ellerine ihtiyacı vardı. Gözlerini yumdu, tıpkı eski günlerindeki gibi kocasının dudaklarının tüm bedeninde dolaştığını duyumsadı. Bütün vücudunu aşırı sıcaklık kapladı. Gözlerini açamadı. Kendisiyle içinden konuşmaya başladı.</p>

  <p>Seks mi istiyorum? Hayır.. Evet, elbette istiyorum. Yapmayalı çok uzun zaman oldu. Genç ve sağlıklı bir erkeğe ihtiyacım var.. Nihat mı? Yoksa ona âşık mı oluyorum? Hayır, ne münasebet! Niye âşık olayım. Ben kocamı seviyorum. Ama bu sabah çıkarken niye makyaj yaptın? Niye bu akşam komiseri yemeğe çağırmak istiyorsun? Kendinden bile gizlemeye çalıştığın niyetin onunla sevişmek, değil mi? Bilmiyorum, belki sadece onunla olunca rahatlarım. Rezalet! Hakan'la Oya'yı unutuyor musun? Beş ay içinde tüm değerlerini yitirdin mi? Utanmıyor musun?</p>

  <p>Ama bu yaşamın parçası, biyolojik bir ihtiyaç, yemek yemek, uyumak gibi.. Sekse ihtiyacın var. Mesele o. Seks istiyorsun.. O da var tabii..</p>

  <p>Yumduğu gözlerini açamadı Nur.. Rüya görür gibiydi. Önce altın rengi, kenarları bulanık bir boşlukta hissediyordu kendini. Sonra o boşluk içinde uzaklarda Tolga'yı görür gibi oldu; ikisi de çırılçıplaktılar, fakat Tolga çok uzaklardaydı. Bir çayırda sırtüstü yattığını duyumsadı Nur. Yemyeşil otlar insan tüyü gibiydi. Dünyanın tepesindeydiler, etraf bulutlarla kaplıydı. Ilık rüzgâr güneş ışığından bile temizdi. Huzur içindeydi, uzaklardaki Tolga'nın gelmesini bekliyordu. Tolga yavaş yavaş yaklaşıyordu. Onun gelip kendisine coşkuyla sahip olacağını anladı. Bacaklarını iyice açtı. Erkeği yaklaşıyordu, geldi, geldi tam bacaklarının arasına girdi. Ama Nur hayretle irkildi, bu Tolga değil, Nihat'tı. Esmer ve kara yağız Nihat...</p>

  <p>Gürültü duyunca gözlerini açtı genç kadın. Oya koşarak salona girmişti.. Kızından utandı adeta. Kendini bir yabancı' ile sevişirken yakalanmış gibi hissetti. Toparlanmaya çalıştı, biraz öfkelendi de. Kucağına oturan kızının usul usul saçlarını okşarken suçüstü yakalanmış biri gibi bakışları kocasına kaydı. Dünyadan habersiz, göz kapakları yarı kapalı uyukluyordu Tolga. Aman Allahım, diye iç geçirdi. Bu uyku hali ne kadar sürecekti? Sonsuza kadar mı?</p>

  <p class="p1"><span class="t2">* * *</span></p>

  <p>Komiser, Hakan'ı tam zamanında eve getirdi. Çocuk bu değişiklikten çok memnundu. Güle oynaya eve daldı. Durmadan Nihat'la konuşuyordu. Annesine bir merhaba, kardeşine "nasılsın bücür?" dedi, ama iskemledeki babasına bakmamıştı bile. Nasıl olsa, onun hiçbir değişikliğin farkında olmadığını biliyordu.</p>

  <p>Nur'un yüreği cız etti. Çocuklar değişikliklere çok çabuk ve rahatlıkla uyum sağlıyorlardı. Hakan daha şimdiden, canlı ve hareketli Nihat'a ısınmış, babasının eski günlerini unutmuştu. İnanmak zordu fakat bu bir gerçekti.</p>

  <p>Nihat, Hakan'ı eve bıraktıktan sonra gitmek için kapıda müsaade istedi. Nur tam bir çelişkiler yumağı içindeydi; özellikle az evvel beyninde yaşadığı veya yaşattığı hayalden sonra adama yemeğe kalın teklifini götürmekte zorlanıyordu.</p>

  <p>Komiser kapı aralığında, " İsterseniz Hakan'ı yarın sabah da ben okula götürebilirim" dedi. Nur bu teklifi hiç yadırgamamıştı.</p>

  <p>Oğlan, "Evet, anne evet, beni Nihat Amca götürsün" demeye başlamıştı. Nur cevap vermeden önce, sordu:</p>

  <p>"Nihat Bey bu gece de bizim kapının önünde mi nöbet tutacaksınız?"</p>

  <p>"Evet, hanımefendi."</p>

  <p>"Bu sizin için çok zor olmalı. Ailece size müteşekkiriz."</p>

  <p>"Lütfen, ben sadece görevimi yapıyorum."</p>

  <p>"Hayır, artık bunun göreviniz olmadığını biliyorum."</p>

  <p>"Dert etmeyin, sokakta bir araba var. Onun içinde rahatım."</p>

  <p>Nur biraz kızararak, "Hiç olmazsa akşam yemeğini birlikte yiyelim" dedi.</p>

  <p>Komiser bu teklife şaşırmış gibi davrandı. Hemen cevap veremedi. Onları dinleyen Hakan, "Evet anne bu çok iyi fikir. Hem Nihat Amca sana çiftliğini de anlatır diye lâfa karıştı.</p>

  <p>"Ne çiftliği?"</p>

  <p>Komiser utanır gibi, "Hakan'a Bolu'daki babamın çiftliğinden bahsetmiştim de onu kastediyor" diye açıklamada bulundu.</p>

  <p>"Evet anne. Nihat Amcanın Bolu'da büyük bir çiftliği varmış. Öyle güzel bir yermiş ki.. "</p>

  <p>Biraz daha cesaretlenen Nur, "Hadi itiraz etmeyin de bu akşam yemeği birlikte yiyelim" diyebildi.</p>

  <p>Nihat daha fazla ısrarın kabalık olacağını kabullenerek, "Pekâlâ, sizi kıramam, teşekkür ederim" diye mırıldandı.</p>

  <p class="p1"><span class="t2">* * *</span></p>

  <p>Yemeğe dördü oturdular. Nur daha önce Tolga'yı mutfakta doyurmuş ve kocasını daha sonra yatırmıştı. Komiser sofranın kurulması için herhangi bir yardımı olursa sevineceğini söylemiş ama genç kadın kabul etmemişti.</p>

  <p>Garip bir heyecan içindeydi Nur. Sofraya sağlıklı yeni bir erkeğin oturmasını beş ay sonra yadırgamıştı. Nihat'ın, asla Tolga ile mukayese etmiyordu ama, ağır başlı, durgun ve insana güven veren haliyle yepyeni bir havası vardı. Bazı şeylere dikkat etti genç kadın; Nihat ölçülü, kibar ve konuşmasını bilen biriydi, umduğundan biraz daha farklı. Mesleği ve yetişişi gereği onu biraz daha kaba, sert ve otoriter bulacağını sanmıştı. Ama hiç öyle değildi. İlk defa ses tonunun etkileyici olduğunu fark etti. Me anlatırsa anlatsın çocuklar ağzının içine bakarak dinliyorlardı onu. Çocukları oyalayacak konuları rahatlıkla bulup seçiyordu. Hatta bir ara Nur irkilerek bir gerçeği gözlemledi; sanki beş ay sonra ilk defa bir aile gibi masada toplanmışlardı ve babaları şimdi Nihat'tı. Bu gözleminden rahatsız oldu.</p>

  <p>Hakan durmadan, "Hadi Nihat Amca, çiftliği anlatsana" deyip duruyordu. Nur nihayet, "Nedir şu çiftlik meselesi?" diye sordu.</p>

  <p>Komiser ağzındaki lokmayı bitirip kâğıt peçeteyi dudaklarına bastırırken, "Ben aslen Boluluyum" diye mırıldandı. "Yedi Göller yöresinden. Çocukluğum orada geçti. Bolu'nun yaklaşık otuz beş, kırk kilometre kadar kuzey doğusunda. Çiftlik, ormanlar arasında harika bir yerdir. Babam hâlâ orada yaşar."</p>

  <p>Sabırsız Hakan, "Ya annen, Nihat Amca?" diye sordu.</p>

  <p>Bir an gözleri dalan komiser, "Annemi çok küçükken kaybettim" dedi. "Tek evlat bendim. Beni babam büyüttü. Okudum, subay olmak istiyordum, hem de bahriye subayı ama kader kısmet, sonunda polis olabildim."</p>

  <p>Onları sessizce dinleyen Oya, yaşından umulmayan bir soru sordu: "Baban tekrar evlendi mi Nihat Amca?"</p>

  <p>Nur hemen kaşlarını çatarak söylendi. "Oya! O ne biçim soru? Seni ne ilgilendirir?"</p>

  <p>Komiser gülümsedi.</p>

  <p>"Bırakın sorsun Nur Hanım. Kötü bir yanı yok." Sonra Oya'ya dönerek, "Evet, evlendi" dedi. "Üç sene evvel."</p>

  <p>Cesaret bulan Oya aynı içtenlikle sordu, "Yeni anneni seviyor musun?"</p>

  <p>Nihat gülümsemeye devam etti. Ama bu defaki cevabı sanki kıza olmaktan öte Nur'a yönelikti. "Babam hâlâ genç ve dinamik sayılır, yeniden evliliğine itiraz etmedim ama seçimi pek uygun değildi, yaşça kendinden çok küçük bir köylü kızı aldı. Bu nedenle evliliğini pek onaylamadım."</p>

  <p>Nur susuyor sadece dinliyordu. Bu defa Hakan lâfa karıştı. "Babana darıldın mı, onunla konuşmuyor muşunu Nihat Amca?"</p>

  <p>Nur yeniden dayanamayarak müdahale etti.</p>

  <p>"Çocuklar ne oluyor bu akşam size? Niye üstünüze vazife olmayan şeyleri konuğumuza soruyorsunuz? Bunlar sizi ne ilgilendirir? Hem böyle şeyleri sormak ayıptır."</p>

  <p>"Bırakın sorsunlar Nur Hanım. Ben her şeyi anlatabilirim. Hayır, babama dargın değilim. Ama artık eskisi gibi çiftliğe gidemiyorum, biraz da işimin yoğunluğundan.</p>

  <p>"Anne!" dedi Hakan. "Nihat Amca bizi o çiftliğe götürmek istiyor."</p>

  <p>İlk defa komiser başını önüne eğdi. Hafif bir sessizlik oldu. Nur gözlerini kısarak Nihat'a baktı. Bunun ne anlama geldiğini pek kestirememişti.</p>

  <p>" Şey... " diye kekeledi komiser. "Orası pek güvenli bir yerdir., yani., demek istiyorum ki... "</p>

  <p>Nihat cümlesini tamamlamaya fırsat bulamadı. Salondaki telefon acı acı çalmaya başlamıştı. Bu gergin havayı atlatmak için Nur hızla iskemlesinden kalkarak telefona doğru ilerledi. Aklı karışmıştı, galiba şimdi komiserin neden hep İstanbul dışına çıkmalarını istediğini anlıyordu..</p>

  <p>Almacı kaldırdı, "Alo" dedi.</p>

  <p>Sofrada bir sessizlik olmuş, hepsi telefon edenin kim olduğunu merak etmişti. Bu saatte ya annem arar ya da okul ödevini iyi anlamayan Hakan'ın arkadaşlarından biri, diye düşünüyordu Nur.</p>

  <p>Hattın öbür ucundan ses gelince kıpkırmızı kesildi genç kadın.</p>

  <p>Tanımadığı bir ses, "Yavrum sen misin?" demişti. Ama seste aşağılayıcı, tahkir edici bir eda vardı. Küstah, külhanbeyvari ve de saygısız..</p>

  <p>"Pardon, anlayamadım" dedi Nur.</p>

  <p>"Seni istiyorum yavrum."</p>

  <p>"Kimsiniz siz?"</p>

  <p>"Kasıkların arasındaki tüyleri gıdıklamak isteyen biri."</p>

  <p>Nur telefonu hemen kapatmak istedi. Serserinin biri olmalıydı. Şehirde bu işlere kalkışan bir yığın telefon sapığı vardı ama bugüne kadar onları kimse rahatsız etmemişti. Bu sadece bir rastlantı mıydı, yoksa arayan onlar mıydı?</p>

  <p>Kuşkuyla duraladı genç kadın.. Ne yapacağını bilemedi. Yapılacak tek şey hemen telefonu kapatmaktı. Ya sonra? Durmadan taciz etmeye devam ederlerse ne yapardı?</p>

  <p>Almaç kulağında, gözleri komisere kaydı. Nihat durumu anlamış gibi kaşlarını çatmıştı. Galiba bunun sıradan bir sapık telefonu olmadığını sezinlemişti.</p>

  <p>Hattı öbür ucundaki konuşmaya devam ediyordu.</p>

  <p>"Bekle! Bu gece beni bekle! Seni düzmeye geleceğim. Altımda keyifle inleyecen kadın, anlıyor musun?</p>

  <p>Beklediğini söyle.. Beni nasıl arzuladığını anlat.. "</p>

  <p>Nur daha fazla dayanamadı, "Rezil, serseri!" diyerek telefonu çat diye kapattı.</p>

  <p>Yarı korkusundan, yarı hırsından tir tir titremeye başlamıştı.</p>

  <p>Çocuklar, "Arayan kimdi anne?" diye sordular.</p>

  <p>"Manyağın teki" diyebildi Nur. Bir süre yerinden kımıldayamadı.</p>

  <p>Nihat kaşları çatık, düşünceli öylece oturuyordu.</p>

  <p>"Daha önce de böyle telefonlar geliyor muydu?"</p>

  <p>"Hayır" diye kekeledi Nur.</p>

  <p>Tam masaya dönüp iskemlesine otururken telefon tekrar çalmaya başladı. Hakan telefonu açmak için yerinden fırlamaya hazırlanırken, "Otur" diye bağırdı Nur. "Ben bakacağım.."</p>

  <p>Çocuk istemeye istemeye yerine sindi.</p>

  <p>Genç kadın arayanın aynı kişi olduğuna emindi. Kalkmaya davranırken, Nihat, "Sizin yerinizde olsam açmam" dedi.</p>

  <p>Nur duraladı. Bir süre masanın başında ayakta kararsız bekledi. Telefon çalıyor, çalıyordu.. Asap bozucu, tiz bir ses.</p>

  <p>Nur dayanamayacaktı, telefonun durduğu sehpaya doğru yürümeye başladı. Giderken de, "Allah kahretsin" diye söyleniyordu.</p>

  <p>"Bir dakika" dedi komiser. "Onunla konuşmanızın bir yararı yok. Yine boş yere sinirleneceksiniz. Bir başka yol deneyelim, bakalım ne olacak."</p>

  <p>Nihat yerinden kalkıp sehpanın yanına gitti. Nur iki arada durup komiseri seyre başlamıştı yüzünde mahcup ve tedirgin ifadeyle. Komiser kulaklığı kaldırdı, ama hiçbir şey söylemedi. Dinledi yalnızca.</p>

  <p>Nur onun yüz ifadesinden arayanın da konuşmadığını anlıyordu. Nihat ısrarla susuyordu. Nedense karşı taraf da konuşmuyordu. Oysa normal olarak telefonu genç kadının açtığını düşünerek, abuk sabuk rezilane laflar etmeleri veya tehditler savurmaları gerekirdi. Sanki hattın iki yanında bir sessizlik yarışı başlamıştı.</p>

  <p>Nihat kolundaki saate baktı.</p>

  <p>Otuz saniye geçti, bir dakika oldu, iki dakika oldu.</p>

  <p>İki taraf arasındaki sinir savaşında garip ve çocuksu bir nitelik vardı. Ama Nur için hiç de öyle değildi, kollarındaki tüyler diken diken olmuştu.</p>

  <p>İki buçuk dakika geçti.</p>

  <p>Nur'a bir saat gibi geliyordu. Çocuklar oturdukları yerden sessiz ve biraz da ürkmüş şekilde olanları seyrediyorlardı.</p>

  <p>Sonunda Nihat ahizeyi yerine koydu. "Kapattı" dedi. "Hiçbir şey söylemeden mi?"</p>

  <p>"Tek kelime bile etmeden. Ama ilk kapatan o oldu. Bence bu önemli. Ona kendi yaptığını yaparsam hoşlanmaz diye düşünmüştüm. Seni korkutacağını sanıyor. Ama sen onun aramasını zaten bekliyorsun, tıpkı onun yaptığı gibi sen de yalnızca dinliyorsun. Başlangıçta, senin konuşacağından, alo diyeceğinden emin, seni kızdırıp korkutacağını sanıyor. Fakat sen ses çıkarmadıkça, acaba bu kadın bir numara peşinde mi, diye düşünmeye başlamıştır. Belki telefonun dinlendiğini de düşünmüştür. Nitekim huylandı ve kapattı."</p>

  <p>Nur bu izahattan pek rahatlamış değildi. Şayet arayan o canavarlar ise az sonra tekrar arayabilirlerdi. Kısık sesle, "Bütün gece diken üstünde olacağım" dedi.</p>

  <p>"Merak etmeyin. Ben aşağıda olacağım. Şayet çok rahatsızsanız fişi çekelim."</p>

  <p>"İyi olur" diye mırıldandı Nur.</p>

  <p>Komiser hemen uzanarak telefonun fişini çekti. Öyle konuşmasına rağmen tekrar arayacaklarına o da emindi. Fakat çocuklar daha şimdiden ürkmeye başlamışlardı. Sesleri kesilmiş, az önceki neşeli hallerinden eser kalmamıştı. Çevrelerinde bir şeyler olduğunu hissediyorlar fakat anlayamıyorlardı derinine..</p>

  <p>Yemeğin ondan sonraki kısmı gayet sessiz ve durgun geçti..</p>

  <h2><a id="ncx1970"></a>4</h2>

  <p>Herkes uykudaydı. Nur evin bütün ışıklarını söndürmüş sabahlığını giyerek, salonun geniş penceresinin dibinde karanlıkların içindeydi. Nefes çektikçe benek halinde ışıyan sigarası karanlık salonda ateş böceği gibi yanıp sönüyordu.</p>

  <p>Tülün yanından sokağa baktı.</p>

  <p>Kaldırımın kenarında sokak sâkinlerinin arabaları dizi dizi park etmişti. İçlerinden birinin içinde oturan Nihat onların güvencesiydi. Perdeleri açarak aşağıya bakmaya çekindi. Komiser tarafından görülmek istemiyordu.</p>

  <p>Sigarasını sol eline alarak ucundaki alevin aşağıdan görülmesine mani olmak istedi, uyuyamamıştı ve bir suçlu gibi hissediyordu kendini.</p>

  <p>Bütün vücudu alev alev yanıyordu yine. Şeytani ve baştan çıkarıcı duygular benliğini sarmıştı. Bir erkeğin okşamalarına, güçlü kollarına, öpüp kendisine sahip olmasına ihtiyacı vardı. Beş aydan sonra ruhundaki fırtına gittikçe artıyordu.</p>

  <p>Tabiatın ruhunda yarattığı bu kasırgayı bir şekilde durdurmalıydı. İstekleri ile ahlâkî değerleri çatışma halindeydi.</p>

  <p>Sokağa yeniden bir göz attı. Nihat hangi arabanın içindeydi acaba? Göremedi.. Ama biliyordu, komiser sabaha kadar sokakta, kendileri için nöbet tutacaktı.</p>

  <p>Uzaklaştı camın kenarından. Yatmalı, uyumaya çalışmalıydı. Ağır ağır yatak odasına gitti. Sabahlığını çıkarıp yatağa girdi usulca.</p>

  <p>Tolga her zamanki gibi hareketsiz ve külçe gibi muntazam nefesler vererek derin bir uykudaydı. Gözlerini yumdu genç kadın. Daha bir süre uyuyamayacağını biliyordu.. Aklı karmakarışıktı.</p>

  <p>Bugün yaşadıkları bir film şeridi gibi gözlerinin önünde canlandı yine. Bankadaki korkusu, peşine takılan o kara gözlüklü adam, Nişantaşı'ndaki koşuşturmaları, yemek sırasında gelen çirkin telefon ve sonrası..</p>

  <p>Galiba sonu yoktu bu tehditlerin. Ağa'nın adamları netice alıncaya kadar peşlerini bırakmayacaklardı.</p>

  <p>İçindeki isyan yeniden kabarmaya başladı. Çaresizliği kabullenemiyordu bir türlü. Ne biçim bir düzendi bu? Ailesini koruyacak, himaye edecek hiçbir kuruluş yok muydu yani? Polis neden bu kadar âciz davranıyordu? Bu adamları yakalayıp, sorguya çekip, sindiremez miydi?</p>

  <p>Onları yakalamak için somut delil ne demekti? Bu serseri takımı ancak şiddetten anlardı..</p>

  <p>Bu konuyu yarın Nihat'la bir kere daha tartışmaya karar verdi. Böylesine pasif kalmayı hazmedemiyordu. Gerekirse basına başvurur, tehdit altında yaşadıklarını anlatabilirdi; basın iddiaya ilgi duyarsa mutlaka o saldırganların cesareti kırılır, böyle menfur bir teşebbüse kalkışmaya cüret edemezlerdi. Aksi halde okka altına giderler, peşin suçlu kabul edilirlerdi. Ama bu neyi değiştirirdi? Çocukları, kocası ve kendi öldükten sonra neye yarardı? Hem bu kendi düşüncesiydi, acaba gözü dönmüş şehir eşkiyası basının baskısını ipler miydi?</p>

  <p>Uzun süre gözleri yumulu, öylece kaldı. Sonra yavaş yavaş üzerine ağırlık bastı, kafasındaki düşüneler silikleşti ve derin bir uykuya daldı..</p>

  <p class="p1"><span class="t2">* * *</span></p>

  <p>Galiba bu bir rüyaydı. Son zamanlarda sık sık gördüğü karabasanlardan biri..</p>

  <p>Hep aynı şeyler..</p>

  <p>Öldürülmek korkusu! Karanlıkta çığlıklar, gürültüler, acı acı inlemeler, her an nereden geleceği bilinmeyen düşmana karşı korkulu bekleyişler. Her gece farklı fakat özünde değişmeyen, genç kadının ruhunu karartan kâbuslar.</p>

  <p>Az sonra titreyerek uyanacak ve kendini yatağında bulacaktı. Gürültüler hafif ve silikti ama inleme seslerini net duyuyordu. Sanki biri yakınında boğuşuyordu. Nefes nefese..</p>

  <p>Alnında, burnunun iki yanında, yuvarlak memelerinin arasında oluşan ter damlacıklarının süzülerek teninde akıp gittiğini hissediyordu.</p>

  <p>Sonra müthiş bir gerçeği fark etti Nur..</p>

  <p>Gözleri açıktı. Odanın karanlığını, koridordaki inlemeleri, kesik kesik solumaları duyuyordu hâlâ. Geç de olsa, bunun görmeye alışık olduğu kâbuslardan biri olmadığını, anladı. Bu kez gerçekti. Sahiydi herşey..</p>

  <p>Yine de emin olamadı; düşündeki karabasanın uyanıkken de devam edip etmediğini kestiremedi bir türlü.</p>

  <p>Gözlerini kırpıştırdı, elini alnına götürerek biriken terleri sildi. Eli kendi terinden sırılsıklam kesilmişti.</p>

  <p>Korkuyla başucundaki komodinin üzerinde duran gece lambasını yaktı. Sarı ışık birden odayı aydınlattı. Yatağın içinde doğrularak kulaklarını dikti, etrafına bakındı.</p>

  <p>Yatak odasının kapısı açıktı. Son zamanlarda, özellikle kocasının hastalığından sonra, kapıyı hep açık bıraktığını hatırladı. Bazı geceler çocukların ağlayarak sık sık uyandığını ve koşarak çıplak ayak yanına geldiğini anımsadı. Yoksa duyduğu inlemeler çocuklardan birine mi aitti?</p>

  <p>Aklına başka bir ihtimal gelmiyordu.</p>

  <p>Üzerinden yorganı atıp yataktan fırladı. Koridora doğru ilerlerken yerine mıhlandı kaldı birden. Düşünde gördüğünü sandığı gürültüler gerçekse, çığlıklar ve boğuşma sesleri de duymuşta.- Yoksa evde yabancılar mı vardı?</p>

  <p>Çocukları aklına gelince daha fazla duramadı, hızla koridora çıktı.</p>

  <p>Karanlık, koyu bir karanlıkla kaplıydı her yer.. Hiçbir şey göremedi.. Oysa inleme sesleri, boğuk ve kuru nefesler hâlâ kulağındaydı. Şimdi bunlara körük gibi inip kalkan göğsü ve kendi nefesinin hırıltıları da karışmaya başlamıştı.</p>

  <p>Parmakları el yordamıyla duvardaki düğmeye uzandı, butona bastı. Gündüz gibi aydınlandı dar koridor. Kimsecikler yoktu. Rahatlayamadı Nur, kulaklarında aynı sesler uğuldamaya devam ediyordu. Çılgın gibi çocuklarının yatak odasına koştu.</p>

  <p>İkisi de derin bir uykudaydılar.</p>

  <p>Mutlak emin olmak için bütün evi iyice aradı. Hiçbir değişiklik yoktu dairede. Ama sesleri işitmeye devam ediyordu.</p>

  <p>O zaman sorunun kendinden kaynaklandığını acı da olsa anladı.</p>

  <p>Yaşadığı bir karabasandı, ne var ki sadece düşünde gördüğü değil, etkisinden uyanıkken de kurtulamadığı bir çöküştü bu.</p>

  <p>Mutfaktaki iskemlelerden birine oturdu ve hıçkıra hıçkıra ağlamaya başladı. Artık ruhundaki bu baskıya dayanamıyordu, tam anlamıyla bitmiş, tükenmişti. Uzun uzun ağladı, asıl tedaviye muhtaç olan kendisiydi.</p>

  <p>Bitkin, çaresiz ve çöküktü. Kurtuluş, bu beladan çıkış yolu bulamıyordu.</p>

  <p>Mutfakta ne kadar kaldığını hatırlayamıyordu, ama iskemleden kalkarken tek çözümün gerçekten buradan uzaklaşmak olduğuna aklı yatmıştı. Doğru salona yürüdü ve pencereye gitti. Komiserin teklifini kabul edecek ve ailesini alarak İstanbul'u terk edecekti. Başka yapabileceği bir şey kalmamıştı..</p>

  <p>Salonun ışığını yaktı ve pencereyi açtı. Sokaktaki Nihat gecenin bu saatinde ne için pencerenin açıldığını merak edecek ve kendisini gösterecekti muhakkak. Nitekim sokağın karanlığında parkeden arabaların birinden Nihat'ın fırladığı gördü.</p>

  <p>"Ne oldu?" diye seslenen merak dolu sesini duydu komiserin.</p>

  <p>"Lütfen biraz gelir misiniz?" diye inledi Nur pencerenin kenarından.</p>

  <p class="p1"><span class="t2">* * *</span></p>

  <p>Nihat salonun yetersiz ışığında genç kadının iri yeşil gözlerine bakarak: "İstanbul dışına gitmeye kesin kararlı mısınız?" diye sordu.</p>

  <p>Nur iki defa başını sallamakla yetindi.</p>

  <p>Kısa bir an durakladı komiser. Gözlerini, ısrarla, kendisini etkileyen kadından alamıyordu. "Pekâlâ" diye mırıldandı sonunda. "Teklifim hâlâ geçerli. Sizi babamın çiftliğine götürebilirim. Oranın çok güvenli bir yer olduğu kuşkusuz. Sizin izlerinizi asla bulamazlar. Hiç olmazsa uzun süre güvende olursunuz. Yalnız... "</p>

  <p>Nur, adamın dudaklarından çıkacak kelimeyi beklemeden, "Yalnız ne?" diye sordu. "Maddi sorun ise endişelenmenize gerek yok. Henüz paramız var. Ailece babanıza yük olmayız, gereken katkıyı yapabiliriz."</p>

  <p>"Yanlış anladınız" diye mırıldandı komiser. "Maddi bir katkı düşünülemez bile. Babam bunu asla kabul etmez, sizi Tanrı misafiri olarak kabul edecektir."</p>

  <p>"Şu halde?"</p>

  <p>"Çiftlikte uzun süre kalmak zorunluluğu doğabilir. Hiç olmazsa Alkan ailesi sizden iyice ümit kesinceye kadar."</p>

  <p>Nur titreyerek konuştu. "Benim de beklediğim bu zaten. Yaşadığım gerilime dayanamıyorum artık. Hep bir şeyler olacak, çocuklarıma ya da bana bir kötülük yapacaklar diye ödüm kopuyor. Sinirlerim çok gerildi, ruh sağlığım bozuldu. Kâbuslar görüyor, gaipten sesler işitiyorum. Daha fazla dayanamayacağım. Bu halim yakında çocuklara da sirayet edecek, onların korkmalarını istemiyorum. Gerek çocuklara gerekse kocama bakabilmek için ayakta kalmam, direnç göstermem lazım."</p>

  <p>"Sizi çok iyi anlıyorum Nur Hanım. Ama siz şehir kızısınız, çiftlikte büyük mahrumiyetlerle karşılaşacaksınız. Bu bir hafta on günlük turistik bir gezi değil. Ayrıca Hakan'ı okuldan almak zorunda kalacaksınız. Bunları göze alabiliyor musunuz?"</p>

  <p>Nur hiç tereddüt etmeden cevap verdi.</p>

  <p>"Başka şansım yok."</p>

  <p>"Doğru" diye onu tasdik eden Nihat düşünceliydi.</p>

  <p>Bu durum bütün gerginliğine rağmen Nur'un gözü-den kaçmadı.</p>

  <p>"Kararsız görünüyorsunuz. Oysa bize bu teklifi siz yapmıştınız" diyebildi.</p>

  <p>"Evet hanımefendi. Beni yanlış anladınız, kararsız değilim sadece düşünüyorum."</p>

  <p>"Neyi? Bir sorun mu var?"</p>

  <p>"Bir değil, birkaç tane sorun var. Önce kocanızın sağlık durumu. Acaba bu yola dayanabilir mi?"</p>

  <p>"Ama gideceğimiz yer fazla uzak sayılmaz ki. Alt tarafı Bolu'ya gideceğiz, söylediğinize göre babanızın çiftliği de 40-50 kilometre daha ilerdeymiş."</p>

  <p>"Doğru ama kocanızın nakli problem olacak."</p>

  <p>"Benim arabam var."</p>

  <p>"Biliyorum ama onunla olmaz. Bize daha rahat, daha geniş bir vasıta lazım."</p>

  <p>Nur bir an duraklayarak komisere baktı. "Nasıl bir araç?"</p>

  <p>"Büyücek bir cip."</p>

  <p>Nur'un kaşları çatıldı. "Böyle bir vasıtayı bulamam ki."</p>

  <p>Nihat huzursuzca yerinde kıpırdandı. "Önemli değil, ben bulurum."</p>

  <p>"Öyleyse çok iyi olur."</p>

  <p>"Sorun vasıtayla da bitmiyor."</p>

  <p>"Nasıl yani?"</p>

  <p>"Bu gidişi çok gizli tutmamız lazım."</p>

  <p>"Elbette, herkese söyleyecek halimiz yok ya!"</p>

  <p>"Onu demek istemedim. Anneniz ve babanız bile bilmemeli."</p>

  <p>Genç kadın hayretle komisere baktı.</p>

  <p>"Neden?"</p>

  <p>"Anlamaya çalışın hanımefendi, bir maceraya atılıyoruz, en ufak bir şayia yerimizin tespiti için yeterli olur. Bu namussuzlar ortadan kaybolduğunuzu anlayınca her türlü imkânı kullanarak yerinizi tespite çalışacaklardır."</p>

  <p>"Annem babam kimseye söylemez."</p>

  <p>"Buna emin olamam, sizinle mutlaka haberleşmeye çalışacaklardır. Yanlış anlamayın ama o takdirde babamın çiftliğindeki insanları da tehlikeye atmış oluruz. Çünkü eninde sonunda, yerimizi bulurlar."</p>

  <p>Nur bir an duşunda. Ailesine haber vermeden ortadan kaybolamazlardı. Yaşlı anasının babasının sonra ne hallere düşebileceklerini tasavvur bile etmek istemedi, ama komiser de aslında haklıydı. Onları çiftliğe götürmekle başkalarının da canını riske sokuyordu.</p>

  <p>"Ne yapabilirim?" diye sordu. "Habersiz kaybolunca çılgına dönerler."</p>

  <p>Nihat yeniden düşünmeye başlamıştı.</p>

  <p>"Onlara Anadolu'da uzak bir yere gitme fikrinden hiç bahsetmiş miydiniz?"</p>

  <p>"Hayır" diye fısıldadı Nur. "Doğrusu ciddi olarak hiç düşünmemiştim bu fikri, ama sanırım başka çarem yok."</p>

  <p>"Öyleyse sonra onlara telefon eder, ama gittiğimiz yeri saklarız."</p>

  <p>"Nasıl yani?"</p>

  <p>"Mesela Bodrum'a gittiğinizi söylersiniz, bir arkadaşınızın yanına."</p>

  <p>"Annem inanmaz. Bu şartlarda, hele bu mevsimde oraya gitmeyeceğimi bilir. Çocuğun okulu, Tolga'nın sağlığı bu durumdayken kesinlikle inanmaz. Orada yanına gideceğim bir tanıdık da yok."</p>

  <p>Komiser itiraz etti.</p>

  <p>"Nur Hanım annenizin inanması hiç önemli değil. Ayrıca babanız bu apar topar kaçışı sanırım anlayacaktır."</p>

  <p>Nur bir süre düşündükten sonra, "Belki" diye mırıldandı. "Babam ferasetli ve anlayışlı bir adamdır, umarım bana hak verir."</p>

  <p>Komiser hiç sesini çıkarmadı.</p>

  <p>Genç kadın yeşil gözlerini yeniden Nihat'a dikti.</p>

  <p>"Ne zaman yola çıkabiliriz?"</p>

  <p>"Bu size bağlı. Ne zaman hazırlıklarınızı tamamlayabilirsiniz?"</p>

  <p>"Bana hiç sormayın, bana kalsa hemen. Asıl siz ne kadarlık bir sürede gitmeye hazır olursunuz?"</p>

  <p>Nihat güldü. "Benim hesap vereceğim kimse yok. İsterseniz şu anda bile yola çıkabilirim."</p>

  <p>"İzniniz?" diye fısıldadı Nur. " İzninizin bitmesine daha çok var mı?"</p>

  <p>Kısa bir an komiserin gözleri buğulanır gibi oldu.</p>

  <p>"Onu takmayın kafanıza. Yeterince zamanım var."</p>

  <p>"Öyleyse hazırlıklarımızı tamamlar tamamlamaz gidelim."</p>

  <p>"Oldu. Önce bir yere telefon edip bir cip ayarlamalıyım. Rahat ve güvenli bir araç bulmamız şart."</p>

  <p>Genç kadın sesini çıkartmadı.</p>

  <p>Nihat telefonun yanına yürüdü, yemek sırasında çıkardığı fişi taktı ve bir numara çevirdi. Nur oturduğu yerden sessizce komiseri inceliyordu. Çok önemli bir karar verdiğinin farkındaydı. Hayatlarında önemli değişikliklere yol açacak bir karar. Fakat buna mecburdu; kocasının, evlatlarının ve kendisinin geleceği için. Başka bir çıkış yolu göremiyordu. Bir süre buradan uzaklaşmalı, bu korkunç gerilimden kurtulmalıydı.</p>

  <p>Sessizce Nihat'ın yaptığı konuşmayı dinledi.</p>

  <p>"Bu saatte sizi rahatsız ettiğim için kusura bakmayın abi. Ben Nihat. Komiser Nihat. Sizden bir ricam olacak. Estağfurullah.. Çok önemli olmasa böyle sabaha karşı sizi uyandırmazdım.. "</p>

  <p>Genç adam kesik kesik konuşuyordu.</p>

  <p>Telefonu kapattığında Nur'a dönüp, "Cip tamam" dedi. "Şimdi gidip aracı alacağım. Siz ne kadar zamanda hazır olursunuz?"</p>

  <p>"İki saat bana yeterli."</p>

  <p>"Çok iyi. O zaman güneş doğmadan buradan hareket edebiliriz. Şimdi aşağıdaki arabayı</p>

  <p>Jeep'i aldığım yere bırakacağım. Bir saat sonra dönerim. Eşinizi tekerlekli sandalyesiyle aşağıya indiririm. Siz de o zamana kadar yanınıza alacağınız eşyaları toparlayıp, çocukları kaldırırsınız" dedi.</p>

  <p>Nur hâlâ şaşkınlığını tam olarak üzerinden atamamıştı. Başını sallayıp, "Oldu" dedi. Komiser hızla evden çıkarken o da yanına alabileceği şeyleri bavullara doldurmak üzere yatak odasına koştu..</p>

  <p>Yaşamında yeni bir dönemin açılacağı içine doğuyordu...</p>

  <p>&nbsp;</p>
</body>
</html>
