<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx1201"></a>DÖRDÜNCÜ BÖLÜM</h1>

  <h2><a id="ncx1202"></a>1</h2>

  <p>BİR kıskaç, ruhunu kemiren bir cendereydi durum. Afakanlar basıyordu genç kadını. Başını pencereye dayadı ve boş gözlerle karanlığa baktı. Gecenin ilerlemiş bir saatiydi. Dışarda şakır şakır yağmur yağıyordu. Poyrazın dövdüğü camlar yağan yağmurun izleri ile oluk oluk olmuştu. Dışarıyı göremiyordu, ama alnını dayadığı cam cildine buz gibi gelmişti.</p>

  <p>Derin bir iç çekti. Karamsarlığının sonu gelmiyordu. Yaşam fazlasıyla ağır gelmeye başlamıştı artık, iradesi tükenmiş, gücü kalmamıştı. Teşvikiye'deki apartman katına döneli iki ay olmuştu. Ama değişen bir şey yoktu.</p>

  <p>Tolga hep aynıydı. Yarı bunak, genç bir adam. Gün be gün daha da kötüye gidiyor, kişileri tanımıyor, hal ile bağıntısı derinleşiyor ve konuşmuyordu. Ailesinin tüm karşı çıkmalarına karşın Hakan'ı okula kaydettirmişti, çocuğun eğitimsiz kalmasını istemiyordu. On altı yaşında genç bir kızı kendine yardımcı olarak tutmuştu. Dışarıya çıkmak zorunda kaldığında Tolga ve Oya ile o ilgileniyordu. Kız akıllı ve güvenilir biriydi.</p>

  <p>Sapanca'dan dönüşte Valiliğe yazılı müracaatta bulunmuş koruma süresinin uzatılmasını talep etmişti. Süre temdit edilmiş, iki ay uzatılmış ama üç gün önce sona ermişti. Komiser Nihat'ın bütün muhalefetine rağmen Nur ikinci bir uzatma teklifinde bulunmamıştı. Her şey olacağına varırdı, sonsuza kadar koruma altında yaşayamayacaklarına inanıyordu genç kadın. Oğlunu her sabah okula kendisi götürüyor, akşamları da yine kendi alıyordu.</p>

  <p>Anne ve babasıyla da arası açılmıştı. İki yaşlı insanın düzeninin daha fazla bozulmasını istemiyor, kendi düzenini özgürce sürdürmeyi yeğliyordu. Babasının sinirden tansiyonu yükselmişti. Onun bakılmaya ihtiyacı vardı. Beşiktaş'ta oturuyorlardı, istememesine rağmen annesi yine de sık sık geliyor, ona yardımcı olmaya gayret ediyordu.</p>

  <p>Tolga hiçbir işe yaramadığı için işler tamamen durmuştu. Şirket avukatı Orhan ikide bir telefon ederek, mahkemeye başvurmasını kocasının vesayetini üstlenmesini söylüyordu. Borçların ödenmesi, alacakların tahsili ve yarım kalan inşaatın tamamlanarak iflastan kurtulmaları için bu şarttı. Ama Nur bunca meşgale arasında bir de şirketin ağır yükü altına girmekten korkuyordu. Yine de bunun kaçınılmaz bir son olduğunun idraki içindeydi. Önünde sonunda bu işi yapmak zorundaydı.</p>

  <p>Kış geliyordu. Kasım'ın son günlerine girmişlerdi ve sanki Nur için temmuz başından beri hayat durmuştu. Geçen süreyi yaşanmamış sayıyordu.</p>

  <p>Başını dayadığı camdan çekti. Alnı üşümüştü. Kolundaki saate baktı, gecenin birine geliyordu. Yatayım artık, diye düşündü. Hiç uykusu yoktu, ama uyumaya çalışmalı, yarın bıraktığı yerden devam edecek sıkıntılı hayatın meşgaleleri için boğuşmaya hazırlanmalıydı.</p>

  <p>Yatakta uyuyan kocasına baktı. Derin, yarı ölü bir uykudaydı sanki. Muntazam nefesler alıyordu. Neyse ki zamanının büyük bir kısmını uykuda geçiriyordu. Belki böylesi daha iyi, diye düşündü, uyanıkken, ara sıra saçmaladığında daha çok üzülüyordu Nur. Hareketsizlikten iyice zayıflamış, o eski güçlü kuvvetli, sağlam yapılı adam yok olmuştu. Kadidi çıkmış, iskelete dönmüştü.</p>

  <p>Soyunup yatmalıydı.</p>

  <p>Pencerenin önünden çekildi. Bir süre kararsız kaldı. İçinden bir his yatağa girmeden önce çocuklara bakmasını söylüyordu. Ağır ağır koridora doğru yürüdü. Çocukların yatak odasının kapısını açtı, koridorun ışığı bir huzme dilimi olarak karanlık odaya aksetti. Oya'nın üstü açılmış, yorganı kaymıştı. Kızın üstünü örttü, usulca eğilip kızını alnından öptü. Derin bir uykudaydı yavrucak. Oğluna da bir göz attı. Kalıp gibi yatıyordu. Kapıyı kapatıp dışarı çıktı.</p>

  <p>Koridorun ışığını sabaha kadar yanık bırakıyordu.</p>

  <p>Anlamsız bir tedbirdi ama çocuklardan çok kendisi karanlıktan korkar olmuştu. Tam kendi odasına döneceği sırada irkildi birden.</p>

  <p>Tuhaf bir duyguya kapıldı. Bir endişe, bir vehim. Gereksiz bir ürperti. Yerine çakıldı, durdu birkaç saniye. Sessiz ve hareketsiz evde gayri tabii bir şeyler algılıyordu. Gözleri etrafı taradı. Kulaklarını dikip olağandışı bir ses duymayı bekledi.</p>

  <p>Hiçbir şey yoktu. Duyduğu tek ses salondaki eski duvar saatinin tiktaklarıydı.. Ama önsezisi sanki bir tehlikeyi haber veriyordu. İçine doğar gibi..</p>

  <p>Gerildi, tüyleri diken diken oldu.</p>

  <p>Koridorun sonundaki mutfağa baktı. Nedense ruhunda titreşimler yaratan felaket sezisi oradan kaynaklanıyordu. Mutfağın kapısı açık, içerisi karanlıktı.</p>

  <p>Bir an evde bir yabancının bulunduğu yargısına kapıldı. Koku alıyor, bir yabancının vücut yoğunluğunu duyumsuyordu sanki.</p>

  <p>Olamazdı, kesinlikle olamazdı. Gecenin bu saatinde herhangi bir yabancı eve o duymadan giremezdi. Sokak kapısına doğru ilerledi ağır adımlarla. Çelik kapı kilitli, sürmeli ve üzerinde demir zincir asılıydı.</p>

  <p>Derin ve rahat bir soluk aldı.</p>

  <p>Üçüncü kattaydılar. Ev bitişik nizamdı. Kimse kapıdan başka bir yerden içeri giremezdi. Yıpranmış sinirlerimin bir oyunu bu, diye düşündü. Hayıflandı da, zaman zaman böyle yersiz ve anlamsız korkulara kapılıyordu. Bu gece hava berbattı. Şiddetli bir yağmur vardı. Kötü hava şartları yine gergin sinirlerimi etkilemiş olmalı, diye aklından geçirdi. Ama bir türlü rahatlayamadı.</p>

  <p>Sonra kocasının artık kullanamadığı çalışma odasına gözleri kaydı. Sanki kapının eşiğinden hafif bir ışık sızıyordu. Emin olamadı, gözlerini kısarak tekrar baktı.</p>

  <p>Yanılmıyordu, bir ışık vardı koridorun halısına akseden. Ama bunun imkânı yoktu. Oda aylardır kullanılmıyordu. Kendisi bile temizlik günleri hariç oraya girmiyordu.</p>

  <p>Tüyleri diken diken oldu birden. Yanılmış olamazdı. Işığı görüyordu. Korkunun yarattığı bir gölge oyunu değildi bu. Birkaç adım attı. Durdu sonra.</p>

  <p>O ışığı tanıyordu. Tolga'nın çalışma masası üzerinde duran lambanın sarı ve solgun ışığıydı bu. Yanında çalışan kızın bugün bu odaya girmediğine emindi, kendisi dahil kimse girmiyordu zaten. Bir an çocuklardan biri yatmadan önce girmiş ve ışığı yanık bırakmış olabilir mi, diye düşündü.</p>

  <p>Ona da ihtimal vermedi; çocuklar artık yavaş yavaş babalarının umacıya dönen halinden korkar olmuşlardı, ayrıca o odaya girmeleri için de bir neden yoktu. Görmeye bile çekindikleri babalarının odasında ne işleri vardı?</p>

  <p>Yine de aklına başka bir olasılık gelmedi. Yardımcı kız ve kendisi yakmadığıma göre lambayı kim açık bırakmış olabilirdi? Belki Hakan girmişti.. Kalem kâğıt veya benzeri bir şey almak için..</p>

  <p>Ama korkuyordu. Kendi evinde, gecenin bu saatinde ve ortada en ufak bir ses yokken. İçindeki sıkıntı rahatsız ediyordu Nur'u..</p>

  <p>Her an beklenmedik bir felâket olacağı sinyalini alıyordu. Genç kadın bunun ruhsal yorgunluğundan kaynaklandığını, odada kimsenin olmadığını biliyordu, ama yine de korkuyordu..</p>

  <p>Hırsız olabilir miydi?</p>

  <p>Hayır, kimse daireye kapının dışında bir yerden giremezdi. Çelik kapının ise sürgülü olduğunu az önce görmüş, kontrol etmişti. Bu olasılığı bir kalemde beyninden sildi. İtiraf etmemekle beraber gerçek kaygısının Ağa'nın adamlarından kaynaklandığını şuuraltı bile olsa sezinliyordu.</p>

  <p>Bu da olanaksızdı. Ağa'nın adamları olsa bile o odada ne işleri vardı? Onlar doğrudan doğruya kendilerine saldırırlardı.</p>

  <p>Çocukça bir korku benimki, diye düşündü. Odadaki lamba şu veya bu şekilde yanık kalmıştı. Bu kadar basitti olay. Yine de sabah olunca yardımcı kıza ve çocuklara odaya girip girmediklerini soracaktı. Başka sebepler aramak anlamsızdı.</p>

  <p>Mantığını çalıştırınca cesaretlendi biraz.</p>

  <p>Usul usul çalışma odasının kapısına yaklaştı. Fakat bir türlü kapıyı açıp, içeriye bakacak cesareti kendinde bulamıyordu. Korkma, diye mırıldandı. Bütün olasılıkları beyninde değerlendirdin. Bu sadece bir unutkanlık, birisi lambayı açık bıraktı. Başka alternatifi yok.. Dairede bir yabancı olamaz..</p>

  <p>Elini kapının tokmağına uzattı ve bekledi.</p>

  <p>Tokmağı çeviremiyordu bir türlü..</p>

  <p>Tam o sırada mutfağın açık kapısından zar zor işitilebilen, belli belirsiz bir hışırtı duydu. Bakışlarını hızla mutfağın karanlık girişine çevirdi.</p>

  <p>Yanılmadığına emindi. Tıpkı kocasının kapı eşiğinden sızan ışık gibi bu da bir gerçekti, kesinlikle hayalinin bir oyunu değildi.</p>

  <p>Yeni bir ürperti tüm vücudunu kapladı. Soğuk bir ter boşandı Nur'dan..</p>

  <p>Artık evde bir yabancı olduğuna emindi. Kocası kımıldayamadığına ve az önce çocuklarının odasından çıktığına göre evde bir yabancı olmalıydı.</p>

  <p>Çığlık atıp yardım istemeyi düşündü. Korku tüm benliğini kaplamaya başlamıştı. Fakat kimden yardım isteyecekti? Kötürüm kocasından mı, yoksa iki ufak çocuğundan mı? Çok saçmaydı. Sinirlerine hakim ol, diye telkinde bulunmaya başladı kendi kendine..</p>

  <p>Evde yapayalnız sayılırdı ve bir tehlike varsa buna kendi başına katlanmak zorundaydı. O an komiser Nihat'ın tavsiyesine uyup, teklif ettiği tabancayı almadığına pişman oldu. Kullanmasını bilmese bile silah her zaman bir güvenceydi. Elinde bir tabanca olsa şimdi ondan destek alırdı.</p>

  <p>Kocasının çalışma odasında telefon vardı, usulca içeriye girip komiser Nihat'ı aramayı düşündü bir an. Komiser ona her zaman arayacağı bir telefon numarası bırakmıştı. Acaba ses çıkarmadan çalışma odasının kapısını açabilir miyim, diye düşündü. Sonra vazgeçti, bunu basarsa bile, odanın' kapısı açılınca lambanın ışığı koridora aksedecek ve mutfaktaki esrarengiz kişi mevcudiyetini fark edecekti. Hem sonra telefonla yardım istese bile komiserin buraya gelmesi uzun zaman alırdı. Bunun hiçbir yararı olmayacağına kanaat getirdi.</p>

  <p>Tehlikeye tek başına göğüs germeliydi. Yüreği çarpa çarpa mutfağın önünde birkaç saniye bekledi. Ne yapacağını bilmiyordu. Adaleleri gerilmiş, vücudunda kasılmalar başlamıştı. Korku tüm ruhunu kaplamıştı.</p>

  <p>Acaba karanlıkta bekleyen yabancı mutfak kapısının önüne kadar geldiğini biliyor muydu? Mutlaka duymuş olmalıydı. Her ne kadar çocukların odasından çıkarken sessiz kalmaya dikkat ettiyse de, o ana kadar evde meçhul bir kişi olduğunu düşünmediğinden mutlaka, az da olsa, gürültü yapmış olmalıydı. Hiç olmazsa koridordaki ayak seslerini duymuştu yabancı..</p>

  <p>Kulaklarını dikip sesin devam edip etmediğini anlamaya çalıştı. Şimdi hiçbir şey duymuyordu. Kesilmişti tıkırtı.</p>

  <p>Bu da normaldi. Mutfaktaki adam bir hata yapıp içeriye girmesini bekliyordu. Karanlıkta üstüne saldıracak ve işini bitirecekti. Tuzaktı bu sessizlik..</p>

  <p>Nur daha fazla dayanamadı. Aklının emirlerini dinleyecek halde değildi. Mutfağı ışığa boğup karşısına çıkacak insanı görmek istiyordu. Mevcut karanlıkta bekleyiş daha korkunç ve kahrediciydi.</p>

  <p>Eli açık kapının yanındaki düğmeye uzandı, yerini ezbere biliyordu, el yordamı ile düğmeyi buldu ve bastı. Mutfak bir anda parlak ışığa boğuldu, Nur, refleks olarak gözlerini yumdu. Açtığında bir hareket, üzerine atlayacak birisi ya da patlayacak bir silah sesi bekledi. Ama hiçbir şey olmamıştı.</p>

  <p>Hayretle etrafına bakındı. Kimse yoktu mutfakta. Emin olmak için bir iki adım atıp herhangi bir insanın saklanabileceği yerleri arandı. Eski bir apartmandı ve mutfak büyük tutulmuştu. Tolga iki sene önce mutfağı değiştirmiş ve yenilemişti. Şaşırdı; burada kesinlikle bir yabancı ile karşılaşacağını sanıyordu, ama yanılmıştı işte..</p>

  <p>Sinirleri birden boşandı. Titreme yeniden başladı. Son zamanlarda çok sulu göz olmuştu, geçirdiği her gerginlikten sonra gözyaşlarını tutamıyordu. Birkaç damla yaş yanaklarına süzüldü.</p>

  <p>Peki ama duyduğu ses neydi? Sesi duyduğuna emindi. Cesaretlenerek tüm mutfağı bir daha inceledi.</p>

  <p>Sonra birden mermerin üzerindeki kocaman ekmek bıçağı dikkatini çekti.</p>

  <p>Duraladı.</p>

  <p>Akşam yemeğinden sonra mutfağı kendisi toplamıştı. Bıçağı mermerin üzerinde unutmuş olması mümkün değildi. Nur her zaman derli toplu bir kadındı. Bıçağı mutlaka yerine kaldırırdı. Düşündü, hatta o akşam bıçağı hiç kullanmadığını anımsadı.</p>

  <p>Aynı anda bıçağın yanındaki lekeler dikkatini çekti. Parlak ışıkta koyu erimiş çikolata damlaları gibi görünüyordu. Tezgâha yaklaştı, göz ucuyla bıçağa baktı; aynı koyu kahverengi birkaç damla bıçağın üstünde de vardı. Nur kaşlarını çatarak parmağının ucuyla dokundu birine. Kurumuş fakat yapışkanlığını tam kaybetmemiş bir sıvıydı. Bir kısmı parmağına bulaşarak kalmıştı.</p>

  <p>Genç kadın parlak ışıkta parmağına bulaşan lekeye baktı. Koyu kırmızıydı ve kesinlikle çikolata artığı değildi. Parmağını burnuna götürüp kokudan bir şey anlamaya çalıştı. Koku seçilemeyecek kadar hafifti, ama ne olduğunu bir anda anlamıştı, hatta ilk dokunduğu anda anlamıştı. Kandı..</p>

  <p>Mutfağa her kim girmiş ise bir yerini kesmiş olmalıydı.</p>

  <p>Korku yeniden geri geldi. Bundan iyi delil olamazdı. Evin içinde birinin olduğu düşüncesi şimdi kanıtlanmıştı. Yeniden ürpermeye başladı ve tezgâhın üstündeki bıçağı savunma aracı olarak sıkıca kavradı.</p>

  <p>Derin bir soluk aldı. Ateşli silaha karşı işe yaramazdı ama hiç yoktan da iyiydi.Bir an hiç kıpırdamadan dururken tüylerinin diken diken olduğunu hissetti.</p>

  <p>Tolga'nın çalışma odasında yanan ışığı anımsadı yeniden. Evdeki sorun oradaydı. O yanan ışıkta. Elini kesen meçhul ziyaretçi odada bir şey araştırıyor olmalıydı. Ama ne? Ve o kim olabilirdi? Sonra arkasından mutfağa birinin girdiğini sanarak hızla geri döndü. Ama mutfakta yalnızdı. Kimse yoktu. Yeniden evi dinleyip gürültü duymaya çalıştı. Sadece yağan yağmurun camlara vuran sesi ve rüzgârın uğultusu vardı. Bir de kalbinin hızlı gümbürtüsü.</p>

  <p>Heyecandan boğulacak gibiydi. Belki de işin başında hata etmişti. Karanlık mutfaktan geldiğini sandığı o tıkırtılar çalışma odasından aksetmişti kulağına. Karanlıkta sesin yönünü tayin etmek her zaman zor olurdu. Nur yanıldığını anladı bu sefer. Evdeki yabancı kocasının çalışma odasında olmalıydı. Işık da o yüzden yanıyordu zaten..</p>

  <p>Ağır ağır mutfaktan çıktı. Korku öylesine içine işlemişti ki, hareketleri mihaniki ve bir robotunki kadar ağırdı. Bilinçli düşünemiyor, karşılaşacağı olası bir tehlikeyi hesaplayamıyordu. Tek hissettiği içine çöreklenen korkuyu sona erdirmekti; her ne pahasına olursa olsun. Çocuklarını ve kocasını da unutmuştu artık..</p>

  <p>Koridorda ilerledi çalışma odasının kapısına geldi, eli şuursuzca tokmağa gitti ve hızla çevirdi. Kapı ardına kadar açıldı. Oda bomboştu... Uzun süredir kullanılmayan ve havalandırılmayan odada hafif bir koku vardı.</p>

  <p>Hepsi o kadar. Ve bir de yazı masasının üzerindeki lamba yanıyordu.</p>

  <p>Nur şaşkın şaşkın boş odada bakışlarını gezdirdi. Her şey son temizlik gününde bıraktığı gibiydi. Yanan lamba sayılmazsa odaya birinin girdiğine dair en ufak bir işaret mevcut değildi.</p>

  <p>İnanamadı, mutfaktaki pıhtılaşmış kan lekeleri, parmaklarının arasında tuttuğu bıçak ve yanan lambaya makul bir açıklama getiremiyordu beyni..</p>

  <p>Neler oluyordu burada?</p>

  <p>Kendi evinde huzur ve güveni kaybetmek çok feci bir şeydi. Ama cevaplarını bulamadığı soruların dışında her şey yolunda gözüküyordu. Tıpkı mutfaktaki gibi burada da birinin saklanabileceği yer çok azdı. Son bir gayretle odayı araştırdı. Sonra hüngür hüngür ağlamaya başladı. Artık bu tempoya dayanması çok zordu. Dayanamayacaktı. Küçük masa lambasını söndürüp yatak odasına koştu ve kendini yatağa attı. uyumasına imkân yoktu. Ağlaması saatlerce sürdü. Yorgunluktan bitap düştüğü anda gözleri yatağında mışıl mışıl uyuyan kocasına takıldı.</p>

  <p>"Allahım!" diye inledi.</p>

  <p>Başına gelenlerin ancak ilahi bir açıklaması olabilirdi. Kader niye kendisinden kocasını almıştı? Hâlâ sevdiği adamın, cansız bir yaratık gibi yatmasını bir türlü mantığına sığdıramıyordu. Bütün bu imkânsızlıklara daha ne kadar dayanabilirdi?</p>

  <p>Hıçkırıkları biraz dindiği zaman, kâbus dolu bir geleceğin çok başında olduğunu kavradı. Hayır, diye söylendi, yaşama bu haliyle katlanmasına imkân yoktu..</p>

  <p>Nur yatağında giyimli olarak sızdığında saat gecenin dördüne yaklaşıyordu..</p>

  <p class="p1"><span class="t2">* * *</span></p>

  <p>Uykusuzluğuna rağmen saat altı buçukta gözlerini açtı. Aceleyle bileğindeki saate baktı. Hakan'ın okula hazırlanması için vakti azalmıştı. Az sonra yardımcısı Hacer gelirdi. Çocuğu uyandırmak için yataktan fırladı. Ayağa kalkınca kaslarının uyuştuğunu, iki buçuk saatlik yarı uyku, yarı sızma anında üşüdüğünü anladı. Hafiften başı ağrıyordu.</p>

  <p>Karyolasındaki Tolga'ya baktı. Onunla daha sonra ilgilenirdi, sırtına bir yelek geçirerek odadan dışarıya çıktı. Önce mutfağa geçip çayı ocağa koydu. Masayı hazırlarken kapı çalındı ve Hacer geldi. Mutfaktaki kahvaltı hazırlığını ona bırakarak çocukların odasına gitti.</p>

  <p>Hakan zorlukla uyandı, çocuk yataktan kalkmak istemiyordu bir türlü. "Hadi acele et" diye homurdandı. Çocuk banyoya girerken o da kızını uyandırmamaya çalışarak Hakan'ın o gün giyeceği elbiselerini seçti. Oğlanın bir sürü isteği vardı, bir ara fırsatını bulup onunla alışverişe çıkmalıydı. Ama bunu nasıl yapacağını bilmiyordu bir türlü.</p>

  <p>İçindeki mücadele azmi zayıfladıkça, çocuklarına gereken özeni yeterince gösteremediğini içi cız ederek duyumsadı.</p>

  <p>Oğlan kahvaltısını ederken karşısına oturmuş uykulu gözlerle onu seyrediyordu. Çocuk bile ondaki yorgunluğu sezinlemişti. Ürkek bir eda ile sordu:</p>

  <p>"Dün gece babam çok mu altına kaçırdı anne?" Nur uyku sersemi olmasına rağmen irkildi ve oğlunun yüzüne bakakaldı. Hakan, babasının hastalığından bu yana ilk defa böyle bir soru soruyordu.</p>

  <p>Garipseyerek bakışlarını oğluna çevirdi. "Neden sordun?"</p>

  <p>"Gözlerin şişmiş. Dün gece uyumadın mı?"</p>

  <p>Nur omuzlarını silkti.</p>

  <p>"Evet, ama bunun babanla ilgisi yok."</p>

  <p>"Var. Ben biliyorum."</p>

  <p>"Nerden biliyorsun?"</p>

  <p>"Anneannemden duydum. Babam geceleri hep yatağa işiyormuş."</p>

  <p>"Anneannen öyle mi söyledi?"</p>

  <p>"Evet. Babam artık hiç iyileşmeyecekmiş, doğru mu anne?"</p>

  <p>Genç kadın içini çekti. Yine de annesinin böyle konuşmasına bozulmuştu.</p>

  <p>"Bilmiyorum oğlum, ama böyle bir olasılık var."</p>

  <p>Küçük çocuk bir süre mahzun bir ifadeyle annesinin yüzüne baktı. "Babam artık para da kazanamayacak, değil mi anne?"</p>

  <p>Nur içini çekti. "Bu sorun değil oğlum" diye fısıldadı. "Yakında babanın işlerine ben bakacağım. Yine eskisi gibi olacağız. Sıkıntı çekmeyeceğiz. Babanın düzenini ben yürüteceğim."</p>

  <p>Oğlan inanmamış gibi onun suratına bakmaya devam etti.</p>

  <p>"Sen üzülme anne" dedi. "Büyüyünce sana ben bakarım. Babama da. Hatta Oya'ya da. Şu mektep bir bitsin.</p>

  <p>Nur bu içten ve tüm çocuk safiyetiyle verilen cevaptan hoşnut kalarak gülümsedi. Bir an içindeki sıkıntıları unutur gibi oldu. Uzanıp oğlunun gür saçlı başını okşadı.</p>

  <p>"Tabii yavrum" dedi. "Büyü de bir an evvel bize bakacak hale gel. Ama önce derslerine çok çalış ve mektebini bitir."</p>

  <p>Tam o sırada gözü oğlunun işaret parmağındaki yara bandına takıldı. Merakla sordu. "Parmağına ne oldu?"</p>

  <p>"Kestim" dedi Hakan.</p>

  <p>"Me zaman?"</p>

  <p>Dün gece.</p>

  <p>"Niye bana haber vermedin?"</p>

  <p>"Sen babamla meşguldun."</p>

  <p>"Mutfakta mı kestin parmağını?"</p>

  <p>"Evet."</p>

  <p>"Büyük ekmek bıçağıyla mı?"</p>

  <p>"Evet anne." Çocuk kızarmıştı. Çünkü anneleri o bıçağı kullanmamalarını birkaç kere tembih etmişti onlara. Kaçamak bir şekilde annesinin yüzüne bakarak kızıp kızmadığını anlamaya çalıştı. Annesinin heyecanlandığını görüyordu ama kızmamıştı galiba.</p>

  <p>"Yara bandını nereden aldın? Babanın çalışma odasından mı?"</p>

  <p>Hakan ürkerek yine, "Evet" dedi.</p>

  <p>"Masanın üzerindeki lambayı da sen mi yaktın?"</p>

  <p>Çocuk bir suç işlemiş gibi başını salladı.</p>

  <p>"Sonra söndürmeyi de unuttun, değil mi?"</p>

  <p>Anımsamıyordu oğlan. Fakat annesinin yüzündeki rahatlamayı gördükçe pek kızmadığını anlamıştı.</p>

  <p>"Anımsamıyorum" dedi. "unutmuş olabilirim."</p>

  <p>"Tamam, tamam" diye mırıldandı Nur. Dün geceki kâbusu birden aydınlanmış, mesele çözülmüştü. Artık çocuğu daha fazla sorguya çekmenin anlamı yoktu.</p>

  <p>"Hadi kahvaltını et de çıkalım, geç kalacağız" diye mırıldandı.</p>

  <p>Dün gecenin esrarı demek bu kadar basitmiş diye düşündü. Ama şimdi onu asıl endişelendiren şey, bu kadar sıradan bir vaka karşısında uğradığı şaşkınlık ve sinirlerinin iflasıydı. Korkunç bir çöküş içine girmişti ve daha da beteri artık mücadele edecek gücü kalmamıştı. Kahvaltı sofrasından kalkarken, "Aman Allahım, ne yapacağım ben?" diye düşünüyordu...</p>

  <p>&nbsp;</p>
</body>
</html>
