<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx171"></a>İKİNCİ BÖLÜM</h1>

  <h2><a id="ncx172"></a>1</h2>

  <p>NUR Yazıcı yeşil gözlerinde biriken yaşların yanaklarına süzülmesine güçlükle mâni olarak, "Şimdi bunun sırası mı komiser bey?" diye dikleşti. "Kocam içerde ölümle pençeleşiyor, yaşam savaşı veriyor. Sorularınıza nasıl cevap verebilirim? Kaldı ki ben olay yerinde değildim, siz ne biliyorsanız, ben de o kadar biliyorum, ne fazla en eksik."</p>

  <p>Komiser yorgun ve gecenin bu ilerlemiş saatinde bir an evvel evine dönme arzusu ile yanıp tutuşuyordu. Bezgin bakışlarla karşısında diklenen kadını süzdü.</p>

  <p>Hak da verdi içinden. Kadının üzüntüsü pek belliydi. Kocası ölümle yaşam arasındaki o ince noktadaydı. Kim olsa aynı reaksiyonu gösterirdi. Anlayışlı olmalıydı.</p>

  <p>Mesleğinin bu noktasını hiç sevmezdi. Acı ve üzüntüsü doruklara çıkmış bir eşi böyle bir ortamda sorgulamak çok sevimsizdi. Ne çare ki bu onun göreviydi.</p>

  <p>Başını salladı, "Sizi anlıyorum hanımefendi" diye mırıldandı. Ama bu onun göreviydi ve işine devam etmesi gerekiyordu. Yorgun bir edayla kolunu yoğun bakım ünitesinin duvarına dayayarak, "Çok bitkin görünüyorsunuz" diye devam etti. "Lütfen benimle koridorun sonundaki bekleme noktasına gelin. Hem biraz toparlanır, hem de soluk alırsınız."</p>

  <p>Nur itiraz etmek istedi. Kocasının yattığı yoğun bakım ünitesinin önünden ayrılmak istemiyordu. Her ne kadar hasta yakını olarak içeriye giremiyorsa da, kocasına oldukça yakın bir yerde beklemeyi tercih ederdi. Sık aralarla içeriye girip çıkan doktorlardan veya servis hemşirelerinden her an yeni ve müjdeli bir haber bekleyişi içindeydi.</p>

  <p>Komiserin anlayışsızlığını yüzüne vurmak istedi bir an, ama sonra hemen vazgeçti. O adam da burada koşuşturan doktorlar gibi görevini yapmakla meşguldü sadece. Tatsız ve insanı rahatsız eden bir görevdi ama sonuçta adamın işiydi.</p>

  <p>"Pekâlâ," dedi sonunda. "Gidelim." Komiser Nihat yana çekilerek genç kadına yol verdi.</p>

  <p>Eski adı Amiral Bristol olan American Hospital'in koridorlarında yürümeye başladılar. Nur koltuğa çöktüğünde yorgunluğunu ilk defa hissetti. Yaşadığı gerilimden bacakları titriyordu. O kadar çok ağlamıştı ki, artık göz pınarlarından yaş gelmiyordu. Yine de yanaklarına gözyaşı damlacıklarının süzüldüğünü sanarak mendil bulmak için, eski jean pantolonunun cebine elini sokarak araştırdı. Bulamadı. Kayıtsızca parmaklarını yanağına götürdü. Parmakları ıslanmamıştı, neden sonra gözyaşlarının akmadığını fark etti. Hafifçe içini çekti, bir iki kere.</p>

  <p>"Evet" diye fısıldadı. "Ne sormak istiyorsunuz? Lütfen soracaklarınızı kısa kesin, umarım durumumu takdir edersiniz."</p>

  <p>"Tabii hanımefendi. Sizi anlıyorum. Sadece bir iki kısa sorum var." Nur başını salladı.</p>

  <p>Genç kadın sanki başka bir alemdeymiş gibiydi. Komisere bakmıyor, gözlerini tek bir noktaya odaklayarak sessiz oturuyordu.</p>

  <p>Komiser Nihat ilk defa kadına dikkatle baktı. Yirmi sekizle otuz iki yaşları arasındaydı ancak. Belki fazla güzel bir kadın değildi. Açık kumral saçları kısacık kesilmişti. Yüzü hafif oval, elmacık kemikleri biraz çıkıktı. Burnu da ufacıktı.</p>

  <p>Komiser onun en fazla zümrüt yeşili gözlerinden etkilendiğini hissetti. Hakikaten de gözleri fevkalâdeydi. Sanki vücudunun tüm enerjisi bu gözlerde toplanmıştı ve birine çevrildiği zaman insanı eritecek kozmik şualar saçıyordu. Karşısındaki bu gözlere fazla uzun bakamazdı.</p>

  <p>Komiser hafifçe genzini temizledi, oturduğu yerde kımıldadı. "Nur hanım" dedi, "Çocuğunuz var mı?"</p>

  <p>Sorgulamaya belki bu sualle başlamak biraz tersti ve komiser Nihat neden önce kadına bu soruyu yönelttiğini kestiremedi.</p>

  <p>"Evet. Biri erkek biri kız iki çocuğumuz var."</p>

  <p>"Kaç yaşındalar?"</p>

  <p>"Oğlan sekiz, kız altı."</p>

  <p>Komiser başını salladı. Sanki en can alıcı soruyu sormuş gibiydi.</p>

  <p>Oysa genç kadın sorulara bir robot gibi karşılık veriyordu. Bakışları odakladığı noktadan milim kaymamıştı. Polise yardımcı olmaktan çok mecburi bir görevi yerine getiriyormuş gibiydi. Sadece bakımlı elleriyle blucininin belinden taşmış pamuklu tişörtün kenarını bükerek oynuyordu. Sessiz ve dalgın.</p>

  <p>Komiser temmuz gecesinin bunalttığı sıcağında kravatını ve yaka düğmesini gevşetti. Bakışları Nur'un pantolonu ile tişörtü arasından görünen güneş yanığı tenine takıldı bir an. Yanık, gergin ve pürüzsüz gözüküyordu teni. Hoş ve çekici bir manzara.</p>

  <p>Bakışları bir iki saniye oyalandı bu bölgede. Sonra birden utanarak bakışlarını kaçırdı. Kadının aklından geçenleri fark etmemesi lâzımdı; Allah'tan Nur sanki başka bir evrende yaşıyormuşçasına kayıtsızdı.</p>

  <p>Rahatladı Komiser Nihat ve o kısa, kaçamak bakışının fark edilmemesine sevindi. "Eşiniz müteahhitmiş, öyle mi?"</p>

  <p>"Evet."</p>

  <p>"Kaç yaşında?"</p>

  <p>"Otuz sekiz."</p>

  <p>Nur birden bakışlarını yerden kaldırarak komisere çevirdi.</p>

  <p>"Bana bunları mı soracaktınız?" Nihat bir an afallar gibi oldu. Asıl sormak istediği kesinlikle bunlar değildi. Göz göze gelince komiser bakışlarını kaçırmak zorunda kaldı.</p>

  <p>"Kocanızla hiç konuşma şansınız oldu mu?" "Hayır. Ben yanına geldiğimde komadaydı. Halen yoğun bakımda olduğunu da biliyorsunuz."</p>

  <p>Komiser biliyorum anlamında başını salladı sessizce. Sonra:</p>

  <p>"Kocanızın hiç düşmanı var mıydı?"</p>

  <p>"Hayır, bildiğim kadarıyla yoktu. Hem neden olsun ki, o çok iyi bir insandır. Saf, iyi niyetli ve merhametli." Nur bu suale bir anlam verememişti. Garip garip komisere baktı:</p>

  <p>"Neden sordunuz?"</p>

  <p>"Hiç!" dedi Nihat. "Sadece rutin suallerimizden biri."</p>

  <p>Omuzlarını silkti genç kadın. Soru saçma gelmişti ona. Tolga'nın bir düşmanı olduğunu düşünmek çok abesti. Hem sonra öğleyin yaşanan çılgınlıkla kocasının, olsa bile, düşmanları arasında nasıl bir bağ kurulabilirdi?</p>

  <p>Komiserin huzursuz bir ifade ile soru sormakta rahatsızlandığını hissetti. "Hasan Alkan diye birini tanıyor musunuz?"</p>

  <p>"Hayır. Kim o?"</p>

  <p>"Bugünkü faciada ölenlerden biri."</p>

  <p>"Tanımıyorum" diye mırıldandı genç kadın. "Yalnız kocamın adamlarından birinin, şantiye şefinin de öldüğünü şirket çalışanlarından öğrendim. Onu tanırdım."</p>

  <p>"Evet, anlıyorum efendim."</p>

  <p>Nur gözlerini kısarak karşısında oturan adama baktı bir an kuşkuyla. Sanki polisle konuştuğunu yeni anlamış gibiydi.,</p>

  <p>"Durun bir dakika" dedi. "Olay sırasında bir sürü insan ölmüş, ama neden onlardan sadece birinin adını sordunuz, kim o Hasan Alkan dediğiniz kişi?"</p>

  <p>Komiser sabırla genç kadına baktı.</p>

  <p>"Hasan Alkan o olayları çıkaran kişi. Yaşayan görgü tanıklarının ifadesinden bunu saptadık."</p>

  <p>"Allah kahretsin!" diye homurdandı genç kadın. "Bu kadar hunharca bir şey nasıl yapılabilir? İnanacağım gelmiyor, bir sürü insanın ölümüne sebebiyet verdi. Deli miydi bu adam?"</p>

  <p>"Henüz bilmiyoruz efendim."</p>

  <p>"Umarım o da ölmüştür. Tanrının adaleti varsa, onun da o cehennemde yanması gerekirdi."</p>

  <p>"Zaten öldü efendim. Ama yanarak değil."</p>

  <p>"Hiç fark etmez, ilahi netice tecelli etmiş, adalet yerini bulmuş sayılır."</p>

  <p>Komiser hafifçe öksürerek, "Şey... hanımefendi" diye fısıldadı. "Belki ilahi adalet tecelli etmiş sayılabilir, ama ben burada hukuki adaletin dağıtımı için varım."</p>

  <p>Nur gözlerini kısarak komiserin ne kastettiğini anlamaya çalıştı. İfade tarzı biraz garibine gitmişti.</p>

  <p>"Ne demek istiyorsunuz?" diye sordu. "Korkarım henüz bilmiyorsunuz?"</p>

  <p>"Neyi?"</p>

  <p>"Yangını çıkaran ve o faciaya sebep olan adamın nasıl öldüğünü."</p>

  <p>"Bilmem mi lâzım? Hiç ilgilendirmiyor beni. Sadece öyle bir pisliğin ortadan kalkması benim için yeterli."</p>

  <p>Nihat kısa bir an duraladı sonra Nur'u çok şaşırtan cümleyi söyledi.</p>

  <p>"Onu kocanız vurmuş!"</p>

  <p>Genç kadın birden buz gibi kesilip gerildi. Şaşkın şaşkın komisere baktı. Sanki söylediğini iyi anlayamamış gibiydi.</p>

  <p>"Ne dediniz? Kocam mı vurmuş?"</p>

  <p>"Evet efendim."</p>

  <p>Nur hâlâ toparlanamamıştı.</p>

  <p>İri etli dudakları hayretten aralanmış, güzel yeşil gözlerinde donuk bir ifade belirmişti. İşittiklerine ihtimal vermiyordu. Bu iddiayı hemen reddetti.</p>

  <p>"İmkânsız" diye fısıldadı boğuk bir sesle. "Tolga'nın bir canlıyı vuracağını hele bir insana ateş edebileceğini sanmıyorum. Asla yapmaz bunu... "</p>

  <p>Komiser yeniden derin bir soluk aldı.</p>

  <p>"Eşinizin silahı var mıydı?"</p>

  <p>Nur kendini toparlamaya, üzerindeki şaşkınlığı atmaya çalıştı. "Evet taşıma ruhsatlı bir tabancası vardı."</p>

  <p>"Markasını söyleyebilir misiniz?"</p>

  <p>"Ben silahlardan anlamam. Evde iki küçük çocuğumuz var, zaten Tolga da eve gelir gelmez hemen üstündeki silahı çıkarır ve çocuklarımızın erişemeyeceği özel bir yere saklardı."</p>

  <p>"Ama görseniz eşinizin tabancasını tanırsınız, değil mi?"</p>

  <p>"Her halde" dedi Nur.</p>

  <p>"Bu 38'lik bir Smith-Wesson olabilir mi?"</p>

  <p>"Dedim ya ben silahtan anlamam, ama galiba markası öyle bir şeydi..." Sonra yine bilinçsizce itiraz etti.</p>

  <p>"Bir yanlışlık olmalı" diye söylendi. "Eşim o manyağa bile ateş etmez." Komiser Nihat dudak büktü.</p>

  <p>"Bu kadar emin olmayın. Silah kullanılmak üzere üstte taşınır. Halin icabına göre bunu kullanmak da doğaldır. Kocanızın vücudundaki üç kurşunu unutmayın. Onu komaya katil soktu. Eşinizin vücudundan ameliyatla çıkarılan kurşunları doktordan aldık. Balistik incelemeye tâbi tutacağız. Ama hiç şüphesiz o kurşunlar katilin Uzi'sinden çıkan mermiler olacak."</p>

  <p>Nur'un başı dönmeye başlamıştı.</p>

  <p>Bu ana kadar olayların failinin kocası tarafından öldürüldüğünü kimse söylememişti ona. Ş imdi komiserin dakikalardır ifadesine başvurmak için etrafında neden dolaştığını anlar gibi oluyordu. Birden aklına gelen soruyu yöneltti komisere:</p>

  <p>"Ya o manyağın vücudundan çıkan kurşunlar? Onlar kocamın silahına mı ait?"</p>

  <p>"Yarın yapılacak otopsiden sonra alacağımız kurşunları balistiğe göndereceğiz. Fakat olaya şahit olan en az üç görgü tanığı var. Onlar katili kocanızın tek bir atışla vurduğunu söylüyorlar."</p>

  <p>Nur titremeye başlamıştı. Neden sonra beyninde şekillenen soruyu sordu. "Ne yani, siz şimdi burada kocamı cinayetle mi suçluyorsunuz?"</p>

  <p>Komiser Nihat günün nihayetinde uzayan sakalından gölgelenen yanağına elini attı, bir süre kararsızca yanağını kaşıdı.</p>

  <p>"Hayır, Nur hanım. Henüz öyle bir şey söylemedim" dedi.</p>

  <p>"Henüz mü? Yani daha sonra mı böyle bir iddiada bulunacaksınız? Ettiğiniz lafı öyle mi anlayayım?"</p>

  <p>Genç kadın hırçınlaşarak komisere bakmaya başladı.</p>

  <p>Nihat'ın kararsızlığı sona ermemişti. Sanki durumu nasıl açıklayacağını bilemez bir hali vardı. Tam ağzını açacağı sırada Nur birden hızlı hızlı konuşmaya başladı.</p>

  <p>"Beni bir köşeye çekip kocamın bir manyağı, kafadan kontak bir caniyi vurduğunu söylüyorsunuz, bunu bilmiyordum, ilk defa sizden duyuyorum. Ama öyle bile olsa, kuzum hiç düşünmüyor musunuz o adamın neler yaptığını? Galiba orada on yedi kişiyi tarayarak öldürmüş, yangın çıkarmış, binayı uçurmuş, bir sürü arabaya zarar vermiş ve siz şimdi karşıma geçmiş ve deli herifin kimin tarafından öldürüldüğünün hesabını soruyorsunuz. Mantıklı mı bu yaptığınız? Birinin o adamı durdurması, işlediği cinayetlerin daha da artmasını önlemesi gerekmez miydi? Bütün bunları yaparken polis neredeydi? Neden sizler daha önce yetişip bu katliamın daha da büyümesine engel olmadınız? Cevap verin bana. Şayet o manyağı kocam öldürdüyse kendisine gelince, şayet gelebilirse tabii, teşekkür etmeliyim. Sizin görevinizi o yapmış. İyi de yapmış, şayet o an benim elimde de bir silah olsaydı hiç kuşkusuz aynı şeyi yapardım."</p>

  <p>Komiser sükûnetle genç kadını dinledi ve sözünü kesmedi. Nur susunca sakin bir ses tonuyla, "Duygularınızı anlıyorum hanımefendi" dedi. "Ama yasalara göre bu yine de suçtur. Adam öldürme fiilidir."</p>

  <p>"Aman Allahım! Hiçbir şey anlamıyorum. Yani kocam, o manyağın herkesi öldürmesine seyirci mi kalmalıydı? Hem de belinde bir silah taşırken.. "</p>

  <p>"Lütfen sinirlenmeyin-. Anlamaya çalışın."</p>

  <p>"Neyi anlayayım? Olayı tüm detayları ile bilmiyorum ama siz hiç meşru müdafaa diye bir kavram işitmediniz mi? Belli ki eşim o manyağı vurduysa bunu kendi canı ve oradaki diğer insanlar için yapmıştır."</p>

  <p>"Ben de öyle düşünüyorum Nur Hanım. Ama savcının da böyle düşünmesi gerekir. Aksi halde... "</p>

  <p>"Evet aksi halde? Ne olur yani, kocam cinayetle mi suçlanır?"</p>

  <p>Komiser Nihat kısa bir tereddütten sonra, "Teorik olarak öyle, efendim" dedi.</p>

  <p>Bu iddiayı havsalası almıyordu Nur'un.</p>

  <p>Dehşete kapılmış gibi polise baktı. "Hayret!" diye mırıldandı sonunda. "Olacak şey değil. Buna gerçekten inanamıyorum."</p>

  <p>Nihat sakin bir şekilde, "Size aşağıdaki kafeteryadan bir kahve getireyim mi?" diye sordu. "Yorgunsunuz, sinirlerinize iyi gelir."</p>

  <p>Nur kendine hakim olamayarak terslendi. Buz gibi bir sesle:</p>

  <p>"Hayır, teşekkür ederim. Kahveyi siz için" diye homurdandı. "Şimdi başka bir sualiniz yoksa, kocamın yattığı yerin kapısına döneceğim."</p>

  <p>Genç kadın ayağa fırladı.</p>

  <p>Komiser de onunla beraber yerinden kalktı. Başını önüne eğerek gidebileceğini ima etti. Nur koridor boyunca uzaklaşırken de uzun uzun arkasından seyretti kadını...</p>

  <p>Cidden hoş bir kadındı. Yoğun bakımdaki Tolga Yazıcı'nın böyle bir kadına sahip olduğu için de çok şanslı olduğunu düşündü.</p>

  <p class="p1"><span class="t2">* * *</span></p>

  <p>Nur yoğun bakımın önüne döndü. Yaşadığı üzüntüden aklı karmakarışık ve düşünceleri kopuk kopuktu. Şimdi düşündüğü tek şey kocasının hayata dönmesiydi-di, komiserin anlattıkları bir kulağından girmiş diğerinden çıkmıştı, umursamadı. Hiçbir hukuk düzeni yaptıkları için kocasını suçlayamazdı. Kanunların ne dediğini bilmiyordu ama yasalar her şeyden önce kamu vicdanına uygun olmalıydı. Polisin zamanında yetişemediği bir yerde zor durumda kalan insan kendi hakkını bizzat korumalıydı. İnsan mantığı bunu anlayabilirdi. Ya da kabul edebilirdi.</p>

  <p>Neyse, bunu sonra düşünürüz, diye mırıldandı içinden. Şimdi Tanrı'ya yalvarmalı, sevdiği eşini kendisine ve iki ufak yavrusuna bağışlaması için dua etmeliydi.</p>

  <p>Yoğun Bakım'ın kapısı önünde dikildi. Ameliyat sonrası, operasyonu yapan doktorla henüz görüşememişti. Ameliyat hemşiresi doktorun gelip kendisiyle bizzat görüşeceğini söylemişti. Duvara yaslandı, gözleri yaşlı beklemeye devam etti. Omuzuna astığı ufak çantadan mendilini çıkardı, üzün zamandır kuruyan gözyaşları yeniden başlamıştı.</p>

  <p>Göz ucuyla koridorun sonunda oturan komisere baktı. Adam gitmemişti daha.</p>

  <p>Ne kadar bekleyecekti acaba? Tolga'nın ifadesini almak niyetindeyse daha çok beklerdi.</p>

  <p>İçinde bir isyan belirdi, aman ya Rabbim, diye homurdandı. İnsanlar ne kadar da anlayışsız oluyorlardı; bir yandan can çekişen, hayatta kalma mücadelesi veren genç bir adam ve on yedi kişiyi öldürmüş, milyarlarca liralık hasar yapmış bir katilin öldürülüş sebebinin hesabını yapmaya çalışan bir görevli.</p>

  <p>İlgisiz ve umursamaz. Komiser ne kadar da katı yaradılışta bir adamdı.</p>

  <p>Nazik davranıyordu, hatta bir polisten beklenmeyecek kadar nazik, ama yine de katı ve hissiz biriydi. Konuşmak için zamanlaması çok yersizdi.</p>

  <p>Birden koridorun öbür yanından, yeşil ameliyat elbisesiyle yaklaşan doktoru fark etti. Tolga'yı ameliyat eden doktor bu olmalıydı. O da kendisine bakıyordu.</p>

  <p>"Bayan Yazıcı?" diye sordu.</p>

  <p>"Evet, benim doktor" dedi Nur titreyerek.</p>

  <p>Boğazı düğümlenmişti. Adamın yapacağı açıklamayı nutku tutulmuşçasına beklemeye başladı. Bütün vücudunu soğuk bir ter kaplamıştı.</p>

  <p>"Ben Dr. Sezai Alnıaçık. Eşinizin ameliyatını gerçekleştiren hekimim."</p>

  <p>Nur'un ilk suali, "İyileşecek mi doktor?" oldu.</p>

  <p>Adam iyimser bir ifade ile genç kadına bakıyordu.</p>

  <p>"Tanrıdan ümit kesilmez. İyileşme ihtimali fazla. Elimizden geleni yaptık."</p>

  <p>Nur rahatlayamadı. Doktorun konuşmasında üstü kapalı da olsa tehlike havası sezinlemişti. Hemen iyimserliğe kapılmak istemiyordu. Bacaklarındaki gücün kesiliverdiğini duyumsadı. Genç kadın yere yığılacak gibiydi.</p>

  <p>Doktor, Nur'un hissettiklerini anlamış gibi müşfik bir şekilde omuzunu tuttu. "Gelin" dedi. " İleriye gidip oturalım."</p>

  <p>Nur komiser Nihat'ın olduğu yere gitmek istemiyordu ama çaresiz doktorla beraber ziyaretçilerin beklediği yere doğru yürüdüler. Koltuklarda komiserden başka yaşlı bir çift daha oturuyordu.</p>

  <p>Nefesi kesilme derecesine gelen Nur onlarla hiç ilgilenmedi.</p>

  <p>Genç kadın koltuklardan birine çökünce, doktor bir iskemle alarak tam karşısına oturdu. Anlayışlı bir adama benziyordu. Sakin ve tane tane konuşmaya başladı. Sanki söyleyeceklerini Nur'un beynine kazımak istiyormuş gibiydi.</p>

  <p>"Yaralarından ikisi çok kötüydü" diye açıkladı. "Bacağındaki ve karnın sağ aşağı tarafındaki. Kocanız bir hayli kan kaybetmiş ve sağlık görevlileri ona yetiştiği sırada derin bir şoka girmiş.. "</p>

  <p>Nur tekrar, " İyileşecek mi?" diye sordu.</p>

  <p>Doktorun bir şeyi kendisine söylemeyi pek istemediğini sezinliyordu. "Dediğim gibi iyileşme ihtimali güçlü. Ciddi söylüyorum. Ancak kocanız henüz tehlikeyi atlatmış sayılmaz."</p>

  <p>Doktorun derin endişesi şefkatli yüzüne ve gözlerine yansıyordu. Nur böyle güçlü bir merhametin odak noktası olmaya dayanamayacaktı. O anda doktorun gözlerindeki ifadeden Tolga'nın ameliyattan sağ çıkmasının, kocasının karşılaştığı sorunların en önemsizi olduğunu anlayıverdi. Genç kadın operatöre daha fazla bakamayarak başını eğdi.</p>

  <p>Doktor, "Kocanızın sağ böbreğini almak zorunda kaldım" dedi. "Ama bunun dışında iç organları şaşılacak kadar az zarar görmüştü. Önemsiz damar sorunları. Mesela sıyrılmış bir kolon. Ama bütün bunları temizledik, onardık, karnına geçici olarak fitiller yerleştirdik. Enfeksiyonu önlemek için kendisine antibiyotik vermeyi de sürdüreceğiz. Bu bakımdan hiçbir sorun yok."</p>

  <p>Nur afallamıştı.</p>

  <p>"Bir insan... tek böbrekle yaşayabilir, değil mi?"</p>

  <p>"Evet, kesinlikle. Bu açıdan yaşamında bir değişiklik de olmayacak."</p>

  <p>Nur, "Yaşamında değişikliğe ne sebep olacak?" diye sormak istedi. "Başka hangi yara? Hangi zarar?" Ama bu soruyu soracak cesareti yoktu.</p>

  <p>Operatör ince ama bir konser piyanisti gibi güçlü parmaklarını kenetledi önünde. Sonra hafifçe yutkunarak konuşmaya devam etti.</p>

  <p>"Şimdi bizi endişelendiren iki şey var. Şiddetli bir şok, fazla kan kaybıyla bazen beyni etkileyebilir. Bu beyne giden kanın ne kadar azaldığına bağlıdır. Dokuların ne kadar oksijen kaybettiğine de."</p>

  <p>Nur gözlerini yumdu. İçinden, "Ah, Tanrım, lütfen! Bu olmasın" diye inledi.</p>

  <p>"Kocanızın EEG'si iyi gözüküyor. Teşhisimi ona göre koysaydım, beynin zarar görmediğini söylerdim. İyimser olmamız için çok neden var. Ama kocanız kendisine gelinceye kadar durumu kesinlikle öğrenemeyeceğiz."</p>

  <p>"Ne zaman kendisine gelir?"</p>

  <p>"Bir şey söyleyemeyiz. Beklememiz gerekiyor. Göreceğiz."</p>

  <p>Gözleri kararır gibi oldu genç kadının. Belki Tolga hiçbir zaman kendine gelemeyecekti. Nur kendine hakim olmaya çalıştı. Titreyen parmaklan çantasına uzanarak mendilini aradı. Burnunu silip gözlerini kurularken operatör, "Bir şey daha var" diye ekledi. Nur güçlükle doktora bakabildi.</p>

  <p>"Bir kurşun ya da onun bir parçası omuriliğe çarpmış. Belkemiğinde ezilme var. Ama kırık göremedik."</p>

  <p>"Ezilme mi? Ciddi bir şey mi?"</p>

  <p>"Bu sinirlerin ezilip ezilmemesine bağlı."</p>

  <p>"Felç mi yani?"</p>

  <p>Doktor çaresizlikle duraksadı bir an.</p>

  <p>"Kocanız kendisine gelinceye ve biz bazı basit testler yapıncaya kadar durumu bilemeyiz. Hasta felç olursa o zaman kırığı arayacağız. Önemli olan şu; omurilik kopmamış. Bu kadar kötü bir durum yok. Kocanız felç olmuşsa ve biz kırığı bulursak, vücudunu alçıya alırız. Kuyruksokumu kemiğinin üzerindeki baskıyı kaldırmak için bacaklara traksiyon uygularız. Bir kırığı iyileştirebiliriz. Bu felaket değil, kocanızı tekrar ayağa kaldırma ihtimalimiz kuvvetli"</p>

  <p>Nur hafifçe, "Ama bunun garantisi yok, değil mi?" diye sordu.</p>

  <p>Doktor dudaklarını büzerek genç kadının zümrüt yeşili gözlerine baktı. Sonra yavaş yavaş mırıldandı.</p>

  <p>"Hiçbir zaman yoktur."</p>

  <p>Doktorun açıklaması şimdilik sona ermişti. Karşısındaki kadının uğradığı şoku hissedebiliyordu. Ayağa kalkarken hafifçe omuzundan okşadı.</p>

  <p>"Metin olmaya çalışın" diye fısıldadı. "Hastanızın morale ve ciddi bir bakıma ihtiyacı olacak."</p>

  <p>Nur anlıyorum dercesine başını sallamıştı. Bundan sonra hayatlarının çok farklı seyredeceğini biliyordu artık. Eski Tolga hiçbir zaman geri dönmeyecekti.</p>

  <p>Doktor yanından uzaklaşırken hıçkırmaya başladı. Neden sonra bakışları karşı koltukta oturan komiser Nihat'a çevrildi. Her halde komiser doktorla aralarında geçen konuşmayı duymuş olmalıydı.</p>

  <p>Komiser tam bir umursamazlık içinde bakışlarını genç kadının gözlerinden kaçırdı...</p>

  <h2><a id="ncx326"></a>2</h2>

  <p>Hastahanedeki o gece, Nur için berbat geçti. Olayı öğrenen eş dost, Tolga'nın yakın arkadaşları akın akın hastahaneye geldiler. Nur çocukları annesi Mürvet Hanıma bırakmıştı. Anlayışlı, sevecen bir kadındı. Kızının perişan halini görünce hemen eve torunlarının yanına gelmişti. Nur, anneannelerinin onlara iyi bakacağını biliyordu, ama bir yandan da aklı evdeydi. Daha şimdiden çocuklarının geleceği nasıl kabul edeceklerini düşünmeye başlamıştı. Tolga'nın istikbalinden korkuyordu. İki ufak çocuğun bakımı bu gidişle tamamen omuzlarına binecekti. Ameliyatı yapan doktorun anlattıklarına bakılırsa kocasını iyi bir gelecek beklemiyordu.</p>

  <p>Babası Burhan Bey de hastahaneye hemen koşmuş ve bir süre kızının yanında kalmıştı. Fakat Nur ısrarla Teşvikiye'deki eve dönmesini ve şimdilik yapacağı bir şey olmadığını, yarın tekrar uğramasını söylemişti ona. Çocuklar dedelerini çok severlerdi. Yaşlı adam onları çok şımartırdı. Hele küçük torunu Oya'yı. İlk göz ağrısı Hakan'ı da severdi tabii ama Oya'ya belki kız torun olduğu için çok düşkündü.</p>

  <p>Yoğun bakıma hastaların çok yakını olan bir kişi haricinde ziyaretçi alınmıyordu. Tolga, yoğun bakımdaki altı bölmeden birindeydi. ünitenin tam orta yerinde hastaları devamlı kontrolde tutan bir hemşire masası mevcuttu. Tolga'yı da bir kalp monitörüne bağlamışlardı. Bu, orta masadaki ekrana devamlı bilgi veriyordu. Genç adamın damarına damla damla glikoz ve antibiyotikler akıtılıyordu. Çiftli bir oksijen tüpü Tolga'nın burun delikleri arasındaki septuma hafifçe iliştirilmişti.</p>

  <p>Nur, onu ilk defa ameliyathaneden yoğun bakıma nakledilirken görmüştü. Sonra uzun bir süre yoğun bakıma bile almamışlardı. Doktor belirli bir saatten sonra on dakika yanına girebileceğini söylemişti. Nur, kocasının halini gördüğü zaman şok geçireceğini düşünmüş ve kendini buna hazırlamıştı. Ama Tolga beklediğinden de kötü gözüküyordu. Kendinde değildi ve yüz hatları ölü gibi gevşemişti. Cildi ,kemik kadar beyazlaşmıştı. Çukura kaçmış gözlerinin-etrafında koyu mavi halkalar oluşmuştu. Dudakları kansızlıktan solmuştu. Sanki beş, on kilo zayıflamış gibiydi. Nur karyolanın yanında durdu.</p>

  <p>Yoğun bakım ünitesinin nöbetçi hemşiresinin dikkatle kendisini izlediğini hissediyordu.</p>

  <p>Hastahane personeli her gün, her saat yaşadıkları drama alışıyor, olayları ve insanları kanıksayarak, kalpleri ve duyguları nasırlaşıyordu ama Nur, dramın genç ve özgün iki tarafı olarak kocası ile kendisine özel bir ilgi duyduklarını da fark etmişti.</p>

  <p>Genç kadın yataktaki kocasına baktı. Boğazını sanki bir yumruk tıkamıştı. Yutkunmakta zorluk çekiyordu. Kocası gerçi baygındı ama Nur konuşmasını kontrol edene kadar tek kelime söylemeyecekti. Bir yerde komadaki hastaların bile etrafındakilerin sözlerini duyabileceğini okumuştu. Daha derin bir düzeyde söylenenleri anlamaları ve teşvik edici sözlerden etkilenmeleri olasılığı vardı. Nur da kocasının sesinin korku ya da kuşkuyla titrediğini duymasını istemiyordu.</p>

  <p>Bölme insanın sinirlerini bozacak kadar sessizdi. Kalp monitörünün sesi kapatılmıştı. Sadece ekranda görüntü vardı. Tolga'nın burnuna sokulmuş olan tüplerden çıkan, oksijeni bol hava hafifçe hışırdıyordu. Nur bu sesi ancak kocasının üzerine iyice eğildiği zaman duyabildi. Tolga'nın kesik soluklarının sesi uyuyan bir çocuğunki kadar hafifti. Nur kocasının elini tutmak istiyordu. Şimdiye kadar hiçbir şeyi böylesine istememişti. Ama elinin üzerinde damara takılmış serumun ince borusu vardı.</p>

  <p>Nur çekine çekine kocasının yüzüne dokundu. Çok soğukmuş gibi görünüyorsa da, aslında ateşi vardı.</p>

  <p>Genç kadın sonunda fısıltı halinde, "Buradayım, hayatım" diyebildi.</p>

  <p>Tolga'nın onu duyup duymadığını bilmiyordu. Zaten Tolga da onu duyduğunu belirten bir şey yapmadı. Gözleri kapaklarının altında oynamadı. Kül rengi dudakları hâlâ aralıktı. Sonra onun kendisini anlayıp anlamadığını bilmeden konuşmaya devam etti.</p>

  <p>"Doktor her şeyin yolunda olduğunu söylüyor. Bu olayı atlatacaksın. İkimiz birlikte her zaman, her şeyi çözümleriz. İnan bana. Yakında ayağa kalkacaksın."</p>

  <p>Tolga bir tepki göstermemişti.</p>

  <p>Nur ne diyeceğini bilemiyordu. Hıçkırıklarını zor zaptederek, "Ben buradayım" diye cümlesini yineledi. "Ve burada kalacağım. Daima yanında. Sen ve ben, tamam mı?"</p>

  <p>Kalp monitörünün ekrandaki parlak yeşil ışığı karın ve kulakçığın faaliyetini gösteren o sivri ve önemli çizgiyi çiziyordu. Bip diye bir ses çıkararak kesilmiyordu. Kalp hafif, ama düzenli bir biçimde atıyordu. Belki Tolga, karısının söylediklerini duymuştu ama kalbi bu sözlere karşılık vermemişti.</p>

  <p>Nur ümitsizce kocasını seyretmeye devam etti. Yoğun bakımdaki bu ilk görüşme on dakika ile sınırlıydı. Biraz sonra nöbetçi hemşirenin kendisini uyaracağını biliyordu.</p>

  <p class="p1"><span class="t2">* * *</span></p>

  <p>Süre dolup dışarıya çıktığında berbat bir haldeydi. İçinde tarifsiz bir boşluk hissediyordu. Tolga'nın bir daha asla eski haline dönemeyeceği korkusuna kapıldı. O genç, dinamik, çalışkan adam yok olmuştu adeta. Yoğun bakımda kocasının enkazı yatıyordu adeta. Ümitsizliğe kapıldı.</p>

  <p>Çantasından bir sigara çıkarıp yaktı. Ziyaretçilere ayrılmış koridoru arşınlamaya başladı. Müthiş yorgun hissediyordu kendini. Ama daha her şeyin başlangıcında olduğunu da biliyordu. Saatine bir göz attı, tam on ikiydi.</p>

  <p>Neden sonra koltukta hâlâ oturmakta olan komiser Nihat'ı fark etti.</p>

  <p>Adam gitmemişti daha. Yoksa o da sabaha kadar oturup bekleyecek miydi?</p>

  <p>Buna bir anlam veremedi. Tolga suçlu bile addedilse bu haliyle kalkıp kaçacak hali yoktu ya! Ne bekliyor bu adam, diye düşündü ve suratı daha da asıldı.</p>

  <p>Komiser mümkün olduğunca genç kadına bakmamaya çalışıyordu. Hatta onun bekleme bölümünde dolaştığının farkında değilmiş gibi davrandı. Ama Nur gerilen sinirlerini boşaltacak, içindeki öfkeyi atacak vesile arıyor gibiydi. Doğru adamın yanına gitti. Komiser Nihat o zaman elindeki eski mecmuayı usulca sehpanın üzerine bırakarak bakışlarını kadına çevirdi.</p>

  <p>"Umarım hastanızda bir düzelme vardır" diye mırıldandı.</p>

  <p>Sesi gayet sakin ve yumuşaktı. Sanki Nur'un çektiği acıyı o da yaşıyormuş gibi.</p>

  <p>Nur bunu hissetti ama anlamazlığa gelerek:</p>

  <p>"Siz hâlâ gitmediniz mi?" diye sordu. "Yoksa sabaha kadar bekleyecek misiniz?"</p>

  <p>O an bekleme salonunda ikisinden başka kimse yoktu.</p>

  <p>"Lütfen beni anlamaya çalışın" dedi komiser Nihat. "Bu benim görevim."</p>

  <p>Nur omuzlarını silkti.</p>

  <p>"Neyi beklediğinizi anlamıyorum. Eşimin benimle bile konuşacak hali yok, yarı komada sayılır. Bu durumda size nasıl ifade verebilir?"</p>

  <p>Komiser sesini çıkarmamıştı. Durgunluğu karşısında genç kadın daha da sinirlenir gibi oldu.</p>

  <p>"Yoksa komadaki yatağından kalkıp o manyak caniyi öldürdüğü için firar edeceğini mi sanıyorsunuz?"</p>

  <p>Nihat bunu espri kabul ederek hafifçe gülümsedi.</p>

  <p>"Hayır hanımefendi, böyle bir şey düşünmüyorum" dedi.</p>

  <p>Komiser beklemekteki ısrarına rağmen davranışlarında hiç kabalaşmıyordu.</p>

  <p>Başka bir ortamda karşılaşsalar polisi alışılmışın dışında kibar ve nâzik bulabilirdi. Ama genç kadının ruhu şu an çok hassas ve yıpranmıştı. Her şeye çatmak için bahane arıyordu. Sanki hıncını görevini yapmaya çalışan polisten çıkarmak istercesine. Nihat istemeye istemeye yerinden kalktı.</p>

  <p>"Şu koltukta biraz uyumaya çalışsanız iyi olur efendim" dedi. "Endişelenmeyin ben buralardayım. Eşinizin durumunda bir değişiklik olursa sizi haberdar ederim."</p>

  <p>Nur içinden, bu kadarı da fazla artık, diye homurdandı. Şimdi de nezaket perdesi altında polis himayesi uygulamaya çalışıyordu sanki.</p>

  <p>Cevap vermeden yürüdü. Yaktığı sigaradan derin nefesler çekti içine. Bir de bu polisle uğraşacak gücü yoktu şimdi.</p>

  <p class="p1"><span class="t2">* * *</span></p>

  <p>Gece yarısı kısa bir süre uykuya yenik düşerek, oturduğu koltukta kestirdi. Ancak on beş dakika kadar. Sonra telaşla gözlerini açıp saate baktı.</p>

  <p>Yalnızca içi geçmişti. Salon boştu ve sinirine dokunan komiser de ortalıkta yoktu. Kısa da olsa, polisin, uyukladığım görmemesine sevindi. O adama ısınamamıştı. Oysa Nur herkesle iyi geçinen, kişiler arasında ayırım yapmayan, insancıl bir tabiata sahipti.</p>

  <p>Saçına başına çeki düzen verdi. Kocasının yattığı yoğun bakım ünitesinin kapısına gitti. Gece hemşiresi nöbetteydi. Nur'un yüzüne gülümseyerek baktı.</p>

  <p>"Eşiniz mışıl mışıl uyuyor" dedi.</p>

  <p>Kapı aralığından Tolga'nın yatağını görebiliyordu. Bir süre kocasının hareketsiz duran, örtüler altındaki bedenine baktı. Birlikte geçirdikleri hayatı düşündü.</p>

  <p>İlk tanışmalarından, buluşmalarından başlayarak küçük çocukları Oya'nın doğumuna kadar geçen sürede yaşadıkları her şeyi hatırladı. Birlikte yaptıkları son kahvaltıyı da. Tolga'yla evleneli nerdeyse dokuz yıl olmak üzereydi. Dokuz uzun yıl. Ama bu süre öyle kısa gözüküyordu ki gözüne. Neredeyse yine ağlamaya başlayacaktı.</p>

  <p>Nöbetçi hemşirenin güler yüzünden cesaret almıştı. İzin almadan kocasının karyolasına yaklaştı. Hemşire de ses çıkarmamıştı. Anlayışlı birine benziyordu.</p>

  <p>Nur bir şeylerin değişmiş olduğunu hissetmişti sanki. Korkulu bir şey. Yüreğini bir tedirginlik kapladı. Kocasının hâlâ soluk alıp almadığını anlamak için yatağın üzerine eğildi. Sonra durumunda bir kötülük olmadığını anladı. Çünkü monitörde Tolga'nın kalbinin ritminin değiştiğini gösteren bir şey yoktu. Belki sadece dudakları titremişti, ya da ateşin yaptığı bir tikti bu..</p>

  <p>Nur dikkatle kocasının hafif nemli, soluk yüzüne bakıyordu.</p>

  <p>Birden kalbi duracakmış gibi oldu genç kadının. Tolga sanki üzerine eğilmiş, kendisini dikkatle incelediğini biliyormuş gibi gözlerini açmıştı. Ona bakıyordu.</p>

  <p>Doktor'un söylediği kasvetli, iç karartan ve korkutan cümleleri hatırladı aniden. Çok fazla kan kaybı, derin şok, kafanın etkilenmesi, beynin zarar görmesi gibi..</p>

  <p>Nur adeta konuşmaktan çekiniyordu. Kocasının zorlukla, kelimeleri kekeleyerek, anlamsız bir şeyler söylemesinden korkuyordu.</p>

  <p>Tolga çatlak, kül rengi dudaklarını yaladı. Hırıltılı hırıltılı soluk alıyordu. Nur, tüm cesaretini toplayarak, "Tolga!" dedi.</p>

  <p>Genç adam başını önce sağa, sonra sola çevirerek bulunduğu yeri inceledi. Tam bir şaşkınlık vardı yüzünde. Nur'u görmesine rağmen tanımamış gibi bakmıştı suratına...</p>

  <p>"Tolga! Beni duyuyor musun, hayatım?" Cevap yoktu..</p>

  <p>Adam gözlerini kalp monitörüne dikmişti. Sanki o hareket halindeki yeşil ışık onu ipnotize etmiş gibiydi. Işık gözlerini açtığı andan itibaren daha sık ve sivri çizgiler çiziyordu.</p>

  <p>"Tolga, cevap ver lütfen! Beni duyabiliyor musun?" Nur arkasında çekilen bir iskemlenin sesini duydu. Konuşmasını işiten nöbetçi hemşire hastaya bakmaya geliyordu herhalde.</p>

  <p>Genç kadının kalbi öylesine şiddetle çarpıyordu ki, titremesi bütün vücuduna yayıldı. Kocasının cevap vermemesi onu dehşete düşürmüştü. Tolga bakışlarını ağır ağır monitörden çevirerek Nur'a dikti. Dudaklarını büzdü, ağzından çıkan fısıltıdan farksız ses çok boğuktu. "Bütün bunlar için çok üzgünüm" dedi.</p>

  <p>"Üzgün mü?" Nur ne demek istediğini anlamamıştı. Şaşaladı. Kocasının ilk söyleyeceği kelimelerin daha farklı olacağını ummuştu.</p>

  <p>"Ne söylemeye çalışıyorsun, sevgilim?" Kocası yüzüne ağlamaklı bakıyordu.</p>

  <p>"Seni uyarmıştım. Hatırlıyor musun, evlendiğimiz ilk gün. Ben her zaman beceriksiz olmuşumdur diye... "</p>

  <p>Hatırlıyordu Nur.</p>

  <p>Gülmeye başladı, hatta boğuk bir kahkaha attı. Ama kahkahası daha çok bir hıçkırığa benziyordu. Tanrı'ya hamdetmeliydi. Hafıza kaybı yoktu, beyin demek yeterince kanla beslenmişti, derin şok bitmiş olmalıydı. Nur karyolanın parmaklıklarına iyice dayandığı için çubuklar canını acıtacak kadar karnına battı. Ama yine de eğilip kocasının terli alnını öptü. Sonra da adamın kül rengi dudaklarının kenarına bir öpücük kondurdu. Tanrı'ya ne kadar şükretse yeriydi. Zaten kafasına koymuştu, Tolga sağ salim eve döndüğü zaman ilk işi kurban kesmek olacaktı.</p>

  <p>Tolga, "Susadım" diye inledi.</p>

  <p>"Peki hayatım. Şimdi hemşireyi çağırırım. Hemen sana su verir."</p>

  <p>Nöbetçi hemşire hemen arkasında duruyordu. Nur ona dönerek, "uyandı, aklı başında ve susadığını söylüyor" diye sevinçle bağırdı.</p>

  <p>Hemşire gülerek, "Duydum" dedi. Sonra Nur'un yanından dolaşarak karyolanın baş ucundaki komodine gitti. Bir bardağa yarısına kadar su koydu.</p>

  <p>Tolga, hemşirenin hareketlerini gözleriyle takip ediyordu.</p>

  <p>"Su yerine bira verebilir misiniz?" diye sordu çatlak dudaklarını gererek."</p>

  <p>Hemşire serum şişesine parmağıyla vururken göz kırptı. "Bütün gün damarınıza ne verdiğimizi sanıyorsunuz?" diye sırıttı.</p>

  <p>"Ama o Meksika birası Corona değil."</p>

  <p>Nur kocasının kısık sesiyle zorlanarak konuşmasını zevkle dinliyordu. Tolga yine o eski kocasıydı. Esprili, şakacı, en kötü anlarda bile neşesini kaybetmeyen canlı adam. Başına gelen felaketin onda bir araz bırakmayacağını anlamıştı artık. Şimdi bile hemşireye takılıyor, şaka yapıyordu.</p>

  <p>Hemşire de oyunu bozmamış, espriye karşılık vermişti.</p>

  <p>"Kusura bakmayın, ithal bira veremiyoruz. Hasta-hanenin masraflarına dikkat etmemiz gerekiyor. Ama isterseniz yerli Efes verebilirim."</p>

  <p>"Ne yapalım, o da kabul," dedi genç adam.</p>

  <p>Hemşire komodinin çekmecesini açarak plastikten yapılmış, kolayca kıvrılan bir tüp aldı ve Tolga'nın dudaklarının arasına koydu.</p>

  <p>Genç adam bütün hararetine rağmen suyu güçlükle yudumluyordu. Çok az içti. Sonra gözleri yavaş yavaş kapandı ve derin bir uykuya daldı. Hemşire plastik tüpü ağzından çekerken, Nur'un koluna girdi.</p>

  <p class="p1"><span class="t2">* * *</span></p>

  <p>"Hadi çıkın artık" diye fısıldadı. "Görüyorsunuz kocanızın durumu daha iyiye doğru gidiyor. Genç ve dirençli. Umarım en kısa zamanda taburcu olur."</p>

  <p>Nur bakışlarını uzun süre bekleme odasının geniş penceresinden akseden günün ilk ışıklarından alamadı. Nihayet sabah olmuş ve yâni bir güne girmişlerdi. Oturduğu koltuktan kalkarak camın kenarına gitti. Dalgın bakışlarla Anadolu yakasının üzerinde ışıldayan temmuz güneşinin parıltılarına baktı.</p>

  <p>Zor günler bekliyordu «Yazıcı ailesini. Tolga'nın bu illetten kurtulacağına inanıyordu. Genç ve bünyesi sağlamdı. Ama bir takım problemleri olacaktı tabii, üzün bir nekahat devresi geçireceği kesindi. İşleri aksayacaktı. Normal hayatına ne zaman döneceği henüz belli değildi.</p>

  <p>Neyse ki daha ilk gece kendine gelmiş ve zihni melekelerinde bir problem olmadığı ortaya çıkmıştı. İçini çekti, üşümüş gibi kollarını bedenine sardı.</p>

  <p>Evdeki çocuklarını anımsadı birden. Şu saatte yataklarında mışıl mışıl uyuyor olmalıydılar. Annesi çok erken kalkardı. Eve bir telefon edip dün geceyi nasıl geçirdiklerini öğrenmek istedi. Alt katta umumi telefonlar vardı. Asansöre yürüyerek aşağıya indi.</p>

  <p>Senelerdir bir hastahanede refakatçi olarak gecelememişti Nur. Alt kata indiğinde koridoru kalabalık buldu, hem de sabahın bu vaktinde, uykusuz geçirilen gecenin yorgunluğu insanların yüzlerinden belli oluyordu. Ankesörlü telefonlardan birine giderek evini aradı. Daha zilin üçüncü çalışında telefon açıldı.</p>

  <p>"Anne?"</p>

  <p>"Merhaba kızım. Tolga nasıl?"</p>

  <p>"İyi anne. Dün gece kısa bir süre kendine geldi. Birkaç kelime konuştu."</p>

  <p>Yaşlı kadın ağlamaklı bir sesle, "Allah'a şükür, bütün gece onun için dua ettim. Allah onu sana ve çocuklarına bağışlasın yavrum."</p>

  <p>"Sağol anne. Dualarını eksik etme. Çocuklar nasıl? Seni üzdüler mi?"</p>

  <p>Kadıncağız sanki telefona cevap vermekte zorlanıyordu, Nur'un kulağına tartışma sesleri geldi önce sonra da birden oğlu Hakan'ın sesini duydu.</p>

  <p>"Merhaba anne. Babam nasıl? uyandı mı?"</p>

  <p>Oğlu, annesinin elinden almacı kapmış olmalıydı.</p>

  <p>"İyi oğlum, daha iyi.. " diye mırıldandı.</p>

  <p>"Onu görebilecek miyim?"</p>

  <p>"Birkaç gün sonra, hayatım."</p>

  <p>"Neden?"</p>

  <p>"Babanın gücünü toplaması için birkaç gün gerekiyor."</p>

  <p>"Onunla gururlanıyorum anne."</p>

  <p>Nur, oğlunun ne demek istediğini anlayamamıştı birden.</p>

  <p>"Neden?" diye sordu.</p>

  <p>"Televizyonu seyretmedin değil mi?"</p>

  <p>"Seyredemedim tabii yavrum, hep babanın basındaydım."</p>

  <p>"O bir kahraman. İnsanların hayatını kurtardı ve o kötü adamı öldürdü."</p>

  <p>Nur, Hakan'ın neyi kastettiğini şimdi anlamıştı.</p>

  <p>"Nerden biliyorsun?" diye sordu gayri ihtiyari.</p>

  <p>"Televizyonda duydum. Hasan denen adam çete reisinin oğluymuş. Resmini de gösterdiler. Oya da gördü.. "</p>

  <p>Nur'un tedirginliği artıyordu. O an yaşananlar hakkında hiç bilgisi olmadığını kavradı birden. İçini farklı bir korku kapladı.</p>

  <p>"Bana anneanneni ver şimdi" diye fısıldadı.</p>

  <p>"Sen ne zaman eve döneceksin anne?"</p>

  <p>"Bilmiyorum oğlum. Her halde bir süre babanı yalnız bırakamam."</p>

  <p>"Sizleri özledik anne."</p>

  <p>"Kardeşin nasıl?"</p>

  <p>"O iyi. uyuyor daha. Uyandırayım mı?"</p>

  <p>"Hayır Hakan, bırak uyusun, uslu çocuklar gibi davranın ve sakın annenizi üzmeyin."</p>

  <p>"Tamam anne, oldu... "</p>

  <p>Az sonra hattın ucunda Mürvet Hanımın sesi duyuldu yeniden.</p>

  <p>"Oğlan telefonu elimden aldı, konuşturmadı bizi" diye serzenişte bulundu.</p>

  <p>Nur kendisini tedirgin eden kuşkuyu annesine sordu:</p>

  <p>"Televizyon neler diyor anne? Olay hakkında ne işittiniz?"</p>

  <p>Kadıncağız kısa bir an durakladı. Sanki cevap vermekte zorlanıyor gibiydi.</p>

  <p>"Şey işte... bilirsin... Olayları büyütmeye bayılırlar.. "</p>

  <p>"Nasıl büyütmesinler anne? Duyduğuma göre on yedi kişi ölmüş. Bir yığın da yaralı varmış. Küçümsenecek bir olay mı? Televizyonda o manyağın resmini göstermişler, Hakan öyle diyor, doğru mu?"</p>

  <p>"Evet, kızım."</p>

  <p>"Kimin nesiymiş? Tımarhaneden kaçan bir deli filan mı?"</p>

  <p>Yine ses yoktu Mürvet Hanımda...</p>

  <p>"Anne?"</p>

  <p>"Bunu sonra konuşalım yavrum, daha sonra. Şimdi olmaz."</p>

  <p>"Niye? Ne demek istiyorsun?"</p>

  <p>"Hakan'ın yanında olmaz."</p>

  <p>Nur titredi birden. Aklına hemen hastahaneden bir türlü ayrılmayan komiser Nihat geldi. Sebebini bilmiyordu ama sanki kocasının başına gelen felaketin tam olarak bitmediğini ve kâbusun devam edeceğini duyumsar gibi oldu. Annesine açıklama yapması için ısrar etmedi, telefonu kapatıp yukarıya çıkmak için asansöre yürürken, aşağıya inen merdivenlerde komiseri gördü. Adamın gözleri kan çanağı gibiydi. Sakalı uzamış, kravatını gevşetmiş, gömleğinin yaka düğmesini açmıştı. Onun da bütün gece uyumadığı belliydi. Nur'u gördüğü halde görmezliğe gelmişti. Ya da Nur öyle sandı.</p>

  <p class="p1"><span class="t2">* * *</span></p>

  <p>Saat sekiz sularında yoğun bakımın koridoru hareketlendi. Dr. Sezai Alnıaçık yanında Nur'un o ana kadar görmediği iki hekimle Tolga'nın yattığı bölüme geldiler.</p>

  <p>Genç kadın onları uzaktan gözleriyle takip ediyordu. Her üçü de ayrı ayrı Tolga'yı muayene ettiler ve aralarında fısıltıyla bir süre konuştular. Bir tür konsültasyon olmalıydı bu. Nur aralarındaki konuşmayı dışardan duyamıyordu tabii, hoş duysa da bir şey anlamayacaktı, çünkü devamlı tıbbi terimler kullanıyorlardı.</p>

  <p>Sonunda üçü de dışarıya çıktılar. Gülümsüyorlardı. Fakat Nur uzun süren bu konsültasyondan huylanmıştı. Muayene ve görüşmeleri sırasında kocasında hiçbir hareket olmamış, Tolga derin ve sessiz uykusuna devam etmişti.</p>

  <p>Nur midesine kramp gibi bir sancının yayıldığını hissetti. Belki de açlıktandı. Dün öğle vakti hastahaneye geldiğinden beri hiçbir şey yemediğini hatırladı birden. Ayrıca yoğun bakıma çeşitli antibiyotiklerin kokuları yayılmıştı. Genç kadının artık bu madensi ve keskin kokulara alışmış olması gerekirdi. Oysa kokular Nur'a gitgide daha kötü geliyor ve genzinde acı bir tat bırakıyordu.</p>

  <p>Nur, doktorların kötü bir haber vereceklerini sezerek endişelendi. Tebessümleri dudaklarının kenarında sona eriyordu sanki. Gözlerinde memnuniyet yoktu. Belki de acımaydı bu. Genç kadın operatörün yüzüne baktı.</p>

  <p>Dr. Alnıaçık, "Günaydın hanımefendi" dedi. " İyi misiniz?"</p>

  <p>Nur başını salladı. "Dayanıyorum."</p>

  <p>Sesi boğuk ve ürkek çıkmıştı. Diğer iki doktor dikkatle genç kadını süzüyordu. Neden konuşmuyorlar, neden bir açıklama yapmıyorlar hâlâ diye düşündü Nur. Sonra birden operatöre dönerek, "Dün gece onunla konuştum" deyiverdi. "Beyni zarar görmemiş. Hafızası yerinde. Konuşabiliyor, hatta şakalaşıyor da. Dün gece susamıştı, su yerine bira istedi."</p>

  <p>"Evet" dedi operatör. "Nörolog da aynı kanıda. Beyinle ilgili fiziksel bir sakatlık yok. Yine de bundan ancak bir iki gün sonra kesinlikle emin olabiliriz. Eşiniz bu olayı gerçekten iyi atlattı sayılır hanımefendi."</p>

  <p>Fakat doktorların yüzünde hâlâ Nur'u tedirgin eden bir ifade vardı. Onlardan bir açıklama bekler gibi, "Ama?" diye sordu. "Başka şeyler mi var?"</p>

  <p>Operatör, " Şu anda iki bacağı da felçli."</p>

  <p>Nörolog düzeltmek istercesine, "Belden aşağısı" dedi.</p>

  <p>Genç kadın bir anda buz gibi katılaşmıştı.</p>

  <p>"Ya belden yukarısı?"</p>

  <p>"Çok iyi. Bütün görevlerini yapıyor."</p>

  <p>Nur dilinin ucuna gelen soruyu zorlukla yöneltti.</p>

  <p>"Bu geçici bir felç durumu mu? Sonra açılacak mı?"</p>

  <p>Nörolog soğuk bir ifadeyle:</p>

  <p>"Bunu söylemek için şimdilik erken. Bekleyeceğiz. Yarın sabah belkemiğinde kırık arayacağız. Bulursak vücuduna özel bir alçı uygulayacağız. Eşiniz boynundan aşağıya kadar hareketsiz kalacak. Filum ucundan daha aşağıya, kaba etlerinin altına kadar. Bacaklarına da traksiyon uygulayacağız."</p>

  <p>Nur kekeledi. "Yani bundan sonra yürüyemeyecek mi?"</p>

  <p>Doktor, "Dedim ya şimdiden bir şey söylemek zor. Ama bu olasılığa kendinizi alıştırmanız lâzım. Durumu anladığınızdan pek emin değilim hâlâ."</p>

  <p>Nur'un içine yakıcı bir ateş düşmüş gibiydi.</p>

  <p>"Anlatın öyleyse" diye homurdandı.</p>

  <p>"Önce kocanızın hayatta kaldığına şükretmelisiniz. Ama vücudu alçı içinde üç, dört ay öylece yatacak. Alçı söküldüğü zaman, belden aşağısında, ciddi bir kas atrofisi olacaktır muhakkak. Eşiniz yürümek için güç bulamayacak. Belki de rehabilitasyon merkezinde haftalarca fizik tedavisi görecek. Bunun son derece umut kırıcı olduğunu bilmenizi isterim. Buna kendinizi alıştırmalısınız."</p>

  <p>Nur, "Hepsi bu kadar mı?" diye sordu.</p>

  <p>Operatör o soğuk havasıyla, "Yetmez mi?" diye sordu. Nur'a moral vereceğine, gerçekleri söyleyeyim derken kadını daha da sinirlendiriyordu.</p>

  <p>Genç kadın büyük bir tevekkülle, "Daha beteri de olabilirdi" diye fısıldadı.</p>

  <p class="p1"><span class="t2">* * *</span></p>

  <p>Ondan sonraki iki gün daha da zor geçti. Tolga kısa sürelerle kendine geliyor ama koma gibi o derin uykudan bir, türlü tam olarak çıkamıyordu. Doktorların ve bütün kat hemşirelerinin kendisine moral vermek için, bu durumun doğal ve geçici olduğunu söylemeleri de artık Nur'u tatmin etmez olmuştu.</p>

  <p>Hastahaneye bir sürü tanıdık akın etmeye başlamıştı. Yavaş yavaş çocuklarını da özlemeye başlamıştı Nur. Onlardan hiç bu kadar ayrı kalmamıştı. Emin ellerde olduğunu biliyordu; annesi en az kendisi kadar iyi bakardı çocuklarına fakat hem anneden hem de babadan ayrı kalmaları çocukların moralini çok etkileyecekti. Bir gün evvel telefonda küçük kızı ile konuşurken babası hakkında sorduklarına daha fazla dayanamamış ve ağladığını anlamaması için telefonu aniden kapamak zorunda kalmıştı.</p>

  <p>Üç gündür, bu sıcakta, banyo yapamıyor, lavaboda elini yüzünü yıkayıp, sık sık kolonyalı mendil kullanıyordu. Ziyaretçiler için kocasını yukarıda bırakıp aşağıya inmek hiç memnun değildi. Tolga'yı henüz yoğun bakımdan çıkarmadıkları için müstakil bir odaları da yoktu. Ziyaretçilerin iyi niyetle kendisini teselli etmek için konuşmaları sinirlerini bozuyor, yardımcı olacaklarına genç kadının ruhunu daha beter karartıyorlardı.</p>

  <p>Üstüne üstlük, hastahanede iki herif peydah olmuştu ve canını çok sıkıyorlardı. Onların yüzünü görmek Nur'u çok rahatsız ediyordu. İkisinden de rahatsız oluyordu. Biri ortadan kaybolsa mutlaka diğeri çıkıyordu meydana, sanki sözleşmişler gibi.</p>

  <p>Bakışlarının üzerinde olması canına tak dedirtmiş-ti. Gerçi Nur güzel ve çekici bir kadın olduğunu bilirdi, ama böyle bir ortamda, can derdiyle uğraşırken, çevresinde çapkınlık güdüsüyle erkeklerin dolaşmasından nefret ediyordu. Ne kadar duygusuz kişilerdi? Ne umuyorlardı acaba? Kendisinde ne bulduklarını da anlamamıştı. Kaç gündür makyajsız, eski püskü giysilerle ve bitik bir halde koridorlardaydı. Doğru dürüst uyuyamadığından gözlerinin altı morarmış, canlılık ve diriliği kaybolmuştu. Yine de o iki adamı sık sık koridorlarda görüyor, kaçamak ve kuşkulu bakışlarla kendisini süzdüklerini hissediyordu. Neyse ki işi daha ileri götürüp yanına yaklaşarak konuşmaya kalkışmamışlardı.</p>

  <p>Fakat o sabah hiç ummadığı bir şeyle karşılaştı. Kaç gündür gazete okumuyordu. Oysa her sabah hastahaneye tüm günlük gazete ve dergiler düzenli olarak geliyordu. Oyalanmak için gazete almaya indiğinde o yapışkan adamlardan birinin komiser Nihat ile konuştuğunu gördü. Adam komiserin karşısında tekmil verir gibi hazıroldaydı.</p>

  <p>Nur o zaman gerçeği kavradı. Peşindekiler polis olmalıydı. Ama neden, diye mırıldandı. Polisler neden onun peşindeydiler? O sadece manyak bir katilin komaya soktuğu sıradan bir vatandaşın karısıydı? Ayrıca olayı bizzat yaşamamış ve içinde bulunmamıştı. Hatta kocasının vurulduğu haberinden sonra apar topar hastahaneye koşmuş, olayı bile doğru dürüst öğrenememişti. Aklı karıştı. Beynine takılan suale uygun bir cevap veremedi.</p>

  <p>Şimdi daha iyi anlar gibiydi; polisler Tolga'nın değil, kendisinin peşindeydiler. Garip değil miydi bu?</p>

  <p>Yoksa kocasını iyileşir iyileşmez polisten kaçırmayı mı planladığını sanıyorlardı?</p>

  <p>Komik geldi bu. Her halde böyle bir şeye kalkışacağını düşünecek kadar saf olamazlardı... O halde?</p>

  <p>Komiser Nihat bu adamları niye peşine takmıştı?</p>

  <p>Komiser iki gündür ortalarda yoktu. O geceden sonra onu ilk defa bu sabah görüyordu. Kararsız kaldı bir süre. Ama bir daha komiseri görürse bu durumdan şikâyetçi olduğunu bağırarak yüzüne söyleyecekti. Bunca sıkıntının arasında bir de bunlarla hiç uğraşamazdı.</p>

  <p>Gazeteleri alıp yukarı çıktığında kendisini hoş bir sürpriz bekliyordu. Gündüz hemşiresi gülerek göz kırptı. Artık bütün servis hemşireleriyle dost olmuştu.</p>

  <p>"Eşiniz uyandı" dedi esmer tenli kız.</p>

  <p>Nur gazeteleri bırakarak yoğun bakım odasına daldı. Tolga uzamış sakalına rağmen gözlerinde mutlu parıltılarla karısına gülümsedi.</p>

  <p>Genç kadın Tolga'yla yalnız kaldığı zaman karyolanın yan parmaklıklarını indirdi. Kocasının alnına yapışmış ıslak saçlarını geriye itti. Ağlamamak için kendini güç tutuyordu.</p>

  <p>Tolga, "Çok güzelsin" dedi. Sesi hâlâ hafif ve yumuşaktı.</p>

  <p>Kocası her vesileyle, on yıla yaklaşan evlilikleri süresince ona hislerini içtenlikle açıklamayı bilmişti.</p>

  <p>"Yalancı" dedi Nur da gülümseyerek:</p>

  <p>"İnan çok güzelsin."</p>

  <p>"Hadi ordan, berbat haldeyim."</p>

  <p>"Benim yüzümden, değil mi? Seni çok üzmüş olmalıyım. Biliyor musun, benzin istasyonunda kurşunlanıp kendimden geçmeden önce seni bir daha görüp göremeyeceğimi düşündüm."</p>

  <p>Nur bunun samimi bir itiraf olduğunu biliyordu. "Seni seviyorum" diye fısıldadı.</p>

  <p>"Ben de seni, sevgilim."</p>

  <p>Genç kadının gözleri yanıyordu ama kocasının yanında ağlamamaya kararlıydı. Olumlu şeyler düşünmeli, ona moral vermeliydi. Bir süre sonra bir yığın soru sormaya başlayacağını biliyordu.</p>

  <p>Tolga'nın göz kapakları titreşti. "O kadar yorgunum ki."</p>

  <p>"Çok doğal değil mi? Çok büyük bir şey atlattın. Şimdilik fazla konuşma ve kendini yorma."</p>

  <p>Nur, bir an sorduğu zaman ne cevap vereceğini düşündü. Her halde az sonra belinden aşağısının tutmadığını fark edecekti Tolga. O yaştaki bir adam için çok zor, hatta katlanılamayacak kadar ağır bir sonuçtu bu.</p>

  <p>Hafif hafif dudaklarını dişledi genç kadın. Artık her an bu soruya hazırlıklı olması gerekirdi. "Çocuklar nasıl?" diye sordu birden Tolga.</p>

  <p>"İyiler. Annem onların yanında."</p>

  <p>"Güzel, emin ellerde sayılırlar. Senden bir ricam olacak hayatım."</p>

  <p>"Tabii sevgilim, söyle."</p>

  <p>"Lütfen onları hastahaneye getirme. Beni burada görmelerini istemiyorum."</p>

  <p>Nur'un boğazı düğümlenir gibi oldu yeniden. Ama onu cesaretlendirmeliydi.</p>

  <p>"Neden?" diye sormak zorunda kaldı.</p>

  <p>"Burada felçli halimi görmeleri onlar için çok kötü olabilir."</p>

  <p>Yüzü bembeyaz kesildi genç kadının. Demek Tolga her şeyin farkındaydı. Yarı komada oluşu gerçekleri öğrenmesine mani olmamıştı.</p>

  <p>Bir an ne diyeceğin<span class="t3">i</span> bilemedi. Elleri titremeye başladı.</p>

  <p>"Biliyor muydun durumu?"</p>

  <p>Başını salladı Tolga.</p>

  <p>"Ama bu geçici bir felç durumu. Bunu atlatma şansın var. Doktorlar öyle diyor."</p>

  <p>Ses çıkmadı genç adamdan.</p>

  <p>Nur titreyerek kocasının mavi gözlerinin içine baktı, ona moral vermek istercesine.</p>

  <p>"Önce biraz zorluk çekecekmiş sin, sana dört beş ay fizik tedavi uygulayacaklar, ama sonunda eski haline döneceksin."</p>

  <p>"Doğru mu bu?"</p>

  <p>"Tabii hayatım."</p>

  <p>"Hep benim yanımda olacak mısın?"</p>

  <p>"Bundan şüphen mi var?"</p>

  <p>"Hayır, yok" dedi Tolga.</p>

  <p>Ama az evvelki parıltılı gözlerine derin bir üzüntü perdesi inmiş gibiydi. Sesi gittikçe kısılıyordu sanki.</p>

  <p>"İçimde bir his var, Nur. Bir daha hiç yürüyemeyecekmişim gibi geliyor."</p>

  <p>Genç kadın hemen cevap veremedi. Yutkunmakta zorlandı.</p>

  <p>"Yorgunsun, sinirlisin ve moralin bozuk. Yürüyeceksin, elbette. Biraz zaman alacak, hepsi o. Sen güçlü ve azimli bir insansın, kafana koyduğunu yaparsın. Bunu da yeneceksin. Birlikte yeneceğiz, elele. Her zaman yaptığımız gibi... "</p>

  <p>Tolga son bir defa daha gülümsemeye çalıştı karısına, sonra göz kapakları kapandı ve uykuya daldı...</p>

  <p class="p1"><span class="t2">* * *</span></p>

  <p>Gazeteleri alan Nur bekleme salonundaki koltuklara doğru yürüdü...</p>

  <p>Bugün hastahanedeki üçüncü gündü ve Tolga hâlâ koma hali sayılan uykudan tam olarak açılıp sıyrılamıyordu. İki üç dakika kendine geliyor sonra o derin uykulu hali yine baskın çıkarak onu derinliklere sürüklüyordu. Bugün doktora sormalıydı. Tolga, bu durumdan ne zaman kurtulacaktı? Kocasını ne zaman yoğun bakımdan çıkaracaklardı?</p>

  <p>Bitkin vaziyette koltuğa çöktü.</p>

  <p>Gazeteleri önündeki masaya bıraktı. Bir yığın gazete almıştı ama onları okuyacak takati kendinde bulamıyordu, ümitsizlik her geçen gün ve saat şiddetini arttırarak ruhunu kemirmeye başlamıştı. Henüz direniyordu, fakat o nöroloğun konuşmasını hiç beğenmemiş geleceğin karanlık olduğunu anlamıştı. Tolga yürüyemeyecekti. Kesindi bu.</p>

  <p>Ellerini başının arasına aldı, gözlerini kapadı.</p>

  <p>Çok yorgundu, uykusuzluk, üzüntü, gelecek korkusu bitiriyordu kadını. Gerçi maddi durumları şimdilik iyiydi, ama düzenin devamı Tolga'nın çalışmasına bağlıydı. O iskemleye bağlı bir kötürüm olarak kalırsa, halleri ne olacaktı? Şimdiye kadar yalnız kocasının hayatta kalmasını, ölmemesini istemişti Tanrı'dan. Ama bundan sonra geleceği de düşünmek zorundaydı. Kendisi için hiç önemi yoktu, lâkin iki çocuğunun istikbalini nasıl temin edecekti? Hazır para ne kadar dayanırdı? Üstelik kocasının yaptığı işi devam ettirecek ne yeteneği ne de bilgisi vardı.</p>

  <p>Ağlayacağını hissetti. Artık ağlamak da istemiyordu. Güçlü olmalıydı. Yumduğu gözlerini açtı. İrkildi birden, karşısında duruyordu o.. Komiser Nihat..</p>

  <p>Kaşları çatıldı. Şimdi bütün hıncını, içinde biriken öfkeyi ondan alabilirdi.</p>

  <p>Rezil, diye düşündü içinden. Bir de bu halde adamları vasıtasıyla kendisini göz altında tutuyordu.</p>

  <p>"Günaydın Nur Hanım" dedi komiser. "Bana bir iki dakikanızı ayırabilir misiniz?"</p>

  <p>Nur hışımla adama baktı.</p>

  <p>"Çok iyi olur. Zaten ben de sizinle, peşime taktığınız iki adamınızdan, ne kadar rahatsız olduğumu konuşacaktım. Hiçbir şey anlamıyorum, nasıl olur da bir suçlu gibi komadaki eşimi ya da beni hastahanede devamlı gözaltında tutmaya kalkışırsınız? Utanç verici bir durum bu. Adamlarınız beni rahatsız ediyorlar. Şikayetçiyim. Gerekirse..."</p>

  <p>"Lütfen" dedi Nihat fısıldar gibi. "Lütfen önce beni dinleyin. Sonra bütün şikâyetlerinizi değerlendiririz. Ama önce bilmeniz gereken çok önemli bir nokta var."</p>

  <p>Ne olabilirdi? Nur biraz şaşırarak komisere baktı. Şu sıralarda kendisini şaşırtan ve hayatının gidişatını değiştiren öyle olaylarla karşılaşıyordu ki, ister istemez önce adamı dinlemeye karar verdi ve konuşmasını bekledi.</p>

  <p>Bakışlarını ona çevirdi. İçinde yine huzursuz kıpırdanmalar başlamıştı. Sanki kötü ve tatsız bir haber alacağı hissine kapılmıştı.</p>

  <p>Komiseri incelemeye başladı. Bu sabah dinlenmiş, uykusunu almış görünüyordu genç adam.</p>

  <p>Tıraş olmuş, temiz pak giyinmişti. Sırtında açık mavi keten bir elbise, beyaz gömlek ve diyagonal çizgili bir kravat vardı. Yüzündeki gülümsemeye rağmen gözlerinde hüzünlü bir ifade mevcuttu.</p>

  <p>Adamın kısa bir tereddüt geçirdiğini anladı Nur. Söze nereden başlayacağını bilemiyormuş gibi bir tavır takınmıştı.</p>

  <p>"Evet?" diye konuşmasını bekledi.</p>

  <p>"Ne kadar üzgün olduğunuzu biliyorum."</p>

  <p>Komiserin başlangıç cümlesi bu olmuştu. Sıcak ve dostça bir sesti. Nur ister istemez acaba bu adam hakkında yanıldım mı, diye düşündü. Hiç de düşmanca ve taciz edici bir polis gibi davranmıyordu. Kibardı da...</p>

  <p>"Ve burada ne kadar zor günler geçirdiğinizin de farkındayım. Eşiniz hayatta kalmak için yaşam mücadelesi veriyor. Durumunu devamlı olarak doktorlara sorarak bilgi alıyorum."</p>

  <p>Nur'un merakı artmaya başlamıştı. Ne anlatmaya çalışıyordu bu adam? Sıkıntısı neydi?</p>

  <p>"İlk konuşmamızda size yeterince açılamadım. Anlatacaklarımla sizi daha fazla üzmek istememiştim, zaten yeterince bunalımdaydınız."</p>

  <p>Nur adamın bir an önce konuya girmesi için sabırsızlanmaya başladı.</p>

  <p>"Kocanız için yapılacak adli soruşturma için kaygılanmayın. Raporlarımız doğrultusunda savcılık muhtemelen takipsizlik kararı alacaktır, ya da hadiseyi meşru müdafaa olarak değerlendirecektir. Her halükârda prosedür lehinize izleyecektir."</p>

  <p>Dayanamayan genç kadın, "Şu halde?" diye sordu. Bu soruda, öyleyse niye peşimizi bırakmıyorsunuz anlamında bir kinaye vardı. Nihat derin bir nefes aldı.</p>

  <p>"Size daha evvel kocanızın vurduğu genci tanıyıp tanımadığınızı sormuştum."</p>

  <p>"Evet, ben de tanımadığımı söylemiştim" dedi.</p>

  <p>"Ölen adam Hasan Alkan'dı. Bu soyadı size bir şey ifade ediyor mu?"</p>

  <p>Nur kaşlarını çatarak komisere baktı.</p>

  <p>"Etmesi mi lâzım?"</p>

  <p>"Bilmiyorum. Ama pek çok insan bu soyadını bilir."</p>

  <p>"Ben bilmiyorum."</p>

  <p>"Tahmin etmiştim zaten."</p>

  <p>"Ne olacak? Kim bu Alkan?"</p>

  <p>"Yeraltı dünyasına ait çok ünlü bir aile."</p>

  <p>"Eee? Fena mı, bir pislik ortadan kalkmış demektir."</p>

  <p>Nihat kuşkulu gözlerle genç kadının öfke saçan gözlerine baktı.</p>

  <p>"Galiba durumu anlamıyorsunuz" dedi.</p>

  <p>"Neyi anlayacak mışım?"</p>

  <p>"Bunlar, Mardinli, kötü şöhreti olan bir ailedir. Bir tür mafya."</p>

  <p>"Yani?"</p>

  <p>"Kendilerine ait, dökülen kanı yerde bırakmazlar."</p>

  <p>Nur ilk defa komiserin söylediklerini anlar gibi oldu. Sarardı.</p>

  <p>"Ne anlatmaya çalışıyorsunuz siz?"</p>

  <p>"Galiba şimdi sorunu anladınız. Eşinizden veya ailesinden intikam almaya çalışacaklardır." Nur kendini tutamayarak patladı.</p>

  <p>"İntikam mı? Kan davası gibi bir şey mi? Şaka yapıyorsunuz herhalde. Şayet bu bir şakaysa, inanın çok tatsız. Çıldırdınız mı siz? Manyağın biri çıkıyor, bir çırpıda on yedi kişiyi öldürüyor, bir sürü insanı yaralıyor ve sonra bu katliamdan kan davası doğuyor öyle mi? Bunu mu anlatmak istiyorsunuz?"</p>

  <p>Nihat ağır ağır başını salladı, evet anlamında.</p>

  <p>"Kusura bakmayın komiser ama siz her halde kan davasının ne olduğunu bilmiyor ya da öğrenmek istemiyorsunuz. Böyle kan davası olmaz."</p>

  <p>"Üzgünüm ama siz de Talât Alkan'ı tanımıyorsunuz."</p>

  <p>"O da kim?"</p>

  <p>"Öldürülen gencin babası.."</p>

  <p>"Ne olacak yani?"</p>

  <p>"Hasan onun tek evladıydı. Sabıkalının tekiydi. Bu arbedeyi neden yarattığını henüz bilmiyoruz ama Alkan ailesinin de tek varisiydi. Bilirsiniz Güneydoğulular soyun devamı konusunda çok hassastırlar. Kocanız o genci öldürmekle ailenin devam şansını kurutmuş oldu."</p>

  <p>Nur kendini tutamayarak bağırdı. "O namussuz manyak da benim ailemi mahvetti. İki çocuğumun yetim kalması işten değildi."</p>

  <p>"Ama çocuklarınız yaşıyor. Hasan ise öldü.. "</p>

  <p>Nur duyduklarına inanamıyordu.</p>

  <p>"Kuzum siz kimden yanasınız? Devlet gücünü temsil ediyorsunuz; cani bir şehir eşkiyasından mı yanasınız, yoksa günahsız olarak ölen on yedi vatandaştan mı?"</p>

  <p>Komiser Nihat bir süre genç kadının sakinleşmesini bekledi. Nihayet, "Tabii ki adaletten yanayım" diye fısıldadı.</p>

  <p>"Bana öyle gelmedi."</p>

  <p>"O zaman benim ve iki adamımın neden burada beklediğini nasıl açıklarsınız? Biliyor musunuz ki evinizin önünde de yirmi dört saat nöbet tutan adamlarım var."</p>

  <p>Nur kekeleyerek sordu, "Neden?"</p>

  <p>"Talât Alkan oğlunu kocanızın öldürdüğünü biliyor. Bütün televizyon ve gazete haberleri bununla dolu. Gazetecileri ve televizyoncuları hastahaneye sokmuyoruz. Ama kocanız olayın kahramanı oldu birden. Şehir bu haberlerle çalkalanıyor."</p>

  <p>Nur sarardığını hissetti. Şimdi oğlunun telefonda babasından kahraman gibi bahsetmesini ve annesinin çocuğun yanında konuşmaktan çekinmesini daha iyi anlıyordu.</p>

  <p>İçini bir korku kapladı. Kan davası düşüncesi kanını ürpertti.</p>

  <p>"Yani bu adam şimdi kocamı öldürmeye mi kalkışacak?" diye sordu.</p>

  <p>"Şu sıralar böyle bir çılgınlığa kalkışacaksa hedefinin kocanız olduğunu sanmam."</p>

  <p>"Nasıl yani? Oğlunu vuran adamın peşinde değil mi?"</p>

  <p>"Güneyin töresidir bu. Komadaki hastayı vurmazlar."</p>

  <p>"Nereden biliyorsunuz? Siz de o vilayetlerden misiniz?"</p>

  <p>"Hayır, İzmirliyim ben. Ama güney illerinde uzun yıllar görev yaptım. Örflerini, adetlerini, geleneklerini ve bu lanet kan davasını iyi bilirim."</p>

  <p>"O halde, çocuklarımızı mı vuracaklar demek istiyorsunuz?"</p>

  <p>"Mümkündür. Ya da sizi."</p>

  <p>Komiser son derece ciddi görünüyordu.</p>

  <p>Nur titremeye başlamıştı.</p>

  <p>"Endişelenmeyin" dedi komiser. "Evinizi devamlı kontrol altında tutuyoruz. Burada da sizi. Asla onlara bu fırsatı vermeyeceğiz."</p>

  <p>Genç kadın şaşkına dönmüştü. Kocası bir yanda ölümle pençeleşirken, şimdi de çocuklarını ve kendini düşünmek zorunda kalmıştı. Aman Allahım nedir bu başımıza gelenler, diye mırıldandı içinden.</p>

  <p>Yüzü sapsarı kesilmişti. Polis kendilerini ne kadar korurdu ki? Hiçbir koruma sonsuza dek sürmezdi, oysa kan davası denilen bu illetin zamanla kayıtlı olması söz konusu değildi. İntikam hissi böyle cahil ve eğitimsiz insanlarda sonsuza kadar devam edecekti.</p>

  <p>"İyi misiniz?" diye sordu komiser Nihat.</p>

  <p>Nur başını salladı, ama hiç de iyi değildi.</p>

  <p>"Size hemşireden teskin edici bir ilaç isteyeyim mi?"</p>

  <p>"Hayır, lüzum yok" diyebildi genç kadın. Fakat dudakları titriyordu. Ve ilk defa komisere ne kadar sert ve anlayışsız davrandığını anladı, utandı birden.</p>

  <p>"Özür dilemeliyim sizden" diye mırıldandı. "Çok kaba davrandım."</p>

  <p>"Estağfurullah, üzüntünüzü ve sinirlerinizin ne kadar gergin olduğunu biliyorum. Aslında bu haberi size şu sıralar vermek istemiyorum, fakat... "</p>

  <p>Komiser tereddüt ederek susmuştu.</p>

  <p>İri yeşil gözlerini Nihat'a çeviren Nur, "Devam edin, lütfen" dedi.</p>

  <p>Nihat zorlanarak konuştu.</p>

  <p>"İstihbarat kaynaklarımızdan Talât Alkan'ın bu yolda bir eyleme kalkışacağını öğrendik. Tedbirli olmanız için sizi uyarmak zorundaydım. Sizi korkutmak istemiyorum, ama bazı önerilerimizi dikkate alırsanız sevinirim.</p>

  <p>"Öneri mi? Ne tür öneriler?"</p>

  <p>"Çocuklarınız ısrar-etse bile hastahaneye gelmelerine izin vermeyin. Hatta bir süre sokağa çıkmasınlar."</p>

  <p>Komiserin söyledikleri gittikçe Nur'u korkutmaya başlamıştı.</p>

  <p>"Başka?" diye sordu.</p>

  <p>"Hastahanenin giriş katı çok kalabalık. Aşağıda her zaman iki memurum nöbet tutuyorlar. Fakat bu yetersiz olabilir. Giren çıkan çok fazla, herkesi kontrol altında tutamıyoruz. Mecbur kalmadıkça yoğun bakımdan ayrılmayın."</p>

  <p>"Fakat..." diye mırıldandı genç kadın.</p>

  <p>"Biliyorum anlattıklarım sizi ürkütüyor, ama şu birkaç gün lütfen dikkatli olun."</p>

  <p>"Birkaç gün mü? Ya sonrası? Bütün bir hayat boyu hep kaçacak ya da saklanacak mıyız?"</p>

  <p>Komiser cevap vermemişti.</p>

  <p>Nur derin bir oh çekti içinden. Üzerlerinde bir felaket bulutunun dolaştığını çok iyi hissediyordu, üç gün içinde yaşamları allak bullak olmuş, düzenleri bozulmuştu. Bir de şimdi başlarına kan davası çıkmıştı.</p>

  <p>Çantasını açıp içinden sigara paketini çıkardı. Dudaklarının arasına yerleştirdiği sigarayı yakmak için genç komiser çakmak tutmuştu. Nur birkaç dakika düşüncelere daldı. Kımıldamadan gözlerini karşı duvara dikerek bekledi. Dalgın bir vaziyette sigarasından nefesler çekip duruyordu.</p>

  <p>Kadındaki durgunluğu sezinleyen Nihat, onu daha fazla rahatsız etmemek için yanından çekilmek istedi.</p>

  <p>"Nur, "Gitmeyin, lütfen" diye fısıldadı yorgun bir ses tonuyla. Komiser bekledi.</p>

  <p>"Kim bu adam? Neyin nesidir? Neden tutuklanmaz?"</p>

  <p>"Talât Alkan'ı mı soruyorsunuz?"</p>

  <p>"Evet, neyin nesiyse..."</p>

  <p>Nihat ağır ağır konuşmaya başladı.</p>

  <p>"Ona Ağa derler. Gerçekten de Mardin'de toprak ağasıdır. Fakat her türlü pisliğe ve rezalete bulaşmıştır. Pis işlerini her zaman adamlarına yaptırır. Nüfuzludur, her kademede dostları vardır, siyasilerden, bürokratlardan, hatta polisten bile. Kaçakçılık, uyuşturucu ticareti, aklınıza ne gelirse bulaşmıştır. On beş seneden beri İstanbul'da yaşar. Ama Mardin'le ilişkisini kesmemiştir. Orada adeta taparlar ona. Karanlık ve korkulacak bir adamdır. Çok can yakmıştır."</p>

  <p>"Hiçbir şey anlamıyorum" diye mırıldandı Nur. "Nasıl olur da böylesine pisliğe batmış bir adam toplumda elini kolunu sallaya sallaya dolaşır?"</p>

  <p>"Memleket realitesi hanımefendi. Onun gibilerine son yıllarda çok rastlar olduk."</p>

  <p>"Hiç tutuklanmadı mı?"</p>

  <p>"İki kere. Bir kez Mardin'de, bir defa da burada."</p>

  <p>"Suçu neydi?"</p>

  <p>"Cinayete azmettirme. Bir keresinde de toplu kaçakçılık."</p>

  <p>"Sonuç?"</p>

  <p>Komiser Nihat hafifçe tebessüm etti. "Delil yetersizliğinden beraat etti."</p>

  <p>"Allah kahretsin" diye homurdandı Nur "Savcıya, hâkime para mı yedirdi?"</p>

  <p>"Ben bir devlet memuruyum hanımefendi. Kimseyi elimde yeterli doneler olmadıkça suçlayamam."</p>

  <p>"Anlıyorum" diye fısıldadı genç kadın. Karşısındaki adam bir polis olarak daha fazla ne söyleyebilirdi ki? Ama onun iyi niyetle çalıştığına ve elinden geleni yaptığına emin oldu. Hastahanede hiç uyumadan, hatta gözünü kırpmadan geçirdiği iki geceyi anımsadı.</p>

  <p>Kısa bir an, içindeki minnet duygusuyla yüzüne baktı. Genç ve sağlıklı bir adamdı. Tolga ile aynı yaşta olmalıydılar. Yalnız o esmer ve karayağız bir delikanlıydı. Hayatının mihnet ve meşakkat içinde geçtiği belli oluyordu. Yaşına göre biraz daha çökmüş bir görünümü vardı. Sonra birden hatırlamış gibi, "Bu koruma göreviniz ne kadar sürer?" diye sordu.</p>

  <p>Komiserin cevabı çok net olmuştu.</p>

  <p>"Tehlikeden kesinlikle kurtulacağınız ana kadar."</p>

  <p>Kulağa hoş geliyor ve insana güven veriyordu. Ama Nur biraz düşününce bunun bir moral cümlesi olduğunu sezinledi. Yetersiz kadrosuyla İstanbul polisi daha ne kadar sürdürebilirdi bu korumayı?</p>

  <p>Hafifçe tebessüm etmeyi becerdi.</p>

  <p>"İyi niyetli ve anlayışlı bir insansınız komiser. Beni güçlendiriyor ve moral vermeye çalışıyorsunuz, ama bu dediğinizin mümkün olmadığını biliyorum."</p>

  <p>"İnanın Nur Hanım, bu Ağa denen rezil yakalanıncaya kadar yanınızda olacağım ve sizleri koruyacağım."</p>

  <p>Komiser Nihat'ın ses tonu öylesine ikna ediciydi ki, Nur ister istemez hayretle genç adamın yüzüne bakakaldı ve o an onun gerçekten de samimi olduğuna inandı.</p>

  <p>&nbsp;</p>
</body>
</html>
