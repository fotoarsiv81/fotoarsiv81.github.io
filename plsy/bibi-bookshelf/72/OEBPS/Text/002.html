<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>BİRİNCİ BÖLÜM</title>
</head>

<body>
  <h1>BİRİNCİ BÖLÜM</h1>

  <h2><a id="ncx2"></a>1</h2>

  <p>LÜKS Lincoln koyu kırmızı renkte ve üstü açıktı. Caddeden kıvrılarak sert bir frenle benzin istasyonundaki araba kuyruğuna girdi. Yaptığı acı fren orada bulunanların dikkatini çekmişti. Bakışlar arabaya çevrildi.</p>

  <p>Pompa kuyruğunda bekleyen Tolga Yazıcı da fren sesi üzerine, dönerek arabaya baktı. Kırmızı spor Lincoln, araba kuyruğunun sonunda mücevher gibi ışıldıyordu. Parlak, harika bir arabaydı. Ön camı koyu renkti. Tolga, bu son model arabayı hoyratça frenleyen sürücüyü görmek istedi ama göremedi.</p>

  <p>Evli ve iki çocuk sahibi, mühendis-müteahhitti Tolga. Lincoln'ü dikkatle inceliyordu. Karısı Nur her zaman böyle üstü açık bir arabaya sahip olmayı hayal eder dururdu. Elindeki son inşaatı bir hale yola koyarsa ona istediği biçimde bir araba almayı zaten kafasına koymuştu, ama şimdilik bu olanaksızdı. Yakın bir tarihte umduğu satışlar gerçekleşirse, böyle bir Lincoln dahi alabilir-di. Gerçi Nur bu kadar lüksünü hayal etmiyordu, fakat ona her şey lâyıktı, hatta daha güzelleri bile.</p>

  <p>Tolga, Lincoln'ün sahibine haset etmiyordu, ama o arabayı şu anda karısına götürmeyi çok isterdi. Arabayı uzun uzun, içi giderek incelemeye devam etti. Hatta bir ara galerilere gidip bu modeli aramak gibi bir çılgınlığı da düşündü. Fakat çok yanlış bir tasarruf olurdu bu. Şimdi elindeki inşaatın tamamlanmasına ayırdığı efektiften, araba alışına tahsis yapamazdı. Yüreğinde bir eziklik hissetti. Karısının şimdi kullandığı Honda'yı satıp, alacağı arabanın bedelini biraz hafifletmeyi dahi aklından geçirdi, sonra vazgeçti bu fikirden de, biraz daha beklemesi daha doğru olacaktı. İki ay sonra Nur'un doğum günü vardı, kendisine alacağı en iyi hediyenin bu tip bir spor araba olacağına kanaat getirdi; Allah kerimdi, o zamana kadar yaptığı lüks villalardan birini satardı belki..</p>

  <p>Gri formalı servis istasyonu elemanlarından biri elindeki hortumla arabasına yaklaştı. Gülerek, "İyi günler ağabey," dedi. Genellikle bu istasyondan benzin aldığı için çalışanların çoğu kendisini tanırdı. Genç, "Depoyu fullayayım mı?" diye sordu.</p>

  <p>"Doldur," dedi Tolga.</p>

  <p>Arabadan çıkarak anahtarı servis elemanına teslim etti ve istasyonun büro olarak kullanılan kısmına doğru yürüdü. İstasyon sahibi Mehmet Ziya Bey kapıda duruyordu. Kırk yaşlarında, ince ve zayıf bir adamdı. Her gelişinde ayaküstü sohbet etmeyi alışkanlık haline getirmişti Tolga onunla.</p>

  <p>"Hoş geldiniz beyefendi," dedi benzin istasyonu sahibi. Yüzü ışıldamıştı. Saçları siyahtı ve biraz demode bıyığı dikkatle düzeltilmişti. Daima itinalı giyinirdi.</p>

  <p>Tolga'nın yanındaki şantiye şefi mühendis Niyazi Oyman da arabadan çıkmış ağır ağır yanlarına yaklaşıyordu. Tolga'dan on yaş daha büyük, şişman, babacan ve hayat dolu bir adamdı. Tolga'ya bir işaret çakarak arkadaki tuvalete gideceğini anlattı. Genç müteahhit 'anladım', diye başını salladı şantiye şefine.</p>

  <p>Tolga benzin istasyonunun gölgeli serinliğinde ağır ağır adama yaklaştı. Hava çok sıcaktı ve İstanbul'un insanı kahreden trafiğinde bir saatten beri direksiyon salladığından sırtı ter içinde kalmıştı. İçindeki atlet, kısa kollu gömleğinin sırtı ve keten ceketi adeta dertop olmuş bedenine yapışmıştı. Valilik izniyle taşıdığı ruhsatlı tabancasını etraftan görünmemesi için ceketini çıkarmazdı sırtından. İş hayatında birkaç kere tatsız olaylar yaşadığından silah taşımayı âdet haline getirmişti. Silah taşımak bilgi, kültür ve deneyim meselesiydi. Silah onu ancak hakkıyla taşıması gerekenlere verilmeliydi, ama son yıllardaki yanlış ve hatalı uygulamayla, her önüne gelene silah verilmesi, tehlikeli boyutlara varmıştı. Silah taşımak Tolga'da bir alışkanlıktı, uzun yıllar koltuk altında bulundurduğu silahını şimdiye kadar hiç kullanmak gereğini duymamıştı, ama silahın kendisine verdiği güven duygusu, zaman içinde onu adeta kendisinin vazgeçilmez bir parçası haline getirmişti. Ne var ki yaz aylarında üstünde taşımak gerçekten sorun oluyor ve ceketsiz dışarı çıkamıyordu.</p>

  <p>"Nasılsınız?" diye sordu Mehmet Rıza'ya.</p>

  <p>İstasyon sahibi başını iki yana sallayarak şikâyetçi oldu.</p>

  <p>"Vallahi beyefendi şu namussuz veletlerin yaptıkları beni illet ediyor."</p>

  <p>Tolga gülümseyerek adama baktı. Neyi kastettiğini anlamamıştı.</p>

  <p>"Hangi veletlerin?" diye sordu.</p>

  <p>Mehmet Rıza koluyla bir yarım daire çizerek benzin istasyonunun yan tarafındaki alüminyum levhaları, tuğla duvarı ve reklam panolarını işaret etti. "Baksanıza şunları yeni temizlettim, dün gece o hergeleler yine gelip boyalarla etrafı rezil ettiler. İster çocuk çeteleri deyin, ister ahmak serseriler, sabaha doğru kimseler yokken gelip pis ve iğrenç lafları duvarlara yazıyorlar. Temizleyip kazımak sorun oluyor. Kaç kere polise şikâyet ettim, bir netice alamadım."</p>

  <p>Tolga duvarlardaki yazılara dikkat etmemişti. Başını çevirip etrafa baktı.</p>

  <p>"Pompa başındaki adamlarınız engel olamıyorlar mı onlara?"</p>

  <p>"Dün gece gelenlerden bir serseri bıçak çekip tehdit etmiş adamımı. Zaten iki kişi bırakıyoruz gece on ikiden sonra. Onlar da haklı, çoluk çocuk sahibi insanlar. Kimse bir hiç uğruna bıçaklanmayı göze alamaz tabii. Ama kafaya koydum, haftaya gece kalıp bekleyeceğim onları."</p>

  <p>Tolga gülümsedi.</p>

  <p>"Boş verin canım. Belâ cana değil, mala gelsin. Allah korusun itlerden biri size de saldırırsa ne olur, değer mi başınızı derde sokmaya."</p>

  <p>"Öyle demeyin beyefendi, inanın kafamın tası fena atıyor." Sonra sinirlenerek homurdandı.</p>

  <p>"Biliyor musunuz, geçenlerde bir gazetede okumuştum, bu rezillikten sokak sanatı diye bahsedenler var. İnsanın inanası gelmiyor. Eskiden bunları umumi helalara da yaparlardı. Ne ayıp şey yahu!"</p>

  <p>Şantiye şefi Niyazi tuvaletten çıkmış yanlarına gelmişti.</p>

  <p>"Haklısınız," diye mırıldandı. "Arkadaki tuvaletleri de abuk sucuk yazılarla mahvetmişler."</p>

  <p>"Ne demezsiniz beyim? Bıktım usandım vallahi. Biz temizletiyoruz, iki gün sonra yerden mantar biter gibi gelip berbat ediyorlar yine."</p>

  <p>Tolga adamı onaylarcasına başını salladı. Gerçekten de toplumdaki yozlaşmanın bir örneğiydi bu. Gayesiz, amaçsız, eğitilmemiş çocukların başıboşluğunun, birbirlerinden destek alarak daha bu yaşlarda yaşadıkları topluma başkaldırışlarının göstergesiydi. Yakın bir gelecekte muhtemelen hepsi tipik bir suçlu olarak sabıkalanacaklardı.</p>

  <p>Tolga alıcı gözüyle etrafa bir daha baktı. Hakikaten Mehmet Rıza Bey benlin istasyonunu daha özel ve bakımlı bir hale sokmak için çabalamıştı. Buraya çok para yatırdığı belli oluyordu. Arsasının arabaların giriş çıkışları dışındaki yerleri betondan yapılmış, üçgenimsi ve kare şeklindeki saksılıklarda çiçeklerle süslemişti. İçlerinde salkım salkım kırmızı çiçekli açalyalar, pembeli morlu cam güzelleri ve rengârenk menekşeler vardı. Yerler tertemizdi. Arabalardan akan yağ izleri bile asfaltı kirletmemişti. Ama cam duvarlar ve pompaların üstünde çirkin ve galiz yazılar duruyordu. Şehrin göbeğindeki bir benzin istasyonu için görüntü çok çirkindi.</p>

  <p>Mehmet Rıza Bey'in çok dertli olduğu aşikardı.</p>

  <p>"Şu reyona bakın lütfen" diye, eliyle para tahsil edilen bürosunun yanındaki camlı bölmeyi işaret etti. İçerde güneş gözlüklerinden bisküvilere kadar çeşitli şeyler satılan mağazaya baktılar. Cam duvarlar boya ile kirletilmişti. Genç bir görevli yazıları camdan kazıyarak temizlemeye çalışıyordu.</p>

  <p>Tolga güneş altında gözlerini kısarak baktı. Adama tekrar hak verdi içinden. Bu gün Mehmet Rıza ile sohbet edemeyecekti anlaşılan. Adamcağız fazla dertliydi.</p>

  <p>Bakışları yine gördüğünden beri aklını çelen kırmızı Lincoln'a takıldı. Özel bir plakası vardı, üstüne kabartma ile ALKAN yazılmıştı. Sahibinin soyadı olmalıydı. Yasa belirli bir harç karşılığında plakalarda bu tür isimlerin kullanılmasına olanak veriyordu. Bu Tolga'ya bir tür züppelik, gösteriş gibi gelirdi. Adeta teşhircilikti. Burun kıvırdı.</p>

  <p>Araba çok hoştu, ama onu kullanan için düşünceleri birden değişti. Sahibini şimdiden küçümsediğini duyumsadı. Görgüsüz, diye fısıldadı kendi kendine. Yine de araba müthişti. Amerikan otomobil sanayiinin en büyük deviydi. Acaba sıfırdan yüz kilometreye kaç saniyede erişirdi? Amerikan arabası olduğuna göre bunu mil üzerinden hesaplamalıydı.</p>

  <p>Tolga sürat meraklısıydı.</p>

  <p>Sekiz saniye mi, yoksa yedi saniye mi, diye düşündü. Kullanışı rüya gibi olmalıydı.</p>

  <p>Sürücüsü şimdi arabadan inmiş, Lincoln'ün yanında duruyordu. Tolga genç irisi adama şöyle bir baktı. Yirmi beş yaşlarında olmalıydı. Kara yağız bir delikanlıydı. Saçları kısacık kesilmişti. Siyah bıyıkları gürdü. Sırtında çok bol, bedenine uymayan sarı bir ceket vardı. Siyah pantolonu, pantolondan çok şalvara benziyordu. Bileklerinde daralan üstü bol garip bir şey. İçine yeşil bir tişört giymişti. Tam göğsü hizasında da kocaman altın bir kolye sallanıyordu. Tam bir zevksizlik abidesi.</p>

  <p>Delikanlının taşralı olduğu kuşkusuzdu. Yeni yetme, babasının milyarlarını har vurup harman savuran biri olmalıydı.</p>

  <p>Tolga tekrar Lincoln'a baktı. Bakışlarını arabadan alamıyordu. Çelik tabanlı lastikler ve nikelajlar üzerinde güneş ışınları yansıyor, mücevher kırmızısı derinliklerinde dumanlı, esrarlı şekiller çiziyordu. Gözleri kamaştı Tolga'nın.</p>

  <p>Güneşten müteessir olmuştu. Ani bir kararla yandaki mağazadan bir güneş gözlüğü almaya karar verdi. Mehmet Rıza'nın yakınmalarından da sıkılmıştı artık.</p>

  <p>Gözlüklerin bulunduğu reyona doğru yürüdü. Pompanın başındaki servis elemanı arabayı doldurduktan sonra sıranın ilerlemesi için hızla kendi BMW'sini yan tarafa çekmeye hazırlanıyordu. Nasıl olsa anahtarı getirirdi. Şantiye şefi ile birlikte ilerledi.</p>

  <p>Mehmet Rıza şimdi yeni ve tanıdık bir müşterisine aynı şikâyetleri anlatmaya başlamıştı. Adam haklı, diye mırıldandı Niyazi'ye. Şantiye şefi de, "Doğru" dedi. "Tam bir rezalet bu. Polis nasıl olur da bu sokak serserileri ile baş edemez anlamıyorum."</p>

  <p>Mağazanın içi soğuktu. Klima çalışıyordu ve tatlı bir serinlik bedenlerini sardı.</p>

  <p>İçerisi kalabalıktı da. Benzin almaya, ya da arabalarına bakım yaptırmaya gelenler dışarının kavurucu sıcağından kaçarak buraya sığınmışlardı. Sol köşede taze sandviçler, kutularda meyve suları, kolalar satılıyordu.</p>

  <p>Tolga şantiye şefine, "Karnım acıktı, gel şuradan birer sandviç alalım" dedi.</p>

  <p>"Tamam patron. Daha yolumuz uzun. Buz gibi bir de kola içelim. İçim yandı."</p>

  <p>Önce yiyecek satan reyona gittiler. Salamlı, kaşarlı jelatin kâğıtlarına sarılı taze sandviçleri aldılar. Tolga gülümseyerek," Nur böyle fast food tarzı şeyler yememe fena bozuluyor" diye mırıldandı.</p>

  <p>"Neden?"</p>

  <p>"Sağlığa zararlıymış."</p>

  <p>"Sen yengenin dediğine boş ver patron. Ben bayılıyorum. Hamburgeri de seviyorum, hele lahmacunu... Bu yaşta bir şey olmaz, maşallah demir gibisin, senin gibi adama ne olur? Hele kırkı bir geç, sonra düşünürsün."</p>

  <p>Tolga gülümsemeye devam etti ama karşılık vermedi. Gözlük seçimini sandviçleri yedikten sonra yapacaktı.</p>

  <p>İşte, dışardaki ilk gürültü patırtıyı da o sırada duydular. Pompaların olduğu yerden bağırmalar aksediyordu. Az sonra bağırıp çağırmalar içeriye kadar akseden küfürlere dönüştü. İçerde koşuşmalar başladı. Meraklılar bulundukları yerin pencerelerine üşüştüler.</p>

  <p>Şantiye şefi, "Ne oluyor, yahu?" diye sordu.</p>

  <p>Tolga omuz silkti, "Her halde dışarda bir kavga var" diye mırıldandı. "Sıcak milletin başına vurdu. Belki bir sıra ve öncelik ihtilafıdır, boş ver."</p>

  <p>Şantiye şefi meraklanmıştı. İskemlesinden kalkarak camlı bölmenin önüne doğru yürüdü, meraklı kalabalığın arasına karıştı, dışarıyı seyretmeye başladı.</p>

  <p>Dışardaki kavga Tolga'yı hiç ilgilendirmiyordu, biraz bağırışır çağırışır sonra sakinleşirlerdi. Olup biteni anlamaya bile üşendi. Soğuk kolasından bir yudum aldı. Kola buz gibiydi. Nasıl olsa Niyazi dönünce çıkan olayı anlatırdı.</p>

  <p>Ama aynı anda kulakları sağır eden silah sesleri duyulmaya başladı.</p>

  <p>Tolga dehşete kapıldı birden. Elindeki teneke kola kutusu heyecandan sarsılmış ve birkaç damla üstüne sıçramıştı. Sandviç lokmasını yutamadı.</p>

  <p>Başını silah seslerinin geldiği yöne çevirdiğinde gördüğü manzara dehşet vericiydi. Kalabalığın arkasında toplandığı geniş cam bir anda tuzla buz olmuş, parçacıklar etrafa saçılmaya başlamıştı. Bunu acı feryatlar takip etti.</p>

  <p>Tolga olanları neden sonra anlayabildi. Dışardaki tarraka devam ediyordu. Ancak bir manyağın işi olabilirdi bu.</p>

  <p>Camın arkasından dışardaki olayları seyredenler çil yavrusu gibi bilinçsizce kaçışmaya başladılar. Genç müteahhit gözlerine inanamıyordu, en az üç dört kişi kanlar içinde yere yuvarlanmıştı. Hem de serseri kurşunlarla... Öyle olması gerekirdi. Çünkü kimse kasıtlı olarak dışardaki arbedeyi seyreden bir yığın insanın üzerine ateş açamazdı.</p>

  <p>Kısa bir şaşkınlıktan sonra ayağa fırladı.</p>

  <p>Kaçışan kalabalık arasında şantiye şefini görememişti. "Niyazi!" diye bağırdı korkuyla. Ama sesinin kimse tarafından duyulmadığına emindi. Bulundukları yeri insanların bağırtı ve çığlıkları kaplamıştı. Adeta emniyetli yer kalmamış gibiydi. Kaçışanlar nereye saklanacaklarını bilememenin telaşı içinde kendilerini yere veya masaların altına atıyorlardı. Tolga az sonra o bölümün içinde ayakta duran tek kişi olduğunu fark etti.</p>

  <p>Aptallaşmış halde, ayakta ve yapayalnız.</p>

  <p>Korkudan kaçışanlar çil yavrusu gibi dağılmışlardı.</p>

  <p>Dışarının kavurucu sıcağı şimdi kırılan camlardan içeri dalga dalga gelerek yüzüne çarpmaya başlamıştı.</p>

  <p>Gözleri irileşerek pompaların olduğu bölüme baktı. Sarı ceketli genci gördü...</p>

  <p>Adam çılgın gibiydi. Ve elinde ucundan duman tüten Uzi marka otomatik bir tabanca tutuyordu. Tam bir dehşet anıydı ve dışarda bir katliam olmuştu.</p>

  <p>Tolga gördüklerine inanamıyordu.</p>

  <p>Sıra sıra benzin almayı bekleyen arabaların etrafı cesetlerle doluydu. Sanki benzin istasyonuna bir bomba düşmüştü.</p>

  <p>Tolga bu gerçeği kabullenemedi. Bir insanın sebepsiz yere böyle bir katliama girişmesi mantık dışıydı. Hem de güpegündüz ve şehrin en işlek noktalarından birinde..</p>

  <p>Belki de genç, sıcaktan, cinnet geçiriyordu. Bu kadar günahsız insanı hasım olarak görmesi mümkün değildi.</p>

  <p>Ne Niyazi'yi görebildi ne de Mehmet Rıza'yı. Daha doğrusu ayakta kimsecikleri göremedi. Aptal aptal Lincoln'ün sahibi, sarı ceketli, şalvarımsı pantolonlu adama bakmaya devam etti.</p>

  <p>Bir an göz göze geldiler.</p>

  <p>Sarı ceketli gencin yüzünde kahredici bir gülümseme vardı. Bir an uzaktan Tolga'yı yılanın küçük avına baktığı gibi dondurucu nazarlarla süzdü. Elindeki Uzi'yi doğrulttu.</p>

  <p>Sanki çevresinde ayakta kalmış kimseyi istemiyor gibiydi.</p>

  <p>Evet bu bir çılgınlıktı, Tolga adamın kesin bir sinir krizinin tam ortasında olduğunu anladı. Kendisine de ateş edecekti.</p>

  <p>Eli gayrı ihtiyari koltuk altındaki silahına uzandı.</p>

  <p>Kendini korumalıydı. Bu nefsi müdafaa olacaktı. Ama üstünlük sarı ceketli katildeydi. Çünkü her şeyi o başlatmıştı. Kimse olayların bu denli şiddete ve katliama dönüşeceğini tahmin edemezdi. Ve adam otomatiği çoktan üstüne yöneltmişti. Tolga seri bir muhakeme ile koltuk altından silahını çekinceye kadar adamın kendisini vuracağını hissetti.</p>

  <p>Geç kalmıştı.</p>

  <p>Otomatik silahın sesi etraftan yükselen çığlıklar arasında tekrar yankılandı.</p>

  <p>Tolga kendini, tek kurtuluş ümidi olarak, sandviçlerin satıldığı bankonun altına doğru attı. Bankonun altında yerlere yapışmış gibi yatan birkaç kişi daha vardı. Tam oraya, o güvenli gözüken yere erişeceği sırada bir kurşun sol bacağına saplandı. Sanki biri kızgın bir metal çubukla kalçasına vurmuş gibi geldi. Ama onu sarsan kızgın çubuk değil, bir kurşundu.</p>

  <p>Tolga kendini yüzükoyun yere attı. Silahını çıkaramamıştı. Bacağının acımasına rağmen hemen üstünden birkaç kurşunun daha vızıldayarak geçtiğini, boşlukta yankılar yaratarak arkadaki duvara çarptığını duyumsadı. Yere uzanınca zemindeki cam kırıkları ellerini kesmişti.</p>

  <p>Müthiş bir can acısı terden sırılsıklam kesilmesine neden oldu.</p>

  <p>İnanılmaz bir olaydı bu. Çılgının biri güpegündüz bir benzin istasyonunu adeta kan gölüne çevirmişti. O dehşet içinde Tolga radyodan çıkan müzik sesini işitebildi. Bir kadın pop şarkıcısı, insanları dostluğa, kardeşliğe, sevgiye çağıran bir şarkı söylüyordu.</p>

  <p>Tolga etrafına bakındı.</p>

  <p>Küçük bir çocuk annesinin sıkı sıkıya sarmaladığı kollan arasında ağlıyor ve yanı başında kanlar içinde yatan cesetten uzaklaşmaya çalışıyordu. Genç müteahhidin gözleri az ilerde hareketsiz yatan bedenler arasında şantiye şefine takıldı. Tam yerdeki cesetler arasında.</p>

  <p>Niyazi başka bir ölünün üzerine devrilmişti. Alnından hâlâ kan sızıyordu. Alın kemikleri paramparçaydı. Niyazi ölmüştü.</p>

  <p>Etrafta yine silah sesi yankılandı.</p>

  <p>Dışarda başka biri bağırdı. Belki hâlâ ayakta kalmayı başaran bir müşteri ya da servis elemanlarından biri. Ama çığlık kısa sürdü. Çabucak sona eren bir feryat.</p>

  <p>Artık çığlıklar duyulmuyordu. Müthiş ve dehşet dolu bir bekleyişle kısık kısık inlemeler vardı artık.</p>

  <p>Klima bozulmuştu galiba, ya da serseri kurşunlardan biri isabet etmiş olmalıydı. Zira içerisi sıcak yaz gününün bunaltıcı ısısıyla dolmuştu. Kapalı mekân sanki güneş altında kavruluyormuş gibi ısınmıştı. Veya can acısından Tolga'ya öyle geliyordu.</p>

  <p>Katil bunca kişiyi vurduktan sonra basıp gidecek miydi acaba?</p>

  <p>Yoksa katliama devam edip, hâlâ yaşayan istasyon müşterilerini de birer birer temizlemeye devam mı edecekti?</p>

  <p>Tolga yattığı yerde ruhundaki isyanla homurdandı. Neydi bu memleketin hali? On iki milyon insanın yaşadığı koca İstanbul bu kadar başı boş mu kalmıştı? Güpegündüz şehrin tam göbeğinde böyle bir katliam nasıl gerçekleşebilirdi. Zaman ve saat kavramını yitirmiş gibiydi ama polis neden yetişmemişti şimdiye kadar? Acaba bu hengâme içinde kimse 155 no'lu âcil yardım ekiplerine telefon etmemiş miydi?</p>

  <p>Genç adam, zeminin karolarına, bacağındaki yaradan süzülen kanın çokluğundan sersemlemişti. Şimdiye kadar hiç kurşun yarası almamıştı. Midesi bulanıyor, sanki kıvrılıp bükülüyordu. Yüzünden yağlı terler akıyordu. Gözlerini, gitgide yayılarak büyüyüp pantolonunun rengini koyulaştıran, lekeden alamıyordu. Can acısı korkunçtu. Vücudunun tecavüze uğradığı ve savunmasız olduğu duygusu can acısından da kötüydü. İnsan vücudunun gerçek nazikliğini korkunç bir panik içinde kavrıyordu şimdi. Belki bayılacaktı. Görüş alanının sınırlarını aç bir karanlık kemirmeye başlamıştı bile. Ayağa kalkmak dışarda ne olup bittiğini anlamak istedi. Yerde bu kadar savunmasız ve teslimiyet içinde yatmak bulanık şuuruna rağmen ağırına gidiyordu. Üstelik o, diğer müşterilere nazaran, avantajlı sayılırdı, zira çılgın katilin bilmediği, koltuk altında, bir tabancası vardı. Herhalde ağırlığını sol bacağına fazla veremeyecekti. Sağ ayağına dayanarak kalkması lazımdı. Fakat böyle savunmasız bir durumda bunu yapamazdı. Bulunduğu mekânda herkes yerlerdeydi. Katil ayakta birini görürse mutlaka yeniden ateşe başlardı.</p>

  <p>Tolga karnının üzerinde sürünerek ilerlemeye çalıştı. Hâlâ hayatta olanlar mutlak bir sessizlik içinde onu izliyorlardı. Çığlıklar tamamen kesilmiş, her an gelebilecek polis yardımına ümitler bağlanmıştı.</p>

  <p>Genç adam yerde ilerlerken kaz izleri bırakıyor, etrafa cam kırıkları saçıyordu. Çılgın katil her an bulundukları yere gelebilirdi.</p>

  <p>Yarattığı katliamdan sonra lüks Lincoln'üne atlayıp kaçacak biri değildi o.</p>

  <p>Yaptığı işin zevkine varmasını sürdürecek bir manyak olmalıydı. Kaçmazdı ve mutlaka hayatta kalanları da öldürmek isteyecekti.</p>

  <p>Tolga, sarı ceketli caninin elindeki silahı bir an için de olsa görmüştü. Çıkardığı gürültüden hafif makinalı olduğunu tahmin ediyordu. Muhtemelen mikro Uzi'ydi. Mikro Uzi öne katlanmış tel kundağıyla ancak yirmi beş santim kadardı, belki o kadar bile değil. Ama bir tabancadan daha ağırdı. Tek fişek haznelisi iki kiloydu. Kırk atış yapmasını sağlayan, birbirine dik açı yapacak şekilde perçinlenmiş çift haznelisi ise daha da ağırdı. Bunu taşımak zordu ama gözü dönmüş hasta caninin geniş ve bol sarı ceketinin altındaki büyük tabanca kılıfına sığmayacak kadar da büyük değildi.</p>

  <p>Tolga silahlardan anlardı. Alnından gözlerine inen terleri elinin tersiyle silerken yerde kurşunlanmış cesetlere baktı. Bir kısmı anında ölmüştü, bazıları ise hâlâ can çekişiyordu. Bu tahribatı ancak9 mm'lik Uzi yapardı. Caninin elindeki silah Skorpion'dan bile güçlüydü, Uzi kırk kurşun alırdı, bu manyak cani kaç kurşun sıkmıştı acaba? Belki yirmi, belki yirmi beş.. Yani en azından 15 mermisi daha vardı. Belki de katilin cebi yedek şarjör doluydu.</p>

  <p>İçerinin sıcağı daha da artmıştı. Hava dayanılmaz ölçüde ağırlaşmıştı.</p>

  <p>Küçük bir çocuk ağlamaya başladı. Şimdi öldürücü ve dayanılmaz sessizliği bozan tek şey çocuğun kesik kesik feryatlarıydı.</p>

  <p>Tolga sesin geldiği yere baktı. Genç anne elini çocuğun ağzına kapatmış ağlamasını engellemeye çalışıyordu.</p>

  <p>Genç adamın içini yavaş yavaş hiddet sarıyordu. Çaresizliğe isyan ederek sürünmeye ve yiyecek bankosunun ucuna doğru ilerlemeye çalıştı. Dışarda arabasına atlayıp kaçabilenler uzaklaşmış olmalıydı. Fakat Tolga emindi, kaçamayanların hepsi katledilmişti. O ana, benzinin bitmesine, Mehmet Rıza ile sohbete kalkışmasına, gözlük almak için içeriye girmelerine, lanet etti. Benzin almaya kalkışmasaydı bunların hiçbirine tanık olmayacak ve vurulmayacaktı. Şantiye şefi Niyazi de şu anda hayatta olacaktı.</p>

  <p>Ama bu kaderdi ve kader ağlarını örüyordu.</p>

  <p>Genç adam yaşadığı karabasanın devam ettiğini de biliyordu.</p>

  <p>Yakıt pompalarının bulunduğu alan içerden de sessizdi. Daha dışarıyı göremiyordu, ama orada canlı tek insanın kalmadığına emindi Tolga. Herkes ölmüştü. Tanımadığı bir yığın müşteri, Mehmet Rıza, Manisalı servis elemanı, her zaman arabasının yağını değiştiren Hasan usta ve diğerleri...</p>

  <p>Dünyası, bir dakikadan bile kısa bir sürede altüst olmuştu. Şimdi durum, "bire karşı birdi."</p>

  <p>Belki arabalarının içine sinerek kendilerini saklamaya çalışan başkaları da vardı; ama bunu bilemezdi. Tıpkı burada masaların altına kaçışmış birkaç kişi gibi.</p>

  <p>Gözü tekrar ağlayan çocukla annesine takıldı. Genç kadın dehşet içindeydi, yerde kımıldayarak sürünen Tolga'yı görmüyordu bile. Gözleri korkudan yuvalarından fırlayacak gibi irileşmişti. Silahlı manyağın her an kapıdan içeri girmesini ve çocuğu ile kendisini kurşunlamasını bekler gibiydi.</p>

  <p>Lanet olası polisler hâlâ ortalarda yoktu. Kulağına siren sesleri gelmiyordu. Peki çevrede bu olaya şahit olan tek Allah'ın kulu polise telefon etmemiş miydi? Bacağındaki yaraya rağmen içindeki hırs, öfke ve karşı koyma arzusu şiddetlendi. Güçlü olan sağ kalacaktı. O manyağın çok yakında geri kalanları öldürmek için içeriye dalacağını da biliyordu.</p>

  <p>Tolga bu dehşet verici tabloyu bir an oyun gibi hissetti. Evet, güçlü olan sağ kalacaktı. Ve Tolga artık bu oyundan korkmuyordu. İçinde, yaşadığı vahşete karşı uyanan tepki ona güç verdi. Çok dikkatli, akıllı ve cesur olmalıydı. Adamın elindeki silah ürkütücüydü ama zekâ kalibreden ağır basabilirdi.</p>

  <p>Sağlam bacağının üzerinde doğruldu, sırtını bankoya dayadı. Derin derin soluk aldı. Yaralı bacağına baktı. Atar damarlarından biri parçalanmış olmalıydı, oluk gibi kan akıyordu. Gittikçe takatten kesilmesi ve gözlerinin kararmasını kaybettiği kana bağladı.</p>

  <p>Aslında her şey onun aleyhineydi. Ama polisler gelinceye kadar birinin o manyağa karşı koyması gerekiyordu. Hem hayatta kalan diğer insanlar, hem de kendisi için... İki ufak çocuğunu ve karısı Nur'u düşündü bir an. Ailesinin beyninde canlandırdığı görüntüsü yaşama bağlıyordu onu... O aileyi reissiz bırakamazdı.</p>

  <p>Dikkatini bir noktada yoğunlaştırmaya çalıştı. Hareket etmemek veya pervasızca davranmakta serbestti. Duruma göre isterse bir korkak ya da dışardaki manyak gibi davranmakta serbestti.</p>

  <p>Sırtını bankoya dayadıktan sonra etrafını bir kere daha kolaçan etti. Ve o zaman bu faciadan kendisinden başka insanların da kurtulduğunu fark etti. Nereye açıldığını bilmediği sağ taraftaki ufak kapının önüne gözlüklü bir kadın ile şişman bir adam adeta büzülerek sinmişlerdi. Hiç çıtları çıkmıyordu.</p>

  <p>Kadın muhtemelen bir iş yerinde çalışan, üst düzey biri olmalıydı. Sırtında pahalı keten bir tayyör vardı. Hengâme sırasında ayakkabılarından biri herhalde ayağından fırlamış olmalıydı çünkü bir ayağı çıplaktı. Ufak tefek boyalı saçlı biriydi. Adam kırk yaşlarındaydı. Sırtında ekose, kısa kollu bir gömlek vardı. Sağlıklı görünüyordu ama öylesine korkmuştu ki Tolga bulunduğu yerden çenelerinin birbirine vurduğunu anlamakta zorlanmadı. Görebildiği kadarıyla bir de ağlayan çocukla annesi vardı. Belki başkaları da.</p>

  <p>O çaresiz insanların varlığı Tolga için her şeyi değiştirmişti. Şimdi bir sorumluluğu vardı artık. Yanında silah taşıyordu ve o insanları korumak onun göreviydi.</p>

  <p>Artık saklanamazdı, ama pervasızca davranmaya da kalkışamazdı. O insanların hayatta kalması onun davranışına ve göstereceği akıllı cesarete bağlıydı. Her şeyi düşünmesi, en iyi yolu seçmesi ve en uygun şeyi yapması gerekiyordu. Geride kalan insanlardan sorumluydu.</p>

  <p>Tolga koltuk altından silahını çekerek eline aldı. 38.1ik toplu bir Smith-Wesson'du bu. Manyağın elindeki silaha karşı bir çocuk oyuncağı..</p>

  <p>Tolga oldum olası toplu tabancaları sevmişti. Silahı avucunun içine alınca kendine olan güveni daha da arttı. Yine de şiddetle titriyor ve buna engel olamıyordu. Sol bacağı çok sıcaktı. Buna karşın vücudunun geri kalan kısmı sanki donuyordu. Vücudunun ısısı yarasındaki kurşun deliğinden dışarıya akıyor gibiydi.</p>

  <p>Dışardaki sessizlik birden bütün benzin istasyonunu sarsan bir patlamayla sona erdi. Sanki gerçek bir bomba düşmüştü alana. Önce ne olduğunu anlayamadı Tolga. Müthiş bir infilak sesiydi bu. Yer yerinden oynamıştı. Gayri ihtiyari gözlerini kapattı.</p>

  <p>Açtığında gördüklerine inanamadı. Mağaza olarak kullanılan yerdeki eşyalar havada uçuşuyordu. İskemleler, masalar, kola tenekeleri, selefona sarılı sandviçler patlamanın tesiriyle yerlere saçılmıştı. Parçalanıp hâlâ yerlerinde duran sivri uçlu camlar şimdi tamamen pervazlarından fırlamış, un ufak hale gelerek yağmur gibi yerlere dökülüyordu. Mağazanın içini dayanılmaz bir sıcaklık kaplamıştı. Isı birden inanılmaz derecede artmıştı. Kesif bir duman bir anda içeriye doldu. Çığlıklar yeniden yükseldi.</p>

  <p>Tolga ne olduğunu anlamıştı. Uzi'li manyak benzin pompalarından birine ya da ikisine ateş etmiş olmalıydı. Gerçek bir çılgındı bu adam..</p>

  <p>Genç adam ihtiyatla sırtını dayadığı parçalanan bankoya tutunarak ayağa kalktı. Ağırlığını sol bacağına vermeye dikkat ediyordu. Yarasının yeteri kadar sancımadığını düşündü, ama pek yakında acısının birdenbire artacağından da emindi. Bunu yapacağı bir hareketle çabuklaştırmayı istemiyordu. Çünkü müthiş bir sancı ile bayılıp kendinden geçmekten korkuyordu.</p>

  <p>Başını uzattı ve dışarıya baktı. Pompa istasyonu cehenneme dönmüştü. Delik deşik olmuş pompaların birinden, benzin, basıncın etkisiyle hızla fışkırıyor ve erimiş lavlar gibi asfalta dökülüyordu. Sokağa doğru meyil yapıyor ve ışıltılı alevler o yana yayılıyordu. Patlama pompaları koruyan damı da çökertmişti. Alevler hızla dillerini bulundukları yere doğru uzatıyorlardı. Kuyrukta sıra bekleyip te olay yerinden kaçamayan arabaların çoğu tutuşmuş, cayır cayır yanmaya başlamışlardı bile.</p>

  <p>Spor Lincoln de tutuşmuştu. O kaçık manyak kendi arabasını da mahvetmişti. Anlaşılan cani tamamen kontrolden çıkmış olmalıydı. Tolga sarı ceketli manyağı gözleriyle aradı etrafta ama cehenneme dönen alanda yoktu adam. Belki de aklını başına toplamış ve olay yerinden yaya olarak kaçmıştı. Ya da henüz çökmeyen garaj bölümüne sığınmış olabilirdi. Bu ihtimal aklına daha yattı.</p>

  <p>Dört metre kadar ilerisinde bürodan garaja açılan madeni kapı vardı. Şimdi o kapıyı görebiliyordu. Kapalıydı.</p>

  <p>Genç adam bankoya yaslanarak ayağa kalktı. Tabancasını iki eliyle kavrayarak kapıya nişan aldı. İleriye doğru uzattığı kolları kaskatı kesilmişti. İlk fırsatta katili cehenneme yollamaya hazırdı. Yeter ki onu bir görebilseydi.</p>

  <p>Elleri titriyordu Tolga'nın. Buz kesilmişti. Tabancanın titreyen parmakları aksından yere düşmemesi için gayret sarfediyordu. Etrafını kesif, kara bir duman kaplamıştı.</p>

  <p>Öksürdü. Her nefes alıp verişinde ciğerleri sızlıyordu. Hava benzin ve sıcak, zift kokuyordu. Güçlükle kapıya doğru birkaç adım attı. Daha doğrusu acıdan dudaklarını ısırarak yaralı sol bacağını sürükledi.</p>

  <p>Manyak cani kapının arkasında olabilirdi. Belki de tamamen yanılıyordu. Müthiş alev kasırgasına ve dalgalanan kara bulut kümesine bir daha göz attı. Yanılmış olmaktan korkuyordu. Silahlı manyağın cehennemden fırlayan bir şeytan gibi o alevlerin arasından çıkıp uzaklaşmış olması da ihtimal dahilinde idi. İçini yeniden hırs bastı. O iblisi önüne geçilmez bir hırsla kurşunlamak istiyordu.</p>

  <p>Mavi boyalı kapıya bakmaya devam etti. Uçuk maviye boyanmıştı kapı. Billur gibi bir buz tabakasının altında gizli derin ve berrak suyun rengine.</p>

  <p>Bu renk Tolga'nın ruhunda titremeler yarattı. O cehennemi sıcağa rağmen üşüdüğünü hissetti. Zaten her-şey donduruyordu şimdi onu. Çırpınan kalbinin göğsüne yaptığı basınç, gözlüklü kadının fısıltı kadar yumuşak ağlayışı, anasının kollarında biteviye ağlayan çocuğun haykırışı, ayaklarının altında her adımda kırılan cam parçacıklarının sesi, yangının uğultu ve çatırtısı kanını donduruyordu.</p>

  <p>Herhalde bulundukları binanın çatısı da şu anda alevler içindeydi. Korkarak tavana baktı. Acaba mavi kapıya erişemeden üstlerine çöker miydi?</p>

  <p>Dışardan peş peşe patlama sesleri aksediyordu. Ama Tolga'nın umurunda değildi dışarda olanlar artık. Caninin içine kaçtığını düşündüğü mavi garaj kapısına bakıyordu yalnızca. Neden sonra aklına geldi; acaba kendi BMW'si ne haldeydi? Yanıyordu her halde.</p>

  <p>Kapı hâlâ kapalıydı. Normal miydi bu? O manyak içerde daha ne kadar kalırdı? Oraya girmek bir kurtuluş olamazdı. İntihar gibi bir şeydi. Belki o da ölmek istiyordu. Ne de olsa hasta ruhlu itin tekiydi. Ne yapacağı bilinmezdi.</p>

  <p>Genç adam tüm gayretine karşın çok ağır ilerleyebildiğim neden sonra fark etti. Sol bacağı külçe gibi ağırlaşmıştı. Yaralı bacağını ancak sürüklüyordu. Elindeki 38'Iik sanki yüz kilo ağırlığındaydı. Tolga'nın kolları sızlıyor ve silahı gerektiği gibi, düzgünce tutamıyordu. Bir an yatmayı, gözlerini kapamayı istedi. Bu cehennemden uzaklaşmayı, yemyeşil çayırların, kır çiçeklerinin, masmavi gökyüzünün bulunduğu Sapanca'daki yazlık evinde olmayı düşledi, uyumayı, sonsuz bir dinginliğe kavuşmayı hayal etti. Belki de kendinden geçmek üzereydi. Bayılacaktı. Kan kaybı kuvvetli bir olasılıkla onu şoka sürüklüyordu.</p>

  <p>Son bir gayretle başını eğerek bacağına baktığında bir kan gölcüğünün ortasında durduğunu fark etti. Atardamarı çizilmiş belki de kopmuştu. Bilincini hızla kaybediyordu. Kafasını eğip yere bakmak bile başının dönmesine neden olmuştu. Midesi tekrar bulanmaya başladı. Sanki barsakları boşalacaktı.</p>

  <p>Gözlerinin kapanmaması için kendini zorladı. Çatıdan akseden sesleri duyuyordu. Şiddetli sıcaklık yapının birleşme noktalarını kavururken kirişler çatırdıyor, kaplamalar patlıyordu. Çatı her an çökebilirdi. Belki bir iki saniye içinde.</p>

  <p>Tolga etrafındaki bütün sıcaklığa rağmen gittikçe neden buz kestiğini anlamıyordu. Yüzüne akan terler buzlu su gibiydi. Dam birkaç dakika içinde çökmese bile, katil üzerine saldırdığında ya tetiği çekemeyecek kadar bitkin ya da ölmüş olacaktı. Artık daha fazla bekli-yemezdi.</p>

  <p>Tolga tabancasını iki eliyle kavramaktan vazgeçti. Bulunduğu yerden hareket edebilmek için sol elini paralanan tezgâhın formika yüzüne yasladı. Ağırlığını sol bacağı üzerine vermekten kaçındı.</p>

  <p>Neyse ki hâlâ bacağının acısına dayanabiliyordu, sonra bunun nedenini anladı. Sol bacağı uyuşmaya başlamıştı. Kalçasından ayak parmaklarına kadar soğuk bir karıncalanma yayılıyordu. Yarası bile artık kızgın değildi, hatta sıcak bile sayılmazdı.</p>

  <p>Mavi kapının tokmağı uzattığı sol eline kilometrelerce uzak göründü. Tokmağı tuttuğu an şaşırdı, yavaş yavaş mesafe kavramını yitiriyordu. Kapı sanki bir dürbünün ters tarafından bakıyormuş gibi uzaktaydı.</p>

  <p>Kapıyı açması zor olmadı, ama silahı tutan elini yukarı kaldıramıyordu bir türlü. Elindeki 38'lik dev bir halter gibi ağırlaşmıştı. Güçlükle silahı doğrulttuğu anda midesindeki bulantı şiddetlendi, kusacağını sandı bir an.</p>

  <p>Hayret burası yangından ve patlamadan zarar görmemişti henüz. İçerisi arabalarla doluydu ve serindi. Ama içeride kimsecikler yoktu.</p>

  <p>Tolga ümitsizce mavi kapıya döndü. Şimdi açık kapıdan içeriye yoğun bir duman ve zift kokusu dolmaya başlamıştı. Üst üste öksürdü birkaç kez. Titreyen bacaklarıyla geri dönmeye çalıştı. Az önce geldiği yer göz gözü görmeyecek şekilde dumanla kaplanmıştı. Gözlüklü kadın hâlâ sindiği yerde oturuyordu. Yanındaki adam yoktu. Tolga bağırarak kadına yanına gelmesini söyledi. Ve sonra vahşi haykırışının ancak kısık bir hırıltıya benzediğini fark ederek dehşet ve umutsuzluğa kapıldı.</p>

  <p>Bitip tükendiğini hissediyordu. Her an yere yığılıp kalabilirdi. Ancak kadın harekete geçmiş ve dumanların arasından süzülerek yanına koşmuştu. Kadın dumandan etkilenmemek için bir eliyle ağzını ve burnunu kapatmıştı. Gözlüklü kadın kendisine yaslandığı zaman Tolga biraz rahatladı. Kadına mümkün olduğu kadar az yaslandı. Tek kurtuluş alevlerin dans ettiği açık havaya çıkmaktı. Bulundukları yerin çatısının her an çökebileceğini görüyorlardı.</p>

  <p>Tolga sol ayağını sürüyor ve artık hiçbir şey hissetmiyordu. Ne can acısı, ne de karıncalanma. Vücudu ağırlaşmıştı ve tek istediği soluyabileceği dumansız havaydı. O sırada biri haykırıyor, korkunç, hiç kesilmeyen tiz çığlıklar atıyordu. Kadın sesiydi.</p>

  <p>Yavaş yavaş şuuru kapanmaya başlayan genç adam, nedense bu çığlıkların o çocuklu anne tarafından atıldığını düşündü. Aynı anda siren sesleri de duymaya başladılar. Polis arabaları olmalıydı veya itfaiye.</p>

  <p>Sonra Tolga ile gözlüklü kadın dışarıya çıkabildiler. İnler gibi soluk alırken temiz hava ciğerlerine doldu genç adamın. Gözlerini araladı, önce bir şey göremedi, yakıcı dumanın neden olduğu yaşlar nedeniyle her şey bulanık görünüyordu gözüne.</p>

  <p>Birden bedenine destek veren kadını yanında hissedemez oldu. Galiba açık havaya çıkar çıkmaz kadın yanından kaçmıştı. Ya da onu artık göremiyordu. Devamlı gözlerini kırpıştırıyordu.</p>

  <p>Tam o sırada oldukça yakınında birinin küfür ettiğini işitti. Başını hızla o yana çevirdi. Tüyleri diken diken olmuştu birden. Manyak az ilerisinde duruyordu. Dimdik ve ayakta. Ama arkası dönük... Sarı ceketi duman bulaşığından kapkara olmuştu. Mikro Uzi hâlâ sol elindeydi. ,</p>

  <p>Tolga güçlükle katile döndü. Yalpalıyor ve ayakta zorlukla duruyordu. Adamın kime küfrettiğini anlamamıştı. Zor belâ 38'liğin namlusunu ona çevirdi.</p>

  <p>Manyak cani arkasında bir hareket olduğunu sezinlemişti. Hızla geri döndü. Yüzü anlamsız bir şekilde gerildi ve Uzi'yi Tolga'ya yöneltti.</p>

  <p>Manyak cani sanki cehenneme dönmüş bu yerde hâlâ canlı biriyle karşılaşmaktan rahatsız olmuş gibiydi. Çok kısa bir süre nefretle birbirlerine baktılar. Tolga, bulanık suruna rağmen adama duyduğu nefreti anlayabiliyor, fakat hayatında bir defa bile görmediği adamın yüzündeki nefret ve hırsı kesinlikle anlayamıyordu.</p>

  <p>Tolga bir el ateş etti. O kadar bitkindi ki silahın geri tepmesi ile geri geri giderek yere devrildi. Katil altı ya da yedi kez Uzi'nin tetiğine bastı. Ama Tolga yere düşerken ateş hattından da çıkmıştı. Kurşunların çoğu başının üstünden geçer ve asfaltın üzerine yığılırken üçüncü defa 38'liğini ateşledi.</p>

  <p>Sonra inanılmaz bir şey oldu. Üçüncü kurşun manyağın göğsüne girdi ve onun geri geri giderek yanan arabalardan birinin tam önüne devirdi. Adam dizleri üstüne çöktü.</p>

  <p>Kötü yaralanmıştı, belki de yarası öldürücüydü. Sarı ceketinin önü hızla kızıla dönüşüyordu. Ama henüz ölmemişti ve Mikro Uzi hâlâ elindeydi.</p>

  <p>Siren seslen etrafta yankılanıyordu. Yardım yetişmiş sayılırdı ama artık çok geç olduğunu Tolga sezinledi. Düştüğü yerde doğrulmaya çalıştı. Tabancasını bir kere daha manyağa doğrulttu. İkisi de çektikleri acıya rağmen bakışıyorlardı.</p>

  <p>Tolga bir el daha ateş etmeyi başardı ne var ki bu defa hedefi tutturamamıştı. Kurşun hedefin çok uzağından geçti. Kolunun kasları gevşedi, tabanca elinden kayarak yere düştü. Artık dermanı kalmamıştı.</p>

  <p>Katil de Uzi'yi ateşledi. İki kurşun müteahhittin göğsüne biri de bel bölgesine isabet etti. Genç adam arka üstü devrildi. Başının arkası yere çarparak canını acıtacak biçimde zıpladı.</p>

  <p>Ölmek istemiyordu Tolga. Doğrulmaya çabaladı, beceremedi. Sadece başını kaldırabildi. Bu da katilin son ateşten sonra yüzükoyun asfalta devrildiğini görmesine yetti. Göğsüne giren ve sarı ceketini kızıla boyayan o tek kurşun ölmesine yetmişti.</p>

  <p>Tolga'nın başı yana düştü, ter içindeki yanakları sıcak asfalta yapıştı. Görüşü gittikçe azalıyordu, ölmek üzere olduğunu anımsadı. Her şey silinmeye başlamıştı. Gözlerinde, bir an, çocuklarının ve karısı Nur'un hayali canlandı. Sonra üniformalı polisleri görür gibi oldu. Son duyduğu polislerin bağrışmalarıydı.</p>

  <p>Olay sona ermişti...</p>

  <p>&nbsp;</p>
</body>
</html>
