<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx2910"></a>YEDİNCİ BÖLÜM</h1>

  <h2><a id="ncx2911"></a>1</h2>

  <p>KAPI çalınıyordu. Mürvet Hanım bir an açması için her zamanki koltuğunda gazete okuyan kocasına baktı. Burhan Bey hiç oralı değildi, sanki zil sesini duymamıştı.</p>

  <p>İçinden söylenerek yerinden kalktı. O gün yağışlıydı hava ve hassas bir barometre gibi mafsallarındaki romatizmayı hissediyordu kadıncağız. Bütün eklemleri sızlıyordu.</p>

  <p>Kapıyı açmak için ağır ağır yürüdü. Bir yandan da kırk yıllık kocasına bozuluyordu, yaşlandıkça anlayışsız ve vurdum duymaz olmaya başlamıştı. Sabahtan beri azan romatizma ağrılarından dem vurduğu halde hiç oralı olmamıştı.</p>

  <p>Bu saatte ya postacı gelirdi ya da yan komşusu Sabahat.. İnşallah Sabahat'tır, diye geçirdi içinden. Hiç olmazsa bir çift lâf ederdi komşusu ile. Burhan yaşlandıkça sessiz bir duvara dönmüştü sanki, kelimeler ağzından dirhemle çıkıyordu. Sabahtan akşama kadar ya gazete okuyor ya da odasına çekilip çocukluktan kalma tutkuyla pul kolleksiyonunun başında vakit geçiriyordu.</p>

  <p>Kapıyı açmak için el atarken hâlâ söyleniyordu içinden, Burhan'ın yeni hali değildi bu, evvelden beri böyleydi, daima az konuşurdu. Ne var ki yaşlandıkça eskiyi de aratır olmuştu.</p>

  <p>Mürvet Hanım kapıyı açtı. Duraladı bir an. Ne postacı ne de Sabahat'tı gelen. Tanımadığı iki yabancı duruyordu karşısında.</p>

  <p>Hatta ürktü birden. Kapının eşiğinde duran adamlardan biri ömründe gördüğü en iri cüsseli insandı. Neredeyse boyu iki metreye yakındı. Yüzü de taş gibi ifadesiz ve donuktu. Diğeri ise oldukça genç ve kısa boyluydu.</p>

  <p>Hiç kuşkusuz Mürvet Hanım, onların Musa ile Ayı Abdül olduklarını bilseydi kapıyı asla açmazdı.. Karşısında iki yabancıyı görünce:</p>

  <p>"Kimi aramıştınız?" diye sordu.</p>

  <p>Bu garip görünümlü insanların kendisiyle bir ilişkisi olduğunu hiç düşünmemişti.</p>

  <p>Musa sırıtarak, "Siz Nur Hanımın annesi misiniz?" diye sordu. Yaşlı kadının gözleri canlandı bir an. Kızı herhalde gittiği yerden haber veya elden mektup filan göndermiş olmalıydı.</p>

  <p>Heyecanlanarak, "Evet" dedi. "Ben annesiyim."</p>

  <p>Fakat aynı anda irkildi Mürvet Hanım, yerini bile söylemekten imtina eden kızının hediye veya bu yabancılarla haber göndermesi olanaksızdı. Kuşkuya kapıldı ve kaşları çatıldı. Titrek bir sesle, "Niye sordunuz?" diyebildi.</p>

  <p>Musa pis pis sırıtmaya devam ediyordu.</p>

  <p>"İçeriye girebilir miyiz?"</p>

  <p>Ürkmüştü kadın. Kararsız bakışlarla yabancıları süzmeye devam etti. Beynine saplanan kuşku onları içeriye buyur etmesine mani olmuştu. Kızının duyduğu korkuları o da bir an içinde hissetti..</p>

  <p>Şayet yanılıyorsa gelenlere ayıp olacaktı. Fakat "buyrun" diyemedi.. "Kızımdan bir haber mi getirdiniz?"</p>

  <p>"Hayır" dedi Musa. "Asıl kızınızdan bir haber almak istiyoruz."</p>

  <p>Mürvet Hanım o an, kısa boylu ziyaretçinin yüzündeki sinsi ve sahte tebessümden onun kötü niyetli biri olduğuna emin oldu. İnsiyaki bir hareketle hemen kapıyı yüzlerine kapatması gerektiğini anladı.</p>

  <p>Kapatmak için davrandı ama, geç kalmıştı. Musa eşikten içeri adımını atmış ve sağ elinin baş ve işaret parmaklarını yaşlı kadının iki yanağına geçirmişti. Mürvet Hanımın yanakları v4 dudakları cendereye sıkışmış gibi büzüldü, bir an bağırmak istedi, sesi çıkmadı. Dehşete kapılarak geriye doğru bir iki adım attı.</p>

  <p>Korkudan neredeyse yüreği duracaktı. Bakışları sabitleşerek Musa'nın arkasındaki devasa adama takıldı. Şayet bir kötülük veya şiddet gelecekse, bu mutlaka dev adamdan gelirdi. Son bir gayretle büzüşen dudaklarının arasından, "Burhan!" diye hırladı.</p>

  <p>Seslenme değildi bu; gırtlağından boğuk ve acayip bir ses çıkmıştı. İnsan sesine pek benzemeyen bir hırıltı. O kısa boylu adamın yanaklarına yaptığı tazyik daha da artmıştı. Boyun damarları gerildi, gözleri irileşti. Dudakları iki parmağın baskısıyla şimdi iyice aralanmıştı..</p>

  <p>"Hanım! Kim o gelen?" diye salonda oturduğu koltuktan seslenen kocasının sorusunu duydu. Ama karşılık verecek hali yoktu.</p>

  <p>Musa yaşlı kadını yavaş yavaş geriye itmeye devam ediyordu. Dengesiz bir şekilde arkaya gerileyen Mürvet Hanımın ayağından terliği çıktı. Ayı Abdül kapıyı usulca kapamıştı.</p>

  <p>Burhan Bey salonda oturduğu yerden antrede olanları göremiyor ama kapıda bir şeyler olduğunu az buçuk işitiyordu. Sonra kapının kapandığını duydu. Pek oralı olmadı. Kapıcı veya komşu Sabahat olabilirdi..</p>

  <p>Sabahat'tan hoşlanmazdı da. Geveze, dedikoducu kadının biriydi. Yüzü ekşidi. Karısı sesini duymamış mıydı acaba?</p>

  <p>"Hanım!" diye seslendi bir daha.</p>

  <p>Cevap alamayınca elindeki gazeteyi indirerek okuma gözlüğünün üzerinden antreye doğru baktı. Görünürde kimse yoktu.. Boş ver, diye mırıldandı içinden. Kimse kimdi!..</p>

  <p>Ama tam gazetesine döneceği sırada salonun girişinde acayip bir adam gördü. Faltaşı gibi açıldı gözleri. Evinde tanımadığı bir yabancıyı birden karşısında görünce afallamıştı, fakat onu asıl şaşkına çeviren şey yabancının olağanüstü iri bedeniydi. Kapı gibi uzun pehlivan kadar cüsseliydi adam.</p>

  <p>Burhan Bey aceleyle elinden gazeteyi atıp, gözünden yakın gözlüklerini çıkardı. Acaba okuma gözlüklerinin kalın camları yanlış görmesine mi yol açmıştı.</p>

  <p>"Kimsin sen?" diyerek ayağa fırladı koltuktan.</p>

  <p>Dev adamdan hiç ses çıkmamıştı. Ağır ve kendinden emin adımlarla üzerine doğru geliyordu. Burhan Bey evde olağandışı bir şeyler olduğunu sezinlemişti. Tekrar:</p>

  <p>"Mürvet!" diye bağırdı..</p>

  <p>Karısından cevap gelmiyordu.</p>

  <p>Burhan Bey aslında korkak bir adam değildi, fakat gözlerini bir süre devasa adamın üzerinden ayıramadı. Güpegündüz, kendini her zaman güvende hissettiği evinde tecavüze uğruyorlardı. Yaşlı adamı bir anda ter bastı. Hasta kalbi gümbür gümbür atmaya başladı. Bir yandan da gözucuyla karısını görmeye çalışıyordu.</p>

  <p>Ayı Abdül'le aralarındaki mesafe iki metreye inmişti. Kaçamayacağını anladı Burhan Bey. Can havliyle kendini koruyacak bir şeyler aradı. Ama salondaki eşyaların arasında öyle bir şey yoktu. Sonunda kekeleyerek:</p>

  <p>"Ne istiyorsunuz?" diye sorabildi.</p>

  <p>Devasa adamdan ses çıkmamıştı.</p>

  <p>"Karım nerede?"</p>

  <p>Ayı Abdül gökgürültüsü gibi bir sesle, "Dışarda" dedi. "Korkusundan donuna işiyor.. "</p>

  <p>"Ne istiyorsunuz bizden? Para mı?"</p>

  <p>Bu soruya da karşılık vermemişti dev adam.</p>

  <p>"Ben emekliyim. Cüzdanım yatak odamda. Evde biraz param var. Bize dokunmazsanız hepsini size verebilirim.. "</p>

  <p>Ayı Abdül pis pis sırıtmaya devam ediyordu.</p>

  <p>"Tamam mı? Kabul ediyor musunuz?"</p>

  <p>Salonun girişinden bir ses "Hayır" diye gürledi. "Biz soyguncu değiliz."</p>

  <p>Burhan Bey korku ile konuşan adama baktı. Tüyleri diken diken oldu bir an. Adam kısa boylu, tıfıl görünümlü, zararsız birine benziyordu. Karşısındaki dev görünümlü adama kıyasla oldukça iyi giyimliydi. Ama yüzündeki ifade öylesine nefret doluydu ki, yaşlı adam gerçek tehlikenin asıl ondan geleceğini, şaşkın haline rağmen anlamakta gecikmedi. Dev adam kaba kuvveti, kısa boylusu ise beyin ve kararı temsil ediyorlardı...</p>

  <p>Burhan Bey tehlikenin umduğundan da büyük olduğunu o an hissetti. Artık onların kim olduğunu anlamıştı. Güpegündüz evini basan bu uğursuzlar hırsız, soyguncu takımından değildiler. Damadını kan davası yüzünden arayanlardı..</p>

  <p>Karısının haline yüreği burkuldu. O tıfıl hergele Mürvet Hanımı kıskaç gibi parmaklarıyla yanaklarından tutmuş itekleyerek salona getiriyordu. Duruma müdahale edemeyeceğini anladı. Karşısındaki dev, canlı bir duvardı. Kımıldadığı an ona toslayacaktı.</p>

  <p>Sakin ol Burhan, diye mırıldandı içinden. Paniğe kapılmamalıydı, korkunun ecele faydası yoktu. Önce bu pervasız heriflerin ne istediklerini öğrenmeliydi. Gerçi bunu az çok tahmin edebiliyordu, yine de kendi ağızlarından duymakta yarar vardı. Tekrar sordu, "Ne istiyorsunuz bizden?"</p>

  <p>Saldırganların kısa boylusu hırladı:</p>

  <p>"Cevabını istediğimiz basit bir soru var? Kızın nerede?"</p>

  <p>"Kızım mı? Ne yapacaksınız onu?"</p>

  <p>"Bu seni ilgilendirmez."</p>

  <p>"Nasıl ilgilendirmez? Kötü niyetli olduğunuz açıkça belli."</p>

  <p>Burhan Bey yan gözle yine karısına baktı. Kadıncağız korkudan bayılmak üzereydi. Kısa boylu saldırganın küt parmakları yaşlı kadının yanaklarını daha şimdiden kızartmıştı. Belki de soluk almakta zorlanıyordu, gözleri iri iri açılmıştı.</p>

  <p>Derhal bir şeyler yapması gerekliydi.</p>

  <p>"Onu öldüreceksiniz, değil mi? Niyetiniz bu.. "</p>

  <p>"Hayır babalık!" dedi Musa. "Onunla bir alıp veremediğimiz yok. Torunlarınla da. Bizim istediğimiz damadın. Anladın mı şimdi?"</p>

  <p>Doğru muydu acaba? Bu herifler gerçekten sadece Tolga'nın peşinde miydiler. Öyle ya, diye geçirdi içinden. Kan davaları genellikle o fiili işleyenlere yönelik olurdu. Onların istedikleri damadının canı idi.. Kızının ve torunlarının peşinde değildiler..</p>

  <p>Derin bir nefes aldı. "Bilmiyoruz" diye inledi.</p>

  <p>"Neyi bilmiyorsunuz?"</p>

  <p>"Nereye gittiklerini."</p>

  <p>Musa, Mürvet Hanımı itekleyerek yanlarına kadar getirmişti. Yaşlı adama öfkeli bir şekilde bakarak söylendi. Sesi ıslık gibi sivri ve tehditkâr çıkmıştı.</p>

  <p>"Bak babalık! Yalan söylemenin sana hiçbir yararı yok. Bu sadece bizi kızdırır. Şu yanı başındaki adamı görüyor musun? Yalana hiç gelmez, çok asabidir. Kızarsa sizleri tavuk gibi boğazlar. Biz sizi öldürmek istemiyoruz, dedim ya sizlerle" alıp veremediğimiz yok. Sadece damadını istiyoruz. Boş yere bizi sıkıntıya sokma. Konuş, hem kendinin hem de karının hayatını kurtar. Arkadaşım kızarsa onu ben de durduramam."</p>

  <p>Adam söylediğini yapacak gibi görünüyordu. Burhan Bey elinde olmadan bakışlarını hemen önünde hareketsiz duran Ayı Abdül'ün suratına çevirdi. Devin yüzündeki alaycı tebessüm kaybolmuştu. Suratının ifadesi değişmiş, gözleri hiddetle parıldamaya başlamıştı. Dev kızmaya hazırlanıyordu sanki..</p>

  <p>Titremeye başladı yaşlı adam. Tıfıl uyarısında haklıydı galiba. Dev iri pençesini Burhan Beyin omuzuna attı. Öyle güçlüydü ki elini attığı omzu çöker gibi oldu.</p>

  <p>"Hadi ötmeye başla moruk! Sabrım kalmıyor artık."</p>

  <p>Bu devin sesiydi. Ama normal bir insan sesinden ziyade gök gürültüsüne benziyordu. Dizlerinin bağı çözüldü Burhan Beyin.</p>

  <p>"İstanbul'dan uzaklaştılar" diyebildi. "İnanın nereye gittiklerini biz de bilmiyoruz. Korkuyorlardı, öyle ki gittikleri yeri bize bile söylemediler."</p>

  <p>"Yalan söylüyorsun moruk! Hem hiç de inandırıcı değil. Onların nereye gittiklerini bilmeniz lâzım. Size söylemiş olmaları gerekir."</p>

  <p>"Yemin ediyorum söylemediler."</p>

  <p>Musa dik dik yaşlı adama baktı. İnanmadığı açıkça belliydi. Başıyla deve bir işaret yaptı. Aynı anda Ayı Abdul serbest koluyla Burhan Beyin midesine bir yumruk indirdi. Aslında şiddetli bir yumruk değildi bu, fakat yaşlı adam için çok ağır bir darbeydi. Bir anda nefesi kesildi, az önce kalktığı koltuğa çökmek üzereyken Abdül onu omuzundan tuttuğu pijamasından kavrayarak oturmasını engelledi.</p>

  <p>Soluk alamıyordu Burhan Bey.</p>

  <p>İkinci bir yumruğa dayanamazdı. Daha şimdiden gözleri kararır gibi olmuştu.</p>

  <p>"Bu daha başlangıç" diye mırıldandı Musa. "Arkadaşım henüz kızmadı, sadece gerildi. Senin yerinde olsam yalanlarla onu sinirlendirmezdim."</p>

  <p>Çektiği acıya rağmen Burhan Bey düşünme yetisini henüz kaybetmemişti. İkinci bir yumruk yerse gerçekten duyduğu acıyı kaldıramayacağını anladı. Ölebilirdi. Hasta kalbinin bu gerilimi nasıl kaldırdığına bile şaşıyordu.</p>

  <p>"Pekâlâ, pekâlâ konuşacağım" dedi.</p>

  <p>"Aferin moruk! Nihayet gerçeği görebildin. Hadi öt bakalım, seni dinliyorum."</p>

  <p>"Buradan kaçtılar. Bu doğru. Bir çiftliğe sığındıklarını biliyoruz. Tüm bildiğimiz de bundan ibaret."</p>

  <p>"Çiftliğe mi?"</p>

  <p>"Evet."</p>

  <p>"Nerede bu çiftlik?"</p>

  <p>"Yemin ederim nerede olduğunu bilmiyorum. Kızım söylemedi."</p>

  <p>"Hiç inandırıcı değilsin babalık."</p>

  <p>Burhan Bey soluk soluğa inledi, " İnanın doğru söylüyorum."</p>

  <p>Musa'nın kaşları çatıldı. Dikkatle yaşlı adamı süzdü. Sonra hâlâ sıkı Sıkıya çenesinden tuttuğu Mürvet Hanıma dönerek, "Bu yaşlı herif doğru mu söylüyor?" diye sordu. Kadıncağızın cevap verecek hali yoktu, burnundan güçlükle nefes alıyordu. Musa yanağındaki kıskacı hafifletti.</p>

  <p>"Sana soruyorum kaltak! Cevap ver!"</p>

  <p>Ciğerlerine derin derin nefes çeken Mürvet Hanım kendisinin bile zor duyduğu incecik sesiyle başını sallı-yarak, "Evet, doğru söylüyor" diyebildi.</p>

  <p>"Nerede olabilir bu çiftlik?"</p>

  <p>"Hiçbir fikrimiz yok" dedi Burhan Bey yüzünü buruşturarak. Ayı Abdül sırıttı.</p>

  <p>"Ne dersin, moruğu biraz daha okşayayım mı?"</p>

  <p>"Okşa" dedi Musa. "Belki o zaman çiftliğin yerini de hatırlar."</p>

  <p>"Hayır hayır, lütfen vurmayın." diye bağırmaya çalıştı Mürvet Hanım. "Kocam kalp hastasıdır. Buna dayanamaz. Size tüm bildiklerimizi söyledik. Başka bir şey bilmiyoruz, yalvarırım."</p>

  <p>"Sana inanmıyorum kaltak. Kızın mutlaka gittiği yeri söylemiştir."</p>

  <p>"Hayır ama... "</p>

  <p>Mürvet Hanım duraksadı birden...</p>

  <p>"Ama ne? Ne söylemek istiyordun?"</p>

  <p>Yaşlı kadın kısa bir an düşündü. Yumruklamaya devam ederlerse kocası gerçekten ölebilirdi. Hem bunların zoru Nur ya da torunları ile değil Tolga'ylaydı. Tolga'yı bulsalar ne olurdu sanki. Damadı zaten yarı ölü bir insandı. Tolga'yı severdi ama o haliyle yaşamaya devam etmesi ölümden de beterdi. Mürvet Hanım bundan sonra söyleyeceklerinin pek ahlâkî olmadığını sezinliyordu ama şayet kızının, torunlarının ve hatta kendilerinin kurtulması bu itirafa kalıyorsa bunu tereddüt etmeden yapmalıydı.</p>

  <p>" Şey... " diyebildi.</p>

  <p>"Konuşsana be kadın! Şimdi kocana bir yumruk daha gelecek."</p>

  <p>"Nihat! O komiser.. Tanıyor musunuz onu? Hani koruma görevi üstlenen?"</p>

  <p>"Evet?"</p>

  <p>"O götürdü. Kendi çiftliğine."</p>

  <p>"Nerede bu çiftlik?"</p>

  <p>"Emniyet gerekçesiyle bize bile yerini söylemediler. İnanın bilmiyoruz. Yemin ederim."</p>

  <p>"Demek bu işi o itoğlu it organize etti, öyle mi?" Mürvet Hanım bitkin bir şekilde başını salladı.</p>

  <p>Musa sakinleşmişti birden. Elini kadının yanağından çekti. Nasıl olsa çiftliğin yerini bulabilirlerdi. Bu da bir başarı sayılırdı. Karı kocaya döndü.</p>

  <p>"Şimdi beni iyi dinleyin" dedi. "Bizim sizlerle ya da kızınızla bir sorunumuz yok. Şayet ağzınızı sıkı tutup konuşmazsanız ya da onlara her hangi bir şekilde haber uçurmazsanız sizler için bir tehlike yok. Tolga denen adamı cehennemin ucuna götürseler nasıl olsa bulup temizleyeceğiz. Beni anlıyor musunuz? Hayatta kalmanız ancak susmanızla mümkün. Şayet yanılıp da polise gider veya emirlerimizin dışına çıkarsanız, nasıl olsa bir fırsatını bulur ve sizleri de öldürürüz. İyice anladınız mı beni?"</p>

  <p>Mürvet Hanım yine başını salladı.</p>

  <p>"Tamam mı?"</p>

  <p>"Tamam."</p>

  <p>"Anlaştık mı?"</p>

  <p>"Anlaştık."</p>

  <p>"Aferin. Akıllı davrandınız. Yoksa arkadaşımın elinden bir kaza çıkabilirdi. Bakın akıllı uslu olunca size de bir zararı vermiyoruz."</p>

  <p>Ayı Abdül sırıtarak Burhan Beyin omzunu okşadı.</p>

  <p>Musa, "Hep böyle davranmaya gayret edin. İkinci bir kere karşınıza çıkmayalım, o zaman külahları değiştiririz. Anlıyorsunuz, değil mi?"</p>

  <p>İki şehir eşkiyası geldikleri gibi sessizce evden ayrıldılar.</p>

  <p>Karı koca bir süre kendilerine gelemeden, salonun ortasında bitkin bir şekilde kalakaldılar. Neden sonra Burhan Bey, "Hadi durma" dedi. "Nur'u ara ve durumu bildir."</p>

  <h2><a id="ncx3031"></a>2</h2>

  <p>Nur telefonu kapattığında dona kalmıştı.</p>

  <p>Ne yapacağını bilemedi bir süre, boş boş donuk bakışlarla etrafı süzdü. Burada bile izlerini bulmuşlardı sonunda. İnanılır gibi değildi, adamlar son derece pervasız ve gözü karaydılar. Anasıyla babasını dahi ölümle tehdit edecek kadar da cüretkâr..</p>

  <p>"Lanet olsun!" diye homurdandı içinden. Nihat da tam gidecek zamanı bulmuştu. Şimdi çiftlikte onun himayesinden de mahrum kalmıştı.</p>

  <p>Kim koruyacaktı onları? Kendini toparlamaya, ne yapacağını düşünmeye çalıştı.</p>

  <p>Buradan ayrılamazdı. Tolga'yı götürmek için güvenilir ve rahat bir vasıtaya ihtiyaç vardı. Ayrıca tek başına dönüşü göze alamazdı. Belki bir ambulansla nakledebilirdi kocasını ama çiftliğe ambulans getirmek mümkün müydü?</p>

  <p>Peki sonra ne yapacaktı, eve mi dönecekti? Evi sanki emniyetli miydi? Bunun cevabı koca bir hayırdı..</p>

  <p>Telefonda annesinin ağlayarak yaptığı konuşmayı, oradan uzaklaşması için yalvarışını anımsadı. Neyse ki nerede olduklarını bilmiyorlardı. Yalnızca bir çiftliğe sığındıklarını ifade etmesi ne anlama gelirdi ki? Sonra telefondaki konuşmaları bir daha düşündü. Nihat'ın onları bir çiftliğe götürdüğünü de onlara söylemişti annesi. Acaba Nihat'ın çiftliğinin nerede olduğunu öğrenebilirler miydi?</p>

  <p>Nur çaresizlik içinde titredi. Durum kötüydü. O iğrenç yaratıklar önünde sonunda bu çiftliği bulurlardı..</p>

  <p>Bir şeyler yapması gerekiyordu. Nihat burada olmadığına göre tehlikeyi en azından Hüseyin Molu'ya bildirmesi lâzımdı. Yaşlı çiftçi belki kendine göre bazı tedbirler alırdı.</p>

  <p>Birden aklına çocukları geldi. Hakan ile Oya çiftlik evinin önündeki çimenlerde oynuyorlardı. Sanki Ağa'nın adamları hemen şu anda saldırıya geçeceklermiş gibi telaşa kapıldı, camın önüne koştu. Çocukları içeriye almalı ya da evin önünden fazla uzaklaşmamalarını söylemeliydi. Dışarıya baktı, çocuklar dünyadan habersiz koşuşturup duruyorlardı.</p>

  <p>Derin bir soluk aldı. Nur. Yaşadığı paniğin anlamı yoktu4 Telefonu kapatmıştı. Çiftliği tespit etmiş olsalar bile saldırganları bu kadar kısa sürede buraya getirecek bir vasıta henüz dünyada yoktu.</p>

  <p>Bazı tedbirler almak için zamanı vardı. Neden sonra bakışlarını tekerlekli iskemlesinde oturan kocasına çevirdi. Onun için de huylanıyordu Nur. Bu sabahtan beri Tolga'da garip bir değişiklik olmuştu. Her zaman sürekli uyukladığı halde, o vakadan beri uykuya dalmamıştı genç adam. Nihat'la öpüştüğünü görmüş olmalıydı, ama şuuru genelde kapalı olduğu için değerlendirme şansı hemen hemen yok gibiydi. Zihni çok nadir açılıyor, adeta üstüne karabasan gibi çöken o uyuşukluktan kurtulduğu zaman da tamamen normal insanlardan farksız konuşuyordu.</p>

  <p>Tolga'ya baktı bir daha. Gözleri aralıktı; sanki uyumamak için mücadele ediyordu. Nihat'la öpüştüğü için yeniden nedamet duymaya başlamıştı; bir an boş bulunmuş, genç adamın elini öpmesi uzun zamandır dizginlediği ihtirasını bir anda ortaya çıkarmış ve her şey bir anda olup bitmiş, kucaklaşmışlardı. Nur o saniyeleri içi titreyerek anımsadı yeniden. Kapıyı bile örtmeyi akıl edememişti. Çocukları her an uyanabilir ve o sahneye şahit olabilirlerdi.</p>

  <p>İçini çekti Nur. Tolga'nın bu sabah uyumaması sadece bir tesadüftü, bilinçli olduğunu hiç sanmıyordu. Görmüş olsa bile bunu değerlendiremezdi. Gözleri açık olsa bile çocuklarını dahi tanımıyordu.</p>

  <p>Nur onu iskemlesinde bırakarak kapıyı çekti ve alt kata indi. Hüseyin Molu'yu bulmalı ve muhtemel tehlikeyi söylemeliydi. Nihat burada olmadığına göre baş vurabileceği başka kimse yoktu.</p>

  <p>Güllü'nün getirdiği ayranı sonuna kadar içen yaşlı adam bakışlarını Nur'a çevirerek, "Evet, sizi dinliyorum, benimle konuşmak istemişsiniz" dedi.</p>

  <p>Bakışları hiç de dostane görünmüyordu. Nur bir kere daha Hüseyin Molu'nun kendisinden hoşlanmadığını anladı. Yapacağı konuşma ona zor geliyordu. Fakat başka çaresi yoktu, açıklamayı yapmak kaçınılmazdı zira kendisi, ailesi kadar bu çiftlikte yaşayanların hayatı da tehlikedeydi. Bir baskın olursa pek çok insanın kanı akabilirdi. Tedbir alınması gerekiyordu.</p>

  <p>Nur yutkundu. Lafa nereden gireceğini kestiremedi. Ve en olmayacak şekilde konuşmaya başladı.</p>

  <p>"Benden hoşlanmadığınızı biliyorum" dedi.</p>

  <p>Bir süre ettiği lâfın tesirini anlamak için güneş yanığı ile kırışmış yaşlı adamın yüzüne baktı. Hüseyin Molu da şaşırmıştı.</p>

  <p>Elinde olmadan hayretle açılan gözlerini Nur'a çevirdi.</p>

  <p>"Küçük hanım, her halde beni buraya bunu söylemek için çağırmadınız?" dedi.</p>

  <p>Nur kollarını göğsünde çaprazlayarak adamı süzdü. "Haklısınız. Bunu söylemek için çağırmadım" diye fısıldadı.</p>

  <p>"Öyleyse konuya girin lütfen, maksadınız nedir?"</p>

  <p>"Herhalde siz de duydunuz, dün gece oğlunuza buradan ayrılmak istediğimi söylemiştim."</p>

  <p>"Evet, bunu işittim. Ama bu sabah Nihat'la gitmediğinize göre daha sonra bu fikrinizden caymış olmalısınız."</p>

  <p>"Evet, bu da doğru."</p>

  <p>Kısa bir sessizlik oldu. Nur konuştukları mutfakta ileri geri birkaç adım attı. Sessizliği ilk bozan yine yaşlı adam oldu.</p>

  <p>"Sizden hoşlansam da hoşlanmasam da buradan gitmek size kalmış bir şey. Ben asla evime gelmiş bir misafire gitmesini söyleyemem. Siz oğlumun misafirisiniz. Sorun buysa konuşacak bir şeyimiz yok demektir. Beni boşuna çağırmışsınız. En iyisi siz bu konuyu Nihat dönünce onunla tartışın."</p>

  <p>Nur başını salladı.</p>

  <p>"Ama sorun bu değil."</p>

  <p>"Öyle mi? Peki nedir?"</p>

  <p>"Buraya niçin geldiğimizi biliyor musunuz?"</p>

  <p>"Az buçuk" dedi Hüseyin Molu. "Nihat'ın anlattığı kadarıyla. Galiba kocanızın peşinde kan davası güden insanlar varmış. Eşinizi arıyorlarmış."</p>

  <p>"Yalnız onu değil. Beni ve çocuklarımı da.."</p>

  <p>Yaşlı adam gözlerini kısarak Nur'a baktı. Sözü nereye getireceğini hâlâ tam olarak çıkaramamıştı. Sustu ve kadının konuşmasını bekledi.</p>

  <p>"O adamlar nihayet izimizi bulmuşlar" diyebildi Nur bitik bir sesle.</p>

  <p>Taş mutfakta buz gibi bir hava esti birden. Sessizliğin yoğunluğu arttı.</p>

  <p>Hüseyin, "Kimden öğrendiniz bunu?" diye sordu.</p>

  <p>"Az evvel İstanbul'dan bir telefon aldım. Annemden. Annemle babamın evine baskın yapmışlar, şiddet kullanarak onları konuşturmuşlar."</p>

  <p>Yaşlı adam, anladım dercesine, başını salladı.</p>

  <p>Nur üzgün bir sesle, "Nihat burada yok şimdi. Aldığım bu haberi size iletmek istedim. Bilmenizde yarar vardı. Belki buradan gitmemi isteyebilirsiniz" diye fısıldadı.</p>

  <p>Hüseyin Molu bir süre genç kadına baktı. Sonra gayet sakin bir sesle:</p>

  <p>"Senin düşüncen ne kızım?" diye sordu.</p>

  <p>Yaşlı adam ilk defa "kızım" diye hitap ediyordu. Dikkatinden kaçmadı Nur'un. üstelik sesi yumuşak ve müşfik çıkmıştı.</p>

  <p>"Benim düşüncemin ne önemi var? Buraya gelirlerse etraf kan gölüne döner. Onlar gaddar ve acımasız. Gözlerini kan ve nefret kaplamış. Hepinize zarar verebilirler."</p>

  <p>"Ben senin fikrini öğrenmek istiyorum. Buradan uzaklaşmak istiyorsan seni kaçırabiliriz." Nur huzursuzca kıpırdandı.</p>

  <p>"Gidecek hiçbir yerim yok. Hasta ve hareketsiz bir adam ve iki ufak çocukla nereye sığınabilirim? Fakat bizim yüzümüzden başınıza bir dert gelmesini istemiyorum."</p>

  <p>"Tamam" dedi Hüseyin. "Mesele anlaşıldı. Burada kalacaksın."</p>

  <p>"Fakat... "</p>

  <p>"Fakatı filan yok. Sen oğlumun misafirisin. Aksilik o burada yok. Ama bu durumu değiştirmez. Artık seni korumak benim görevin. Mesele kapanmıştır."</p>

  <p>"Teşekkür ederim" diye kekeledi Nur. "Ama dediğim gibi onlar cani ruhlu eşkiyalar. Buraya gelirlerse.."</p>

  <p>"Sen onu düşünme kızım. Burada beş kişiyiz. Ama yakındaki köyde akrabalarım var, yardıma çağıracağım insanlar bulunur."</p>

  <p>Nur hâlâ endişeliydi. "Çatışma çıkarsa kan dökülecektir. Bunu istemiyorum."</p>

  <p>Hüseyin Molu yerinden kalktı. "Olacakları düşünme. Tedbirimizi alacağız. Gelecekleri varsa görecekleri de var demektir. Akacak kan damarda durmaz derler. Oğlumun çaresiz misafirini korumasız bırakacak değilim ya? Sonra Nihat'ın yüzüne nasıl bakarım?"</p>

  <p>Nur tedirgindi. Fakat kendisinden hoşlanmadığına emin olduğu yaşlı adamdan ummadığı bir destek bulmuştu. Gözleri minnetle adama çevrildi.</p>

  <p>"Keşke Nihat gitmeseydi" diye fısıldadı.</p>

  <p>Hüseyin Molu yaklaşarak sırtını okşadı genç kadının.</p>

  <p>"Takma kafanı ona. Biz ne güne duruyoruz? Çiftliğe adımlarını bile atamazlar. Oğlumun emanetine halel getirmem ben."</p>

  <p>Nur minnet ve şükranla baktı yaşlı adama.</p>

  <p>"Sizden özür dilemeliyim" diye fısıldadı.</p>

  <p>"Nedenmiş o?"</p>

  <p>"Şey... benden pek hoşlanmadığınızı sanmıştım da..."</p>

  <p>"Bak bu doğru. Şahsına karşı bir husumetim yok. İyi bir insana benziyorsun, lakin oğlumla aranızdaki ilişkiyi onaylamadığımı bilmeni isterim. Ne kadar şehirde yaşamış olursa olsun, o bir köy çocuğudur. Davul bile dengi dengine çalar. Sen büyük şehir insanısın kızım. Oğlum seninle yapamaz. Sana aşık olduğunu daha buraya gelir gelmez anladım. Senin onun hakkında ne düşündüğünü bilmiyorum ama bu ilişki yürümez. Ayrıca evli ve iki çocuk anasısın. Her şeye rağmen şimdi bunu tartışmanın yararı yok. Önce başımızdaki bu sıkıntının çözümünü araştırmalıyız."</p>

  <p>Nur kıpkırmızı kesilmişti. Ağzını açıp tek kelime söylemedi ama adamın haklı olduğunu o da biliyordu.</p>

  <p>İkisi arasındaki konuşmayı dinleyen Güllü sonunda dayanamayarak, "Efendi" dedi. "Kadın haklı. O eşkiyalar buraya gelirse çok kötü şeyler olur. Bırak onu gitsin. Macit'in kaptıkaçtısını getirtelim. Hepsini doldurup şehire gönderelim."</p>

  <p>Hüseyin Molu birden kanı başına sıçramış gibi Güllü'ye döndü.</p>

  <p>"Bre kadın, sen neler saçmalıyorsun? utanmıyor musun ettiğin laflara? Evime gelen bir konuğu, hem de yıllardır buraya uğramayan oğlumun misafirini tehlikedeyken evimden mi uzaklaştıracağım? Örfümüzde adetimizde var mıdır bu? Tez yıkıl karşımdan ve bana hemen yanaşma Rıfkı'yı çağır."</p>

  <p>Güllü inatla direnmek istedi: "Bunca insanın vebali senin boynuna. Kan dökülürse ne yaparsın?"</p>

  <p>"Kes kadın! Sen ne diyorsam onu yap! Bana akıl öğretmeye kalkma." Yaşlı adamın gözleri iri iri açılmış, karısına fena halde sinirlenmişti.</p>

  <p>Nur üzüntüyle fısıldadı; "Güllü galiba haklı. Buradan uzaklaşsak daha iyi olacak. Şayet bize bir vasıta tedarik edebilirseniz..."</p>

  <p>"Yeter!" diye bağırdı Hüseyin. "Mesele kapanmıştır. Tartışılacak bir şey kalmadı. Kızım sen sadece çocuklarına mukayyet ol. Onları yanından ayırma. Sen de kadın ne diyorsam hemen onu yap!"</p>

  <p>Güllü istemeye istemeye mutfaktan çıkarak yanaşmayı bulmaya gitti. Mutfakta ikisi kalmışlardı. Nur kendisini utanmış ve aşağılanmış hissediyordu. Titreyerek iskemleye oturdu. Çiftliğe problem olmuş, bela ve uğursuzluk getirmişti.</p>

  <p>"Eşiniz haklı" diyebildi üzüntülü bir sesle. "Olacak olayların tek sorumlusu benim. Aslına bakılırsa buraya hiç gelmemeliydim. Başkalarının da başını belaya sokacağımı düşünmeliydim."</p>

  <p>"Hayır!" dedi Hüseyin Molu. "Asıl hata oğlumun. Sizinle bu ilişkiye girmemeli ve olacakları düşünmeliydi."</p>

  <p>Nur kekeleyerek söylendi.</p>

  <p>"Durum tahmin ettiğiniz gibi değil. Oğlunuzla aramızda bir ilişki yok."</p>

  <p>"Boşuna inkâr etme kızım. Apaçık meydanda. Oğlum sana âşık. Senin de ona meylin olduğunu görebiliyorum. Yoksa Nihat uzun zamandır uğramadığı çiftliğe hiç sizleri getirir miydi?"</p>

  <p>Konunun dışında olmasına rağmen Nur dayanamayarak sordu: "Nihat neden çiftliğe gelmiyordu?"</p>

  <p>Yaşlı adamın yüzü birden gerildi. Acı çeker gibi oldu bir an.</p>

  <p>"Bunu döndüğünde ona sorarsın kızım" diyebildi...</p>

  <p>İki saat sonra yanaşmaların kaldığı yapının önünde on iki kişi toplanmıştı.</p>

  <p>Hüseyin Molu bekleşen köylülerin önüne atla geldi. Yağız, beyaz bir ata binmişti. Eşelenen hayvanın yularına asılarak onu sakinleştirmeye çalıştı. "Dinleyin beni!" diyerek gür bir sesle kükredi.</p>

  <p>"Yanaşmam Rıfkı'yı dinlediniz. Buraya sizi niçin çağırdığımı biliyorsunuz. Çiftliğin bir süre adama ihtiyacı var. Yabancıların mülküme saldıracaklarını, misafirlerime kötü emeller beslediklerini öğrendim. Her an silahlı çatışma çıkabilir. Aranızdan bazılarıyla uzaktan yakından akrabayız da. Ama burada görev kabul edeceklerin hepsinin gönüllü olmasını istiyorum. İşin ucunda ölmek de var. İsteyen derhal gidebilir, hiçbirinize baskı yapacak değilim. Ama kalanlar emrimden çıkmayacak ve vereceğim her işi kayıtsız şartsız kabulleneceklerdir. Bunu bilmiş olun."</p>

  <p>Kalabalıktan hiç ses çıkmadı.</p>

  <p>Hüseyin Molu atıyla etraflarında dönüp durdu.</p>

  <p>"Size para verecek değilim, ama kaldığınız sürece yemenizi, içmenizi ve burada yatmanızı temin edeceğim. Çiftlikte bana ait altı çifte var. Bu silah adedi yeterli değil. Hemen hepinizin tüfeği olduğunu biliyorum, silahlarınızı alarak geleceksiniz. Sarfedeceğiniz saçmaların bedellerini ben ödeyeceğim. Şimdi sorusu olan var mı?"</p>

  <p>Topluluktan yine ses çıkmadı. Yalnız karayağız bir delikanlı bir adım ileri çıktı.</p>

  <p>"Hüseyin emmi beni bağışla" dedi. "Karım doğum yapmak üzere. Bilirsin anam köyde değil. Ben gelemem. Ama doğumundan sonra emrine hazırım."</p>

  <p>Yaşlı adam diğerlerine bakarak, "Başka gelmek istemeyen varsa şimdi söylesin. Sonra mazeret dinlemem."</p>

  <p>Kalabalığın gerisinden göbekli tıknaz bir adam konuştu: "Dur hele Hüseyin, o kadar sık boğaz etme. Bir yol düşünmemiz gerek. Seni hepimiz sayar ve severiz. Yardımına koşmak da isteriz. Ama bu söylediklerinden pek bir şey anlamadık. Bu ne biçim bir çağrı? Ne saldırısından bahsediyorsun? Kime karşı silahlanıyoruz? Hele bize bir açıkla."</p>

  <p>Hüseyin Molu atının üzerinden dik dik adama baktı: "Yeterince açık konuştuğumu sanıyorum. Kesin olan şu; yardımınıza ihtiyacım var. Çiftliğime sığınan bir aileye baskın yapacaklar. Gerisi sizi ilgilendirmez. Benimle beraber misiniz, yoksa değil misiniz?"</p>

  <p>"İyi de neden jandarmadan yardım istemiyorsun?"</p>

  <p>Göbekli adam aksayarak iki adım ileri çıkmıştı. Hüseyin Molu atının üzerinden sertçe bağırdı:</p>

  <p>"Saçmalama Topal Osman! Şimdiye kadar hiç gördün mü, vukuat olmadan jandarma çiftliğe gelir mi hiç? O zaman da olan olur zaten. Önemli olan saldırıya karşı komamız, iş işten geçmeden önce."</p>

  <p>Topal Osman denen adam burun kıvırdı. Suratını ekşiterek yaşlı adama sordu:</p>

  <p>"Kim bu gelecekler? Terörist filan mı? Çiftliğine sığınan aile kimin nesi? Neden senin yanına geldiler? Bunları bilmek hakkımız sanırım."</p>

  <p>Hüseyin Molu adamın haklı olduğunu biliyordu ama hırsla atını ona doğru sürdü:</p>

  <p>"Soru sormak yok. İstemiyorsan sen de çekip gidebilirsin. Ben kimseden yardım dilenmiyorum.. "</p>

  <p>Sarışın bir genç ileri fırladı:</p>

  <p>"Niye celallenirsin Hüseyin emmi? Sen hepimizin büyüğü sayılırsın; seni sayarız, hepimizin üzerinde hakkın, helâlin vardır ama Osman Emmi de doğru söyler. Başımız yoluna feda, lâkin ne uğruna canımızı tehlikeye atacağımızı bilmek isteriz. Saldırganın uğurlusu var, uğursuzu var. Kimdir bunlar?"</p>

  <p>"Düşmanlarım!" diye kükredi Hüseyin Molu. "Hepsi de düşmanlarım." Topal Osman söylenmeye devam etti:</p>

  <p>"Sarı Cevat doğru söyler, iyi de kim bunlar? Senden ne isterler?"</p>

  <p>"Dedim ya misafirin kanlısı hepsi de."</p>

  <p>Kalabalıktan başka birisi mırıldandı. "Hüseyin Emmi, gelecek olanlar oğlunun getirdiği kadının kanlısı ise niye oğlun bugün onu bıraktı da gitti? Hepimiz biliriz oğlun polistir. Bize niye onun çiftliği terkettiğini söyler misin?"</p>

  <p>Yaşlı adam atının üstünde köylülere tiksinerek baktı. Onların isteğine bu denli karşı çıkacaklarını düşünmemişti. Oğlunu savunmak arzusuyla, "Nihat'ın bu saldırıdan haberi yoktu. İki saat evvel İstanbul'dan gelen bir telefonla öğrendik her şeyi. Yoksa Nihat gider miydi hiç?"</p>

  <p>Topal Osman alaycı bir şekilde Hüseyin Molu'ya baktı. "Yoksa oğlun korktu mu?" diye sordu.</p>

  <p>Bu soru yaşlı adamı fena halde kızdırmıştı; "Yıkılın karşımdan ulan nankörler" dedi. "Ben de sizi dost bilmiştim. Hiçbirinizi istemiyorum. Bir defa sizden bir şey istedim, bahaneler bulup neler söylediniz. Size verdiğim bütün emekler haram olsun. Hiçbirinizi istemiyorum."</p>

  <p>Bekleşen adamların arasında uğultular oldu. Bazıları alınmış gibi geri dönüp yürümeye başladılar, beş tanesi işe hâlâ şaşkın ye kararsız duruyordu. Topal Osman ve diğerleri uzaklaşmaya başladı.</p>

  <p>Hüseyin Molu bir süre kırgın ve, uğradığı hayal kırıklığı ile arkalarından baktı. Gelenlerin beşi yerlerinden kımıldamamışlardı.</p>

  <p>Köyün muhtarının oğlu olan Ali atın yanına yaklaştı.</p>

  <p>"Bizler seninle beraberiz Hüseyin emmi" diye mırıldandı. "Sonuna kadar."</p>

  <p>"Sağolun çocuklar. Kararlıysanız köye dönüp silahlarınızı alarak bir saat içinde burada olun. Yanaşma Rıfkı size yapacaklarınızı söyleyecektir."</p>

  <p class="p1"><span class="t2">* * *</span></p>

  <p>Nur yatak odasının penceresinden yanaşmaların kaldığı kulübenin önündeki kalabalığa bakıyordu dikkatle. İki çocuğunu da yanına almıştı. Oya merakla, "Anne o amcalar da kim?" diye soruyordu.</p>

  <p>"Bilmiyorum" diye mırıldandı Nur. Gerçekten de bilmiyordu, ama tahmin etmekte de zorlanmadı. Nihat'ın babası çiftliği tehlikeden korumak için takviye adam tutmak istemiş olmalıydı. Pek tabiidir ki konuşmaları duyamıyordu lâkin at üzerindeki adamın sinirli halinden işlerin yolunda gitmediği kanısına vardı. Köylülerin çoğu teklifi kabul etmemiş olmalıydılar ki az sonra meydandan ayrıldılar. Nur geriye kalanları saydı. Tam beş kişiydiler. Çiftliğin korunması için bu sayı yeterli miydi acaba? Bunu takdir edemezdi; üstelik saldırının kaç adamla yapılacağını da bilemezdi.</p>

  <p>İçini buruk bir acı kapladı. Kendi başındaki derdi başkalarına da bulaştırmıştı. Yok yere bir sürü insan tehlikedeydi şimdi. Çiftlik oldukça büyük, sınırları çıplak gözle görülmeyecek kadar genişti.</p>

  <p>Hüseyin Molu, arazisini dikenli tel ile çevrelemişti ama kesin sınırlarını henüz Nur bile bilmiyordu. Kuzey batı hudutlarını görmüştü sadece. Beş kişinin böylesine geniş bir alanı kontrol altında tutması mümkün değildi. Yine de bu benim aklımın ereceği bir şey değil, diye homurdandı. Asıl huzursuzluğu Nihat'ın burada olmamasıydı...</p>

  <p>Bu ara gözleri Tolga'ya takıldı. Uyanıktı yine.. Sabahki olaydan beri bir türlü alıştığı o derin uyku haline girmiyordu kocası. Sanki çevresinde gelişen hadiseleri anlamak istercesine garip bir dikkate bürünmüştü. Nur bunun mümkün olmadığını biliyordu, ama ilk kez şüpheyle kocasına baktı. Yoksa Tolga etrafında dönenlerin farkında mıydı?..</p>

  <p class="p1"><span class="t2">* * *</span></p>

  <p>Talat Alkan küt parmaklarıyla masanın üzerine vurdu. "Bu iş tamam" diye bağırdı.</p>

  <p>Adamları büyük saygı içinde önünde elpençe divan duruyorlardı. Musa'nın yüzünde mutlu gülücükler oluşmuştu.</p>

  <p>"Evet ağam" diye fısıldadı. "Siz işe el attıktan sonra halledemeyeceğiniz şey yoktur zaten. "Aslında başarıdaki aslan payının kendisine ait olduğunu ihsas etmek istiyordu. Ama Ağa oralı olmadı.</p>

  <p>"Polisteki dostlarımla görüştüm. Nihat denen hergelenin gerçekten de Bolu'da bir çiftliği varmış. Babasının tabii. İtoğlu it, karıyı, çocukları ve o canlı cenazeyi çiftliğe götürmüş olmalı. Hayret bir şey! Neden bunu yaptı anlayamadım. Bu görev aşkından öte bir şey olmalı.. "</p>

  <p>Musa sakin bir sesle, "Ağam sanırım o rezil, karıya tutkun" diye mırıldandı.</p>

  <p>"Ben de öyle düşünüyorum."</p>

  <p>"Emirleriniz nedir ağam? Hemen yola çıkalım mı?"</p>

  <p>Talat Alkan teşbihini çekmeye başladı.</p>

  <p>"Bu defa işi ben yöneteceğim. Sizi yalnız bırakmaya gelmiyor. Şimdiye kadar bir bok beceremediniz."</p>

  <p>"Fakat ağam..."</p>

  <p>"Kes sesini Musa. Tepemi attırma." Musa sustu.</p>

  <p>"Akşam üstü yola çıkacağız. Çiftliğin yerini öğrendim. Karanlık basınca oraya varırız. Gerisi kolay. İki araba hazırlayın. Biri cip olsun, ufak kamyoneti de hazırlayın. Yanınıza otomatik tüfekler de alın. Orada ne ile karşılaşacağımızı bilmiyoruz. Belki de karının anası babası bir haber uçurmuştur bile."</p>

  <p>"Sanmıyorum ağam. Çok korktular."</p>

  <p>"Aptallık etme Musa. İnsanları hiç tanımıyorsun daha."</p>

  <p>Musa bozulur gibi oldu ama sesini çıkaramadı.</p>

  <p>"Beş kişi gideceğiz. Tahir'le Abdül kamyoneti alırlar, ben, sen ve Tevfik de cipe bineriz. İki üç günlük kumanya alın yanınıza. Tamam mı?"</p>

  <p>"Emrin olur ağam."</p>

  <p>"Hadi, hemen hazırlıklara başlayın.."</p>

  <h2><a id="ncx3170"></a>3</h2>

  <p>"Niye sanki?" diye homurdandı Ayı Abdül. Çakal Tahir onun yüzüne bakarak, "Ne niye?" diye sordu.</p>

  <p>"Neden Ağa bizi ekti?"</p>

  <p>"Ne ekmesi ulan koca oğlan? Ne anlatmaya çalışıyorsun?"</p>

  <p>"Niye biz onlardan farklı yerde yemek yiyeceğiz? Şuraya bak, ne boktan lokanta burası be! Hadi Ağanın daha iyi bir yere gitmesini anlıyorum da Sansar'la Musa'nın da gitmesi şart mıydı? Bizim onlardan bir eksiğimiz mi var? Neden onlar da burada zıkkımlanmıyorlar?"</p>

  <p>Tahir gülerek başını iki yana salladı.</p>

  <p>"Yahu Abdül, vücudun çok iri ama galiba kafan onunla orantılı değil. Bazen ne çocuksu şeyleri dert ediyorsun kendine. Takma kafana, nerede yerlerse yesinler. Sana ne Ağa öyle istedi.. "</p>

  <p>"İstedi. İstedi ama bize şu reva gördükleri yere bak! Ne yiyeceğiz burada be? Kuru fasulye ile pilavdan başka bir şey yok. Bir de üzüm hoşafı. Ordunun karavanası bile bundan iyidir. Ben karnımı nasıl doyuracağım?"</p>

  <p>Çakal sırıtmaya devam etti. "İstersen burayı sana kapatalım. Mevcut yemekler ancak sana yeter zaten."</p>

  <p>Abdül ağzının içinde bir şeyler geveledi ama Tahir anlamadı. Kamyoneti ana yoldan görülmeyecek şekilde, biraz içerlek, ağaçların arkasına park etmişlerdi. Hava iyice kararmış, gecenin karanlığı çoktan etrafa sinmişti.</p>

  <p>Yol üzerindeki ufak aşçı dükkânı tenha sayılırdı. Yanında bir lastik tamircisi bir de kepenkleri kapalı olduğu için ne olduğunu anlamadıkları bir dükkân daha vardı.</p>

  <p>İçerisi basık ve havasızdı. İyice de loştu. Kesif sigara dumanıyla kaplıydı etraf.</p>

  <p>Ayı Abdül homurdanmaya devam etti. "Ne kadar karanlık ulan burası, yoksa voltajlar mı düşük?"</p>

  <p>"Boş ver koca oğlan; burada geceleyecek değiliz ya? Zıkkımlanıp yola devam edeceğiz. Ağam bizi beş kilometre ilerdeki sapakta bekleyecek."</p>

  <p>Abdül ufak aşçı dükkânına bir göz attı.</p>

  <p>Onlardan başka, ilerdeki bir masada, dört kişi daha oturuyordu. Üçü erkek biri kadındı. Erkeklerin sırtında meşin ceketler vardı. İkisi saçlarını ustura ile kazıtmıştı, diğeri ise onların aksine kız saçı gibi omuzlarına kadar gelecek tarzda uzatmış ve tam arkadan bir toka ile tutturmuştu. Hippilere benziyorlardı. Kadın ise iri göğüslü, uzun boylu ve gösterişli idi. Kalın dudaklarına kıpkırmızı bir ruj sürmüştü.</p>

  <p>Dükkân boştu ama kalabalık bile olsa hemen dikkat çekecek tiplerdi. Fazla yüksek sesle konuşuyorlar, arada sırada tatsız kahkahalar atıyorlardı. Onları bir süre seyreden Ayı Abdül, "Fırlamalar!" diye homurdandı. "Bu tiplere illet oluyorum."</p>

  <p>"Boş ver!" diye söylendi Tahir. "Sen önüne bak. Sakın hır çıkarmaya kalkma."</p>

  <p>Abdül başını çevirdi. Ama öbür masadan yükselen kahkahalar kulaklarını tırmalıyordu. Hizmet eden tek bir garson vardı. Çakal Tahir onun servis işini de yüklenen dükkân sahibi olduğunu düşündü. Kara kuru, sevimsiz bir adamdı. Abdül'ün siparişini duyunca afalladı birden, müşterisi beş kişilik yemek istemişti. Boş bulunarak, "Başkaları da mı gelecek?" diye sormak gafletini gösterdi.</p>

  <p>Abdül adamın kanını donduracak bir bakışla, "Hayır!" dedi. "Hepsini ben yiyeceğim." Kara kuru adam hemen masadan uzaklaştı.</p>

  <p>Ayı Abdül kahkahaları işittikçe homurdanarak öteki masaya bakmaya devam ediyordu. Tahir onu bir kere daha uyarmak zorunda kaldı.</p>

  <p>"Bana bak, sakın mesele çıkarmaya kalkma. O karıya da fazla bakma. Bilirim, biraz oynak birini görünce hemen için gider, unutma, Ağa bizi bekleyecek. Onu fazla bekletemeyiz."</p>

  <p>Abdül sırıttı. "Ama karı da bir içim su. Nasıl, değil mi?"</p>

  <p>"Ulan Ayı, sen gerçekten hastasın, vallahi de billahi de hastasın. Başka bir şey düşünemez misin sen?"</p>

  <p>"Tamam tamam abi, karıya sulanacak değilim. Dert etme.. "</p>

  <p>Aşçı beş kişilik pilav ve fasulyeyi kocaman kapta sunduğu hoşaf ile beraber masaya getirmişti. Yaptığı servis yan masadakilerin de dikkatini çekmişti. Dazlakların kaba ve saldırgan bir görünüşü vardı. Kel kafalı olanlardan biri gülerek bir şeyler söyledi. Fakat fazla gürültü çıkardıklarından ne söylediğini duyamamıştı. Abdül, Yine de kendisi hakkında konuştuklarını anladığından onlara ters ters baktı.</p>

  <p>Yanında onu her zaman frenleyen Tahir olmasa çoktan hır çıkarmak için masalarına giderdi. Susmayı yeğledi, tabii daha ileri gitmemeleri şartıyla..</p>

  <p>Bu arada yan gözle de o hippi kılıklı kadını süzmeye devam ediyordu. Onun da bacaklarında siyah, deri bir pantolon vardı. Muhtemelen motosikletle yolculuk ediyor olmalıydılar. Zira yanlarındaki boş iskemlenin üzerinde iki kask duruyordu.</p>

  <p>Birden kırmızı rujlu kadını arzulayıverdi. Hep öyle olurdu zaten.</p>

  <p>Kadına olan açlığını, midesini doldurmakla geçiştirmeye çalışıyordu. Ama işe yaramayacağını anladı. O üç hergeleyi tepeleyerek hırsını alma hevesine kapıldı. Zaten her zaman cinsel güdülerini bastırmak için yemeklerle kavgalarını kullanırdı. Ama bu boktan lokantada fasulye ve pilavla cinsel iştahını bastıramazdı. Bazen lezzetli bir yemek çok işe yarar, içinde tutuşan kana susamışlıktan da zihnini kurtarırdı. Aslında seks istiyordu. Sert, çürüten türden, güçlü bir seks. Çoğu zaman kadınlar fazla haşin sevişmeden hoşlanmıyor, hatta korkuyorlardı. Bu yüzden de obur gibi tıkanıyordu. Çakal Tahir haklıydı, kendisinde gerçekten anlamadığı bir gariplik vardı, galiba pek normal değildi.</p>

  <p>Kadın hâlâ aklındaydı. Yine yan gözle baktı. O solgun ışıkta bile pürüzsüz beyaz tenini fark etmek mümkündü. Kalçaları, göğüsleri de yuvarlaktı.</p>

  <p>Orospu bir hippi olmalıydı. O heriflerin hepsiyle düzüştüğüne emindi. Ayı Abdül gözlerini yumdu, onun çıplak vücudunu yatağa uzanmış şekilde canlandırdı beyninde. Kendi iri kaslı bedeninin ağırlığı altında, bacakları iki yana açık, kıvranıyor, zevkten titriyordu. Abdül kendi elini o göğüslerin, göbeğin üzerinde kayarken de görebiliyordu.</p>

  <p>Yediği tatsız pilav ve fasulye içindeki açlığı giderememişti. Lanet olsun, diye homurdandı içinden.</p>

  <p>Duramayacaktı yine. İçindeki iblis uyanmıştı. Ya birilerine acı verip kan dökmeli ya da şu fahişe kılıklı kadını düzmeliydi. Gözleri hâlâ yumuluydu.</p>

  <p>"Ne oldu Abdül? Nen var?" diye sordu Çakal Tahir. Ruh halini ona şimdi açıklayamazdı. Gözlerini açtı.</p>

  <p>"Yemekler berbat" dedi. "Bunları yiyemeyeceğim."</p>

  <p>"Amma yaptın! Pilav hiç de fena değil, fasulye biraz diri. İdare eder, yemene bak. Yol üzerinde belki başka bir lokanta bulamayız. Ağa'yı da bekletemeyiz."</p>

  <p>Abdül eliyle ağzını burnunu kapattı. Kanın o ılık, baygın kokusu geliyordu burnuna. Dayanamayacaktı. Tekrar başını çevirip kasına baktı arzuyla. Dazlak herifleri fena halde dövmek geldi içinden.</p>

  <p>Terliyordu. Herifler de farkına varmışlardı yanlarındaki kadına nasıl aç gözlerle baktığını. Abdül ayağa fırladı..</p>

  <p>"Nereye?" diye sordu Tahir. "Yemeğini bitirmeyecek misin?"</p>

  <p>"Hayır. Kamyonete gidiyorum."</p>

  <p>"Biraz bekle ben de geleyim."</p>

  <p>"Acele etme. Sen yemeğini bitir. Bir de kahve iç. Kamyonette beklerim seni."</p>

  <p>Çakal Tahir omuz silkti. Ayı Abdül garip insandı. Onu anlamakta zorlanırdı zaten. Henüz zamanları vardı.</p>

  <p>"Tamam" diye mırıldandı. "Kahvemi içip gelirim."</p>

  <p>Abdül lokantadan çıkarken dazlakların bulunduğu masaya yakın geçti. Kötü ve hırsla kendisini süzdüklerini fark etti. Bu kez onların hır çıkaracağını sezinlemişti. Az sonra peşinden geleceklerine emindi de. Tam kapıdan çıkarken onları tahrik etmek için elinin baş parmağını işaret parmağı ile orta parmağının arasına sokarak yumruğunu salladı.</p>

  <p>Hippiler bunu görünce deliye dönmüşlerdi. Yerlerinden fırladılar.</p>

  <p>Abdül hiçbir şey olamamış gibi kapıyı örtüp çıktı. Kavga dükkânın içinde başlamasın diye, için için, kıkır kıkır gülüyordu. Ağır adımlarla kamyonete doğru yürüdü.</p>

  <p>Tam kendi kamyonetine yaklaştığı sırada deminki gençlerden birinin seslendiğini duydu. "Hey, dur bir dakika ulan!"</p>

  <p>Ayı Abdül döndü.</p>

  <p>"Bana mı söylüyorsun?"</p>

  <p>Gecenin karanlığında iki dazlağı gördü. Uzun saçlı olanı ile kadın meydanda yoktular. İki dazlak yanyana duruyorlardı. Karanlığın içinde iki hayal gibi. Tıknaz olanı, "ulan hırt, sen ne yaptığını sanıyorsun?" dedi.</p>

  <p>Abdül gayet sakin sırıttı.</p>

  <p>"Belâ mı arıyorsunuz siz?"</p>

  <p>"Ulan ayı! Yanımızdaki kadına nasıl baktığını ve çıkarken elinle ne işareti yaptığını gördük. Bunu cezasız mı bırakacağımızı sandın? O parmağını kesip yutturacağız sana."</p>

  <p>"S..tirin ulan orospu çocukları. O kel kafanıza işemeden defolup gidin."</p>

  <p>Meşin ceketli iki kabadayı bu açık hakaret karşısında bir an dona kaldılar. Abdül'den böyle bir cevap beklemedikleri çok açıktı. Hiddetten kudurmuşçasına bir an şaşkınlıkla devasa adama baktılar. Ama iri vücudu onları korkutmamıştı. Önce tıknaz olanı saldırdı. Abdül hareketsiz bekledi; sanki saldırıya geçişini görmemiş gibi. Tıknaz, kafasını usturaya vurdurmuş hippi başını eğmiş, yumruklarını kaldırmış, dirsekleri yanına bitişik olarak saldırıyordu. Ayı Abdül'ün demir kaslı midesine iki hızlı ve güçlü yumruk salladı. Dazlağın granit kadar güçlü elleri sert, tok bir ses çıkardı, ama Ayı iki yumruğu da yerken kılını kıpırdatmadı. Sonra balyoz gibi sert yumruğunu dazlağın kafasına indirdi.</p>

  <p>Meşin ceketli adamın tıraşlanmış kafasından kemik sesleri geldi. Dazlak hemen o anda dizleri üzerine çöktü. Ahhh. diye boğazından kesik bir inilti çıktı. Ayı sersemleyen adamın kafasını iki eliyle yakaladı, dizini çene altına geçirdi. Dazlağın dişleri çirkin bir sesle takırdadı. Ayı onu bırakınca adam baygın durumda yan üstü devrildi, soluğu burnundan kan baloncuklarının gürültüyle çıkmasına yol açtı.</p>

  <p>Öteki dazlak bu defa saldırıya geçti. Elinde bıçak vardı. İnce uzun bir bıçaktı: Belki sustalı. Her halde iki yanı da keskin, jilet gibi. Bu ilki gibi adalesine güvenip, gözü kapalı saldırıcılardan değildi. Hızlı ama zarif hareket ediyordu. Dans eder gibi Abdül'ün sağına geçti, Ayı'nın açığını aradı ve açığı hızı sayesinde yarattı, yılan gibi hızla vurdu. Bıçak soldan sağa inerken Abdül eğer geri sıçramamış olsa karnı yarılır, barsakları yere dökülürdü. İkinci dazlak</p>

  <p>sevinç homurtuları çıkararak bıçağı tekrar savurdu. Sonra tekrar. Soldan sağa, sağdan sola. Ayı Abdül geri geri çekilirken meşin ceketinin bıçağı nasıl kullandığını inceliyordu. Sırtı kamyonetin arka kapağına dayandığında ne yapacağına karar vermişti. Dazlak bıçağı kısa yay çizdirerek indirmiyor, uzun hareketlerle savuruyordu.</p>

  <p>Her savuruşunda bıçak, bir iki saniye içinde Abdül'den uzaklaşmış oluyordu. Dazlak o anda zayıf durumda demekti. Meşin ceketli ölüm vuruşunu yapmak üzere yaklaşırken avının artık kaçacak bir yeri kalmadığından emindi. Ayı bıçağın savruluşunu hesapladı, tam zamanında hamle yaptı. Bıçak uzaklaşırken adamın bileğini kavradı, sıkıp büktü, eklemini ters kıvırdı. Bu adam ilkinden daha inceydi. Acıyla bağırdı. Bıçak elinden uçtu. Ayı Abdül onun arkasına geçti, kolunu kıvırdı, elini tâ omuz hizasına, kürek kemiklerinin arasına kadar kaldırdı. Sonunda bir şeyin koptuğunu hissetti. Adam avaz avaz bağırıyordu, ama çığlıklarının dükkândan ya da anayoldan duyulması olanaksızdı. Hızla geçen vasıtaların çıkardığı sesler çığlığı karanlıklar içinde sindirip yutuyordu. Ayı serbest eliyle adamın pantolonunun kıçını yakaladı, onu havaya kaldırdı, tüm gücüyle kamyonete çarptı, sonra ikinci üçüncü kez yüzünü kamyonete vurdu ve bunu çığlıklar kesilinceye kadar da devam ettirdi. Dazlağı bıraktığında adam yere paçavra gibi yığıldı.</p>

  <p>İlki kafasına yediği balyoz gibi sert yumrukla dizlerin üzerinde doğrulmaya gayret ediyordu. Kan tükürürken parlak beyaz dişlerinden üçü de ağzından fırladı.</p>

  <p>Abdül ona doğru ilerledi.</p>

  <p>"Kalkmaya mı çalışıyorsun, ahbap?"</p>

  <p>Yavaşça sırıtarak ilk saldırganın henüz yerde duran parmaklarına bastı. Topuğu ile parmakları ezdi, sonra geri çekildi.</p>

  <p>İlki ince bir çığlık atıp yan devrildi. Abdül onun kasıklarının arasına bir tekme salladı.</p>

  <p>Adam bayılmadı, ama gözlerini kapadı. Feci bir bozguna uğradıklarını anladı, belki çekip gider diye umdu. Ayı Abdül'ün içinden sanki bir elektrik akımı geçiyordu. Henüz rahatlayamamıştı.</p>

  <p>Bıçak çeken ikinci dazlak mutlak hareketsiz yere serilmişti. Ama ilki kara gözlerini açarak, devin uzaklaşıp uzaklaşmadığını anlamak istedi.</p>

  <p>Abdül, "Hevesini aldın mı kavgadan?" diye sordu.</p>

  <p>"Lütfen" derken dazlağın üç dişi dökülen ağzından ıslıklar çıktı.</p>

  <p>Ayı zevkle ayağını yerde yatan adamın boğazına dayadı, onu itip sırtüstü devirdi. "Lütfen, yapma!"</p>

  <p>Abdül ayağını adamın boğazından çekti. "Lütfen, bağışla."</p>

  <p>Güçlülük duygusuyla sarhoş, sevinçten sırıtan Abdül meşin ceketli serserimin kaburgalarına doğru bir tekme savurdu.</p>

  <p>Dazlak kendi çığlıklarıyla boğulur gibi oldu. Ayı kahkahalarla gülerek onu defalarca tekmeledi, sonunda kaburgaların çatırdayarak. kırıldığı duyuldu.</p>

  <p>Adam deminden beri erkekliği elden bırakmamaya uğraşırken kendini zor tutmuştu ama şimdi ağlamaya başladı. Ağzından ne dediği anlaşılmayan kelimeler birbiri ardına dökülüyordu.</p>

  <p>Abdül henüz tam olarak rahatlayamamıştı. Bu heriflerin ikisini de öldürmek isterdi, Ama bu defa bunu yapamayacağını biliyordu. Saldırgan zibidileri öldürürse, sonunda polis er geç peşine takılırdı; bu ise Ağa'yı fena halde sinirlendirmeye yeterdi.</p>

  <p>Birkaç saniye ne yapacağına karar veremedi. Aşçı dükkanına dönüp o karıyı dışarı çıkararak zorla ırzına geçmeyi düşündü. Böyle şeyleri daha önce de çok yapmıştı. Gelip geçici heyecanlar ve hiçbirinden de başına dert açılmamıştı. Çoğu zaman kadınlar cinsel uzvunun haşmetinden korkarlardı ama hayvani bir zevk aldıkları da tartışılmazdı.</p>

  <p>O hippi karının da bundan çok hoşlanacağını düşündü. Hem belki kendi isteğiyle, zora başvurmadan verirdi. Bu zavallılarla düzüştüğüne göre kendisini tercih etmesi çok normal geldi Abdül'e. Gerçi içerde uzun saçlı bir hippi daha vardı, ama hiç umursamadı onu. Hatta belki daha da keyifli olurdu. Karıyı düzerken ona da nasıl becerdiğini seyrettirirdi. Tam bunları düşünürken, ardından bir ses:</p>

  <p>"Ulan yine ne boklar yedin, Ayı?" diye sordu. Sesi tanımıştı, Çakal Tahir'di bu.. "Seni hiç yalnız bırakmaya gelmiyor, öldürdün mü onları?"</p>

  <p>Keyfi kaçan Abdül omuz silkti.</p>

  <p>"Hayır" dedi. "Ağa'yı düşündüm. Başka sefere denk gelseydi itoğlu itlerin işini bitirirdim ama şimdi olmaz. Hem söylenip durma, onlar saldırdı bana."</p>

  <p>Çakal yerde yatan adamlara şöyle bir baktı. İkisi de bitikti ama yaşıyorlardı.</p>

  <p>"Hadi!" diye homurdandı Tahir. "Yürü gidelim, onları bırak artık, gecikiyoruz. Ağa'yı yolda bekletmeye gelmez."</p>

  <p>"Daha gecikmedik be abi! Acele etme."</p>

  <p>Çakal Tahir pis pis Abdül'e baktı.</p>

  <p>"Ne geçiyor aklından?" diye sordu.</p>

  <p>"Şu işi tamamlayayım be Çakal."</p>

  <p>"Hangi işi?"</p>

  <p>"Yahu karnımı doyuramadım, bari gidip içerdeki karıya bir şeyler yapayım."</p>

  <p>Çakal garip garip Abdül'e baktı. Onu bunca yıldır tanımasına rağmen, karnının açlığı ile kadına tecavüz etmek isteği arasındaki bağıntıyı kuramadı. Ayı'yı kolundan tutup kamyonete iterken, "Yürü hadi" diye söylendi. "Geç kaldık!"</p>

  <p>Abdül elinden oyuncağı alınmış bir çocuk gibi boyun eğerek kamyonun şoför mahalline doğru yürüdü.</p>

  <p>Talihine lanetler okuyordu içinden. Hem aç kalmış, hem de o nefis parçayı düzememişti..</p>

  <p class="p1"><span class="t2">* * *</span></p>

  <p>Az sonra Ağa'yla buluşacakları yol sapağına geldiklerinde gri cipi kendilerini beklerken buldular. Çakal Tahir heyecanlandı; acaba bekletmelerinden Ağa kızmış mıydı?</p>

  <p>Cipin direksiyonunda Musa vardı. Onların geldiğini görünce cipi çalıştırdı.</p>

  <p>Tahir rahatladı biraz, Ağa bozulmuş olsa, yanına çağırtır, söverdi. Belki onlar da buluşma noktasına az önce gelmiş olabilirlerdi.</p>

  <p>Gerçekten de fazla oyalanmamışlardı. Gerçi Ayı Abdül yine tek durmamıştı ama aklından bir hesap yaptı Tahir; yemeğini bitirmiş, kahvesini içerken de hesap istemişti.</p>

  <p>Hatta hiç gecikmemişlerdi. Rahatladı biraz. Ağa'nın da keyfi yerinde olmalıydı...</p>

  <h2><a id="ncx3268"></a>4</h2>

  <p>"Alt tarafı bu da bir ağa" diye düşündü Nur sessizce karşısında oturan Hüseyin Molu'ya bakarken. İkisi de hükmetmekten, emir vermekten hoşlanıyor, çevresindekiler, güçlerinden dolayı kendilerini bağımlı ve mecbur hissediyorlardı. Tek fark şu idi ki, şehir eşkiyası Talat Ağa kötü ve çirkini, Hüseyin Ağa iyi ve güzeli temsil ediyordu.</p>

  <p>Biri gücünü ve kötüye kullandığı kudretini arttırarak şehirde zengin olmuş, diğeri ise köyde kalarak ancak lokal bir otorite ve erk sağlayabilmişti.</p>

  <p>Hatta ondan bile şüpheliyim, diye düşünmeye devam etti Nur. Sabahki adam toplama olayını anımsadı; beş kişiden fazla yardımcı bulamamıştı. Şu anki gerginliği de belki ondandı, yaşlı adam devamlı kırlaşmış gür bıyıklarıyla oynuyordu. Bir ayağını altına almış, sigaranın birini söndürüp diğerini yakıyordu. Altı çiftenin asılı durduğu cam vitrin boştu şimdi. Hüseyin Molu kendisine ayırdığı çifteyi hemen yanı başına koymuş, duvara dayamıştı. Her akşam soyunup pijamalarını giymesine rağmen, bu gece hâlâ siyah iş pantolonu ve içi kuzu postlu meşin yeleğiyle oturuyordu sedirin üstünde.</p>

  <p>Tam karşısında Güllü hiç konuşmadan, yüzü asık, yün örüyordu. Tolga ve çocuklar çoktan uyumuşlardı. Tam bir sessizlik hâkimdi odada.</p>

  <p>Gece rüzgârlı ve serindi. Kuzeyden esen rüzgâr çiftlik evinin dışında uğultular yaratarak ötüyor, duvarları yalıyordu.</p>

  <p>Hiç konuşulmadığı için Nur sıkılmaya başlamıştı. Bir ara odasına çekilmeyi bile düşündü fakat bu gergin ortamda onları yalnız bırakmak saygısızlık gibi geldi ona. Oradaki mevcudiyeti ile hiç olmazsa destek olmalıydı. Dayanamayarak sessizliği bozdu.</p>

  <p>"Galiba fırtına çıkacak" dedi.</p>

  <p>Güllü başını örgüsünden kaldırmamıştı. Sözünün boşlukta kaldığını sandığı anda yaşlı adam, "Hayır" diye fısıldadı. "Fırtına değil, ama yağmur yağacak, belki de kar."</p>

  <p>Bu cevap bile hiç yoktan iyiydi.</p>

  <p>Nur devam etti. "Kar için erken değil mi?"</p>

  <p>"Bu yöreye kar erken düşer" dedi Hüseyin Molu dalgın nazarlarla.</p>

  <p>İsteksizce konuşuyordu, sanki sırf misafirine cevap vermek mecburiyetinde hissediyormuş gibi bir hali vardı. Konuşurken de Nur'a bakmamıştı.</p>

  <p>Genç kadın rahatsız ve tedirgindi, özellikle Güllü tarafından sevilmediğini ve çiftlikte istenmediğini biliyordu. Kadın haksız da değildi, geldiği günden beri çiftlikteki dengeleri bozmuş, tehlike ve uğursuzluk getirmişti. Genç kadın gerçekten de öyle miyim acaba, diye aklından geçirdi. Bu düşünce uzun zamandan beri beyninde yer etmeye başlamıştı. Beraberinde taşıdığı uğursuzluğu yalnız onlara değil, kocasına da getirmişti. On yıllık evlilikleri fiilen sona ermiş, iki çocukla ortada kalmıştı. Tolga adeta bitkisel bir yaşam sürüyordu. Nihat kendisine ümitsiz bir şekilde âşık olduktan kısa zaman sonra işinden istifa etmek gereğini duymuştu. Annesi babası ölümle tehdit edilmiş, şimdi de çiftlik sâkinlerinin hayatı tehlikeye girmişti. Ve bütün bunların sebebi de kendisiydi..</p>

  <p>Bir an gerçekten de öyle mi acaba, diye kuşkuya düştü. Tolga'nın benzin istasyonunda yaşadığı hadiseden de kendisi sorumlu olamazdı ya?</p>

  <p>Kulaklarını dikip dışardaki rüzgârın sesini dinlemeye başladı. Çiftliğin hemen yanı başındaki ağaçların sallanırken çıkardığı uğultular ritmik hışırtılar halinde ve gittikçe şiddetlenerek artıyordu. Az sonra birden bastıran yağmurun sesini duymaya başladılar. Yağmur sağanak halinde indirmişti.</p>

  <p>Nur, yaşlı adamın derisi büzüşmüş yüzüne baktı. Yanılmamıştı. O rüzgârlı havanın yağış getireceğini tahmin etmişti.</p>

  <p>Nur uzun süre odaya akseden tabiatın ürkütücü seslerini dinledi. Gittikçe sinirleri bozuluyor, içini bir ürperti alıyordu. Belki de korkuyordu.</p>

  <p>Güllü'ye yeniden baktı. Ne kadar da soğuk kanlıydı, dışarda yer yerinden oynarken, o hiçbir şey umurunda değilmişçesine örgü örmeye devam edebiliyordu. Sanki hava şartlarından hiç etkilenmemiş gibiydi. Keşke Nihat burada olsaydı, diye aklından geçirdi. Hiç olmazsa onunla bir iki kelime konuşur ve bu gergin atmosferi yırtarlardı. Gerçi o da babası gibi fazla konuşkan biri değildi ama sıkıntısını ve gerginliğini anlar, yardımcı olurdu kendisine. Hüseyin Molu birden ayağa kalktı.</p>

  <p>Güllü'ye dönerek, "Hanım, bana yağmurluğumu getir" dedi.</p>

  <p>Kadın şaşırmış bir ifadeyle, "Bu havada nereye gideceksin?" diye sordu.</p>

  <p>"Adamları kontrole."</p>

  <p>"Bu sağanakta mı?"</p>

  <p>"Şeker miyim ben, erimem ya!"</p>

  <p>"Nereye bakacaksın?"</p>

  <p>"Onları nöbete diktiğim her yere."</p>

  <p>"Vazgeç. O kadar yer yürünmez. Bu yağmur altında tekmil çiftliği dolaşamazsın." "Atla gideceğim. Sen itirazı bırak da, ne söylüyorsam onu yap."</p>

  <p>Güllü isteksizce yerinden kalktı, dışarıya çıkarken nefret dolu bakışlarını bir an Nur'a çevirdi. Sanki başımıza gelen bu belâdan sen sorumlusun dercesine.</p>

  <p>Nur üzüntü ile yerinde büzüldü. Yaşlı adama bakamadı. Fakat Hüseyin Molu onun üzüntüsünü anlamış gibi yumuşacık bir sesle konuştu. Adamın kulağına akseden sesiyle Nur irkildi. Şimdiye kadar hiç fark etmemişti, ya da dikkat etmemişti, baba oğulun sesleri tıpa tıp birbirine benziyordu. Boş bulunan Nur sanki konuşanın Nihat olduğunu sanmıştı.</p>

  <p>"Sen ona bakma kızım" dedi. "Hastalanmamdan korkuyor. Acı patlıcanı kırağı çalmaz."</p>

  <p>Nur minnetle, "Haklı olabilir efendim" diye mırıldandı. "Hava çok kötü."</p>

  <p>"Biz köylüyüz, böyle sert havalara alışığız kızım."</p>

  <p>Hüseyin Molu her cümlesinde "kızım" diye hitap ediyordu Nur'a. Genç kadının gözünden kaçmadı bu hitap tarzı. Sanki karısının kaba ve düşmanca davranışından özür diliyor ve oğlunun sevdiği kadına karşı duyduğu sorumluluğu ifadeye gayret ediyordu.</p>

  <p>Az sonra Güllü elinde kalın sarı bir muşamba ile geri geldi. Bir de kasket getirmişti yanında. Yaşlı adam önce muşambayı giydi, kasketini başına geçirdi, sonra duvara dayalı çifteyi eline alarak dışarıya çıktı.</p>

  <p>Kapı açılınca soğuk rüzgâr bir anda içeriye doldu. Bardaktan boşanırcasına yağmur yağıyordu. Bir an verandada duran Hüseyin Molu arkasını dönerek, "Bir saate kadar dönerim" diye mırıldandı. Sonra kısa bir an tereddütte kalarak, "Şayet bir saate kadar dönemezsem bir aksilik var demektir. O zaman Güllü şiltenin altındaki silahları çıkarsın.. "</p>

  <p>Nur şaşkınlıkla, "Ne silahlan?" diye sordu.</p>

  <p>"Bizim yatağın altında iki Browning vardır. İnşallah hiç kullanmak zorunda kalmazsınız. Ama son çare olarak onları almayı unutmayın. Allah'ın belâsı serserilere dünyayı dar edin."</p>

  <p>Nur dona kalmıştı. Ağzını açıp başka tek kelime edemedi. Yaşlı adam onlara son bir kere daha baktıktan sonra karanlıklara dalıp ahıra doğru yollandı...</p>

  <p class="p1"><span class="t2">* * *</span></p>

  <p>Kocasının arkasından kapıyı kapatan Güllü artık düşmanlığını açıkça belli eder şekilde Nur'a baktı. Nur odasına çekilmeyi düşünmüştü ama Hüseyin Molu'nun gider ayak söylediklerinden sonra yatamazdı, en azından o bir saatin geçmesini, yaşlı adamın eve dönmesini beklemek zorunda hissediyordu kendini.</p>

  <p>O da Güllü'den hoşlanmıyordu ama şimdi içine bir de merak düşmüştü, kadının kendisine neden bu denli haşin davrandığını öğrenmek istiyordu. İçeriye dolan soğuk rüzgârla üşüyerek kollarını bedenine sardı. Kadının kendine kötü bakışlarına aldırmayarak konuştu.</p>

  <p>"Nihayet yalnız kaldık" dedi. " Şimdi burada baş haşayız. Konuş bakalım."</p>

  <p>Güllü hoyratça sordu. "Neyi konuşacağım?"</p>

  <p>"Benden neden nefret ettiğini söyle."</p>

  <p>Hemen hemen aynı yaştaydılar. Fakat yaşam şartlarının ağırlığından Güllü ondan çok daha yaşlı görünüyordu. Elindeki yün örgüsünü kerevetin üzerine bıraktı. Şehirli kadına biraz haset, biraz da huzursuzca baktı. Bir süre cevap vermeyerek onu alıcı nazarlarla süzdü.</p>

  <p>"Senden nefret ettiğini de nereden çıkardın?"</p>

  <p>"Bunu anlamamak için kör olmak lâzım. Daha geldiğimiz ilk günden beri bana şeytan görmüş gibi bakıyorsun. Benimle zorun ne? Ne alıp veremediğin var."</p>

  <p>"Yanılıyorsun. Seninle bir zorum yok."</p>

  <p>"Numara yapma. Burada istediğim için kalmıyorum. Şartlar öyle gerektirdi. Sorun neyse açıkla da tartışalım."</p>

  <p>Nur meydan okurmuş gibi konuşuyordu. Ve ne olursa olsun Güllü'nün kendisine duyduğu düşmanlığın sebebini öğrenmeyi kafasına koymuştu.</p>

  <p>Köylü kadın sustu ama bakışlarındaki hiddet ifadesi daha da yoğunlaşmıştı.</p>

  <p>Nur, "Yoksa beni kıskanıyor musun?" diye sordu.</p>

  <p>"Kıskanmak mı? Kimden?"</p>

  <p>"Ne bileyim? Belki kocandan belki de Nihat'tan.."</p>

  <p>Güllü kesik fakat boğuk bir kahkaha attı.</p>

  <p>"Kocamdan seni niye kıskanacakmışım ki? O bir karıyı bile zor idare eder."</p>

  <p>"Öyleyse Nihat'tan kıskanıyorsun, değil mi?"</p>

  <p>Kadının yüzü birden gerildi, morardı ve Nur'a öldürecekmiş gibi baktı. Nur meseleyi kavradığını düşündü, zaten ilk günden beri bunu tahmin etmişti. Fakat Nihat'la aralarında bir ilişki olduğunu kabullenmek istemiyordu. Ama Güllü'nün yüz ifadesinin böylesine değişmesi tahmininde yanılmadığının belirgin işaretiydi.</p>

  <p>"Doğru bildim, değil mi? Beni Nihat'tan kıskanıyorsun sen.. "</p>

  <p>Güllü'nün yüzündeki mor renk önce kızıla döndü, sonra sarardı fakat kadın gülümsemeyi bile başardı sonunda. Alaycı bir sesle: "Sevgilin sana anlatmadı mı?" diye sordu. Nur tiz bir sesle homurdandı. "Nihat benim sevgilim değil."</p>

  <p>"Yok canım! Çocuk mu kandırıyorsun sen?"</p>

  <p>"Sana o benim sevgilim değil, dedim."</p>

  <p>"O halde bu çiftlikte ne işin var? Niye onun peşine takılıp buralara kadar geldin? Onun sevgilisi değilsen, Nihat seni niye buraya getirdi?"</p>

  <p>Nur içinden, buna cevap vermek zor, diye geçirdi. Evet, ölüm korkusu, ailesini ve kendisini hunhar bir saldırıdan korumak için kaçıp gelmişti buraya. Ama. Güllü'nün sözlerinde hiç mi hakikat payı yoktu. Komisere karşı, tarifinde güçlük çektiği, eğilimi inkâr mı edecekti? Daha bu sabah yatak odasının kapısı önünde onunla ateşli bir şekilde öpüşmemiş miydi?</p>

  <p>Nefesi sıklaştı, başını önüne eğdi ve kendini kontrole çalıştı. Şartlan daha açmaza sokup zorlaştırmak istemiyordu.</p>

  <p>"Öyle bile olsa, bu seni niye ilgilendiriyor?" diye sordu. "Nihat bana âşık olamaz mı? Bir üvey anne olarak sen buna ne hakla karışırsın? O yetişkin bir adam, dilediği kadına gönül verebilir."</p>

  <p>Güllü sırıttı.</p>

  <p>"Üvey anne mi?"</p>

  <p>"Öyle değil misin?"</p>

  <p>Hüseyin Molu'nun karısı gülümsemeye devam ediyordu. Daha sakinleşmiş bir hali vardı. Kendinden emin hareketlerle gidip sedire oturdu. Bakışlarını Nur'dan ayıramamıştı.</p>

  <p>"Demek sana söylemedi" dedi.</p>

  <p>"Neyi?"</p>

  <p>"Buna inanmak çok zor. Garipsedim doğrusu."</p>

  <p>"Açık konuşsana, neyi kastettiğini anlamıyorum."</p>

  <p>"Uzun zamandır Nihat'ın çiftliğe neden hiç gelmediğini, babasıyla arasının neden açık olduğunu hiç merak etmedin mi?"</p>

  <p>Nur bir an duraladı. Bu soruların altında tatsız bir neden yattığını sezinler gibi olmuştu.</p>

  <p>Nihayet, "Hayır" diye cevapladı. "Çünkü Nihat benim sözlümdü."</p>

  <p>Nur nedense bu açıklamaya fazla şaşmadı. Üç aşağı beş yukarı böyle bir cevapla karşılaşacağını tahmin etmişti. Yine de kısa bir an sarsılmaktan kendini alamadı.</p>

  <p>"Sözlün mü?" diye kadının lafını tekrarladı.</p>

  <p>"Evet, öyle. Yıllar evvel daha biz çocukken ailelerimiz bizi evlendirmeyi düşünmüşler. Beşik kertmesi nedir bilir misin? Gerçi siz şehirliler böyle adetleri pek bilmezsiniz ama daha doğduğumuz zaman aileler arasında alınmış bir karardır bu. Bir tür nişanlılık.. "</p>

  <p>Nur hafifçe titredi. Vücudunda ürpermeler hissediyordu. "Sonra ne oldu?" diye sordu. "Neden evlenmediniz?"</p>

  <p>Güllü'nün bakışları geçmişin karanlıklarına uzanır gibi daldı. Cevap vermedi hemen, bir süre düşündü.</p>

  <p>"O beni hiç sevmedi" diye fısıldadı. "Ne gençliğinde ne de sonra."</p>

  <p>"Ama sen hep sevdin, değil mi? Ve hiç unutamadın?"</p>

  <p>"Doğru. Hiç unutamadım."</p>

  <p>Nur'un aklı karışmıştı. Bir süre karşısındaki kadına afallayarak baktı. Sonra aklına çöreklenen soruyu yöneltti.</p>

  <p>"Öyleyse niye onun babasıyla evlendin?"</p>

  <p>"Bunu hâlâ anlamıyor musun?"</p>

  <p>"Hayır, anlayamıyorum" diye mırıldandı Nur.</p>

  <p>"Ona hep yakın olmak istedim."</p>

  <p>Nur'un buna aklı yatmazdı, hemen karşı çıktı.</p>

  <p>"Çok saçma. İnsan sevdiği genci babasıyla nasıl evlenir? Hem Hüseyin Efendi buna nasıl razı oldu?"</p>

  <p>Bu kez Güllü içini çekti.</p>

  <p>"Babamla Hüseyin uzaktan akraba olurlardı. Bir zamanlar babam da köyün eşrafındandı ve maddi durumu iyiydi. Bolu'ya gidip ticarete kalkıştı. Cahildi ve ziraatten başka bir şeye aklı ermezdi. Elinde avcunda ne varsa batırdı, iki sene sonra da kahrından kalp krizi geçirdi ve öldü."</p>

  <p>"Eee?"</p>

  <p>"İyice zor durumda kalmıştık. Ben ailemin tek çocuğuydum. O sıralarda Nihat'ın kesinkes bende niyeti olmadığını ve benimle evlenmeyeceğini anlamıştım. Çiftçilikten hoşlanmıyor, büyük şehirlerde okumak istiyordu hep. Hüseyin benimle evlenmesi için Nihat'ı epey zorladı ama o diretti ve asla benimle evlenmeyeceğini söyledi. Hem de bunu uluorta, annemin ve kendi ailesinin yanında yaptı. Gururum kırılmıştı, ne var ki onu hâlâ seviyor ve aklımdan çıkaramıyordum. Beş sene evvel Nihat'ın annesi de vefat etti. İyi bir kadındı, beni de severdi ama oğluna o da söz geçirememişti."</p>

  <p>"Sonra neler oldu?"</p>

  <p>"Hüseyin'in bakıma ihtiyacı vardı, ne de olsa o da yaşlanmıştı. Yeniden evlenmeye karar verdi. Çevrede kendine uygun birini bulamamıştı, bizim durumumuz da gün be gün kötüye gidiyordu, benden ümidi kesen annem bir gün Hüseyin'e beni karı olarak alabileceğini söylemiş. Hüseyin önce bu teklife biraz şaşırmış ama sonra aklı yatmış; ne de olsa genç ve kuvvetliydim, çiftliğin işlerini çekip çevirebilirdim, ayrıca biraz okumuşluğumda vardı."</p>

  <p>Nur merakla sordu:</p>

  <p>"Peki Hüseyin Efendi bu durumu oğluna açtı mı?"</p>

  <p>"Evet onunla konuştu."</p>

  <p>"Bu kararı onaylamadığı için mi babasıyla Nihat'ın arası açıldı?"</p>

  <p>Güllü hüzünle içini çekti.</p>

  <p>"Pek öyle söylenemez. O sadece babasının evlenmesine karşıydı. Zira Hüseyin'e bu çiftlik karısından kalmadır ve toprak üzerinde bir yabancının yeni hak sahibi olmasına Nihat karşı çıkmıştı. Yoksa babasının çocukluktan kalma sözlüsü ile evlenmeye kalkışması onu hiç ırgalamadı. Hatta beni başından attığı için sevinmiş bile olabilir."</p>

  <p>Duyduklarından rahatsız olmuştu Nur. Garip bir tedirginlik içindeydi. İşittiği kökleri uzun yıllara dayanan trajik bir aşk öyküsüydü. Nihat hakkındaki duygularını tahlil edemeyecek kadar şaşkındı o anda.</p>

  <p>Bu öykünün en fazla zarar gören kişisinin Güllü olduğunu hissediyordu. Elinde olmadan kadına acıdığını duyumsadı.</p>

  <p>"Demek bu yüzden beni ilk gördüğün andan beri nefret ettin." Güllü itiraftan sonra rahatlamış gibi Nur'u süzdü.</p>

  <p>"Senin hakkında hissettiklerim hiç önemli değil. Evli ve iki çocuklu olmana karşın mücadele şansım hiç yok. Çünkü sen şehirli ve okumuşsun. Yani tam Nihat'ın istediği gibi birisin, üstelik benden de güzelsin. Nihat'ı tanırım, o sana âşık. Sen de onu seviyor musun?"</p>

  <p>Nur duraladı bir an. Komisere karşı hissettiklerini açıklamak zorunda olduğu duygusuna kapıldı. Karşısındaki kadın cesaretle konuşmuştu. Medeni bir şehir kızı olarak o da duygularını dürüstçe sergilemeliydi.</p>

  <p>"Bilemiyorum" diyebildi. "O dürüst ve güvenilir biri. Yakışıklı da. Ama onu gerçek anlamda sevdiğimi söyleyemem."</p>

  <p>"Ne demek bu?"</p>

  <p>"Bunu açıklamak zor. Çok yalnız ve çaresizdim. Nihat hayatıma tam bir kurtarıcı gibi girdi; en zor anlarda bize yardımcı oldu. Müşfik, anlayışlı ve cesurdu. Benim ise o günlerde gerçek bir erkeğe ihtiyacım vardı. Ayrıca itiraf edeyim ki şartlar beni ona biraz itti. Ama sorunun tam karşılığını almak istiyorsan ona âşık olduğumu söyleyemem. Benimki daha ziyade şartların yarattığı bir yakınlaşma hissi."</p>

  <p>Güllü kaygılı nazarlarla baktı Nur'a. Yüzünde tam tatmin olmamış bir ifade vardı.</p>

  <p>"Ya o." dedi. "O seni seviyor, değil mi?"</p>

  <p>"Korkarım öyle."</p>

  <p>Güllü'nün yeniden kıskançlık krizine tutulacağını sandı Nur. Fakat genç kadın bir süre kımıldamadan dördü.</p>

  <p>"Sağol" diye mırıldandı sonra. "Açık sözlüymüşsün. Onun için üzülüyorum. Bu ilişkinin sonu olmaz. Bunalımda olduğun belli, içinde bulunduğun sıkıntıların seni ona yaklaştırdığını şimdi daha iyi anlıyorum. Sen onunla yapamazsın. Ne de olsa o da bir köy çocuğu, önünde sonunda birbirinizin dengi olmadığınızı anlayacaksınız."</p>

  <p>Nur rahat bir nefes aldı. Söylediklerim gerçek mi, diye düşündü. Galiba doğruydu da. Nihat'a onu iten içindeki tatmin edilmemiş cinsi heyecanlardı. O olmasa belki başka biri olacaktı. Annesi de aynı şeyleri söylemişti.</p>

  <p>İki kadın bakıştılar. Güllü rahatlamış gibi gülümsedi.</p>

  <p>"Sana tutulmuş olması normal. Sevebilir de ama sonunda yaptığı hatayı anlayacak ve bu sevdadan vazgeçecektir."</p>

  <p>Nur güçlükle mırıldandı, "umarım öyle olur."</p>

  <p>Ama o an bunu gerçekten isteyip istemediğinden kuşkuluydu.</p>

  <p class="p1"><span class="t2">* * *</span></p>

  <p>"Ağam çok yağmur yağıyor" diye mırıldandı Musa.</p>

  <p>Talât Alkan cevap vermeden cipin penceresinden bakışlarını göğe çevirdi. Öyle şiddetli sağanak vardı ki üç dört metre ilerisi görünmüyordu. İki araba arka arkaya zar zor ilerliyorlardı.</p>

  <p>"Lanet olsun!" diye homurdandı Ağa. "Bu gece Tanrı bile bizden yana değil."</p>

  <p>"Ne yapacağız ağam? Yola devam edelim mi?"</p>

  <p>Ağa sesini çıkarmadı. Bir karar veremiyordu. Sansar Tevfik arkadan mırıldandı.</p>

  <p>"Ağamın yanında fikir beyan etmek bana düşmez ama sabah ola hayır ola Ağam. İstersen günün ışımasını bekleyelim. Burası dağ başı, ne yol biliyoruz ne iz. Elimizde sadece bir adres var. Doğru yol üzerinde olduğumuz bile meçhul."</p>

  <p>"Ne o Sansar, korkuyor musun yoksa?"</p>

  <p>"Ağam korkmadığımı bilirsin, fakat karanlıkta ve bu yağış altında şansımızı zorlamayalım. Neyle karşılaşacağımızı bilmiyoruz. Bakarsın, hazırlıklıdırlar, ne de olsa orası köy yeridir, bol adam olabilir, bize karşı koyabilirler."</p>

  <p>"Saçmalama. Yanımda çok güçlü silahlar var. Köylüler neyle bize karşı koyacaklar? Balta ve tırmıklarla mı?"</p>

  <p>"O komiseri unutma Ağam, çiftlikte çalışanları hazırlamış olabilir. Büyük bir çiftlikmiş diyorsun, belki umduğumuzdan fazla adam vardır."</p>

  <p>"Öyleyse ilk olarak o hergele komiseri vurursunuz." Sansar fazla ısrar etmedi. Ağayı sinirlendirmeye gelmezdi. Gözü kararırsa hiç dinlemez, belindeki tabancanın ilk kurşununu kendi beynine sıkabilirdi. Sansar itirazı keserek arkadaki koltuğuna büzüldü. Ama böyle bir havada baskın yapmayı hiç aklı kesmiyordu.</p>

  <p>Bir süre konuşmadan yol aldılar. Musa arabayı iyice yavaşlattı. Talât Ağa sürücüye döndü. "Ne var? Niye duruyoruz?"</p>

  <p>"Durmuyoruz Ağam, sanırım geldik. Şu yol ayırımından sola sapmalıyız. Biraz ilerde çiftliğin sınırı ile karşılaşacağız. Her şey bize verilen tarife uygun."</p>

  <p>"Sap öyleyse."</p>

  <p>Musa direksiyonu kırdı, ağır ağır ilerlemeye devam etti. Arkadaki kamyonet te onu takip ediyordu. Şimdi kesif bir ormanlığa girmişlerdi. Yol daralmış, ancak bir arabanın geçeceği kadar ufalmıştı. Yağmur altında farların güçlükle aydınlattığı toprak yolda devasa ağaçlar ürperten gölge oyunları yapıyordu. Hepsini bir heyecan kaplamıştı. Rüzgâr kasırga gibi esiyor, orman içinde olmalarına rağmen cipi Me sarsıyordu.</p>

  <p>Talât Ağa bağırdı, "Ne o ulan ödlekler, yoksa korkuyor musunuz?"</p>

  <p>Ne Musa'dan ne de Sansar Tevfik'ten ses çıkmadı.</p>

  <p>Ağa dönüp ikisine de baktı. "Aklınız bokunuza karışmış gibi bir haliniz var. Vay başıma gelenler, meğer bir korkaklar ordusu besliyormuşum da haberim yok!"</p>

  <p>Musa bir şeyler söylemek zorunda kaldı.</p>

  <p>"Yok ağam, korkmuyoruz tabii. Ama bence de Tevfik haklı. Hava şartları baskın için uygun değil. Sabahı beklesek daha iyi olur, belki bu sağanak da diner. Araziyi bilmiyoruz, neyle karşılaşacağımızdan haberimiz yok. Hele bir etrafı görüp tanıyalım, şartlan inceleyelim, sonra uygun bir plan yaparız. Körü körüne gitmeyelim."</p>

  <p>Talât Ağa homurdandı. Tam o sırada da cipin farları karşılarına çıkan bir tel örgüyü aydınlattı. Musa frenlere asıldı. Araba durdu.</p>

  <p>"Geldik galiba."</p>

  <p>Talât Alkan kapıyı açıp dışarıya atladı. Farların ışığında bir süre tel gerilmiş çite baktı. Sevgili oğlunu öldüren namussuz ve ailesini bulmuştu nihayet.</p>

  <p>Gözleri karanlığa takılıp kaldı. Far huzmelerinin aydınlattığı dar alan hariç hiçbir şey göremiyordu. Ormanın içinde mutlak karanlık hâkimdi. Cipten inince birden sırılsıklam kesildi, yağış müthişti. Tüm nefretine rağmen bu şartlar altında vasıtasız olarak ilerlemenin imkânsızlığını kavradı. Tel örgüde çiftliğe girişi sağlayan bir kapı aradı; yoktu. Ya da karanlıktan göremiyordu. Oysa yolun bittiği yerde çiftliğe girişi sağlayan bir kapı olmalıydı, gelen vasıtalar araziye nereden girecekti. Yanlış mı geldik acaba, diye düşündü.</p>

  <p>Toprak yol balçık çamura dönüşmüştü. Yürürken az kaldı ayağı kayıp düşecekti. Okkalı bir küfür savurdu. Sonra bağırdı, "Tahir'le Abdül'ü de çağırın buraya."</p>

  <p>Beş kişi farların aydınlattığı noktada toplandılar. Çiftlik arazisine girişi henüz bulamamışlardı. Ağa homurdandı, "Cilan nerden gireceğiz buraya, yanlış mı geldik yoksa?"</p>

  <p>Ayı Abdül hemen fikrini söyledi. "Ağam kamyoneti çite sürelim, devirip geçeriz."</p>

  <p>Çitin yanına kadar giden Tahir, " İyi bir fikir değil" dedi. "Baksanıza çitin arkasında yol yok. Yeşillik, otlar bürümüş. Bu eski bir yol olmalı, sonradan iptal edilmiş. Her halde çiftliğe girişi sağlayan başka bir yol olmalı."</p>

  <p>Bu mantıki bir tespitti.</p>

  <p>Sansar, Ağa'ya dönerek, "Ağam yine sen bilirsin ama etrafı incelemek için sabahı beklesek nasıl olur?" diye sordu.</p>

  <p>Talât'ın da aklı yatmıştı buna. Gerçi kan düşmanına bu kadar yakınken bir an evvel harekete geçip tüm sülalesini ortadan kaldırmak istiyordu ama soğukkanlı olması gerektiğinin de farkındaydı.</p>

  <p>Etrafına bakındı, dudaklarını ısırdı, "Pekâlâ" diye söylendi. "Sabahı bekleyelim."</p>

  <p class="p1"><span class="t2">* * *</span></p>

  <p>Rüzgâr uğulduyor, yağmur aynı şiddetiyle devam ediyordu.</p>

  <p>Güllü sakin bir şekilde mırıldandı, "Kalkıp bir çay demleyeyim. Musa az sonra döner, üşümüş olmalıdır, sıcak bir şey iyi gider."</p>

  <p>Nur sessizce gözleriyle onu takip etti. Duyguları karma karışıktı. Beyni zonkluyor, yalnız kalmak istiyordu. Hâlâ az önceki konuşmaların etkisindeydi. Ağzından o kelimelerin nasıl döküldüğüne şaşıyordu.</p>

  <p>Bir mahcubiyet duygusu benliğini kaplamıştı. Kendisini haksız yere suçlu gibi hissetmeye başlamıştı; kesinlikle değildi ama Güllü'nün mutsuzluğunun odağı sanki oymuş gibi bir duyguya kapılmıştı.</p>

  <p>Zihninde bir yığın soru vardı, fakat bunları köylü kadına sorma cesaretini kendinde bulamıyordu. Keşke Nihat burada olsaydı ve İstanbul'a dönmeseydi. O zaman bunların hiçbiri olmazdı ve Güllü asla bu konuşmayı yapamazdı. Sonra haksızlık yapmayayım, diye düşündü. Konuşmaların bu mecraya dökülmesi Güllü'nün kabahati değildi; onu kendisi zorlamış, kadın da patlamıştı birden.</p>

  <p>Odada yalnız kalınca dışardan akseden gürültüleri dinledi. Sanki açık arazide rüzgâr şehirdekinden farklı esiyordu. Korunaklı eve rağmen çiftliği sarmalayan ulu ağaçların rüzgârla çıkardığı hışırtılar kulağını tırmalıyordu.</p>

  <p>Saatine bir göz attı. Bir saati geçiyordu Hüseyin Molu gideli. Neden dönmemişti acaba? Yoksa bir aksilik mi vardı? Olamaz, diye düşündü Nur. İstanbul'daki belâlıları bu kadar çabuk toparlanıp gelmezlerdi. Korkunun yarattığı panikti içindeki.</p>

  <p>Garip, diye irkildi. İçinde filizlenen o ürpertiyi, olası bir tehlikenin sinyallerini veren içe doğuşu uzun süredir hissetmiyordu. Çiftliğe geldikten beri hiç yaşamamıştı.</p>

  <p>İlk defa bu gece bir şeyler hissediyordu, tıpkı bir medyum gibi.</p>

  <p>Korku çöktü içine, yakından tanıdığı o ürperti yeniden başlamıştı. Mutfakta çayı koyup dönen Güllü onun yüzünü görünce, şaşırarak, "Ne oldu?" diye sordu.</p>

  <p>Nur'un bakışları sabitleşmişti.</p>

  <p>Çeneleri titreyerek, "Bir şeyler olacak!" diyebildi.</p>

  <p>"Nasıl bir şey?"</p>

  <p>"Bilmiyorum. Kötü, çok kötü."</p>

  <p>Güllü bir süre titreyen Nur'a baktı.</p>

  <p>"Nereden çıkardın şimdi bunu?" diye sordu.</p>

  <p>"İçime doğuyor!"</p>

  <p>"Sinirli ve gerginsin. Belki havadandır. Rüzgâr ve yağmur sinirlerini bozmuş olmalı. Çayı demledim. Bir bardak içersen iyi gelir."</p>

  <p>Nur olumsuzca başını salladı.</p>

  <p>"Hayır" diye mırıldandı. "Hissediyorum. Etrafımızda dolaşan bir felâket var."</p>

  <p>Nur'un hali Güllü'yü de etkilemişti. Sanki bir ses duyacakmış gibi etrafa kulak verdi...</p>

  <p class="p1"><span class="t2">* * *</span></p>

  <p>Hüseyin Molu atını çiftliğin güneydoğusuna doğru sürdü. Dolaşmaya önce oradan başlamak istemişti. Tel örgülerin en zayıf olduğu yer orasıydı. Şayet bir sızma olursa ilk deneyecekleri yer muhtemelen orası olurdu. Orası kayalık ve ana yola uzaktı. Gerçi en uygun yere eli silahlı bir gözcü koymasını yanaşma Rıfkı'ya tembih etmişti ama orası çiftliğin en uç noktalarından birisiydi. Hiç kuşkusuz gelenler de silahlıydı, nöbetçiyi farkedip bir kurşunla bertaraf etmeleri işten bile değildi. Ayrıca bu rüzgârlı havada silah sesi işitilmezdi de.</p>

  <p>Atını hızlandırdı. Hava çok soğuktu ve rüzgârla yağan yağmur da görmeye engeldi. Başındaki kasket ıslanmıştı yaşlı adamın.</p>

  <p>Gözcünün nerede gizlenmiş olacağını biliyordu. Karanlıkta bir kaza kurşununa kurban gitmemek için seslendi. Az sonra gözcüden beklediği cevabı almıştı.</p>

  <p>"Hüseyin Emmi?"</p>

  <p>"Benim evlat, telaşlanma benim."</p>

  <p>Yağmur altında az ilerdeki kayanın arkasından Yakup'un uzun boyu göründü. "Her şey yolunda mı?"</p>

  <p>"Yolunda Emmi. Zaten bu havada buraya kim gelir?"</p>

  <p>"Sen yine de gözünü dört aç. Su uyur, düşman uyumaz derler."</p>

  <p>"Tamam Emmi, sen gönlünü ferah tut."</p>

  <p>"Bir isteğin var mı?"</p>

  <p>"Yoktur."</p>

  <p>"Hadi bakalım, kolay gele."</p>

  <p>Yaşlı adam atını mahmuzladı. Şimdi batı tarafındaki dereye gidecekti. Üstelik burası henüz çit ile çevrelenmemişti de. Yaz günlerinde derede balık tutmak için yöreyi bilenler sık sık buraya gelirlerdi de. Kuşkusuz, fırtınanın etrafı kasıp kavurduğu böyle bir gecede kimse olmazdı buralarda. Ama yine de dikkatli olmalıydı. Rıfkı'ya dere boyunca açık koridoru kontrol etmesi için buraya üç kişi bırakmasını söylemişti. Ama onu rahatlatan bir husus vardı, gelenler yabancıydı ve arazinin içeriye sızması kolay olan yerlerini bilmeleri olanaksızdı. Çiftliğin bu kısmı kesif çam ağaçlarıyla kaplıydı ve kontrolü zordu. Az sonra yağan yağmurla suları kabaran derenin gürültülü çağlayışını işitti. Yaklaştığını anladı. Kesif karanlıkta önünü bile görmekte zorlanıyordu artık. Ağaç dallarının uzantılarına çarpmamak için atı çok yavaş sürüyor, adeta kendi gidişine bırakıyordu. Birden, "Dur!" diyen sesi duydu. "Kımıldama yoksa kurşunu yersin."</p>

  <p>Bu yanaşma Mehmet'in sesiydi.</p>

  <p>"Benim Mehmet" diye seslendi. "Hüseyin."</p>

  <p>Hemen yanındaki ağaçların arasından yanaşma fırladı.</p>

  <p>"Ağam ne işin var burada, seni yabancı sandım."</p>

  <p>"Etrafı bir kolaçan etmek istedim. Her şey yolunda mı?"</p>

  <p>"Yolundadır ağam. Buradan evvel Allah kuş uçurtmayız."</p>

  <p>"İyi iyi, hadi göreyim sizi. Hele bir gün ağarsın, işimiz daha kolaylaşır."</p>

  <p>"Evine dön ağam, istirahat et. Bizler görevdeyiz."</p>

  <p>Evet, her şey yolunda gözüküyordu.</p>

  <p>Adamları verilen vazifeyi dikkatle yerine getiriyorlardı. İçi rahatladı, hatta daha fazla yağmur altında kalmayıp eve dönmeyi bile aklından geçirdi. Ama bu kadar ıslandıktan sonra bir de çiftliğin ana girişine bakmayı düşündü. Atının başını çevirerek kuzeye doğru sürdü. Aslına bakılırsa yabancı ziyaretçilerinin çiftliğe girmek için başvuracakları tek yol orası olmalıydı. Nasıl olsa arazinin daha uygun sızma noktalarını bilmediklerinden şanslarını oradan denemeleri çok mâkuldü. Hem bu havada gelseler bile yaya gelemeyeceklerine göre, vasıtayla girişi en uygun o kapıdan yapabilirlerdi.</p>

  <p>Kapıya geldiğinde, girişin yanına geçen yaz kendi elleriyle yaptığı ahşap nöbetçi kulübesinin şimdi ne kadar işe yaradığını gördü. Salih içerdeydi ve ıslanmadan nöbet tutabiliyordu. Atı kulübeye doğru sürdü. Gözcü Salih de onu tanımıştı.</p>

  <p>"Hayrola Hüseyin Emmi?" dedi. "Ne ararsın bu yağmurun altında?"</p>

  <p>"Çiftliği şöyle bir dolaşayım dedim. Her şey yolunda, değil mi?"</p>

  <p>"Evet ağam. Ters bir şey yok."</p>

  <p>"Hiç yaklaşan araba gördün mü?"</p>

  <p>"Hayır ağam."</p>

  <p>"Emin misin?"</p>

  <p>"Yapma ağam; geliş yolu düz ve uzundur. Bir araba yaklaşsa bu karanlıkta farları tâ uzaktan görürüm."</p>

  <p>Yaşlı adam kafasını salladı sonra çiftlik evine dönmek üzere atını mahmuzladı. Sırılsıklam olmuştu.</p>

  <p>Tam Güvercin Kayalıkları'na geldiği sırada dizginleri çekti birden. Aklına az ötedeki eski yol gelmişti. Uzun zamandır kullanılmıyordu. Ormanın içinde kaldığı için giriş çıkış her zaman zor olurdu. Kısa bir tereddüt geçirdi. Epey üşümüştü de. Fakat işi şansa bırakmadı ve atını zorlayarak eski ve metruk yola giden otluğa daldı. Yol hafif meyilliydi. Şayet birileri gelmişse, araziyi yeterince bilmediklerinden eski yolu kullanmış olabilirlerdi.</p>

  <p>İçinde garip bir tedirginlik vardı; yanaşmaya oraya da bir gözcü dikmesini nedense söylemeyi akıl etmemişti. At ağzından köpükler saçarak yol aldı. Burası kesif ağaçlarla kaplı olduğundan zifiri karanlıktı. Eski girişin ağzına gelince durup etrafına bakındı.</p>

  <p>Karanlıkta hiçbir şey göremiyordu.</p>

  <p>Muşambasının eteğini kaldırıp beline taktığı pilli feneri çıkardı, tuşuna bastı. Işık karanlık ormanı ve tel örgüyü aydınlattı.</p>

  <p>Hiçbir fevkalâdelik göze çarpmıyordu. Bir süre fenerin ışığını ağaçların arasına doğru tuttu. Her taraf ıssızdı. Ağaçlara rağmen sert rüzgârla yağan yağmur kırbaç gibi yüzüne çarpıyordu. Tam lambayı söndüreceği sırada toprak yoldaki lastik izleri dikkatini çekti. Lambayı çamurla kaplı yere doğru tuttu. İrkildi.</p>

  <p>Buraya birileri gelmişti. İzler bozulmadığına göre yeni olmalıydı. Hüseyin Molu kırmasına davrandı.</p>

  <p>Burada birileri olabilirdi. Feneri söndürdü ve usulca attan indi. Hayvanı hemen yanındaki ağaçlardan birine bağlayarak dikkat kesildi.</p>

  <p>Etraftan sesler duymaya çalışıyordu, ama rüzgârın uğultusundan başka kulağına hiç ses gelmedi. Yaşlı adam eli tüfeğinin tetiğinde bekledi. İzleri düşündü.</p>

  <p>Gündüzden kalma olamazdı. Yağmur bir iki saat önce başlamıştı ve izler gayet netti. Burada beklemekle bir şey elde edemeyeceğini anladı, cesaretlenerek tekrar feneri yaktı ve izleri yeniden inceledi. İki farklı arabaya aitti. Biri çok daha geniş bir lastiğin izleriydi. Tel örgünün öbür yanına geçmedi. Biraz daha dikkat edince çamurlu alanda ayak izlerini de gördü. En az üç dört kişi olmalıydılar. Her nedense tel örgüyü aşmaktan vazgeçmişlerdi. Lastik izlerinin çamurdaki kalıntılarına bakınca arabaların zar zor manevra yaparak geri döndüklerine kanaat getirdi.</p>

  <p>Acaba kimlere aitti bu izler? Bekledikleri kişilere mi yoksa tesadüfen yolunu şaşırarak buraya kadar gelip sonra yolun bu noktada kesildiğini görerek geri dönen herhangi birilerine mi?</p>

  <p>Bundan emin olamazdı.</p>

  <p>Huzuru kaçtı, sonra atına atlayarak eve dönmeye karar verdi. Henüz paniğe gerek yoktu. Ama bir an evvel eve dönmek istiyordu şimdi. Çünkü aldığı tedbirlere rağmen çitin tellerini ıssız bir noktada keserek araziye girmenin hiç de zor olmadığını gayet iyi biliyordu. Çiftlik arazisinde dolaşması bir saati geçmişti. Acaba geride bıraktığı kadınlar şimdiden endişelenmeye başlamışlar mıydı?</p>

  <p>Eve döndüğünde mutfağın ışıklarının hâlâ yanık olduğunu gördü. Etraf sakindi, rahatlar gibi oldu biraz. Atı ahıra bırakmadan doğru eve yollandı. Mutfağa girdiğinde iki kadının karşılıklı oturup çay içtiklerini görünce rahat bir nefes aldı...</p>

  <p>&nbsp;</p>
</body>
</html>
