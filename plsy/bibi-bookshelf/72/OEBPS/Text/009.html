<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>&nbsp;</p>

  <h1><a id="ncx3493"></a>SEKİZİNCİ BÖLÜM</h1>

  <h2><a id="ncx3494"></a>1</h2>

  <p>BİR ses Nur'un uyanmasına sebep oldu. Hafif bir "tak" sesi. Kısa bir gürültü..</p>

  <p>Kaynağı belli değildi. Yoksa kapı mı vurulmuştu? Genç kadın yatakta doğrulup oturdu, uykusu açılmıştı.</p>

  <p>Biri kapıya vurduysa cevap almak için yine tıkırdatacaktı. Bileğindeki fosforlu saate baktı. Üçü on geçiyordu.</p>

  <p>Kapıda biri yoktu. Olsa tekrar vururdu.</p>

  <p>Geceyi dinledi. Sanki fırtına dinmiş gibiydi, ama yağmurun biteviye çıkardığı sesler kulağına geliyordu.</p>

  <p>Altı ay önce olsa bunu, uyanınca hatırlamadığı, korkulu bir rüyaya bağlardı. Yatakta döner ve tekrar uykuya dalardı. Ama artık böyle yapamıyordu.</p>

  <p>Bu gece Hüseyin Molu'nun dönüşünden sonra aşağıda mutfakta çay içmişler, sonra yaşlı adamın ısrarı ile Güllü'nün yatak altından çıkarıp getirdiği Browning marka tabancayı alarak odasına çekilmişti. Silahtan nefret ediyordu fakat yine de onu yatağın başındaki komodinin üzerine bırakmıştı. Herhangi bir saldırı halinde hemen uzanabileceği bir yere.</p>

  <p>Örtülerin üzerinde uykuya dalmıştı. Şimdi yataktan kalkmak için yorganı açıp yana itmesine gerek yoktu. Nur bu gece, gecelik yerine lacivert eşofmanlarıyla yatmıştı. Eşofman uyumak için oldukça rahat bir kıyafet sayılırdı. Hem gece yarısı bir olay patlak verirse hazır kılıkta olurdu. Şimdiki gibi.</p>

  <p>Uykusunu bölen gürültüyü ikinci defa duymadı. Gecenin sessizliği hüküm sürüyordu. Şiddetini hafifleten kasırganın uğultusu ve yağmur şıpırtıları sayılmazsa. Elini uzatıp komodinin üzerindeki 38'liği aldı. Bu gece yaşlı adam silahı kendisine teslim ederken nasıl kullanılacağını da öğretmişti. Ama genç kadın şimdi hatırlamıyordu.</p>

  <p>Odayı dinledi. Yanındaki kocası da, sedirdeki çocukları da muntazam soluklarla uyuyorlardı. Her şey normal görünüyordu.</p>

  <p>Fakat içi rahat ve huzurlu değildi Nur'un. O ürkütücü önsezi yine devredeydi. Bir şeyler olacağını sezinliyordu. Eskiden olsa bu durumu "kesin bir paranoya" diye tanımlardı, ama şimdi zaman ve şartlar değişmişti. Vaktiyle paranoya denen şey şimdi bir gerçeklikti.</p>

  <p>Nur bunu düşünmek istemiyordu, çünkü moralini bozuyordu. Dışardaki kötü havanın uğultusu dikkate alınmazsa, gece kuşku uyandıracak kadar sessizdi hâlâ. Genç kadın yalınayak odanın kapısına kadar ilerledi elindeki 38'likle. Tedbir olarak ışıkları yakmadı. Gözü karanlığa alışıktı.</p>

  <p>Kulağını kapıya dayayarak dışarıyı dinledi. Konuşmalar, fısıltılar, ayak sesleri duyacağını sandı. Kulağına hiçbir ses gelmiyordu. Ama huzursuzdu.</p>

  <p>Korkunun yarattığı önsezi onu hiç yanıltmamıştı şimdiye kadar. Sanki içinde tehlikeyi önceden haber veren bir sistem gelişmişti.</p>

  <p>Sonunda kapıyı usulca araladı. Koridora baktı. Kimsecikler yoktu. Yanılmıştı galiba. Genç kadın, kuşkumu uyandıran o ses yine kâbusumun bir parçasıydı sanırım, diye düşünmeye başladı. Zaten artık ender olarak doğru dürüst ve deliksiz uyuyabiliyordu.</p>

  <p>Yine de içindeki merakı yenemedi. Korkmasına rağmen koridora çıktı. Merdivenlere doğru yürüdü. Önce bir tıkırtı duydu. Sonra mutfağın taş zemininde ayak sesleri. Hafif ve derinden. Bu defa yanılmıyordu, aşağıda biri vardı. Hem de gürültü çıkarmamaya çalışan biri. Veya birden fazla.</p>

  <p>Ne yapacağına karar veremedi. Sonunda düşmanları gelmişti galiba. Önce Hüseyin Molu'yu uyandırmayı düşündü. Başka ne yapabilirdi ki? Gözü kanlı düşmanlarına karşı tek başına boğuşamazdı ya?</p>

  <p>Bütün vücudunu ter bastı.</p>

  <p>Sonra birden mutfağın yanan elektriği ile irkildi. Mutfağın açık kapısından sarı bir ışık etrafa yayılmıştı.</p>

  <p>Düşmanları bu kadar pervasız ve cesur muydular? Hedef olmaya korkmuyorlar mıydı? Bu tedbirsiz bir davranıştı.</p>

  <p>Silahı iki eliyle kavradı namlusunu ileriye doğru uzattı. Sinirleri çok gerilmişti ve içindeki korku artık onu kontrolsüz davranmaya itiyordu. İnsanın bir noktadan sonra korku sınırını aşabileceğini de o an anladı. Ateş de edebilirdi, evet önüne çıkan ilk adama kurşun sıkacak hâle gelmişti.</p>

  <p>Merdivenlere doğru ilerledi. Yalınayak olduğu için ses çıkarmıyordu. Ne var ki son iki basamağın çatırdadığından da haberi yoktu.</p>

  <p>Ağırlığı altında ezilen basamaktan tiz bir ses yükseldi.</p>

  <p>"Güllü? Sen misin?"</p>

  <p>Aman Allahım, diye titredi Nur. Bu Hüseyin Molu'nun sesiydi. Demek mutfaktaki gürültüler ona aitti. Titriyordu. Yaşlı adama cevap veremedi.</p>

  <p>Hüseyin Molu tekrar seslenmişti. "Güllü? Kim var orada?"</p>

  <p>Nur ağzını açıp, benim, demek istedi ama sanki çeneleri kitlenmiş, dili tutulmuştu. Hançeresinden ses çıkmadı.</p>

  <p>Aynı anda yaşlı adamın görüntüsü kapının ağzında belirdi. Elindeki çifteyi Nur'a doğru yöneltmişti. Bir an hayretle Nur'a baktı yaşlı adam.</p>

  <p>"Korkuttun beni" dedi. "Önce Güllü'nün arkamdan geldiğini sandım ama cevap alamayınca seni eve girmeyi başarmış biri sandım. Az kalsın tetiği çekecektim. Niye cevap vermedin kızım?"</p>

  <p>Nur nihayet titreyerek konuştu.</p>

  <p>"Siz de beni korkuttunuz" diyebildi. "Aşağıdan gelen seslerle uyandım."</p>

  <p>Nur'un elindeki silah hâlâ Hüseyin'e yönelikti.</p>

  <p>"İndir o silahı" dedi yaşlı adam. "Bir kaza yapacaksın?"</p>

  <p>Neden sonra gevşeyen Nur kolunu yana sarkıttı.</p>

  <p>"Ödüm patladı. Evde biri var sandım."</p>

  <p>Yaşlı adam gülümsedi. "Hiç de ödü patlamış birine benzemiyorsun. Silahı alıp korkmadan aşağılara kadar inmişsin."</p>

  <p>Korkusu yatışan Nur, onu yeniden giyinmiş görünce sordu: "Nereye gidiyorsunuz?"</p>

  <p>"Etrafa yeniden bir göz atmak istiyorum. Bu yağmurda sabaha kadar nöbet tutmak kolay değil, çocuklara moral vermek gerekir."</p>

  <p>"Ama bir iki saat evvel döndünüz."</p>

  <p>"Olsun, bir daha dolaşmamda yarar var."</p>

  <p>Genç kadın dikkatle adamı süzdü.</p>

  <p>"Sadece onları morallendirmek için mi çıkıyorsunuz?"</p>

  <p>"Evet" dedi Hüseyin Molu ama hemen bakışlarını Nur'dan kaçırmıştı. Nur bir şey hissetti. Bir şeyler saklıyordu galiba.</p>

  <p>"Yoksa... " diye mırıldandı.</p>

  <p>"Yoksa ne?"</p>

  <p>"Geldiler mi? Sizi rahatsız eden bir şey var. Söylemiyorsunuz ama ben hissediyorum."</p>

  <p>"Yok bir şey."</p>

  <p>"Emin misiniz?"</p>

  <p>Yaşlı adam bir süre kararsız bir şekilde genç kadına baktı.</p>

  <p>"Önemli değil, Güvercin Kayalarda taze araba izleri buldum. Kuşku benimki. Ama uyanık olmalıyız."</p>

  <p>"Güvercin Kayalar da neresi?"</p>

  <p>"Çiftliğin eski giriş mevkii, üzün zamandır oradaki girişi kullanmıyoruz. Tam ormanın içine isabet ettiği için o yolu iptal ettik, tel örgüyle kapattık."</p>

  <p>Nur telaşlanmıştı.</p>

  <p>" İzlerin yeni olduğunu nereden anladınız?"</p>

  <p>"Belli ki arabalar oraya yağan yağmurdan sonra gelmişler, lastikler çamurda derin çökükler yaratmış."</p>

  <p>"Arabalar mı dediniz? Yani birden fazla mı?"</p>

  <p>"İki farklı lastik izi gördüm."</p>

  <p>"Başkalarına, yani yolu şaşırıp oraya gelen masum yolculara da ait olamaz mı?"</p>

  <p>"Olabilir tabii. Hemen telaşlanmana gerek yok. İncelemeye devam edeceğim."</p>

  <p>"Tek başınıza mı?"</p>

  <p>"Hayır bu sefer yanaşma Rıfkı'yı da yanıma alacağım."</p>

  <p>Nur sesini çıkarmadı fakat şimdi içindeki o ürpertiyi daha iyi anlamıştı. Boşuna değildi ve tehlike yaklaşıyordu. Genç kadın kendinden de korkmaya başlamıştı. Uzun süredir hissetmediği ruhi bunalımların tekrar pençesine düşüyordu. Tehlikeyle beraber. Bunun nasıl olduğunu izah edemiyordu, ama oluyordu işte.</p>

  <p>Keşke Nihat burada olsaydı. Ona en ihtiyaç duydukları sırada yoktu.</p>

  <p>Dayanamadı sordu, "Nihat'ın ne zaman döneceğini biliyor musunuz?"</p>

  <p>Yaşlı adam tekrar gülümsedi. "Senin daha iyi bilmem gerekmez mi kızım?"</p>

  <p>Nur kızararak, "Bana bir tarih vermedi" dedi.</p>

  <p>"İstanbul'da fazla oyalanacağını sanmıyorum. Belki yarın döner."</p>

  <p>"Korkmana gerek yok. O olmasa da ben ve adamlarım sizi koruruz."</p>

  <p>Başını önüne eğen Nur, "Sağolun" dedi.</p>

  <p>"Hadi şimdi git yat. uyumaya çalış."</p>

  <p>"Hayır" diye fısıldadı Nur. "Dönüşünüzü bekleyeceğim. Sizin için de endişe ediyorum."</p>

  <p>Hüseyin Molu bir şey demedi, sadece minnettar nazarlarla genç kadına baktı. Galiba onun hakkında yanılmıştı. Sevdiği insanlara bağlılığını gösterebiliyordu.</p>

  <p>Muşambasını giyip çiftesini alarak tek kelime etmeden evi terketti.</p>

  <p class="p1"><span class="t2">* * *</span></p>

  <p>Lastik izlerini inceleyen yanaşma Rıfkı çömeldiği yerden kalkarken: "Haklısın beyim" dedi. "Bunlar taze izler."</p>

  <p>"Evet, bu gece buraya birileri gelmiş."</p>

  <p>Yanaşma yağmurdan yüzünde biriken damlacıkları elinin tersiyle silerken, "İyi de, niye içeriye girmeye kalkışmamışlar?" diye soldu. "İsteseler rahatlıkla buradan sızabilirlerdi. Buraya gözcü de dikmemiştik."</p>

  <p>"Biliyorum. Beni de rahatsız eden bu zaten."</p>

  <p>"Beyim sanırım biraz daha adama ihtiyacımız var. Mevcutlar yetmiyor. Arazi geniş, daha hâlâ boş giriş noktaları var."</p>

  <p>"Farkındayım."</p>

  <p>"Hepimiz etrafa yayıldık ama ev, samanlık, ahır ve yattığımız yerler tamamen korumasız. Ne önerirsiniz?"</p>

  <p>"Hele bu geceyi bir atlatalım. Yarın erkenden köye gidip yeni adamlar bulmaklığım gerekecek."</p>

  <p>Yanaşma yüzünü buruşturdu.</p>

  <p>"Bu köylüler çok nankör beyim, onlara yaptığın iyilikleri ne çabuk unuttular. Fazla bel bağlamasan iyi olur. Bu sabah olanları gördük. Korkarım başımızın çaresine kendimiz bakacağız." Sonra kısa bir an durakladı. "Beyim" dedi. Acaba Nihat Bey ne zaman döner?"</p>

  <p>Yaşlı adam ters ters yanaşmasına baktı.</p>

  <p>"Niye sordun?"</p>

  <p>"Eee beyim, ne de olsa o polistir, böyle şeylere aklı bizden fazla erer. Belki bizim düşünemediğimiz tedbirleri akleder."</p>

  <p>"Evet, bir an önce gelse iyi olur. Umarım yarın döner. Ne o yoksa korkuyor musun Rıfkı?"</p>

  <p>"Hayır dersem yalan olur beyim. Şu izlere baksanıza. Buraya en azından iki araba gelmişler. Lastiklere bakılırsa biri rahat kamyonet. İçine her halde bir yığın adam doldurmuşlardır. Zahir çiftlikte fazla adam olduğunu düşündüler."</p>

  <p>"Az da değiliz. Şu anda on kişiyiz."</p>

  <p>"Ama bu sayı yeterli değil."</p>

  <p>Yaşlı adam derin bir soluk aldı.</p>

  <p>"Umarım bu akşam bir vukuat olmaz. Yarına da Allah kerim. Korkmana gerek yok. Belki biz yanılıyoruz. Bu izler tesadüfen buradan geçen ve yolunu şaşıran insanlara aittir."</p>

  <p>"Hiç sanmıyorum beyim."</p>

  <p>"Neden?"</p>

  <p>"Bu kötü havada çiftliğe kim gelir? Fırtına gece çıktı, yağmur geç başladı."</p>

  <p>"Bu neyi değiştirir? Daha iyi ya, birileri yolunu kaybetmiş olabilir."</p>

  <p>"Sanmıyorum. Bu mevsimde bizim buralara pek yabancı uğramaz."</p>

  <p>Yaşlı adam öfkeyle homurdandı.</p>

  <p>"Öyleyse nerede bu cehennem olası herifler? Buraya kadar gelmişken neden içeriye girmediler? Bu telleri kesip topraklarıma girmeleri çok mu zor sanki?"</p>

  <p>Yanaşma Rıfkı, Hüseyin'e bakıp nereden bileyim dercesine başını salladı...</p>

  <p class="p1"><span class="t2">* * *</span></p>

  <p>"Ağam" dedi Musa. "Çiftlikten iyice uzaklaştık. İsterseniz Bolu'ya dönüp bir otelde kalalım. Şafakla yeniden yola çıkarız. Siz de geceyi rahat geçirirsiniz."</p>

  <p>"Olmaz" diye hırladı Talât Alkan.</p>

  <p>"Arabaların içinde mi geceleyeceğiz?"</p>

  <p>"Ne olur, ormandan korkuyor musun yoksa?"</p>

  <p>"Ne münasebet ağam. Sizin rahat etmeniz için söylemiştim."</p>

  <p>"Hayır. Otellerde kimlik filan sorarlar. Adımızın kayıtlarda bulunmasını istemem. Bu iş sessizce kapanmalı."</p>

  <p>"Siz nasıl uygun görürseniz."</p>

  <p>Ağa ağzının içinde bir şeyler homurdandı ama ne Musa ne de Tevfik ne dediğini anlamadılar. Onu iyi tanırlardı; fena halde gergin ve sinirliydi. Üst üste iki defa geğirdi.</p>

  <p>"Arka arabadakilerine de söyle geceyi burada geçireceğiz."</p>

  <p>Musa şoför mahallinden kımıldamadan Sansar'a dönerek, "Git ağamın emirlerini onlara da ilet" dedi.</p>

  <p>Sansar Tevfik cipten atladı. Sert rüzgâr ve yağmur altında kamyonete koştu. Bir an önce ıslanmadan cipe dönmek istiyordu. Onun yaklaştığını gören Çakal Tahir yan camı indirdi.</p>

  <p>"Neden durduk?"</p>

  <p>"Geceyi burada geçireceğiz. Ağa öyle istedi." Tahir tamam, dedi. Ama Ayı Abdül hemen itiraz etti.</p>

  <p>"Burada mı? Bu Allah'ın dağında mı?"</p>

  <p>Sansar sırıttı.</p>

  <p>"Ne o Ayı, yoksa beğenmedin mi?"</p>

  <p>"Cilan ormanın içinde sabahlanır mı?"</p>

  <p>Tevfik'in keyfi yerindeydi. Şaka yollu arkadaşına takıldı. "Ne fark eder, buralar senin memleketin sayılır."</p>

  <p>"Anlamadım? Benim buralardan olmadığımı bilirsin."</p>

  <p>"Öyle mi? Ben ayılar hep ormanda yaşar, diye bilirdim."</p>

  <p>Tepesi atan Abdül, Sansar Tevfik'i yakalamak için uzandı. Eline geçirse gerçekten canını yakacaktı. Ama atik ve çevik olan Sansar hızla kamyonetin yanından uzaklaşarak cipe koştu.</p>

  <p>"Lanet olsun" diye bağırdı Abdül. "Şimdi sabaha kadar ne yapacağız?"</p>

  <p>"Cilan yine acıktın mı yoksa canın oynaşmak mı istiyor?"</p>

  <p>"Her ikisi de olabilir."</p>

  <p>"Yahu az önce o iki serseriyi fena halde dövmedin mi? Hırsın yatışmadı mı? İlle kan mı çıkaracaksın?"</p>

  <p>"Hata bende seni dinledim. Ne doğru düzgün bir şey yiyebildim, ne de o karıyı düzebildim. Hep bu gece bir şey olacak diye bekledim."</p>

  <p>"Sık dişini evladım. Sabah çiftlikte her istediğini yaparsın. Kanını dökecek adam da bulursun, düzecek kadınlar da."</p>

  <p>"Çok boktan oldu bu iş" diye söylenen Ayı Abdül şoför mahallinde iki büklüm oldu. Dizlerini kırarak yukarıya kaldırmış başını iyice eğmişti. Tahir:</p>

  <p>"Ne yapıyorsun öyle?" diye sordu.</p>

  <p>"Sakinleşmeye çalışıyorum sadece" dedi Ayı...</p>

  <h2><a id="ncx3627"></a>2</h2>

  <p>Kasım ayı için hava gerçekten çok soğuktu. Gök baştan başa kurşuni bulutlarla kaplıydı. Az önce sürdüğü Opel'in radyosundan Bolu yöresine mevsimin ilk karının düşeceğini öğrendi Nihat. Fakat meteoroloji raporunu dinlemese de, ö yörede yetişmiş bir insan olarak, gökyüzüne baktığı zaman kar yağacağını anlardı. Dışarısı buz gibi soğuktu.</p>

  <p>Nihat dün çevreye esaslı bir yağmur yağdığını da tahmin ediyordu. Çiftliğe yaklaştıkça toprak yolların ne denli çamura dönüştüğünü gördü. Hafifçe esnedi. Çiftlikten ayrıldığından beri uyumamıştı. Dikkatini yola verdi. Tek arzusu bir an önce sevgilisinin yanına dönmekti. Daha şimdiden onu özlemişti. Onun yanından ayrılalı sadece yirmi dört saat olmuştu ama bu süre bile onu şiddetle özlemesine yeterliydi.</p>

  <p>O artık komiser değildi. İstifasını vermişti. Hem de âmirlerinin istifa dilekçesini kabul etmeyip yeniden düşünmesini istemelerine rağmen. Dilekçeyi on beş gün yürürlüğe koymayacak ve kendisine yeni bir düşünme süresi tanıyacaklardı.</p>

  <p>Dönmeyecekti işine. Kesin kararlıydı. Polislik yaşamı bitmişti, üzgün de değildi. Şimdi önünde henüz kesin göremediği yepyeni bir hayat başlıyordu. Şayet Nur'la birleşecekse hayata polis olarak devam edemezdi. Bu kararı neden verdiğimi tam olarak o da bilmiyordu; ama emin olduğu bir şey vardı, Nur polislerden hoşlanmıyordu.</p>

  <p>Gazı biraz daha kökledi. Bir an önce çiftliğe varmak istiyordu. Bu sabah gün ışığı gayet kasvetliydi, uçları göğe yükselen ağaçlar yeşilden çok gri gibi gözüküyorlardı. Ormanın genel görünümü artık önlerindeki bahara kadar hep böyle kalırdı. Yine de manzara karakalem bir resim gibi güzeldi. Bu, güneşin ormanı sıcak ışınlarıyla okşadığı zamandan farklı bir güzellikti. Çıplak, kasvetli, loş ama haşmetli.</p>

  <p>Nur şu an ne yapıyordu acaba? uykuda mıydı? Çocuklar genellikle çok erken kalkıyorlardı; daha bir hafta olmasına rağmen, dağ havası Oya'ya çok iyi gelmiş, serpilmiş, yanakları al al olmuştu. Kendisi de şaşırdı ama çocukları dahi özlemişti. Onları kendi evlatları gibi seviyordu; hele Hakan'la çok iyi anlaşıyordu.</p>

  <p>Arabanın ısıtma sistemi iyi çalışmıyordu. Nihat sırtındaki monta rağmen üşüdüğünü hissetti. Soluğu arabanın içinde bile ağzından beyaz bulutçuklar halinde çıkıyordu.</p>

  <p>Aldırmadı, eve varmaya az kalmıştı. Eldivensiz parmakları buz kesmişti.</p>

  <p>İlk kar tanecikleri o sırada düşmeye başladı. Göğü kaplayan gri bulutlar nihayet yüklerini aşağıya bırakmaya hazırdılar. Bu soğuk ve ayaz devam ederse kar tutar ve her yeri beyaz örtüsüyle kaplardı. Çocuksu bir keyif duydu Nihat. Çiftlikteki çocukluk yıllarını anımsadı. Bu yöre halkı kara alışıktı. Rakım nedeniyle kar buralara erken yağar ve uzun süre kalırdı.</p>

  <p>Az sonra yağış tipiye dönüştü. Opel'in silecekleri hızlı hızlı çalışmaya başladı. Nihat şimdi bir an evvel çiftliğe varmak istiyordu. Önünde çok az bir mesafe kalmıştı.</p>

  <p>Önündeki virajı aldıktan sonra yeni açılan çiftlik girişinin düz yoluna çıkacaktı. İşte tam o sırada soldaki kesif ağaçların arasında sanki bir hareket sezinledi. Önce pek emin olamadı, arabanın hızından bunun bir gölge yanılması olabileceğini düşündü. Ama sonra tipi nedeniyle pek hızlı gitmediğini anımsadı. Bu bir göz yanılması olamazdı. Gazdan ayağını hafifçe çekti o yöne bir daha baktı.</p>

  <p>Evet, ağaçların arasında bir hareket vardı. Buna emindi. Bu ormanlarda hele bu mevsimde pek yabancılar bulunmazdı. Neydi acaba? Bir hayvan mı?</p>

  <p>Ayağı fren pedalına dokundu, araba yavaşladı, sonra durdu. Camı indiren Nihat o yöne dikkatle baktı. Hareket kaybolmuştu. Ağaçların arasında hiçbir şey görünmüyordu.</p>

  <p>Belki de yanıldım, diye düşündü. Ama içini bir tedirginlik kapladı. Nur'un kan davalılarının bu çiftliği bilmeleri olanaksızdı, Nur ve ailesi için bu topraklar son derece güvenli bir yerdi. Herhangi bir tehlike olamazdı.</p>

  <p>Ama o eski bir polisti. Şüpheci ve dikkatli olmak onun asli göreviydi. Arabanın motoru sessizce çalışmaya devam ediyordu. Bir an yeniden yanıldığını düşünerek yola devam etmek istedi. Açık camdan tipiyle savrulan kar tanecikleri içeriye doluyordu.</p>

  <p>Nihat gözlerini kısarak o yöne bir daha baktı. Hatta bir an yanıldığına kanaat getirdi. Sabahın bu saatinde bu yörede köylüler bile olamazdı. Av mevsimi de değildi.</p>

  <p>Camı kapattı, tam gazlıyacağı sırada içinden bir his, arabadan inip etrafa bir göz atmasını söyledi. Saçma ve anlamsız bir davranış olabilirdi ama içindeki kuşku Nihat'ı rahatsız etmeye başlamıştı. Nur'un düşmanları artık onun da düşmanlarıydı. Boşuna dememişlerdi, su uyur düşman uyumaz diye. Acaba herhangi bir şekilde Ağa, Nur'un buraya sığındığını öğrenmiş olabilir miydi?</p>

  <p>Bu kadar çabuk, bir hafta içinde mi? Hayır, imkânsızdı bu. Gaddar Ağa'nın bu sevdadan sonuna kadar vazgeçmeyeceğini biliyordu ama onun kaynakları bile henüz saklandıkları yeri öğrenmesine yetmezdi. Buraya geldiklerini kimse bilmiyordu.</p>

  <p>Kontağı kapatıp arabadan çıktı. Zimmetli tabancasını dün teslim etmişti. Ama üzerinde hâlâ ruhsatlı 38'lik Korth'u vardı. Belindeki kılıfından silahını çekip eline aldı. Almanya'da, Waffenfabrik Korth tarafından üretilmişti. Belki de dünyanın en iyi tabancalarından biriydi. Başka hiçbir yapımcının tutturamadığı bir tolerans derecesi vardı. Silahı sıkı sıkı tutarak kımıldayan gölgeyi gördüğü yere doğru ilerledi.</p>

  <p>Ağaçların arası ıslak ve çamurluydu. Belli ki dün gece buralara iyi yağmur yağmıştı. Sabahın ayazı etraf dona çekmeden çamurları katılaştırmıştı ama yerdeki otlar yer yer hâlâ nemli çiğle kaplıydı.</p>

  <p>Usul usul yaklaşmasına rağmen adımlarının çıkardığı seslere engel olamıyordu. Meçhul gölge nedense arabayı görünce saklanmak, göze çarpmamak istemişti. Oysa bunun için hiçbir neden yoktu. Daha çiftlik arazisine henüz mesafe vardı. Buraları özel mülkiyete dahil değildi. Şayet gözü onu yanıltmadıysa, gölge neden saklanmak ihtiyacı duymuştu?</p>

  <p>Dikkatli adımlarla ilerlemeye devam etti Nihat. Yanılmıyorsa o gölgeyi az ilerdeki kayın ağaçlarının arasında görmüştü. Vücudu yay gibi gerilmişti. Her an ağaçların ardında bir hareket, sürpriz bir saldırı bekliyordu.</p>

  <p>İlk dikkatini çeken şey rastladığı ayak izi oldu. Taze izlerdi bunlar. İçlerini kar bile örtmemişti henüz.</p>

  <p>Emin oldu Nihat. Hemen yanı başında biri olmalıydı. Hızla dönüp arkasına baktı. Arkadan beklenmedik bir saldırıya uğramak istemiyordu. Şimdi pür dikkat kesilmişti. Ulu orta ilerlemesinin sakıncalı olduğunu sezinleyerek kendini hemen en kalın ağaçlardan birinin ardına attı, saklandı. Kar tipi halinde düştüğünden görüş alanı epey dardı. Buna bir de ormandaki yoğun ağaç bolluğu katılırsa durumunun hiç de kolay olmadığını anladı.</p>

  <p>Derin bir sessizlik vardı ormanın içinde. Ne rüzgar, ne yaprak hışırtısı ne de kuş sesi. Mutlak bir sessizlik. Nihat hani nerdeyse düşen karların sesini bile duyacağını sandı.</p>

  <p>Kanındaki adrenalin artmıştı.</p>

  <p>Silahı sıkıca kavrayarak siper aldığı ağacın altına çömeldi. Boy hizasını küçülttü. Beklemeliydi. Ormandaki esrarengiz kişi eninde sonunda ortaya çıkacak veya herhangi bir şekilde varlığını belli edecekti. Şayet düşman veya kötü niyetli biriyse Nihat, ona karşı avantajlı olduğunu düşündü. Buraları onun bildiği alanlardı, şimdi kendi çöplüğünde aşık atacaktı.</p>

  <p>Birkaç dakika geçti. Düşman da tetikte olmalıydı. O da saklandığı yerde dikkatle rakibinin ortaya çıkmasını bekliyor olmalıydı. Kahredici sessizlik devam etti.</p>

  <p>Sabırlı biri, diye düşündü Nihat. Ya da bu işler için yeterli derecede deneyimli bir profesyonel. Sonra hayır diye homurdandı içinden; şayet Ağa'nın adamlarıysa onlar sıradan katildiler ama kesinlikle profesyonel kişiler değildiler. Sadece acımasız, körü körüne ağalarına hizmet eden, cahil yaratıklardı hepsi. Çıt yoktu.</p>

  <p>Neden sonra Nihat başını sallamaya başladı, saçmalıyorum galiba, diye düşündü. Sadece göz ucuyla bir karaltı ve ormanın içinde bir ayak izi görmüştü; bu kadar paniğe kapılıp silaha sarılmanın ne anlamı vardı? Hem adamlar çiftliğe baskına gelseler herhalde sayıca daha fazla olurlardı. Bilmedikleri topraklarda da tek başına dolaşmazlardı. Ayak izi buradan tesadüfen geçen birine de ait olabilirdi; tabii ya, diye söylendi. Ballı Çiçek ormanına giden en kestirme yol buradan geçerdi, hiç düşünmemişti bunu.</p>

  <p>Usulca yeniden dizlerinin üzerine doğruldu. Artık ormanda bir tehlike olmadığına inanıyordu, fakat Korth'unu yine de tedbir olarak kılıfına sokmayarak elinde tuttu. Ormanın içine doğru birkaç adım daha attı.</p>

  <p>Rahatlamıştı içi. Çamurlu yolda uzaklaşan izleri yeniden gördü. Zararsız biri buradan geçip gitmiş olmalıydı. İzler tazeydi ama o an orada kimsenin saklanmadığı da bir gerçekti. Nihat geri dönerek arabasına doğru ilerledi.</p>

  <p>Dikkat etmese belki hiç farkına varmayacaktı. Ama birden irkildi tam yola çıkacağı sırada. İri kayın ağacının altında gözüne bir şey ilişmişti. Gözlerini kısarak ağacın dibine baktı. Sonra da emin olmak için ağaca doğru yürüdü.</p>

  <p>Ağaç kökünün tam dibinde içilerek söndürülmüş en az on tane sigara izmariti vardı. Çok ilginçti bu.. Eğildi, parmaklarıyla izmaritleri eşeledi. Bir tanesi sanki hâlâ sıcaktı.</p>

  <p>Aklı karıştı Nihat'ın. Bu olağan bir şey değildi. Ormanda dolaşan adamın bir an yorulup dinlenmek için mola verdiğini ve bir sigara yaktığını düşünebilirdi ama böyle berbat bir havada oturup da on sigara içilmezdi. Bulduğu hoşuna gitmedi*-</p>

  <p>Doğrulup önce yola baktı. Adamın birinin bu soğuk havada neden on sigara içtiğini düşündü önce, aklına uygun bir sebep gelmedi. Sonra gözü kayın ağacının yapraklan arasından aşağıda kalan çiftliğin ana giriş kapısına takıldı. Evet, tam o noktadan babasının yeni açtığı giriş kapısı gayet net görünüyordu.</p>

  <p>O zaman anladı; meçhul bir kişi buradan çiftlik girişini kontrol etmiş olmalıydı. Belki bir dürbünle kapıyı izliyordu.</p>

  <p>Burada oyalanmanın hiç anlamı yoktu artık. Az evvelki rahatlığı kaybolmuştu şimdi. Nur ve çiftliktekilere bir an önce ulaşmalıydı. Bu kez tehlike kokusunu gayet iyi alıyordu...</p>

  <p class="p1"><span class="t2">* * *</span></p>

  <p>Arabaya atladı ve dönemeci aşarak çiftlik girişine giden düz yolda hızlandı. O ufak, tek kişilik bekçi kulübesinde biri vardı, Allah Allah, diye söylendi içinden. Evvelki gün buradan çıkarken kulübede kimse yoktu, hatta arabadan inip çitin kapısını kendinin açtığını gayet iyi anımsıyordu. Niye şimdi birisini dikmişlerdi buraya? Babası mı istemişti acaba? Az evvel ormanda bulduğu izmaritlerle babasının kapıya diktiği nöbetçi arasında ister istemez bir ilişki kurdu. Heyecanı daha da arttı. Üstelik gözcünün elinde bir de çifte vardı. Ne anlamı olabilirdi bunun? Sabahın bu saatinde babası girişe eli silahlı bir adam bıraktığına göre mutlaka bir şey olmuştu çiftlikte.</p>

  <p>Deli gibi Opel'i kapıya sürdü. Gözcüyü tanıdı, Salih'ti. Salih ise Opel'in Nihat'a ait olduğunu bilmediğinden tüfeği arabaya çevirmişti. Tipi halinde yağan kar ise görüşü iyice azaltıyordu.</p>

  <p>Salih, "Dur!" diye bağırırken, camı açan Nihat, "Benim Salih, Nihat" diye seslendi. Gözcü hemen tanımıştı, silahını indirip sevinçle Nihat'a doğru koştu.</p>

  <p>Eski komiser heyecanla:</p>

  <p>"Neler oluyor?" diye sordu.</p>

  <p>"Tam olarak bilmiyorum beyim" dedi Salih. "Hüseyin Emmi emir verdi, biz de sabaha kadar çiftlikte nöbet tuttuk."</p>

  <p>"Neden? Bir şey mi oldu?"</p>

  <p>"Galiba sizin getirdiğiniz ailenin düşmanları varmış. Kan davası. Siz daha iyi bilirsiniz. Emmi onların çiftliğe bir baskın yapmasından huylandı."</p>

  <p>Bu kadarcık izahat bile Nihat'a yetmişti.</p>

  <p>İçi bulgur savurmaya başladı. Gidişinden sonra bir şeylerin olduğu belliydi. Adama başka bir şey sormadan arabayı içeri sokarak eve giden yola sürdü.</p>

  <p>Sinirden titriyordu. Orada olmadığı tek günde Nur'un başına bir hal gelseydi, kendini asla affetmezdi.</p>

  <p>Kapıyı ona Güllü açtı. İçeriye top gibi girdi.</p>

  <p>Görünürde ne Nur vardı ne de babası. "Nerdeler?" diye sordu deli gibi.</p>

  <p>"Seninki uyuyor" dedi. Güllü iğneleyici bir şekilde. "Merak etme bir şey olmadı."</p>

  <p>"Babam nerede?"</p>

  <p>"Çiftliği kontrole çıktı yine."</p>

  <p>"Ben yokken ne oldu burada?"</p>

  <p>"Dedim ya, hiçbir şey!"</p>

  <p>"Ne demek hiçbir şey? Çiftlik girişindeki o silahlı nöbetçi ne oluyor, babam neden araziyi kontrole çıkıyor? Neler dönüyor burada?"</p>

  <p>Güllü pek oralı olmaksızın, "Aç mısın?" diye sordu. "Kahvaltı ister misin?"</p>

  <p>"Bırak şimdi kahvaltıyı, bana olanları anlat."</p>

  <p>"Bunu sevdiğin kadına sorsan daha iyi edersin. O daha iyi biliyor."</p>

  <p>Nihat dik dik Güllü'ye baktı. Bir an merdivenleri çıkıp Nur'u uyandırmayı düşündü. En iyi cevabı ondan alacağını biliyordu, fakat çocukları da uyandırmaktan çekindi, onların yanında bu konuyu tartışmak sakıncalı olabilirdi.</p>

  <p>"Babam atla mı gitti?" diye sordu.</p>

  <p>"Evet. Güneye doğru, Çamlıbel'e. Bizim köye."</p>

  <p>"Ne yapacak orada?"</p>

  <p>"Çiftliği korumak için daha fazla adama ihtiyacı var."</p>

  <p>Nihat doğru odasına koştu. Kıyafetini değiştirdi, sırtına kalın bir mont aldı, blucinini giydi, başına lacivert beyzbol kepini taktı beline de Korth'unu kuşandı. Ayaklarına sarı lastik çizmeler geçirdi ve odasından fırladı. Niyeti Çamlıbel'e gidip babasını bulmaktı.</p>

  <p>Koridora çıktığında da Nur'la karşılaştı. Sevgilisi odanın kapısı önünde eşofmanlarıyla duruyordu. Bir an bakıştılar.</p>

  <p>Nur'un yeşil gözleri mahmurlaşmıştı.</p>

  <p>Genç adam sevdiği kadını kucaklamak için kollarını açtı ve hasretle ona koştu. Nur onun döndüğünü görünce yüzünde saklayamadığı bir memnuniyet ifadesi belirmişti. Ama bakışları yine de buruk ve hüzünlüydü.</p>

  <p>Nihat kollarını ona dolarken, "Nihayet sana kavuştum" diye fısıldadı. Sesi titrek ve hüzünlü çıkmıştı. "Anlat bana, ben yokken neler oldu?"</p>

  <p>Nur, genç adama sarılmamış fakat onun kendisine sarılmasına da ses çıkarmamıştı. Nihat bunu onun korkusuna bağladı.</p>

  <p>"Dün annem telefon etti. Ağa'nın adamları Beşiktaş'taki evi basmışlar."</p>

  <p>Nihat'ın kaşları çatıldı birden. "Yoksa?.. "</p>

  <p>"Evet... Babamı hırpalamışlar fena halde. Yumruklamışlar."</p>

  <p>Nihat çaresizlik içinde, "Allah belâlarını versin" diye homurdandı.</p>

  <p>"Annem de konuşmak zorunda kalmış... "</p>

  <p>"Ne söylemiş? Nerede olduğunu bilmiyor ki? Yoksa ona anlattın mı?"</p>

  <p>"Sadece bir çiftlikte olduğumu söylemiştim... "</p>

  <p>"İzimizi bulmaları için bu yeterli değil."</p>

  <p>"Seninle beraber olup olmadığımı sordu, ben de evet demiştim. O kadarını açıklamak zorundaydım. Lütfen kızma, anlamaya çalış. Ne de olsa bir ana o. Beni ve torunlarını merak ediyordu."</p>

  <p>Nihat ellerini Nur'un bedeninden çekti. "Kızdın mı yoksa?"</p>

  <p>"Hayır. Fakat aramızdaki ilişkiyi anlamış olmalılar" diye mırıldandı.</p>

  <p>"Sanırım öyle oldu. Ama bu kadar çabuk çiftliği bulabilirler mi?"</p>

  <p>Nihat bir iki saniye sessiz kaldı. Boğazı düğümlenir gibi oldu.</p>

  <p>"Mümkündür" diye fısıldadı. "O rezil herifin her yanda adamları vardır. Rüşvetle her yere sokulur, poliste bile satın aldığı kimseler bulunur."</p>

  <p>"Ne yapacağız şimdi? İstersen ailemi toplayıp buradan gideyim. Başınıza yeterince dert açtım. Daha başka bela açılmasını istemiyorum. Buraya saldırırlarsa kan akacaktır."</p>

  <p>"Saçmalama. Seni nasıl bırakabilirim, çıkar aklından bu düşünceyi. Annenden aldığın telefonu babama söyledin tabii, değil mi?"</p>

  <p>"Evet... Ondan sonra baban harekete geçti. Civardaki köyden adamlar getirdi, ama çoğu yardımı reddetti, yanılmıyorsam beş kişi dün gece burada nöbete kaldı. Çiftlik arazisine yayıldılar. Dün gece baban hemen hemen hiç uyumadı. Atla araziyi hep gezip durdu."</p>

  <p>"Öyledir o."</p>

  <p>Nur mahcup bir şekilde fısıldadı.</p>

  <p>"Biliyor musun, baban hakkında yanılmışım."</p>

  <p>"Anlayamadım?"</p>

  <p>"O göründüğünden çok daha iyi ve anlayışlı bir adammış."</p>

  <p>Nihat bir an genç kadının güzel yeşil gözlerine baktı. Sonra, "Neyse bunu sonra konuşuruz" diye fısıldadı. "Ben şimdi hemen onun yanına gitmeliyim."</p>

  <p>"Neden?"</p>

  <p>"Önce geldiğimi bilsin. Morali güçlenir. Artık yalnız olmadığını anlar. Ayrıca..."</p>

  <p>Nur onun sözünü kesti. "Ben de seninle gelebilir miyim?" Nihat, genç kadının gözlerindeki parıltıları garipseyerek süzdü.</p>

  <p>"Ne yapacaksın açık arazide? Lapa lapa kar yağıyor dışarda. burada çocukların yanında kalsan daha iyi değil mi?"</p>

  <p>"Seninle gelmek istiyorum."</p>

  <p>Genç adam Nur'u omuzlarından tutarak bakışlarını yeşil gözlerine dikti yeniden. "Nen var senin? Korkuyor musun?"</p>

  <p>"Hayır... Hele sen döndükten sonra hiç korkmuyorum... Fakat konuşmamız gereken şeyler var."</p>

  <p>Nihat'ın bakışları bir an mahzunlaştı. "Bekleyemez mi anlatacakların?"</p>

  <p>"Bir an önce konuşsak iyi olur." "Güllü ile mi ilgili?" "Burada konuşmayalım."</p>

  <p>"Anlıyorum ama şimdi sırası değil. O konu üzerinde bile durulacak mesele değil. Önce sizin ve çiftliktekilerin emniyetini sağlamalıyız. Sana söz veriyorum. İlk fırsatta kafandaki yersiz düşünceleri tartışırız."</p>

  <p>"Ama... "</p>

  <p>"Şimdi bunu tartışacak değilim. Burada çocuklarının yanında kal ve dönüşümü bekle."</p>

  <p>Nur suratını astı. Aslında söyleyeceği şey sadece Güllü'den öğrendikleri değildi elbette. Ama zamanlaması yanlıştı. Çaresizce başını eğdi.</p>

  <p>Nihat alnına müşfik bir öpücük kondurdu.</p>

  <p>"Mümkün olduğunca çabuk dönmeye çalışacağım" dedi.</p>

  <p>Kar çok kısa zamanda tutmuştu. Çamlıbel'deki çiftliğin uç sınırına giden düz alan daha şimdiden, özellikle rüzgâr alan yerlerde on beş yirmi santim yükselmişti. Sert esen kuzey rüzgârı biriken karları bir yerden alıp diğer tarafa yığıyordu. Ne de olsa Nihat'ın çocukluğu bu çiftlikte geçmişti; bu nedenle arazinin özelliklerine ve rüzgârın etkisine alışıktı, hiç düşünmeden en kolay yolu seçti.</p>

  <p>Kar bu tempoyla yağarsa kısa zamanda diz boyunu geçerdi. Nihat temposunu arttırdı. Ağzından burnundan soluyordu. Sert hava yanaklarının kızarmasına neden oldu. Genç adam bu kış gününün tanıdık etkilerini inceleyip zevkine vararak sakinleşmeye çalıştı.</p>

  <p>Fazla endişelenmesine de gerek yoktu. Babasını dinlememişti daha, ama ortada somut tehlike işareti yoktu. Bulduğu sigara izmaritlerini gözünde büyütmemeliydi.</p>

  <p>Yürüyüşünü biraz hafifletti, hatta karla kaplı çayırın alt sınırında durdu, soluklandı biraz. Buraya kadar oldukça hızlı gelmişti. Etrafa bakındı. Babasının köyden şimdiye kadar dönmesi lâzımdı. Sık ağaçların yarattığı kara fonun önünde dumanlı, kehribar rengi parıltılar çıkaran çamların yanında önünde uzanan çitin arkasındaki köy yoluna baktı. Yol boştu.</p>

  <p>Korunun sınırındaki ağaçlar, arkalarında yükselen çamlardan daha gençtiler. Boyları altı yedi metreydi. Nihat dikkatle ağaçları inceledi. Çiftliğin bu kısmını çok severdi. Küçük bir çocukken de sık sık buraya kaçardı. Çam kokulu sessizlik derin düşüncelere dalmaya çok uygundu. Kendini bu koruda daima güvende hissetmişti, ama ilk defa içinde bir tedirginlik duyuyor, sanki her an ağaçların arkasından silahlı birileri çıkacakmış gibi geliyordu. Yola daha fazla devam etmek istemedi.</p>

  <p>Garip bir huzursuzluk hissetti içinde. Kendi arazisinde kalbi gümbür gümbür çarpmaya başladı. Ağzı kurumuştu. Hızlı yürüyüşten terlediği halde, birden bütün sırtının buz kestiğini hissetti. Bunun kış havasıyla da bir ilgisi yoktu.</p>

  <p>Kendi kendine kızan Nihat arkasına dönerek açıklığa baktı. Yer yer yayılmış karların ve çam iğnelerinin üzerinde bıraktığı kendi ayak izlerinin dışında bir şey görünmüyordu. Bulunduğu yer fazla rüzgâr aldığından zaman zaman kar altındaki toprağı bile görmek mümkündü.</p>

  <p>Genç adama korunun burasında bir terslik var gibi gelmeye başlamıştı. Ama derin sessizlik içinde dikkatini çekecek hiçbir şeye de rastlamamıştı. Yola devam etmedi Nihat.</p>

  <p>Etrafı inceleyerek beklemeye başladı. Ne beklediğini bilmiyordu. Her an bir kıpırtı, bir harekete rastlayacaktı sanki.</p>

  <p>Elinde olmadan belindeki tabancayı çıkardı. Silahı yöneltecek hiçbir hedef yoktu karşısında. Yersizdi bu davranışı. Ama duyumsuyordu, çok yakın bir tehlike vardı etrafında. Gözlerini kıstı. Sessizliği dinledi.</p>

  <p>Bir şeyler bekliyordu. Buraya geldiğinden beri koruda bir terslik varmış gibi geliyordu. Durumu daha başka biçimde açıklayamıyor ve bu da öfkesini arttırıyordu.</p>

  <p>Bir terslik! Allah kahretsin, diye tıslar gibi homurdandı Nihat. Ne anlama geliyordu bu terslik? Uçan bir karga. Beyaz karların üzerine düşmüş diken diken çam kozalakları. Grimsi-yeşil dalların üzerinden rüzgârla yuvarlanan kar zerrecikleri. Başka bir şey yoktu.</p>

  <p>Bunların hepsi sıradan şeylerdi. Huzur veren erken bir kış manzarası. Ama hâlâ o tersliği hissediyordu içinde. Korth'u kavrayan eli terden sırılsıklamdı. Çitlere doğru birkaç adım daha attı.</p>

  <p>İlerdeki çam ağaçlarının arasından köye uzanan yolu gayet net görüyordu. Her ne kadar tipi görüş alanını daraltıyorsa da, yolda gelen giden yoktu.</p>

  <p>Babası gecikmemiş miydi? Acaba köye yalnız mı gitmişti. Bunu daha önce sormadığı için kendi kendine söylenip küfretti, neden sonra akletti, her ne kadar köy yolu buradan gözüküyorsa da babasının atla dönüşü buradan olamazdı, zira buraya tel örgü çekilmişti ve giriş kapısı yoktu yol başında. İster istemez ya ormandan gelecekti ya da ta kuzeye doğru yollanıp ana girişten.</p>

  <p>Ahmak kafam, niye bunu düşünemedim, diye söylendi. Sonra ormanın içinden geçen kestirme yola saptı. Ayağındaki lastik çizmelerin çıkardığı kös sesten başka hiçbir ses duyulmuyordu.</p>

  <p>Yirmi metre kadar ilerlemişti ki o keskin vızıltıyı işitti. Yanılmasına olanak yoktu. Kurşun sesiydi bu...</p>

  <h2><a id="ncx3755"></a>3</h2>

  <p>Çakal Tahir göz kapaklarını araladı, uyuşan vücudunu rahatlatmak için uzun uzun gerindi. Bütün bedeni tutulmuştu. Bütün geceyi dağ tepesindeki ormanda, kamyonetin içinde geçirmişlerdi. Sık sık uyanmıştı soğuktan. Hava buz gibiydi.</p>

  <p>Yanında horuldayarak uyuyan Ayı Abdül'e baktı. Dünya umurunda değildi. Koca bedeni şoför mahalline zor sığıyordu.</p>

  <p>Çişi gelmişti Tahir'in. Kapıyı açıp kamyonetten inerken, gözlerini aralayan Ayı "Nereye?" diye sordu.</p>

  <p>"İşemeye."</p>

  <p>"Ben de geleyim."</p>

  <p>Ağaçlara doğru yürüdüler. Birbirlerine sırtlarını dönerek ağaç diplerine işemeye başladılar. Çakal, "Ne kadar soğuk yahu!" diye homurdandı.</p>

  <p>Ayı'dan ses çıkmamıştı. Mesanesini boşaltırken kısık kısık, rahatlamasının ifadesi olarak, "ohh" diye mırıldanıyordu. Fermuarını çekerken nihayet, "Amma sıkışmışım be" dedi.</p>

  <p>Gün ağarmıştı. Kamyonete dönerlerken Tahir yandaki cipe baktı. İçindekiler hâlâ uykudaydılar. Abdül, "uyandırsana şunları" diye mırıldandı. "Sabah oldu."</p>

  <p>Tahir kısa bir tereddüt geçirdi. İçinden de Ayı'ya hak verdi. Artık harekete geçme zamanı gelmiş sayılırdı. Ne yapacaklarsa bir an önce yapmalıydılar. Bu ormandan hiç hoşlanmamıştı. Bir süre gerinip uyuşan vücudunu ısıtmak için elini kolunu salladı. Sonra cipe doğru yürüdü. Yan camdan içeri baktı.</p>

  <p>Musa direksiyon başında uyuyordu. Sansar Tevfik'in başı sanki kırılmış gibi göğsüne düşmüştü. Ağayı ise arkaya almışlar ve yatmasını sağlamışlardı. Camı tıkırdattı.</p>

  <p>Musa hemen gözlerini açtı. Çakal'ı görür görmez camı indirerek, "Ne var?" diye sordu uyku sersemi telaşla.</p>

  <p>"uyanın artık" dedi Tahir. "Sabah oldu. Sor bakalım Ağa'ya, emirleri nedir?"</p>

  <p>Aralarındaki konuşmayı Ağa da duymuştu. Yerinden doğruldu. Gözleri kan çanağına dönmüştü. Gecenin büyük bir kısmını uyumadan geçirdiği belliydi. Arabadan indi. Derin derin nefes aldı. Sansar da uyanmıştı. Hepsi Ağanın karşısına dizildiler.</p>

  <p>Talât Ağa hepsini birer birer süzdü. " Şu kumanda sepetini çıkarın, önce bir şeyler yiyelim, termoslardaki sıcak çayla da içimizi ısıtalım. Dün gece boyunca düşündüm. Bu çiftlik umduğumdan da büyük çıktı. İçinde epey çalışan ırgat vardır. İşimiz zor olacağa benzer. Önce ikişer ikişer etrafa yayılacak ve gündüz gözüyle çiftliği iyice inceleyeceksiniz. Sınırları ne kadar geniş bir anlayın bakalım. Kendinizi sakın göstermeyin. Köylü milleti erken kalkar daha şimdiden ayaklanmışlardır. Kaç kişiler bir tespit etmeye bakın. Sonra o karı ve çocuklarıyla canlı cenazenin nerede kaldığını anlayın. Çiftlik içinde kaç yapı var, onu öğrenin. Onların kaldığı yere en kestirme nereden inebiliriz, onu bulun. Daha sonra getirdiğiniz bilgilere göre bir saldırı planı hazırlayacağım."</p>

  <p>Ayı Abdül gür sesiyle konuştu.</p>

  <p>"Ağam bunlara ne gerek var, hepimiz silahlıyız, en yakın çiti aşıp girelim içeri. Bize karşı duramaz bu ödlek köylüler. Bir anda her yeri darmadağın ederiz."</p>

  <p>Ağa sertçe karşılık verdi.</p>

  <p>"Olmaz, aptal herif! İçerde neyle karşılaşacağımızı bilmiyoruz. Olası bir saldırıyı bekliyor olabilirler. Konuşturduğunuz o karının boş mu duracağını sanıyorsunuz, çoktan kızına haber uçurmuştur bile. İçerdeki adam sayısını da silah durumlarını da bilmiyoruz. Olumsuz bir durumla karşılaşmak istemiyorum. Tedbirli olmalıyız."</p>

  <p>Ayı Abdül dudaklarını büktü. Ağa yanılıyor ve meseleyi gözünde büyütüyordu. Bu çiftliktekilerde olsa olsa bir çifte bulunurdu. &amp;arşı koyacaklarını hiç sanmıyordu. Ona göre tereyağından kıl çeker gibi basit bir baskın olacaktı bu. Ama susmak zorunda kaldı.</p>

  <p>Sansar Tevfik kumanya sepetinden jelatine sarılı sandviç ve plastik kaplarda çayları dağıtırken ilk kar taneleri düşmeye başladı. Kısa zamanda da kar tipiye dönüştü.</p>

  <p>"Hadi dağılın" dedi Ağa. Tahir ile Abdül, Musa ile Tevfik birlikte olacak. Ben de araçların başında bekleyeceğim."</p>

  <p class="p1"><span class="t2">* * *</span></p>

  <p>Kar aman vermiyordu. Tipiden on metre ilerisini görmek mümkün değildi. Tahir, Abdül'ü kolundan çekti. Sırtındaki otomatik tüfeği yere dayayarak, "Dur, biraz" dedi.</p>

  <p>"Ne oldu? Daha şimdiden yoruldun mu?"</p>

  <p>"Ağa yanılıyor. Boşuna vakit kaybediyoruz. Bu havada ne göreceğiz ki? İnsan burnunun ucunu bile seçemiyor."</p>

  <p>"Ben daha önce de söylemiştim. Bunca zahmet boşuna. Donduk soğuktan. Girelim çitten içeri işimizi yapıp çıkalım.</p>

  <p>"Saçmalama. Ben onu kastetmedim. Bir şey göremediğimize göre çiftliğin etrafında dolaşmamız abes. Bir ağaç altına sinip şu tipinin dinmesini bekleyelim."</p>

  <p>"Soğukta durmak yaramaz abi. Büsbütün üşürüz. Hareket iyidir."</p>

  <p>Tahir başını salladı.</p>

  <p>"Koca oğlan ben senin kadar genç ve güçlü değilim. Şimdiden nefes nefese kaldım. İstersen sen yukarıya doğru git bak bakalım. Ben seni burada beklerim. Dönüşte sen bana gördüklerini anlatırsın."</p>

  <p>Abdül sırıttı. "Kaytarıyorsun abi! Ağa öğrenirse seni haşat eder."</p>

  <p>"Sen söylemezsen nerden duyacak. Hadi birbirimizi idare edelim. Hem unutma bana borcun var."</p>

  <p>"Ne borcu?"</p>

  <p>"Yapma ayı! Şimdiye kadar beraberken yediğin naneleri hiç Ağaya söyledim mi?"</p>

  <p>"Söylemedin valla. Helal olsun."</p>

  <p>"Hadi öyleyse, şimdi sen dediğimi yap. Ben de burada etrafı gözlerim."</p>

  <p>Ayı Abdül sırıtarak Tahir'i ağaçların arasında bıraktı ve yola devam etti. Az sonra çiftliğin tel örgülerini bulmuştu. Çiti takiben yoluna devam etti. Tipi gerçekten de görüşünü çok düşürüyordu.</p>

  <p>Çakal kayın ağacının dibine çömeldi, hemen bir sigara yaktı. Dumanı ciğerlerine kadar çekti. Sırtı kalındı ama yola çıkarken kar yağacağını hesap etmediğinden ince pabuçlarının daha şimdiden ıslanıp su geçirdiğini fark etti. Çorapları bile ıslanmıştı.</p>

  <p>Hemen ardından bir sigara daha yaktı. Duman sanki içini ısıtıyordu. Nefesini üşüyen parmaklarına hohladı. "Ne boktan yer burası" diye söylendi; kasım ayında kar yağıyordu. Şartlara lanetler okudu, bir an evvel ne yapacaklarsa yapıp, dönmek istiyordu. Ağa da hakikaten bu işi biraz fazla büyütüyordu. Bu kadar merasime hiç gerek yoktu, hepsinin ellerinde otomatik silahlar vardı, alimallah hallaç pamuğuna çevirirlerdi çiftliği. Taş üstünde taş bırakmazlardı, bu denli titizliğin ne gereği vardı?</p>

  <p>Etrafa bir göz attı. Bulundukları yeri bile tam olarak kestiremiyordu. İnşallah Ayı ormanın içinde kaybolmaz, diye homurdandı. Geriye dönmezse Ağa'ya ne derdi sonra?</p>

  <p>Başını çevirip sağa doğru baktı. Orada, hemen ufak bir- yükseltinin altında düz, toprak bir yol gördü. Daha önce fark etmemişti. Parmaklarının üstünde yükselip yolun sonunu görmek istedi. Hayret, çiftlik girişi hemen oradaydı. Nasıl da farkına varmamışlardı? Ufak bir de bekçi kulübesi vardı. İçinde kapıyı bekleyen biri var mı, diye gözleriyle taradı ama kimseyi göremedi. Tipi rahat görmesini engelliyordu.</p>

  <p>Bir sigara daha yaktı. Üşümeye devam ediyordu. Paketin yarısını bitirmişti ama Abdül hâlâ dönmemişti. Kuşkulanmaya başladı. Yoksa ayının başına bir hal mi gelmişti? Hiç ihtimal verilmezdi buna, hele anormal güçlü Ayı'nın elinde bir de otomatik tüfek varken.</p>

  <p>Herif on kişiye bedeldi. Kim onunla çatışmayı göze alabilirdi ki?</p>

  <p>Bir homurtu duydu birden. Araba sesiydi. Başını arkaya çevirdi. Yaklaşık sağ yanından on metre kadar ilerden geliyordu ses. Demek aşağıda görünen yol hemen yakınından geçiyordu. Görülüp görülmeyeceğini tam kestiremediğinden hemen kendini kalın çam ağaçlarından birinin kalın gövdesi arkasına attı. Durup dinledi. Bu karda, hele ormanın ağaçlan arasında görülmesi zayıf bir ihtimaldi. Arabanın hızla yoluna devam edeceğini sandı.</p>

  <p>Fakat motor homurtusu birden kesilmişti. Kımıldamadan bekledi Çakal Tahir. Yoksa sürücü kendisini görmüş müydü? Arabanın çiftliğe gittiği muhakkaktı.</p>

  <p>Hafifçe başını siper aldığı ağacın arkasından çıkarıp baktı. Arabayı görüyordu şimdi. Beyaz bir Opel. Camlar buğulu ve ıslak olduğundan içindekileri seçmesi olanaksızdı. Araba neden durmuştu acaba?</p>

  <p>Yoksa kendisini fark etmiş miydi sürücü?</p>

  <p>Tüfeğini sıkıca kavradı. Her an hedef alıp kurşun sıkabilirdi. Ama acele etmeye hiç gerek yoktu. Opel'in kapısının açıldığını gördü. Biri iniyordu aşağıya. Gözlerini kısıp bakınca sürücüyü tanıdı. O namussuz komiserdi bu. Hırsından yere tükürdü. Aslına bakılırsa herifi zımbalamak için en uygun zamandı. Gıkını bile çıkaramadan temizleyebilirdi hergeleyi.</p>

  <p>Doğrusu bunu yapmayı çok istedi. Ama Ağa'dan emir almadan harekete geçemezdi. Saldırı planını Ağa düzenleyecekti.</p>

  <p>Şimdi komiserin elinde bir de tabanca peydah olmuştu. Demek görmüştü kendisini. Ateş edemeyecekse burada daha fazla durmasının anlamı yoktu hiç. Kararsızdı hâlâ. Tüfeği tutan parmaklan karıncalanmaya başladı.</p>

  <p>Ağa bozulmamalıydı; nefsi müdafaa sayılırdı bu. Komiser kendisini sıkıştırmıştı. O ateş etmezse komiser kendisini vuracaktı. Hem de hiç çekinmeden.</p>

  <p>Ne yapacağına bir karar vermeliydi artık. Ecel terleri döktü Çakal Tahir.</p>

  <p>Diğer yandan da planını bozduğu için Ağa'nın gazabından korktu. Sinirlenince ne yapacağı bilinmezdi. Kanlısını zar zor bulmuştu, hiçbir şeyin aksamasını istemezdi kuşkusuz. Komisere baktı.</p>

  <p>Ağır ağır elinde tabancasıyla ormana doğru yaklaşmaya başlamıştı. Biraz daha yaklaşmasına izin verirse tehlikeli olacaktı. Beyninde son muhakemeyi yaptı ve oradan kaçmaya karar verdi. Dizlerini kırarak, görünmemeye çalıştı ve ağaçların arasında hızla koşmaya başladı. Elinden geldiğince hızlı ve görünmemeye çalışıyordu.</p>

  <p class="p1"><span class="t2">* * *</span></p>

  <p>Ayı Abdül yoluna devam etti. üstü başı kardan sırılsıklam olmuştu. On beş dakika hiç durmadan yürüdü. Çiftliğin bu denli geniş bir araziye yayılacağını hiç düşünmemişti. Tel örgüler olmasa bu toprak parçasının özel mülk olduğunu bile kabul etmeyecekti. Durup soluklandı biraz.</p>

  <p>Kardan ziyade esen sert rüzgârdan rahatsız olmuştu. Daha ileriye gitmekten vazgeçti sonra.</p>

  <p>Çiftliği dışardan incelemenin ne anlamı vardı? Ona asıl içerisi ile ilgili bilgiler lâzımdı. Tel örgülerin içinde kalan açık araziye baktı. Sonra dikkat kesildi. Elini kaşlarının hizasına kaldırarak gözüne siper etti. Yanılmıyorsa üç yüz metre kadar aşağıda iki baraka seçmişti. Onlardan yüz metre kadar ötede de iki katlı bir başka yapı vardı.</p>

  <p>Çiftlik evi o iki katlı bina olmalıydı. Diğerleri de ahır ya da samanlık. İşte bulmuştu aradığını. Hemen dönüp Çakal Tahir'e bildirmeliydi gördüklerini. Belki o da gelip bakmak isterdi. Geri dönüp hızla koşmaya başladı. Gidişte tırmandığı çitin yanından koşuyordu. Kar gelirken yaptığı ayak izlerini örtmeye başlamıştı ama geçtiği yerleri gayet iyi anımsıyordu.</p>

  <p>Hiç yorulmamıştı. Hızını arttırdı. Bu koşu onun için bir idman sayılırdı. Kısa sürede Çakal'ı bıraktığı yere geldi. Etrafa bakındı, yoktu Tahir. Kendisini burada bekleyeceğini söylemişti. Çakal, diye seslendi. Cevap alamadı.</p>

  <p>Hangi cehenneme gitmişti bu adam?</p>

  <p>Onun tedbirli biri olduğunu bilirdi, ama asla korkak değildi. Belki ayak seslerini duyduysa kim olduğunu anlamak için saklanmış olabilirdi.</p>

  <p>"Tahir abi benim, Abdül" diye seslendi yeniden. Yine ses yoktu.</p>

  <p>O zaman buradan uzaklaştığını anladı. Ama neden gitmişti acaba kendisini beklemeden? Bir an Ağa'ya ne diyeceğini düşündü. Tahir'in kayboluş nedenini açıklamak zorundaydı.</p>

  <p>Ayrıldıkları noktaya ilk geldikleri yönde ilerlemeye devam etti. Bu yönde giderse araçların beklediği açıklığa çıkacağını biliyordu. Yürüdü. Sonra rahatladı. Çakal Tahir cipin önünde Talat Ağa ile konuşuyordu. Herhalde Ağa'ya uygun bir sebep açıklamış olmalıydı çünkü Ağa kızgın görünmüyordu. Hem kendisinin de açıklayacağı bir şeyler vardı.</p>

  <p class="p1"><span class="t2">* * *</span></p>

  <p>Sansar Tevfik yorulmuştu. "Musa Ağa gözünü seveyim biraz yavaş yürü" dedi. "Bir saattir taban tepiyoruz karlı yollarda. Bir bok da göremedik."</p>

  <p>"Senin için geçmiş Sansar. Daha bu ne ki? Yaşlanıyorsun artık."</p>

  <p>"Ha şunu bileydin? Senin kadar genç değiliz tabii."</p>

  <p>Musa'nın onunla pek ilgilendiği yoktu. Asıl üzüntüsü yeni aldığı ince tabanlı İtalyan pabucunun kara dayanıklı olmamasıydı. Böyle hava şartlarıyla karşılaşacağını bilseydi giyer miydi hiç? Musa her zaman şık giyinirdi, ne var ki kıyafeti böyle bir yolculuğu tahmin etmediğinden pek uygun düşmemişti. Kamel pardösüsü kardan ıslanmıştı, süet eldivenleri de sırılsıklamdı.</p>

  <p>Yürüdükleri yer kesif bir ormanın içiydi. Çakal Tahir'le Ayı Abdül'ün tamamen zıttı olan yönde ilerliyorlardı. Nihayet ormanın sık ağaçlarının bittiği yerde çiftlik sınırını belirleyen çiti gördüler. Tel örgü ağaçların başladığı noktada bitiyordu.</p>

  <p>Sansar sırıttı. "Bu ne biçim şey, yahu?" dedi. "Nasrettin Hoca'nın türbesine benziyor. Baksana Ağa, çiti ormanın başlangıcında kesmişler. Çiftliğe girmek isteyen biri ormanın içinden elini kolunu sallaya sallaya girer buradan."</p>

  <p>Musa da gülümsedi. "Haklısın"</p>

  <p>"Talat Ağa'ya söyleyelim. Buradan rahatlıkla girebiliriz içeri."</p>

  <p>"Doğru, doğru da buradan nereye gideceğiz. Etrafta tek bir bina yok. Sen bir şey görebiliyor musun?"</p>

  <p>Sansar Tevfik başını çevirerek meyil aşağı uzanan toprakları süzdü. Sonra birden Musa'nın kolunu dürttü.</p>

  <p>"Musa Ağa bak, biri geliyor!"</p>

  <p>Musa hemen gösterilen yöne baktı, üzün boylu bir adam hızlı adımlarla yaklaşıyordu. Karla kaplı açık arazide adamı görmek gayet kolay olmuştu.</p>

  <p>Musa gözlerini kıstı. Aralarında epey mesafe vardı ama yaklaşan adam kendisine yabancı gibi gelmemişti. Tüm dikkatini topladı.</p>

  <p>"Yanılmıyorsam bu o" dedi.</p>

  <p>"O da kim? Kimi kastediyorsun?"</p>

  <p>"Komiser. Karıyı ve ailesini buraya getiren herif."</p>

  <p>Sansar dikkatle Nihat'ı incelemeye başladı, fakat mesafe yeterince görmesine yetmiyordu.</p>

  <p>"Ağam saklanalım mı?" diye fısıldadı. "Bizi görmesin."</p>

  <p>"Merak etme, ormanın içindeyiz. Ağaçların arasında bizi seçemez."</p>

  <p>"Ama tam buraya doğru geliyor."</p>

  <p>Musa elindeki tüfeği kaldırdı.</p>

  <p>"Gel" dedi. "Şu ağaçların arkasına geçelim."</p>

  <p>Beklemeye başladılar. Komiser iyice yaklaşmıştı. Birden durdu sonra. Sanki koku almış gibi yerinde taş kesilmişti. Birden belinden silahını çekip çıkardı. Sansar fısıldadı yine:</p>

  <p>"Galiba bizi gördü."</p>

  <p>"Hiç sanmam. Görse kendini yere atardı. O bir polis. Açık alanda keklik gibi kendisini vuracağımızı bilir."</p>

  <p>Sansar sesini çıkarmadı. Beklemeye devam etti. Herifin yaman ve belâlı bir polis olduğunu biliyordu, Çakal Tahir'i de bir kere tutukladığını işitmişti. Dayanamadı. Sesini daha da kısarak, "Silahını niye çekti öyleyse?" diye sordu.</p>

  <p>"Bilmiyorum ama bizi görmediğine eminim."</p>

  <p>"Bence gördü. Vuralım hergeleyi, daha ne bekliyoruz?"</p>

  <p>"Acele etme."</p>

  <p>"Neden ki? Nasıl olsa topunu öldürmeyecek miyiz, Ağa'nın dün gece söylediklerini unuttun mu?"</p>

  <p>"Kes sesini Sansar!"</p>

  <p>Tevfik dayanamamış, ufak başını yine ağacın arkasından çıkarmıştı. Galiba Musa haklıydı. Komiser şimdi başka bir yöne bakıyor, sesler dinliyordu. Onları görmemiş ama bir şeylerden şüphelenmişti. Yoksa tabancasına boş arazide el atmazdı.</p>

  <p>Hâlâ niye ateş etmediklerini anlayamıyordu. Herifin alnının tam ortasında bir delik açmaları işten bile değildi. Bu mesafeden kesinlikle ıskalamazdı Sansar.</p>

  <p>"Hadi!" diye ısrar etti. "Sen ateş etmeyeceksen, ben vuracağım namussuzu."</p>

  <p>Komiser hâlâ başka yöne bakıyordu. Musa kısa bir kararsızlık geçirdi. Talat Ağa baskını bizzat yönetmeye kalkışmış olmasa çoktan basardı kurşunu, ama burada son sözü söyleyecek kişi oydu. Komiseri vurursa harekâta başlamış olacaklardı. Yine de fazla düşünmedi. Bu bir mecburiyet anıydı, herif kendilerini görürse nasıl olsa çatışmadan kaçamazlardı ve Musa bu şerefi Sansar'a bırakamazdı.</p>

  <p>Ağacı kendine siper alıp tüfeğin namlusunu komisere yöneltti. Hedef gayet net görünüyordu; tek dezavantajı rüzgârla gözlerine dolan kar tanecikleriydi.</p>

  <p>Kirpiklerini kırpıştırdı bir süre. Sonra tüfeğin tetiğini çekti. Rüzgâr çıkan sesi omzunun üzerinden geri atmıştı. Tepkisi gayet azdı tüfeğin.</p>

  <p>Gözünü açıp hedefe baktı. Komiser boylu boyunca yatıyordu yerde. "Vurdum!" diye sevinçle homurdandı.</p>

  <p>Sansar ıslık gibi bir sesle, "Hayır, ıskaladın" dedi. Musa inanamayarak yerde yatan adama baktı.</p>

  <p>"Kör müsün ulan? Herif bir doksan serildi yere."</p>

  <p>"Yanılıyorsun o kendini yere attı."</p>

  <p>İnanamamıştı Musa. Namluyu indirerek tekrar baktı.</p>

  <p class="p1"><span class="t2">* * *</span></p>

  <p>Atının üstündeki Hüseyin Molu üzengilerin üzerinde dikleşti. Kendisini takip eden yeni bulduğu köylülere dönerek, "İşittiniz mi?" diye sordu. "Silah sesi bu!"</p>

  <p>Patlamayı köylüler de duymuştu. Hacıların Nuri, "Evet Emmi" dedi.</p>

  <p>"Tüfek sesidir bu. Doğru duymuşsundur."</p>

  <p>Yaşlı adam bir an kuşkuyla önündeki boş araziye baktı. Ses yakındaki ormanlık araziden gelmişti galiba. Yoksa bir işaret atışı mıydı bu? Çünkü nöbete dağıttığı adamlara öyle emir vermişti. Şüphelendikleri bir hal olursa, havaya bir el kurşun sıkacaklardı.</p>

  <p>Fakat aynı anda bir iki el silah sesi daha işittiler.</p>

  <p>Bir aksilik olduğunu anlamıştı Hüseyin; bunlar işaret ve ikaz ateşi değildi. Düpedüz bir çatışma başlamıştı.</p>

  <p>"Acele edin" diye kükredi ve atını mahmuzladı. Kendisi önden gidecekti. Köy yolu ağzının çitle kapalı olduğunu bildiği için doğru ormana giden ufak tepeye sürdü atını. Bu arada kayışı ile omuzuna çaprazlama attığı kırmayı çıkarıp eline almıştı. Beyaz küheylân kişneyerek ileri atıldı. Hüseyin olanları bir an evvel anlamak için atını mahmuzlayıp duruyordu. İri ve yüksek çam ağaçlarının olduğu yere vardığında durumu kavradı. Ormandaki iki kişi düzlük ve açık alandaki bir adama ateş ediyorlardı. Çiftlik sınırları içinde kalan adam kendilerinden biri olmalıydı. Adam yerde karların içinde devamlı yuvarlandığından üstü başı bembeyaz kesilmiş, sanki kardan adama dönmüştü. Ama bu tür çatışmalara alışık biri olmalıydı, zira bomboş toprak üzerinde sabit hedef olmamak için bir sağa bir sola dönerek yuvarlanıyordu. Her hareketi bilinçliydi.</p>

  <p>Yaşlı adam şaşırarak onu tanımaya çalıştı. Yanaşmalar dahil yardıma gelen köylüler arasında bu kadar usta davranacak yetenekte biri yoktu. Üstelik onlara mevcut beş çifteyi dağıtmıştı, ama dikkat edince karlar üzerinde dönüp duran adamın elinde tuttuğu silahın tabanca olduğunu anladı.</p>

  <p>Oğluydu bu. Onu bedeninden, mahir hareketlerinden ve ustalığından tanımıştı.</p>

  <p>Sevinçle gözleri ışıldadı. "Dayan Nihat, yettim!" diye atın üzerinden bir nara attı. Aynı anda çifteyi omuzlamış ve ormandaki henüz görmediği hedeflere rastgele ateş etmeye başlamıştı. Arkasından köylülerin yetişeceğini de biliyordu.</p>

  <p>Atını sürerken ormandaki silah seslerinin kesildiğini fark etti. Saldırganlar kaçıyor olmalıydılar. Bir an arkalarından gitmeyi düşündü ama baba yüreği öncelikle oğluna bir bakmayı emrediyordu. Takibi bırakarak çam ağaçlarının arasından düzlüğe atını sürdü.</p>

  <p>Silah sesleri kesilince Nihat ayağa fırlamıştı.</p>

  <p>Yaşlı adam yanına yaklaşınca, "İyi misin? Bir şeyin yok ya?" diye sordu.</p>

  <p>"İyiyim baba!" diye mırıldandı Nihat. "Tam zamanında hızır gibi yetiştin. Az evvel son kurşunumu da yakmıştım. Yanımda yedek kurşun da yoktu."</p>

  <p>"Aslan oğlum" diye gülümseyen Hüseyin attan atlayarak oğlunu kucakladı. Baba oğul bir süre sarmaş dolaş kaldılar.</p>

  <p>Nihat babasının kollarından sıyrılarak, "Ne zamandan beri bu herifler burada?" diye sordu.</p>

  <p>"Sanırım dün geceden beri."</p>

  <p>"Kaç kişiler tespit edebildin mi?"</p>

  <p>"Sayılarını kesin bilmiyorum. Fakat dün gece Güvercin Kayaları'nda araba ve ayak izlerini buldum. Sayıları fazla sanırım."</p>

  <p>"Mesela?"</p>

  <p>"Yedi sekiz kişi olabilirler. Sana saldıranlar kaç kişiydi?"</p>

  <p>"Sanırım iki."</p>

  <p>"Daha fazla geldiklerine eminim."</p>

  <p>Bir an birbirlerine baktılar.</p>

  <p>"Evde gözcü var mı?" diye sordu Nihat.</p>

  <p>Yaşlı adam kekeledi. Yüzü bir an sapsarı oldu.</p>

  <p>"Yok" diyebildi. "Gündüz gözü saldırıya kalkışacaklarını hiç düşünmemiştim."</p>

  <p>"Baba ne yaptın? Nasıl düşünmezsin? Ya şu anda diğerleri eve saldırdıysa?"</p>

  <p>Hüseyin, "Hadi" dedi. "Ata birlikte binelim. Eve yetişmenin en kestirme yolu bu."</p>

  <p>Tam o sırada yaşlı adamın köyden topladığı silahlı beş adam arkalarından yetişerek, ağaçların arasından açık araziye çıkmışlardı.</p>

  <p>Hüseyin ata atlarken adamlara bağırdı, "Ormana girin ve o iki kişiyi arayın, silahlı olduklarını da unutmayın."</p>

  <p>Nihat da atın terkisine atlamıştı. Yaşlı adam atı mahmuzlayarak dörtnal eve sürmeye başladı. Genç adam içinden, inşallah geç kalmamışızdır, diye dua ediyordu...</p>

  <h2><a id="ncx3897"></a>4</h2>

  <p>Çiftliğe yeni gelen köylülerle birlikte gözcü ve muhafız sayısı on beşi geçmişti. Güllü öğleyin hamur açmış, yoğurdu bol sarımsaklı mantı hazırlamıştı. Nöbetten dönenler sıra ile yemeklerini yiyor, üstüne birkaç bardak sıcak çay içip yeniden görev başına dönüyorlardı. Hatta bazıları bu işi eğlenceli bulmaya başlamış, hele Nihat'ın gelişi morallerini yükseltmiş, içlerine güven getirmişti.</p>

  <p>Nur hamur açmaktan pek anlamadığı halde, sırf yardım edebilmek için mutfakta Güllü'ye elinden geldiği kadar yardım etmiş, özellikle adamlara servis yapmış, çayın ocakta devamlı demli kalmasını sağlamıştı.</p>

  <p>Dün gece Güllü ile düzelir gibi olan ilişkileri nedense Nihat'ın dönüşü ile yeniden gerilmiş gibiydi. Fakat bu gerginliğe kendisi sebebiyet vermemiş, köylü kadın yine o eski surat asmalarına, soğuk ve düşmanca davranışlarına dönmüştü. Mecbur kalmadıkça Nur'la konuşmuyor, konuştuğu zaman kısa ve tek kelimelik laflar ediyordu.</p>

  <p>Baba oğul at sırtında çiftliğe döndüklerinde herhangi bir vukuat olmadığını görünce rahatlamış ve hemen çiftliğin korunması için plan yapmaya başlamışlardı. Nihat masanın üzerine kâğıt sererek kabataslak çiftliğin bir haritasını çizmiş ve saldırıya elverişli zayıf noktaları babasından aldığı bilgilerle tesbite çalışmıştı.</p>

  <p>Aslına bakılırsa, yedi sekiz kişilik silahlı bir grup, hangi noktada olursa olsun, tel örgüleri aşarak baskını gerçekleştirebilirdi. Az evvelki silahlı çatışmadan saldırganların silah gücünün kendileriyle kıyaslanmayacak kadar güçlü olduğunu anlamıştı Nihat. Ellerindeki çifte ve kırmalarla onların otomatik tüfeklerine karşı koymaları olanaksızdı. Bu nedenle taktik olarak onlardan üstün olmaları gerekiyordu. Tek avantajları yabancıların araziyi yeterince bilmemeleri idi.</p>

  <p>Nihat çizdiği harita üzerinde üç noktayı özellikle zayıf ve saldırıya müsait buldu. Birincisi Güvercin Kayalıkları denen mevkiiydi. Tel örgülü olmasına rağmen çiftlikteki binalara en yakın yerdi. İkincisi Balkaya denen güneydeki kayalıktı. Ormana açılan sarp çıkış noktasıydı. Buradan çiftliğe sızmak çok kolaydı. Eve biraz uzak kalıyorsa da orayı tutmak çok zordu, üçüncü nokta kuzeybatıdaki meyve ağaçlarının bulunduğu Kirazlı Tepe'ydi. Nihat savunma planında bu üç noktanın takviyesini önerdi babasına. Buralara en azından dört adam yerleştireceklerdi. Bu noktalar arasında devamlı irtibatı sağlayan bir posta bulunduracaklardı. Posta görevini Rıfkı sağlayacak ve Hüseyin Molu'nun atını kullanacaktı. Geri kalan bütün adamları evin korunması için burada tutmaya karar verdiler. Buna rağmen eldeki koruyucu sayısı yine de yetersizdi. Böylece 13 adam çiftliğin muhtelif köşelerine dağılınca evin korunması için yalnızca baba oğul ve iki köylü kalıyordu. Yaşlı adam, yanaşma Mehmet'in evde kalmasını istedi.</p>

  <p>Güçlü kuvvetli biriydi Mehmet ve keskin nişancıydı. En önemlisi oğlunun dönüşüyle güven kazanmış olmasıydı; sanki güçlü bir orduya bile kafa tutacak gibi hissediyordu kendini. Oysa Nihat hiç de babası gibi düşünmüyordu. Hatta planın isabetinden şüpheliydi. Bir ara tüm adamları evin civarında toplamayı düşündü. Tasarladığı savunmanın en aksak yanı gruplar arasındaki iletişimsizlikti. Aralarında haberleşmeyi sağlayacak telsizler olsa belki mesele çözülürdü ama böyle bir havada tehlikeli gördüğü giriş noktalarından birine saldırıdan, silah sesleri duyulamayacağı için, atlı posta oraya gidinceye kadar haberdar olamayacaklardı.</p>

  <p>Nihat'ın ağzını bıçak açmıyordu. Korth'unu doldurmuş, yedek kurşun kutusunu da montunun cebine yerleştirmişti. Olayların gelişme hızı yüzünden Nur'la da konuşacak zamanı olmamıştı. Evin içi hareketliydi. Yardımcı olan köylüler, hele dün geceyi dışarda geçirenler, birer ikişer ısınmak ve yemek için eve geliyorlardı. Ayrıca babası da oğlunun yanından ondan destek alıyormuş gibi hiç ayrılmıyordu.</p>

  <p>Nur çocuklarını mutfakta bir yere oturtmuştu, ufaklıklar biraz şaşkın, biraz da korkuyla gelişmeleri seyrediyor, hâlâ tam kavrayamadıkları bir gerilim yaşıyorlardı. İki kardeş saatlerdir elele tutuşmuş, bulundukları yere sinmişlerdi. Bir ara Oya, abisinin koluna başını dayamış esnemeye başlamıştı. Hele hele mevsimin ilk karını coşkuyla karşılayamadığı, evin önündeki açık alanda kar topu oynayamadığı için, kalın ve pembe alt dudağını sarkıtıp küsmüştü. Bunca büyük insanın omuzlarında silahlarla mutfağı dolduruşunu küçük beyniyle çözemiyordu. Hakan ise büyük adam gibi sessizdi; artık olanları daha iyi kavrayabiliyordu. O da Nihat Amcanın gelişine sevinmiş, içinde, tam açıklayamadığı bir güven hissi doğmuştu. Mutfaktaki konuşmalardan, az evvel yeni bir kahramanlık yaptığını, kötü adamlarla çarpıştığını öğrenmişti. Ne yazık ki onunla yeteri kadar konuşma fırsatı olmamıştı. Nihat Amca geldikten sonra onlara yalnızca, "Ne haber çocuklar?" diye takılmış ve gülerek saçlarını okşamıştı. Hepsi o kadardı.</p>

  <p>Nur korucu köylülerden birinin önüne mantı tabağını koyarken kaçamak bir bakış attı Nihat'a. Kısa bir an göz göze geldiler. Nihat ancak o zaman genç kadına konuşmak için söz verdiğini anımsadı. Ama şu an çok işi vardı ve bu kalabalık arasında konuşma olanakları yoktu. Tatlı tatlı gülümsemeyi başardı genç kadına. Ama Nur aynı sıcaklıkla karşılık vermemişti.</p>

  <p>Ne olduğunu düşündü bir an. Çiftlikten ayrılırken kucaklaşmış ve öpüşmüşlerdi. Bu aralarında sıcak bir ilişkinin kurulduğunu ve bundan sonra da devam edeceğinin en açık belirtisiydi. Fakat İstanbul'dan döndüğünden beri Nur'da belli Belirsiz bir çekingenlik hissediyordu. Sebep Güllü olmalıydı; sabahki o kısa konuşmada Nur da bu sebebi kabul etmiş gibi davranmıştı zaten.</p>

  <p>Nihat umursamadı. Güllü onun için mazide kalan ve bugüne hiçbir iz bırakmayan sıradan bir anıydı sadece. En ufak bir yakınlıkları olmamıştı, hiç olmazsa kendi açısından.</p>

  <p>Güllü acaba ne anlatmıştı sevgilisine? Gerçek olmayan bazı yalanlar mı? Hâlâ kendisinde gözü olduğunu biliyordu, Güllü bu sevgiden asla kurtulamayacaktı. Zaten bu yüzden de uzun zamandır çiftliğe gelmemişti.</p>

  <p>Ona kalsa daha da gelmezdi, Nur'u ve ailesini barındıracak, gözden uzak tutacak, en emniyetli yer, diye düşündüğü için gelmişti.</p>

  <p>Ama şimdi yanıldığını da anlıyordu. Düşmanları çok kısa zamanda izlerini ele geçirmişlerdi. Nihat tekrar sevgilisine baktı.</p>

  <p>Nur artık kendisine bakmıyordu. O güzel yeşil gözler endişe, ürküntü ve mahcubiyet içinde yere çevrilmişti. Çok yorgun görünüyordu; belli ki bütün gece uyumamıştı. En önemlisi her zamanki vakur ve alımlı hali kaybolmuştu.</p>

  <p>Genç kadının yaşadığı bu gerilime katlanması zordu gerçekten. Temmuz ayından beri hep korkuyla yaşıyordu. Ayrıca bakıp gözetmek zorunda olduğu bir koca ve iki ufak çocuk vardı. Nihat ona hak verirken, Nur'un elinde bir tabak mantı ve tahta kaşıkla kendisine yaklaştığını gördü.</p>

  <p>"Sen de ye. Acıkmış olmalısın, sabah kahvaltı da etmemiştin."</p>

  <p>Tabaktan sıcak mantının buharları çıkıyor, yoğurdun sarmısak kokusu burnuna çarpıyordu. Nihat gerçekten acıktığını hissetti. Dün geceden beri ağzına bir lokma girmemişti. Tabağı genç kadının elinden alırken, "Çocuklara da verdin mi?" diye sordu.</p>

  <p>"Onlar yediler."</p>

  <p>"Ya sen?"</p>

  <p>"Benim canım istemiyor."</p>

  <p>"Aç bilaç dolaşamazsın, sen de ye. Çok yorgun görünüyorsun."</p>

  <p>"Uykusuzluktandır" dedi Nur. "Hadi bir kaşık al, sen de bana katıl."</p>

  <p>Nur yorgun gözlerini Nihat'a çevirdi. Davranışları şimdi daha samimi ve içtendi. İki gün önce olsa, kendisine asla aynı tabaktan yemeyi teklif edemeyecek kadar mesafe koyardı araya. Ama o sabah kucaklaşıp öpüşmeleri, genç adamı değiştirmiş, haklı olarak aradaki mesafeyi kaldırmıştı şimdi. Nur kendisine gerçek bir sevgili gibi baktığını biliyordu. Bakışlarını kaçırmak zorunda kaldı.</p>

  <p>Ona bu ilişkinin sürmeyeceğini nasıl açıklayabilirdi? Hem de adamın hayatı pahasına giriştiği bunca fedakârlıktan sonra. Nur ağlamak istiyordu. Ama asla zamanı değildi şimdi; iradesine hakim olmalı, duygularını belli etmemeliydi.</p>

  <p>Nihat, "Hadi al bir kaşık, katıl bana" dedi tekrar.</p>

  <p>"Tokum, yemeyeceğim."</p>

  <p>"Emin misin?"</p>

  <p>"Hı, hıh..."</p>

  <p>Nihat sol elini mutfaktaki kalabalığa aldırmadan onun saçlarına götürdü, usulca okşamak istedi. Genç kadın ise bu okşamadan rahatsız olmuşçasına bir adım geri kaçtı. '</p>

  <p>"Biliyorum" diye fısıldadı Nihat. "Mutlaka Güllü abuk sabuk şeyler anlatmıştır sana. Gerginliğin ondan."</p>

  <p>"Bunu tartışmanın sırası değil şimdi."</p>

  <p>"Haklısın, başımızda çok daha önemli dertler var. Fakat şunu bilmeni isterim ki."</p>

  <p>"Lütfen Nihat. Şimdi değil."</p>

  <p>Genç adam merakla Nur'un gergin yüzüne baktı.</p>

  <p>"Yoksa başka bir şey mi var."</p>

  <p>"Olabilir."</p>

  <p>"Babam mı? Seni o mu üzdü?" Nur başını iki yana salladı.</p>

  <p>"Hayır, kesinlikle o değil. Sen yokken ondan beklemediğim müşfik bir ilgi gördüm."</p>

  <p>"O halde sorun ne sevgilim? Ne oldu? Seni üzen nedir?" "Dedim ya, sonra konuşuruz."</p>

  <p>Tabağı veren genç kadın, Nihat'ın yanından uzaklaşmak istedi. Fakat genç adam onu kolundan yakalamıştı.</p>

  <p>"Bilmek istiyorum. Hemen konuşmalıyız. Bence bu her şeyden daha önemli."</p>

  <p>Nur uzaklaşmak istiyordu, hem de bir an önce. Gerçek duygularını ona açıklamakta zorlanıyordu. Nihat kolunu öyle sıkı kavramıştı ki, bir an canının yandığını duyumsadı.</p>

  <p>"Yoksa... " diye mırıldandı. "Yoksa beni?.. "</p>

  <p>"Evet, Nihat... Lütfen anlamaya çalış. Olacak şey değil bu."</p>

  <p>Nihat cümlesini tamamlayamadı.</p>

  <p>Genç kadının kolunu bıraktı. Yüzünde derin bir yeisin karartısını gördü Nur. Çok üzgündü ama elinden bir şey gelmezdi.</p>

  <p>Yapamazdı, yapamayacaktı.</p>

  <p>Koşarcasına mutfaktan çıkıp uzaklaştı...</p>

  <p>"Hayır" diye bağırdı Talat Ağa. "Hemen saldırmayacağız."</p>

  <p>Musa önce itiraza yeltenecek oldu ama bunun işe yaramayacağını kestirdiği için susup fikirlerini içine atmayı yeğledi. Tahir ile Tevfik sessiz, saygıda kusur etmeden, bakışlarını önlerine indirmiş dinliyorlardı sadece.</p>

  <p>"Anlattıklarınızı dinledim" diye gürledi Ağa yeniden. "Tamam, sayıca bizden fazlalar, bu belli. Ama onlar beceriksiz köylüler. Sizler ise hepiniz iyi silah kullanırsınız, üstelik onların kırmalarına karşı elinizde otomatik tüfekler var."</p>

  <p>Bir an susarak hepsine baktı birer birer.</p>

  <p>"Bu işin en ince noktası baskın anını iyi seçmektir. Anlaşıldı mı?"</p>

  <p>Tahir'le Tevfik, "Evet ağam" diye tasdik ettiler. Abdül'ün sesi çıkmıyordu. Ağa yavaş adımlarla onun önüne geldi.</p>

  <p>"Sen ne düşünürsün Ayı?"</p>

  <p>"Ağamın yanında bana laf etmek düşmez."</p>

  <p>"Aferin!"</p>

  <p>"Yalnız Ağam... "</p>

  <p>"Söyle, çekinme."</p>

  <p>"Burada daha fazla kalırsak donacağız."</p>

  <p>"Çüş be! Cilan bari sen deme? Onların arasında en güçlüsü sensin, bokun mu dondu?"</p>

  <p>"Hayır ağam, ama çok acıktık. Aç ayı oynamaz derler, bilirsin."</p>

  <p>Talât bir kahkaha attı. Diğerleri de bu cevaba gülüştüler.</p>

  <p>"Cilan Abdül!" dedi. "Senin zekânın bedeninle orantılı olduğunu bilmezdim ama bakıyorum espri yapmasını da biliyormuşsun. Merak etmeyin burada daha fazla kalmayacağız zaten."</p>

  <p>"Dönüyor muyuz?" diye sordu Musa hayretle.</p>

  <p>"Evet, ama Bolu'ya."</p>

  <p>"Neden ağam? Etrafta görünmenin sakıncalı olduğunu söyleyen sen değil miydin?"</p>

  <p>Talât kaşlarını çatarak Musa'ya kötü kötü baktı.</p>

  <p>"Cilan Musa, bazen kafan Abdül kadar bile çalışmıyor. Az önce size ne dedim? Önemli olan saldırı anını iyi seçmek demedim mi? Sayıca çok adamın bulunduğu çiftliğe gündüz saldıramayız, bu riske giremem. Geceyi bekleyeceğiz. Karanlığı... İyice ilerleyen saatleri. Mesela gece yarısı üçü. Nöbettekilerin bile kan uykuya dalabileceği saatleri. En uygun saldırı vaktini."</p>

  <p>"Anlıyorum ağam" diye fısıldadı Musa."</p>

  <p>"Anladınsa, nihayet, iyi. O zamana kadar da çiftlik çevresinde bulunmamızın anlamı yok. Artık saldırıya geçeceğimiz noktayı biliyoruz. Gündüz vakti bizi çevrede de aramaya çıkabilirler. En iyisi buradan uzaklaşmak şimdi. Kendimize sıcak bir yer buluruz, biraz da dinlenir, uyuruz. Bu arada Ayı Abdül'ü de doyururuz." Bu karara en fazla Abdül sevindi.</p>

  <p class="p1"><span class="t2">* * *</span></p>

  <p>"Babam uyanık" diye kısık sesle annesine fısıldadı Hakan, ufak çocuk adeta şaşırmıştı babasının uyanık oluşuna. Oya da ürkek nazarlarla annesine yaslanarak her geçen gün biraz daha çöken adama baktı. Korkmuşlardı sanki. Çünkü uzun zamandan beri onu hep uykuda görüyorlardı.</p>

  <p>Tolga feri kaçmış nazarlarıyla onlara bakıyordu ama onları görüp ailesini tanımış gibi değildi. Yüzü sapsarı ve sakalları uzamıştı. Nur onu üç günden beri tıraş. edemediğini anımsadı. Taş gibi hareketsizdi Tolga tekerlekli iskemlesinde.</p>

  <p>Özellikle Oya babasını uyanık görünce korkarak annesinin eline sarılmıştı. Nur içini çekti, gerçeği kabullenmesi lâzımdı, kanını taşıyan çocukları bile, şimdi öz babalarına umacı gibi çekinerek bakıyorlardı.</p>

  <p>Çocukları oda kapısının önünde bırakarak kocasına doğru ilerledi. Bakışları anlamsızdı, ama onun ne zaman şuurlu bir insan gibi konuşacağı anı kestiremiyordu. "Tolga, hayatım!" diye mırıldandı. Dizlerini kırıp yere eğilmişti. Tolga'dan ses çıkmadı. "Beni duyuyor musun?" Cevap yoktu yine. "Bir isteğin var mı?"</p>

  <p>Genç adamın morarmış dudakları sanki söyleneni anlamış gibi aralandı. Galiba bilinçli bir şekilde kendini zorluyordu. Nur heyecana kapıldı. Bir şey söyleyeceğini sandı.</p>

  <p>Fakat konuşamadı Tolga. Hafif bir salya alt dudağından çenesine doğru kaydı.</p>

  <p>Sabahtan beri ağlamamak için direnen genç kadın göz yaşlarının yanaklarına süzülmemesi için kendini zorladı.</p>

  <p>Hakan arkadan titrek ve ürkek sesiyle, "Babam hiç konuştu mu anne?" diye sordu. Nur oğluna söyleyecek bir şey bulamadı; onların boşu boşuna ümide kapılmalarını istemiyordu. Oğlunun sorusu cevapsız kaldı.</p>

  <p>Kocasına bakmaya devam ediyordu Nur.</p>

  <p>Üzerindeki battaniye kaymıştı. Nur perişan bir halde battaniyeyi kaldırıp sandalyenin iki yanına sıkıştırdı. Odadaki ocağın kütükleri sönmeye yüz tutmuş, oda biraz soğumuştu. Ocağa yeni kütükler atmak lazımdı. Nur, Tolga'nın konuşamayacağını biliyordu, kalkıp yeni bir kütük atmak istedi ocağa. Tam o anda, "Evimize gidelim Nur" dedi kocası. Net, açık ve hepsinin duyabileceği kadar gür bir sesti bu...</p>

  <p>Nur çılgın gibi yere çöktü yeniden. "Tolga konuştun sevgilim" diye bağırdı. Çocuklar da şaşırmıştı.</p>

  <p>Gözleri irileşerek babalarına baktılar. Onun bir daha asla konuşamayacağını sanıyorlardı. Babalarının sesi onları sanki irkiltmişti. Asla olmayacak bir olay karşısında gibi hissediyorlardı kendilerini.</p>

  <p>Hakan'ın ağzından, "Babam konuştu" lafı hayretle döküldü. Nur gözlerini yummuş sessizce Allah'a şükret-meye başlamıştı. Sanki bu Tanrı'nın bir lütfü, bir uyarısıydı ona. Her ne kadar bu, Tolga'nın ilk konuşması değilse de, çocuklarının yanında ilk defa konuşmuştu.</p>

  <p>İçini bir sevinç dalgası kapladı. Kocası hayata dönecekti. Er veya geç. Buna inanıyordu artık.</p>

  <p>Mutfak tenhalaşmıştı. Karınlarını doyuran gözcüler birer ikişer görevlerinin başına dönmeye başlamışlardı. Hüseyin Molu çay bardağını eline alıp, dalgın nazarlarla pencere önünde dikilerek dışarıya bakan oğluna seslendi.</p>

  <p>"Neler geçiyor aklından?"</p>

  <p>"Düşünüyorum" diye fısıldadı Nihat.</p>

  <p>"Neyi?"</p>

  <p>"Yaptığımız savunma planını."</p>

  <p>"Nesi var ki düşünülecek? Sayıca daha çoğaldık. En zayıf noktalarımızı da daha güçlendirdik."</p>

  <p>"Acaba mı?"</p>

  <p>"Ne demek istiyorsun?"</p>

  <p>"Sayıca onlardan fazlayız ama silah gücümüz onlardan daha az. Ellerinde otomatik silahlar var. Güçlü silahlar. Çatışma anında bizden avantajlı olacaklar. Galiba acele bir karar verdik."</p>

  <p>Yaşlı adamın yüzünde bir tereddüt hasıl oldu. Oğluna güveniyordu; o tam bu işlerin adamıydı.</p>

  <p>"Daha ne yapabiliriz?" diye mırıldandı. "Farklı bir taktik uygulamalıyız."</p>

  <p>"Nasıl yani?"</p>

  <p>Nihat dalgın bakışlarla dışarıyı seyretmeye devam etti. Hemen cevap vermedi babasına. Hüseyin Molu ısrar etti.</p>

  <p>"Aklından geçenleri anlatsana."</p>

  <p>"Gücümüzü böldük. Oysa hepsini bir arada tutmalıydık."</p>

  <p>"Bir arada mı? Nasır yani?"</p>

  <p>"Burada, bu evde. Adamlarımızın hepsini burada toplamalıyız."</p>

  <p>"Neden?"</p>

  <p>"Sebebi çok basit. Onların hedefi sadece misafirlerimiz. Sanırım dün gece ve bu sabah görünmeden çiftliği incelediler. Tespitler yaptılar ve misafirlerimizin nerede saklanabileceklerini düşündüler. Bir sonuca varmaları çok kolay olmuştur sanırım. Hasta bir adamla iki çocuğu ancak bu evde muhafaza edebilirdik."</p>

  <p>"Eee?"</p>

  <p>"Bence şimdi doğrudan doğruya bu eve saldıracaklardır."</p>

  <p>"Bu kadarını ben de biliyorum. Ama önce arazime girmeleri lâzım. Biz de en kritik noktaları güçlendirdik."</p>

  <p>"Yapma baba, buna gerçekten inanıyor musun? Topraklarımız çok geniş. Her yanı güçlendirmek imkânsız. Tel örgüleri, gözcülerin olmadığı bir noktadan, geçmeleri de çok kolay."</p>

  <p>Yaşlı adamın yüzü asıldı birden. "Jandarmadan yardım isteyelim mi?"</p>

  <p>"Pratik bir yararı olmaz. Olay patlak vermeden fiilen müdahale etmezler."</p>

  <p>"Peki ne yapacağız?"</p>

  <p>"Sanırım herkesi eve toplamakta yarar var."</p>

  <p>Bu fikir yaşlı adama pek cazip gelmemişti. "Yani bütün kritik noktaları boşaltacak mıyız?" diye sordu. "Bu gündüz gözüyle adamlara gelin diye davetiye çıkarmak olmaz mı?"</p>

  <p>"Gündüz saldıracaklarını hiç sanmıyorum. Baskını bu gece yapacaklardır."</p>

  <p>"Neden? Sana bu sabah saldırmadılar mı?"</p>

  <p>"Kanımca o bir saldırı değildi. Nitekim kaçtılar da. O iki kişinin niyeti araziyi tanımaktı. Tesadüfen üstlerine gittim. Silah çekince onlar da görüldükleri düşüncesiyle bana ateş açtılar."</p>

  <p>"Onları görmemiş miydin?"</p>

  <p>"Hayır. Görseydim en azından birini haklardım."</p>

  <p>Yaşlı adam hayretle oğluna baktı.</p>

  <p>"Niye silah çektin öyleyse?"</p>

  <p>"Tamamen içgüdüsel bir şey baba. unuttun mu ben polisim. Tehlikenin kokusunu alırım. Eski köy yolunun orada tuhaf bir şeyler hissettim. Bir tuzak gibi. Pusuya düşeceğim hissi doğdu içime."</p>

  <p>Hüseyin Molu sırıttı.</p>

  <p>"Yaman adamsın be!" dedi oğluna iftiharla.</p>

  <p>"Pek o kadar değil. Yetişmeseydin herifler eninde sonunda beni haklarlardı."</p>

  <p>Yaşlı adam çayından bir yudum aldı.</p>

  <p>"Sen bilirsin" diye mırıldandı sonunda. "Ama bana kalırsa herkesi buraya toplayıp tek bir savunma noktası yaratmak daha sakıncalı. Tüm çiftlik alanlarını onlara bırakmış olacağız. Dışarıyla bağımız kesilecek. Yanaşmaların kaldığı kulübe ve ahır ne olacak? Oraları da korumamız lazım."</p>

  <p>Nihat düşünmeye başladı. Suratı asıktı. Babasına da hak verdi. Tasarladığı plan pek parlak değildi. "Haklısın galiba" diye homurdandı.</p>

  <p>Yaşlı adam kolunu oğlunun omuzuna attı. "Seni üzgün ve düşünceli görüyorum. Bilmediğim bir şey mi var?" dedi.</p>

  <p>"Hayır, baba. Hiçbir şey yok."</p>

  <p>"Öyleyse ilk planımızı uygulayacağız."</p>

  <p>"Nasıl istersen."</p>

  <p>"Burayı biraz daha takviye edelim. Mehmet'le iki köylüyü tutalım. Bizi de sayarsan beş kişi ederiz. Bu sayı da yeterli olur.</p>

  <p>"Haklısın. Yeterince saçma ve fişek de var mı?"</p>

  <p>"Var iki tane de Browning tabanca var. Onları da kadınlara veririz, umarım kullanmak zorunda kalmazlar."</p>

  <p>"Öyle ümit edelim. Zaten Nur Hanımın silah kullanabileceğini sanmıyorum."</p>

  <p>Hüseyin Molu bilgiççe mırıldandı. " İnsan zor durumda kalınca her çareye baş vurur evlât. Meraklanma, silah da kullanabilir. Bu arada dün gece bir ara onunla epey konuşma fırsatı buldum. Gece üçten sonra mevzileri bir kere daha kontrole çıkıyordum, Güllü uyumuştu, gürültü çıkarmamaya azami dikkati çıkardım ama yine de uyanmış ve endişeyle aşağıya inmişti. Bir süre Nur Hanımla başbaşa kaldık. Onun hakkında yanılmışım. Dirayetli, cesur ve soğukkanlı. Artık itiraf et, onu seviyorsun, değil mi?"</p>

  <p>Nihat dudaklarını ısırdı, yüz hatları gerildi.</p>

  <p>"Bu şimdi konuşulacak bir konu değil baba" mırıldandı.</p>

  <p>"Niye? Bence tam zamanı. Onun için epey fedakârlık yapıyorsun. Bir sorun mu var? Şayet varsa bunu bana açıklayabilirsin, ben senin babanım."</p>

  <p>Nihat sorunun ne olduğunu kendisi bile bilmiyordu. "Daha sonra baba" dedi. "Hele şu geceyi bir geçirelim.</p>

  <p class="p1"><span class="t2">* * *</span></p>

  <p>Günün son ışıkları karla kaplı yüksek tepelerin ardında kayboldu. Gecenin soğuk ve kahredici karanlığı ağır ağır doğudan çiftliğin üzerine doğru çökmeye başladı. Dışarda şiddetli bir ayaz ve insanın kanını donduran bir sessizlik vardı. Alacakaranlığın bastırdığı ormandan barakaya doğru sert bir rüzgâr esiyordu.</p>

  <p>Bekleyişin en zor yanı buydu, uğursuz ziyaretçilerin ne zaman ve nereden birden ortaya çıkacaklarının bilinmemesi. Yanaşma" yatakhanesi olarak kullanılan kulübede o gece koruma görevlisi olarak bulunan Hasan, daha ondokuzunda, sarışın bir gençti. Mavi gözlerini sanki bastıran karanlığı delmek istercesine önünde uzanan boş araziye dikti.</p>

  <p>Nefesini keserek etrafı kolaçan ediyordu. "Ne dersin, Kerem Abi?" diye sordu. "Bu gece saldırırlar mı?"</p>

  <p>Kerem otuz altı yaşında, uzun boylu ve hafif kambur biriydi. Dört günlük sakalını kaşırken, "Bilinmez" diye mırıldandı. Köyden getirdiği kendi çiftesini duvara dayamış, elektrikli ocağın üzerinde çay suyunun kaynamasını bekliyordu.</p>

  <p>"Bence cesaret edemezler. Sayıca onlardan fazlayız. Hüseyin Emmi'nin dediğine bakılırsa yedi sekiz kişiymişler. Burada yirmiye yakın adam var, kolay mı saldırmak?"</p>

  <p>Kerem kaynayan suyu ufak çaydanlığa boşaltırken, "Belli de olmaz" dedi. Genç Hasan'ın ürkek bir hali vardı. Kerem onun yüzüne alaycı bir şekilde bakarken, aslında delikanlının korktuğunu sezinledi. Deminden beri bunca soruyu içindeki korkuyu bastırmak kendisinden de saldırının zayıf bir olasılık olduğunu işiterek rahatlamak için sorduğunu anlamıştı.</p>

  <p>"Korkuyor musun?" diye sordu.</p>

  <p>Hasan hemen efelendi, "Niye korkacak mışım? Korksam gelir miydim buraya? Biliyorsun, kendi isteğimle buradayım."</p>

  <p>"Hadi ordan velet, bana maval okuma! Seni buraya deden göndermiştir. Hacı Ahmet, Hüseyin Molu'nun eski arkadaşıdır, aralarında bunca yıllık hukuk vardır, onun isteğini kıramamıştır."</p>

  <p>"Vallahi değil Kerem abi, gelmeyi ben istedim." Kerem üstelemedi. Çay fincanlarını çıkardı.</p>

  <p>Delikanlı ise hem konuşuyor hem de bakışlarını karanlığa gömülen açık alandan ayırmıyordu. Arada bir de kayın ve çam ağaçlarının sona erdiği ormanın bitim çizgisine çeviriyordu.</p>

  <p>"Hem onlar bu barakaya veya ahıra saldırmazlar zaten." dedi.</p>

  <p>"İstedikleri kişilerin burada olmadığını tahmin ederler de ondan. Hüseyin Emmi misafirlerini yanaşmaların kulübesinde ya da ahırda saklayacak değil ya? Bu kadarını kim olsa hesaplar. Bir saldırı olursa doğru karşıki eve olacaktır, değil mi? Sen ne dersin?"</p>

  <p>Kerem, delikanlıyı üzmek ister gibi, "O hiç belli olmaz" dedi. "Nasıl yani? Buraya da saldırırlar mı?"</p>

  <p>"Bence buraya da geleceklerdir. Arkalarını emniyete almak isterler." "Sahi mi?"</p>

  <p>"Tabii ya, sen gözünü dört aç."</p>

  <p>Hasan bakışlarını yeniden karanlık alanlara çevirdi. Kerem'in söylediğine aklı yatmıştı. Doğru, diye mırıldandı içinden. Eve saldırırlarken arkalarından kurşun sıkılmasını istemezlerdi elbette. Boğazı kurumuştu.</p>

  <p>"Çay demlendi mi abi?" diye sordu.</p>

  <p>"Acele etme. Az sonra tavşan kanı hazır olur."</p>

  <p>Genç Hasan henüz sakalları bile tam çıkmamış yüzünde elini gezdirdi. Soğuğa rağmen alnında biriken ter damlacıklarının görülmesini istemiyordu.</p>

  <p class="p1"><span class="t2">* * *</span></p>

  <p>Ahır ve samanlık müşterek kullanılıyordu. Bir zamanlar çiftlikte beş at vardı. Bu nedenle atların barındığı yer büyücek tutulmuştu, ama şimdi Hüseyin Molu'nun beyaz atından başkası kalmamıştı. Yapı daha ziyade boştu şimdi. Saman yığınları, kullanılmayan öte beri, eski tarım aletleri, çiftliğe henüz çekilmemiş çit telleri, bazı ziraat ilaçları istif edilmişti. İçerde ağır bir gübre kokusu vardı.</p>

  <p>Kel Nuri aralık duran büyük tahta kapıyı kapatırken, "Cilan amma soğuk be!" diye söylendi. "Bu gece çekeceğimiz var."</p>

  <p>Solak Halit, "Hadi hadi, mızmızlanıp durma, şanslı sayılırız" diye homurdandı. "Ya yine dün geceki gibi açık havada nöbet tutsaydık, o zaman ne olurdu halimiz? Ben perişan oldum dün gece; inşallah hasta olmayız. Kar altında iliklerime kadar ıslandım."</p>

  <p>"Ben de öyle."</p>

  <p>"Hiç olmazsa bu gece dam altındayız."</p>

  <p>Kel Nuri havalandırma pencerelerine baktı. Akımı sağlamak için dört pencere vardı ama kırılan camlar takılmamıştı. Kırık camların bulunduğu boşluktan buz gibi hava doluyordu içeri. "Haklısın ama yine de içerisi soğuk."</p>

  <p>Halit laf etmedi. Samanları toplayıp düzelterek kendisine uzanacak yumuşak bir yer ayarlamıştı. Silahını yanına bırakarak samanların üzerine çöktü.</p>

  <p>"Kel Nuri, "Ne o, yoksa uyumaya mı hazırlanıyorsun?" diye sordu.</p>

  <p>"Ne sandın? Dün gece de gözümü kırpmadım, sabaha kadar oturacağımı mı sanıyorsun? Nöbetleşe uyuruz. İki saat sen, iki saat ben."</p>

  <p>"Olur mu yahu? Hüseyin Emmi gelirse rezil oluruz."</p>

  <p>"Takma kafanı. Nasıl olsa uyumayan nöbette olacak, diğerini uyandırır."</p>

  <p>Kel Nuri itiraz edecekti ama Solak Halit'in dinlemeyeceğini bildiğinden vazgeçti.</p>

  <p>"Peki şimdi ben ne yapacağım?" dedi.</p>

  <p>"Şu merdivenlerden yukarı çık. Pencerelerden birinin kenarından dışarıyı dikizle. Bir şey görürsen bana seslen ve uyandır."</p>

  <p>"Yani şu baskıncıları görürsem mi?"</p>

  <p>"Tabii değil mi, Kel? Bu arada Hüseyin Emmi atını almaya gelirse de uyandır."</p>

  <p>"Tamam" dedi Nuri. "Ama unutma, iki saat sonra yer değiştireceğiz."</p>

  <p>"Anlaştık."</p>

  <p>"Şey... Halit!"</p>

  <p>"Ne var?"</p>

  <p>"Bu gece gerçekten Nihat Abi'nin dediği gibi çiftliğe baskın olur mu?"</p>

  <p>"Ne bileyim ulan? Dün gece olmadı. Zahir bu gece de olmaz."</p>

  <p>"Emin misin?"</p>

  <p>"Eminim."</p>

  <p>"Ama Nihat Abi polis. O bilmez mi?"</p>

  <p>Halit'ten cevap gelmeyince, arkadaşına bir göz attı. Samanların üzerinden hafif bir horultu yükselmişti. Arkadaşının çoktan uykuya daldığını gören Kel Nuri soru sormaktan vazgeçerek üst kata çıkan dik merdivene tırmanmaya başladı. Nöbet tutacağı pencerenin önünde mevzilendi. Tüfeğini kavradı. Kırık camdan içeri buz gibi rüzgâr giriyordu. Dün geceden beri hâlâ tam kurumayan ceketinin yakalarını kaldırdı. Bir yandan da Solak Halife bozuluyordu. İlk nöbeti kendisinin tutması için bir anlaşmaya varmamışlardı.</p>

  <p class="p1"><span class="t2">* * *</span></p>

  <p>Gece bütün dondurucu soğuğuyla devam etti, saatler ilerledi. Güvercin Kayalıkları'na yakın yerdeki eski yol girişi yüksekte kalışı nedeniyle, en fazla rüzgâr alan mevkilerden biriydi. Hüseyin Molu ilk araba izlerine burada rastladığı için tel örgülerin başına güvendiği iki adamı dikmişti. Burası en zor nöbet tutulan noktalardan biriydi.</p>

  <p>Gözcülerden biri arkadaşına, "Saat kaç?" diye sordu.</p>

  <p>"Bilmiyorum, yanımda saatim yok. Ama sabah yakındır. Neredeyse tan yeri ağarır" dedi öteki.</p>

  <p>"Bu teklifi kabul ettiğime bin pişman oldum, bokum dondu soğuktan. Yarın Hüseyin Emmi'ye söyleyeceğim, ben artık yokum bu işte."</p>

  <p>"Haklısın" dedi diğeri. "Soğuk benim de iliklerime kadar işledi. Boşu boşuna da bekliyoruz, ne gelen var ne de giden."</p>

  <p>"Bizim Emmi işi biraz büyüttü galiba."</p>

  <p>"Bana da öyle geliyor. Ayaklarım buz kesti."</p>

  <p>İlk gözcü birden irkildi.</p>

  <p>"Duydun mu?" diye sordu.</p>

  <p>"Neyi?"</p>

  <p>"Bir ses işittim."</p>

  <p>Diğeri dikkatle etrafı dinledi.</p>

  <p>"Ben bir şey duymadım."</p>

  <p>Ses duyduğunu söyleyen silahını doğrultarak tel örgüye doğru yaklaştı. "Bir şey görüyor musun?"</p>

  <p>Adam önce çitin ardında uzanan toprak yolu incelemiş, sonra bakışlarını içerdeki ağaçlara çevirmişti. Karların beyazlığı havanın zifiri karanlığını yumuşatıyordu. Cevap vermedi. Öteki emin bir sesle, "Yanılmış olmalısın" diye fısıldadı. "Buraya yayan gelemezler, vasıtanın gürültüsünü ise çok evvelden fark ederdik. Duyduğun bir gece kuşudur herhalde."</p>

  <p>"Belki de ben yanıldım. Yine de dikkatli olalım."</p>

  <p>Aradan bir iki dakika geçti. Gecenin karanlığında ormanın korkunç sessizliği devam ediyordu.</p>

  <p>Gözcülerden daha yaşlı olanı, "Sen etrafa mukayyet ol" dedi.</p>

  <p>"Niye? Sen ne yapacaksın?"</p>

  <p>"Ne yapabilirim ki, işeyeceğim tabii. Soğuk ha bire çişimi getiriyor."</p>

  <p>"Ulan bu kaçıncı be? Sidikli ördeklere döndün. Hadi git şu ağacın altına işe."</p>

  <p>Daha yaşlı olan gözcü biraz ilerleyerek ormanın içine daldı. Mesanesindeki acı veren doluluğu bir an önce boşaltmak istiyordu, iri bir kayın ağacı buldu, fermuarını çabucak indirdi ve kasıklarını zorlayan idrarını bırakırken hazdan ve rahatlamadan bir an gözlerini kapadı...</p>

  <p>Tel örgülerin başında kalan diğer gözcü beklemeye devam etti. Duyduğu o garip sesten hâlâ huzursuzdu; az önce işittiği ses bir gece kuşunun kanat çırpması olamazdı, ayrıca gece kuşları bile böyle karlı havaları pek sevmezlerdi.</p>

  <p>Arkadaşı dönmemişti. Sesini biraz yükselterek, "Ulan Sermet, bitmedi mi daha?" diye seslendi. "Kendi çişinin içinde mi boğuldun yoksa?"</p>

  <p>Cevap alamamıştı. Başını çevirip arkadaşının daldığı karanlık ormana baktı. Fazla uzaklaşmış olamazdı, her taraf ağaçlarla kaplıydı, işini herhangi bir ağacın altında rahatlıkla yapması mümkündü. Ormanın karanlığına bir daha baktı. Göremiyordu arkadaşını...</p>

  <p>"Sermet" diye seslendi yeniden. Yine ses yoktu.</p>

  <p class="p1"><span class="t2">* * *</span></p>

  <p>Huylandı birden. İlk duyduğu sesle, arkadaşından cevap alamaması arasında ürkütücü bir bağlantı kurdu. Korkuya kapıldı. Silahını ağaçların arasına, arkadaşının son olarak kaybolduğu yöne çevirdi. Karanlıktan başka bir şey göremedi...</p>

  <p>Nihat, babasına bir göz attı. Yaşlı adam sedirin üzerine uzanmıştı. Çiftesi hemen yanı başında yattığı yere dayanmış olarak duruyordu. Bileğindeki saate bir göz attı. Üçü çeyrek geçiyordu.</p>

  <p>O saate kadar henüz gözünü kırpmamıştı genç adam. Bundan sonra da gözünü uyku tutmayacağını biliyordu. Yanaşma Mehmet çiftlik evinin ana kapısının içindeki dar antredeydi. Köylülerden biri ışıkları söndürülmüş mutfakta bekliyordu. Evin içindeki son muhafız ise arka kapıyı gözlüyordu.</p>

  <p>Nihat babasının kuş uykusunda olduğunu biliyordu. En ufak bir gürültüde hemen gözlerini açardı. Onu uyandırmak istemiyordu. Az önce çiftlik sınırlarını dün akşamki gibi atla dolaşmış ve yeni dönmüştü. Ona üzüntüyle baktı; aslında bütün bu kargaşanın tek sorumlusu kendisiydi; Nur'u ve ailesini çiftliğe getirmekle, buradaki son derece monoton ve sakin hayatı allak bullak etmişti. Herkes tedirgin olmuş, çiftliğin üzerine ölümün dehşeti düşmüştü. Belli etmemeye çalışmalarına rağmen korku kol geziyordu.</p>

  <p>Güllü epey zaman evvel odasına çekilmişti.</p>

  <p>Nur ise o konuşmadan sonra bir daha odasından çıkmamıştı.</p>

  <p>Nihat sessizce, gürültü çıkarmamaya çalışarak ayağa kalktı. Korth'unu kontrol etti. Babasına son bir kere baktı; derin derin nefesler alıyordu yaşlı adam. Çok yorgun düşmüş olmalıydı. Şimdi çiftliği bir de o kontrol etmeliydi, ahıra gidip atı almaya karar verdi...</p>

  <p>&nbsp;</p>
</body>
</html>
