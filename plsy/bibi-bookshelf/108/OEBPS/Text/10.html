<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body class="calibre">
  <p><br /></p>

  <h2 style="text-align: center;"><i>8. Oynayan Parmak</i></h2>

  <p><br /></p>

  <p>Takırtı başladığında Howard Mitla karısıyla yaşadığı Queens’teki dairesinde yalnızdı. Howard New York’un pek tanınmayan yeminli muhasebecilerinden biriydi. New York’un yine pek tanınmayan dişçi yardımcılarından Violet Mitla, köşedeki dondurmacıya gitmek için haberlerin bitmesini beklemişti. Haberlerden sonra Riziko vardı ve Violet o yarışmadan pek hoşlanmazdı. Bunun nedeninin sunucu Alex Trabek’in sahtekâr bir din adamına benzemesi olduğunu söylese de, Howard gerçeği bilirdi: Riziko, Violet’in kendini aptal hissetmesine yol açmaktaydı.</p>

  <p>Takırtı sesi yatak odasına giden kısa koridordaki banyodan geliyordu. Howard sesi duyar duymaz birden irkildi. İki yıl önce parasını kendi cebinden ödeyip pencereye taktırdığı kalın tel örgüden içeri bir hırsız ya da esrarkeş girmiş olamazdı. Bu daha çok banyo küvetine girmiş bir farenin gürültüsüne benziyordu.</p>

  <p>Howard seslerin kendiliğinden kesileceğini umarak bir süre bekledi. Ama reklamlar başlayınca istemeye istemeye kalkıp banyoya yürüdü. Banyo kapısı aralık olduğundan takırtı sesini daha iyi işitebiliyordu.</p>

  <p>Mutlaka bir fare olmalıydı. Küçük pençeleriyle porselen yüzeyi kazımaya çalışıyordu.</p>

  <p>“Lanet olsun!” diye söylenerek mutfağa girdi.</p>

  <p>Gaz ocağı ile buzdolabının arasında bir iki temizlik malzemesi duruyordu: Bir yer bezi, bir kova, bir süpürge ve faraş. Howard bir eline fırçasına yakın yerden tuttuğu süpürge sopasını, bir eline faraşı aldı ve silahlanmış olarak küçük oturma odasından geçip banyo kapısına doğru yürüdü. Başını ileri uzatmış dinliyordu.</p>

  <p>Takırtı devam ediyordu.</p>

  <p>Çok hafif bir sesti. Belki fare bile değildi, ama yine de…</p>

  <p>Televizyondaki Alex Trebek, “Bu deli Rus aynı gecede bıçaklandı, boğuldu ve kendisine ateş edildi…” diyordu.</p>

  <p>“Lenin kimdi?” diye yarışmacılardan biri sordu.</p>

  <p>“Rasputin kimdi, kuş beyinli?” diye mırıldandı. Howard Mitla. Faraşı süpürgeyi tutan eline aktardı, boş elini kapı aralığından sokup ışığı açtı. Sonra içeri girip hızlı adamlarla tel örgü kaplı pencerenin altındaki küvete doğru yürüdü. Farelerden, ayak altında koşuşan (ve kimi zaman da ısıran) bütün küçük ve tüylü şeylerden nefret ederdi. Ancak Helis Kitchen’da yetişmiş bir çocuk olarak, onlardan birini ortadan kaldırmak istediğin takdirde, bunu bir an önce yapmak gerektiğini bilirdi. Koltuğunda oturup da sesi duymazdan gelmenin bir yararı yoktu. Vi haberler sırasında iki bira içmişti ve dondurmacıdan gelince ilk işi tuvalete gitmek olacaktı. Eğer küvette bir fare varsa kıyameti koparacak ve kendisinden erkeklik görevini yapıp onun işini bitirmesini isteyecekti. Hem de çok acele.</p>

  <p>Banyo küvetinde el duşundan başka bir şey yoktu. Duşun borusu da ölü bir yılan gibi yatıyordu.</p>

  <p>Takırtı da ya ışığı yaktığında ya da içeri girdiğinde kesilmiş, ama şimdi tekrar başlamıştı. Arkasında. Howard dönüp musluğa doğru üç adım atarken süpürgenin sapını kaldırdı.</p>

  <p>Sopayı tutan eli göz hizasına kadar yükseldi ve birden dondu. Olduğu yerde kaldı. Çenesi açı‘dı Eğer evyenin üstündeki diş macunu lekeli aynaya bakmış olsaydı, bir örümcek ağı inceliğindeki parlak tükürük ipliğinin, dili ile damağı arasında belirdiğini görecekti.</p>

  <p>Musluğun deliğinden bir parmak yükseliyordu. Bir insan parmağı.</p>

  <p>Parmak sanki keşfedildiğini anlamış gibi bir an durdu. Sonra pembe porseleni dokunarak tanıyacakmış gibi yine hareket etmeye başladı. Beyaz lastik kapağa erişti, üzerinden dolandı, sonra yine porselene indi. Takırtı sesini çıkaran, bir sıçanın küçücük pençeleri değildi. Dönüp durdukça porselene dokunan parmağın ucundaki tırnaktı.</p>

  <p>Howard şaşkınlıkla bir çığlık attı, süpürgeyi elinden attığı gibi kapıya koştu. Ama kapıdan çıkacak yerde omzunu duvara çarptı, gerileyip bir daha denedi. Bu defa dışarı çıkmayı başardı, kapıyı ardından kapattı, soluk soluğa kalmış bir halde sırtını kapıya dayayıp durdu. Kalp atışları, boynundaki mors işaretleriydi sanki.</p>

  <p>Orada uzun zaman kalmış olamazdı tekrar düşünebildiğinde, Alex Trebek hâlâ o geceki yarışmacılara Riziko sorularını sormaktaydı ama bu süre içinde ne zamanın geçtiğini hissetmiş, ne de nerede ve hatta kim olduğunu fark etmişti.</p>

  <p>Kendisini dalgınlığından kurtaran, çifte puanı işaret eden elektronik zil sesi oldu. Alex, “Uzay ve havacılık kategorisi,” diyordu. “Mildred, yedi yüz doların var, kaç para koymak istiyorsun?” Mildred yanıt olarak anlaşılmaz birşeyler mırıldandı.</p>

  <p>Howard kapıdan uzaklaşıp oturma odasına döndü. Faraş hâlâ elindeydi. Bir an ona baktı, sonra halının üstüne düşürdü.</p>

  <p>Howard Mitla titrek bir sesle, “Onu görmedim,” diye mırıldanarak koltuğuna çöktü.</p>

  <p>“Pekâlâ, Midred, işte beş yüz dolarlık sorun: Bu hava kuvvetleri deneme alanının özgün adı Miroc Deneme Alanı‘ydı.”</p>

  <p>Howard televizyona bakıyordu. Saatli radyo kadar iri bir kulaklığı kulağına takmış olan ufak tefek kadın düşünüyordu.</p>

  <p>“Onu görmedim,” dedi Howard.</p>

  <p>“Vandenberg Hava Üssü nedir?” diye sordu Mildred.</p>

  <p>“Edwards Hava Üssü nedir, kuş beyinli?” dedi Howard. Ve Alew Trebek, Howard’ın bildiğini onaylarken, Howard, “Görmedim,” diye tekrarladı.</p>

  <p>Ama Violet az sonra dönecekti ve süpürgeyi banyoda bırakmıştı.</p>

  <p style="text-align: center;">* * *</p>

  <p>Alex Trebek yarışmacılara ve izleyicilere oyunun henüz bitmediğini ve ikinci bölümünde durumun değişebileceğini söyleyerek bir ara verdi. Ekrana gelen bir politikacı kendisinin neden yeniden seçilmesi gerektiğini açıklamaya başladı. Howard istemeye istemeye ayağa kalktı. Dizleri yeniden tutmaya başlamıştı, ama yine de banyoya dönmek istemiyordu.</p>

  <p>“Bak, bu çok basit, “dedi kendi kendine. “Bu gibi şeyler hep basittir. Bir anlık bir hayal gördün, böyle şeyler herkesin başına gelir. Bunları duymamanın nedeni, insanların böyle şeylerden söz etmekten hoşlanmamalarıdır… Hayal görmek insanı utandıran bir şeydir. Vi gelip de süpürgeyi görünce sana neler çevirdiğini sorarsa…”</p>

  <p>Televizyondaki politikacı sır söylermiş gibi bir sesle, “Konunun aslına indiğinizde,” diyordu. “Nassau İlçe Nüfus Dairesi’nin başında namuslu ve yetenekli bir insan mı görmek istiyorsunuz, yoksa bu işlerden haberi olmayan başka birinin merkezden gönderilmesini mi?”</p>

  <p>“Kesinlikle borulardaki havaydı,” dedi Howard, kendisini banyoya gitmeye zorlayan sesin hiç de hava sesine benzemediğini bilerek. Ama kendi sesini duymak, daha kararlı bir şekilde yürümesini sağlamıştı.</p>

  <p>Ayrıca Vi az sonra dönecekti.</p>

  <p>Kapının dışında durup içeriye kulak verdi.</p>

  <p>‘Tak, tak, tak.’ Dünyanın en kısa boylu körü, bastonuyla porselene vuruyor; çevresini anlamaya çalışıyormuş gibi.</p>

  <p>“Borulardaki hava!” dedi Howard güçlü bir sesle. Banyo kapısını açtı. Eğildi, süpürgenin sapını kaptı ve dışarı çekti. Hava deliğinde kalın tel örgüsü ve yerdeki eski muşambasıyla küçük odaya iki adımdan fazla girmemiş, musluğun içine ise hiç bakmamıştı.</p>

  <p>Dışarıda durup kulak verdi yine.</p>

  <p>Tak, tak, tak.’</p>

  <p>Howard süpürge ile faraşı gaz ocağı ile buzdolabı arasındaki daracık boşluğa yerleştirdikten sonra oturma odasına döndü. Bir an durup banyo kapısına baktı. Kapı aralıktı ve sarı ışık küçücük koridora düşmüştü.</p>

  <p>“Işığı söndürsen iyi edersin. Vi’nin böyle şeylere nasıl kızdığım bilirsin. Hem içeri girmen gerekmez. Elini kapı aralığından uzatıp düğmeyi çevirmen yeter.”</p>

  <p>Ama düğmeye uzanırken ya bir şey eline dokunursa?</p>

  <p>Ya parmağına bir başka parmak değerse?</p>

  <p>Buna ne dersin, ha?</p>

  <p>Sesi hâlâ duyuyordu. Acımasız bir şey vardı seste. Çıldırtın bir şey.</p>

  <p>‘Tak. Tak. Tak.’</p>

  <p>Ekranda Alex Trebek çifte riziko kategorilerini okuyordu. Howard gidip sesi biraz yükseltti. Sonra yine koltuğuna oturdu, kendi kendine banyodan hiçbir ses gelmediğini söyledi.</p>

  <p>Borulardaki havadan başka.</p>

  <p>Vi Mitla çok nadir görünecek kadar zarif hareketleri olan kadınlardandı… Ama Howard yirmi bir yıllık karısının öyle pek de narin olmadığını bilirdi. Yemek yemesi, içmesi, çalışması, dans etmesi ve sevişmesi hep çok canlıydı. Şimdi de eve küçük bir fırtına gibi girmişti. Göğsünün sol tarafına bastırdığı kahverengi bir kâğıt torba vardı elinde. Paketi hiç duraklamadan mutfağa götürdü. Howard kâğıdın çatırtısını, sonra da buzdolabı kapısının açılıp kapandığını duydu. Vi odaya dönünce mantosunu kocasına doğru fırlattı. “Şunu assana. Benim çişim geldi!”</p>

  <p>“Olur, Vi.” Howard kolunda Vi’nin lacivert mantosu kalakaldı. Bakışları koridordan geçip banyoya giren karısının üzerindeydi.</p>

  <p>“Elektrik şirketi ışıkları açık bırakmana çok sevinecek, Howie,” diye seslendi karısı.</p>

  <p>“Bilerek açık bıraktım. Döndüğünde ilk işinin oraya girmek olacağını biliyordum.”</p>

  <p>Vi güldü. Howard onun elbiselerinin hışırtısını duydu. “Beni çok iyi tanıyorsun. İnsanlar birbirimize âşık olduğumuzu söyleyecek.”</p>

  <p>‘Ona söylemelisin, onu uyarmalısın,’ diye düşündü Howard. Ve böyle bir şey yapamayacağını anladı. Ne diyebilirdi ki? ‘Dikkat et, Vi, musluktan bir parmak uzanıyor, eğer musluğu açacak olursan parmağın sahibinin parmağını gözüne sokmamasına dikkat et e mi?”</p>

  <p>Borulardaki hava ile kendisinin fare korkusunun yarattığı bir hayaldi bu. Aradan geçen dakikalarda buna inanmaya başlamıştı bile.</p>

  <p>Ama yine de, Vi’nin mantosu kucağında orada durup karısının bağırıp bağırmayacağını bekledi. Sonsuz gibi gelen on on beş saniye sonra karısının çığlığı duyuldu.</p>

  <p>“Aman Tanrım! Howard!”</p>

  <p>Howard mantoyu göğsüne bastırarak havaya sıçradı. I Normale dönmeye başlamış olan kalp atışları yeniden Mors alfabesi hızında atmaya başladı. Konuşmak istedi, ama boğazı düğümlenmişti sanki.</p>

  <p>“Ne?” diyebildi sonunda. “Ne oldu, Vi?”</p>

  <p>“Havlular! Yarısı yere yığılmış! Ne oldu burada?”</p>

  <p>“Bilmiyorum,” diye seslendi Howard. Kalbi yerinden kopacakmış gibi atıyordu. Midesindeki o bulantının rahatlamamı, yoksa korku mu olduğunu kestiremiyordu. Banyodan çıkmak için ilk davrandığında havluları devirmiş olmalıydı.</p>

  <p>“Hayaletler olmalı,” dedi Vi. “Şikâyet etmek istemiyorum, ama klozet kapağını indirmemişsin yine.”</p>

  <p>“Özür dilerim.”</p>

  <p>“Hep özür dilersin zaten. Kimi zaman helaya düşüp boğulmamı istiyorsun diye düşünmüyorum değil hani.” Vi klozet kapağını indirdi. Howard mantoyu göğsüne bastırmış olarak bekledi.</p>

  <p>Alex Trebek, “Bir oyunda en çok gol atma rekoru kimde?” diye soruyu okudu.</p>

  <p>“Tom Seaver kimdi?” dedi Mildred. “Sersem, Roger Clemens,” dedi Howard.</p>

  <p>Foşşş! Sifon çekilmişti. Beklediği an (Howard bunun ancak şimdi farkına varmıştı) gelmişti. Duraklama sonsuz bir zaman dilimiydi sanki. Sonra musluğun açılırken çıkardığı gıcırtıyı duydu (o contayı da bir türlü değiştirememişti), ardından su boşaldı ve Vi ellerini yıkadı.</p>

  <p>Çığlık atmamıştı.</p>

  <p>Elbette, çünkü parmak diye bir şey yoktu.</p>

  <p>Howard, “Borulardaki hava,” dedi daha bir güvenle ve karısının mantosunu asmaya gitti.</p>

  <p>Vi eteğini düzelterek dışarı çıktı. “Dondurma aldım,” dedi. “İstediğin gibi vişneli ve vanilyalı. Ama ondan önce benimle bir bira içer misin? American Grain aldım. Daha önce adını hiç duymamıştım ama, altı kutuluk bir paket aldım. Denemeden bilemezsin, değil mi?”</p>

  <p>Vi’nin şakacılığı kendisini ilk tanıdığında pek hoşuna gitmişse de, yıllar geçtikçe epey bayatlamıştı. Ama şimdi korkusu geçtiğine göre bir bira iyi giderdi. Vi yeni biradan bir bardak getirmek için mutfağa girerken, Howard korkusunun geçmemiş olduğunu fark etti. Musluğun deliğinden çevresini yoklayarak çıkan gerçek bir parmak görmektense, hayal görmüş olmak daha iyiyse de; bu bile keyifli bir akşam geçirilmesini engellemeye yeterdi.</p>

  <p>Howard tekrar koltuğuna oturdu. Alex Trebek Son Riziko kategorisini ki, bu altmışlı yollar olacaktı açıklarken Howard hayal gören bir karakterin bulunduğu televizyon programlarını hatırlamaya çalıştı. Bu insanların ya saraları olurdu ya da beyin tümörleri.</p>

  <p>Vi iki bardak birayla odaya girerken, “O marketi işleten Vietnamlılardan hiç hoşlanmıyorum,” dedi. “Kaypak insanlar.”</p>

  <p>“Kaypaklık yaparken yakaladın mı?” diye sordu Howard. Kendisi Lah’ları olağanüstü insanlar olarak görürdü, ama o gece buna pek aldırdığı yoktu.</p>

  <p>“Hayır,” dedi Vi. “Hiçbir şey görmedim. Bu da beni daha çok kuşkulandırıyor ya. Babam, ‘Gülümseyen bir insana asla güvenme,’ derdi. Ayrıca derdi ki… Howard, sen iyi misin?”</p>

  <p>Howard normal görünmeye çalışarak, “Öyle mi dedi,</p>

  <p>” ha?” diye sordu.</p>

  <p>“Aman ne hoş. Rengin bembeyaz. Hasta falan mı oluyorsun yoksa?”</p>

  <p>Hayır, demek isterdi Howard. ‘Hasta talan olmuyorum, bu çok hafif kalır aslında. Ya sara oluyorum, ya da beynimde tümör var. Buna ne dersin, Vi?’</p>

  <p>“Çok çalışmaktandır herhalde,” dedi. “Sana yeni müşteriden söz etmiş miydim. St. Anne Hastanesi.”</p>

  <p>“Ne olmuş?”</p>

  <p>“Bir fare yuvası.” Bunu söyler söylemez aklına yine banyo geldi. “Rahibelere muhasebecilik yaptırtmamah. Biri bunu sağlama bağlamak için İncil’e koydurtmalı.”</p>

  <p>“Bay Lathrop’un seni köle gibi kullanmasına ses çıkarmıyorsun,” dedi Vi. “Eğer kendini savunmazsan bu böyle gidecek. Kalp krizi mi geçirmek istiyorsun?”</p>

  <p>‘Sara veya beyin tümörü de istemiyorum. Tanrım, ne olur bu gelip geçici bir şey olsun. Tamam mı? Bir kere yaşanan ve bir daha hiç tekrarlamayan bir beyin bozukluğu. Tamam mı? Lütfen.’</p>

  <p>“Elbette istemezsin. Daha geçen gün Arlene Katz; ‘Elli yaşın altındaki erkekler kalp krizi geçirdikleri takdirde muhtemelen bir daha hastaneden çıkmazîarmış,’ dedi. Sen kırk bir yaşındasın. Direnmeyi bilmelisin. Her şeye evet demelisin.”</p>

  <p>“Haklısın sanırım.”</p>

  <p>Alex Trebek son Riziko yanıtını verdi: “Bu hippi grubu Birleşik Devletler’i bir otobüsle bir uçtan öteki uca geçtiklerinde, yanlarında yazar Ken Kesey vardı.” Son Riziko müziği çalmaya başladı. İki erkek yarışmacı yanıtlarını yazdı. Mildred şaşırmış görünüyordu. Son anda o da bir şey yazdı. Halinden yazma heveslisi olmadığı belli oluyordu.</p>

  <p>Vi birasından bir yudum aldı. “Hey! Hiç de kötü değilmiş! Hem de altılık paketi iki dolar altmış yediye!”</p>

  <p>Howard da içti. Biranın pek özelliği yoktu ama, ıslaktı ve hiç olmazsa soğuktu. Sakinleştiriciydi…</p>

  <p>Erkek yarışmacıların hiçbiri yanıta yaklaşamamıştı. Mildred de yanılmıştı, ama hiç olmazsa fazla uzak değildi. “Merry Men kimdir?” diye yazmıştı.</p>

  <p>“Merry Pranksters, budala,” dedi Howard.</p>

  <p>Vi hayran hayran kocasına baktı. “Bütün yanıtları biliyorsun sen, Howard.”</p>

  <p>“Keşke bilseydim,” diye içini çekti Howard.</p>

  <p>Howard biraya fazla düşkün değildi, ama yine de o gece Vi’nin bu yeni keşfinden üç kutu içti. Vi espri fırsatını kaçırmayarak, “Bu kadar hoşlanacağını bilseydim eczaneye uğrayıp şırınga alırdım,” dedi. Howard gülümser gibi yaptı. Aslında biranın uyumasını kolaylaştıracağını umuyordu.Yardım almadığı takdirde uyuyamayacağından ve banyonun musluğu içinde gördüğünü sandığı şeyi düşüneceğinden korkuyordu. Ancak Vi’nin sık sık söylediği gibi, birada bol miktarda P vitamini vardı ve saat sekiz buçukta karısı geceliğini giymeye gittiğinde, Howard da istemeye istemeye kalkıp çişini yapmaya gitti.</p>

  <p>Önce musluğun içine baktı.</p>

  <p>Herhangi bir şey yoktu.</p>

  <p>Bu rahatlatıcıydı işte (sonuçta beyin tümörü olasılığı da olsa, hayal görmek gerçek bir parmaktan iyiydi), ama yine de borunun içine bakmaktan hoşlanmıyordu. Deliğin başında saç tellerini ve düşen firketeleri tutmak için kullanılan madeni delikli parça yıllar önce kaybolduğundan, geriye sadece parlak çelik bir halka içinde, karanlık bir delik kalmıştı, insana bakan bir göz çukurunu andırıyordu.</p>

  <p>Howard lastik tıpayı alıp deliği tıkadı.</p>

  <p>Bu daha iyiydi işte.</p>

  <p>Howard musluktan uzaklaştı, klozet kapağını kaldırdı (işi bittikten sonra indirmediği zamanlar Vi çok kızardı ama, kendisi işi bitirdiğinde bir kere bile kaldırdığını görmemişti). Howard ihtiyacı acil olduğunda hemen işemeye başlayan (ve kalabalık genel tuvaletlerde, arkasında bekleyen insanları düşündükçe hiç işeyemeyen) insanlardan biriydi. Şimdi de, penisini doğrultmakla hedefe işemeye başlama arasındaki bir iki saniyede, her zaman yaptığı gibi asal sayıları saymaya başladı.</p>

  <p>Tam on üçe gelmiş ve işemeye başlamak üzereydi ki, birden arkasında ‘plok’ diye bir ses duydu. İdrar kesesi lastik tapanın borudan çekildiğini, beyninden bile önce fark edip birden (ve acı vererek) kapandı.</p>

  <p>Bir an sonra o ses meraklı parmak dönerken porselene sürtünen tırnağın sesi yine başladı. Howard’ın teni birden buz gibi oldu ve altındaki eti kaplayamayacakmış gibi büzüldü. Bir tek damla çiş tuvalete düşerken penisi elinin içinde, kabuğunun güvenliğini arayan bir kaplumbağa gibi gerileyerek büzüldü.</p>

  <p>Howard biraz sendeleyerek de olsa musluğa gidip baktı.</p>

  <p>Parmak geri gelmişti. Çok uzun olması dışında normal bir parmaktı bu. Howard anormal derecede uzun olmayan tırnağı ve ilk iki boğumu görebiliyordu. Parmak onun gözleri önünde vurmaya ve çevresini araştırmaya devam etti.</p>

  <p>Howard eğilip musluğun altına baktı. Yerden çıkan borunun çapı beş altı santimden fazla değildi. Bir kolun sığacağı genişlikte değildi yani. Ayrıca lavaboya girmeden sert bir dönüş yapıyordu. Peki öyleyse parmak nereye bağlıydı? Nereye bağlı olabilirdi?</p>

  <p>Howard yine doğruldu ve bir an için başının boynundan kopup havalanacağını sandı. Gözlerinin önünde kara benekler belirdi.</p>

  <p>‘Bayılacağım,’ diye düşündü. Tıpkı korkan bir yolcunun trende imdat kolunu çekmesi gibi, sağ kulakmemesini tutup sıkıca çekti. Baş dönmesi geçti, ama parmak hâlâ oradaydı.</p>

  <p>Bu bir hayal değildi. Nasıl olabilirdi ki? Tırnağın üzerinde bir damla su ve onun altında incecik bir beyazlık görüyordu, sabun olmalıydı bu. Vi tuvaletten çıkmadan önce ellerini yıkamıştı.</p>

  <p>‘Hayal de olabilir ama. Elbette olabilir. Üzerinde sabun ve su gördüm diye bunun hayal olmadığını söyleyemezsin ki. Ve dinle, Howard, eğer hayal etmiyorsan, o zaman onun orada işi ne? Oraya nasıl girdi ki? Ve nasıl oldu da Vi onu görmedi?’</p>

  <p>‘Çağır onu,’ diyordu beyni ve hemen aynı anda emri geri alıyordu. ‘Hayır!’ Çağırma! Eğer sen görmeye devam edersen ve o görmezse…’</p>

  <p>Howard gözlerini kapattı ve bir an sadece kızıl ışık parıltıları ve kendi çılgın kalp atışları olan bir dünyada yaşadı.</p>

  <p>Gözlerini açtığında parmak hâlâ oradaydı.</p>

  <p>Gergin dudakları arasından, “Nesin sen?” diye fısıldadı. “Nesin sen ve burada ne işin var?”</p>

  <p>Parmak o körü körüne araştırmasını aniden durdurdu. Bir kere döndü, sonra Howard’a doğruldu. Howard geriledi, boğazına kadar yükselen çığlığı bastırmak için ellerini ağzına götürdü. Gözlerini ondan ayırmak, arkasına bakmadan banyodan kaçmak (Vi ne düşünürse düşünsün) istiyordu ama, o an felç olmuş gibi, şimdi organik bir periskopu andıran o pembe, beyaz parmaktan ayıramıyordu gözlerini.</p>

  <p>Parmak birden ikinci boğumundan kıvrıldı, ucu aşağıya indi, porselene dokundu ve tıklayarak araştırmasına devam etti.</p>

  <p>“Howie, helaya mı düştün?” diye seslendi Vi.</p>

  <p>“Şimdi geliyorum,” diye çılgıncasına neşeli bir sesle bağırdı Howard.</p>

  <p>Tuvalete düşmüş olan bir damla çişin üzerine sifonu çekti, sonra musluktan uzak durmaya çalışarak kapıya doğru yürüdü. Ancak aynada kendini görmüştü; gözleri irileşmişti, rengi bembeyazdı. Dışarı çıkmadan yanaklarını sertçe çimdikledi ve sonra bu kısacık zaman içinde yaşamında ziyaret ettiği en korkunç ve en inanılmaz yer olan banyodan uzaklaştı.</p>

  <p style="text-align: center;">* * *</p>

  <p>Vi kocasının neden bu kadar oyalandığını anlamak için mutfağa girdiğinde, Howard’ı buzdolabına bakarken gördü.</p>

  <p>“Ne arıyorsun?” dedi.</p>

  <p>“Bir Pepsi. Lah’a gidip alayım bari.”</p>

  <p>“Üç bira ve koca bir tabak vişneli, vanilyalı dondurma üzerine mi? Patlayacaksın, Harold!”</p>

  <p>“Patlamam.” Ama böbreklerini boşaltamazsa patlayabilirdi.</p>

  <p>“İyi olduğundan emin misin?” Vi kocasına eleştirir gibi bakıyorsa da, sesi daha yumuşak ve kaygılıydı. “Korkunç görünüyorsun.”</p>

  <p>“Eh, büroda gribe yakalanmış birkaç insan vardı, belki de…”</p>

  <p>“Gerçekten ihtiyacın varsa ben gider alırım.”</p>

  <p>“Hayır, gidemezsin,” dedi Howard. “Geceliğini giymişsin bak… Ben ceketimi giyerim.”</p>

  <p>“Howard, sen en son ne zaman kontrolden geçtin, ha? Uzun zaman oldu, ben unuttum bile.”</p>

  <p>“Yarın bakarım.” Howard paltolarının asılı olduğu küçük bölmeye girdi. “Sigorta dosyalarından birinde olacak.”</p>

  <p>“Bir an önce yaptırsan iyi olur. Ve ille de çılgınlık edip dışarı çıkacaksan, atkımı al.”</p>

  <p>“Tamam.” Howard paltosunu giydi, karısının ellerinin titrediğini görmemesi için sırtını dönerek düğmelerini ilikledi. Döndüğünde Vi banyoya giriyordu. Howard bir süre sessizce durup karısının çığlığını beklerken, musluktan akan suyun sesini duydu. Ardından Vi gayet normal bir şekilde dişlerini fırçalamaya başladı.</p>

  <p>Howard biraz daha bekledi; birden aklından, durumunu açıkça belirten iki sözcük geçti: ‘Aklımı kaybediyorum.’ Olabilirdi, ama bir de gerçek vardı: Eğer bir an önce işemezse çok utanacağı bir kazaya uğrayacaktı. Ama hiç olmazsa bu çözebileceği bir sorundu ve bundan dolayı da belirli bir rahatlama hissediyordu. Kapıyı açtı, dışarı adımını atarken durup Vi’nin atkısını askıdan aldı.</p>

  <p>‘Howard Mitla, yaşamındaki bu ilginç gelişmeyi karına ne zaman söyleyeceksin?’ diye bir soru belirdi aklında.</p>

  <p>Howard bu düşünceyi kafasından kovup atkının uçlarını paltosunun yakaları içine soktu.</p>

  <p style="text-align: center;">* * *</p>

  <p>Mitla’ların dairesi Hawking Sokağı‘ndaki dokuz katlı apartmanın dördüncü katındaydı. Sağ tarafta ve yarım blok ötede, Havvking ve Queens bulvarlarının birleştiği köşede Lah’ın yirmi dört saat açık olan marketi vardı. Howard sola dönüp binanın sonuna kadar yürüdü. Burada, apartmanın arkasına giden dar bir sokak vardı. Sokağın iki tarafında çöp bidonları sıralanmıştı. Bunların arasında da evsiz yurtsuzların gazeteleri serip döşek yaptıkları yerler bulunuyordu. O akşam sokakta kimsenin olmaması Howard’ı çok sevindirmişti.</p>

  <p>Howard birinci ve ikinci bidonlar arasına girdi, fermuarını çözdü ve işemeye başladı. İlk başta duyduğu rahatlama öylesine büyüktü ki, akşamın sıkıntılarına karşın her şeyi unutmuş gibiydi, ancak akış azalınca durumu yine aklına geldi ve kaygı sinsice beynine bir daha sokuldu.</p>

  <p>Durumunun savunulacak bir yanı yoktu.</p>

  <p>İçinde sıcak ve güvenli bir dairenin bulunduğu apartmanın duvarına işiyor ve bir gören olur korkusuyla sık sık başını çevirip bakıyordu. Böylesine savunmasız bir durumda bir soyguncunun ya da esrarkeşin gelmesi çok kötü olurdu, ama ondan da kötüsü, tanıdığı birilerinin örneğin 2C’de oturan Fenster’lerin ya da 3F’den Dattlebaum’larıngelmesiydi. Onlara ne diyebilirdi? Ve o ağzında bakla ıslanmayan Alicia Fenster kim bilir Vi’ye neler anlatırdı?</p>

  <p>Howard işini bitirdi, fermuarını çekti, sokağın başına yürüdü. Her iki yanına baktıktan sonra Lah’a gidip zeytin tenli, gülümseyen Bayan Lah’tan bir kutu Pepsi aldı.</p>

  <p>Hep gülümseyen kadın “Bu akşam renginiz çok solgun, Bay Mitla.” dedi. İyi misiniz?”</p>

  <p>Musluktan mikrop kaptım galiba,” dedi Howard. Ama kadın gülümsemesi arasında kaşlarım çatınca ne söylediğini fark etti. “Büroda yani,” dedi. ‘ Aman sıkı giyinin,’ dedi kadın. “Radyo soğuk hava dalgasının geldiğini söyledi.”</p>

  <p>“Teşekkür ederim.” Howard çıktı. Eve dönerken Pepsi’yi açıp kaldırıma boşalttı. Banyosunun düşman toprağı olduğu göz önüne alındığında, o gece başka bir şey içmemesi akıllıca olurdu.</p>

  <p>Eve girdiğinde Vi’nin yatak odasından gelen horlamasını duydu. Üç bira karısını hemen yere serivermişti. Boş kola kutusunu mutfak tezgâhının üzerine bıraktı, sonra gidip banyo kapısı önünde durdu. Bir an sonra da başını kapıya dayadı.</p>

  <p>‘Tak… tak… tak…’</p>

  <p>“Seni namussuz,” diye fısıldadı.</p>

  <p>Howard o gece, on iki yaşında kampa gittiğinde annesinin diş fırçasını eşyaları arasına koymayı unuttuğunu anladığı günden bu yana ilk kez dişlerini fırçalamadı.</p>

  <p style="text-align: center;">* * *</p>

  <p>Howard Vi’nin yanına uzanmış dinliyordu.</p>

  <p>Banyoda parmağın bir an bile ara vermeden çevresini keşfe çalıştığını duyuyordu. Aslında her iki kapı kapalı olduğu için duymadığını biliyordu, ama duyduğunu hayal ediyordu, ki bu da aynı derecede kötüydü.</p>

  <p>‘Hayır değil, ‘diye düşündü. ‘Hiç olmazsa hayal ettiğini biliyorsun. Ama parmağın varlığı konusunda o kadar emin değilsin.’</p>

  <p>Ancak bu fazla rahatlatıcı bir şey değildi. Uyuyamıyordu ve yine sorununu çözmeye yanaşmamıştı. Ama yaşamının geri kalanında dışarı çıkmak için, mazeret uydurup sokak köşelerine işeyemeyeceğini biliyordu. Bunu kırk sekiz saat bile sürdüremezdi. Ya büyük tuvaletini yapması gerektiğinde ne olacaktı? Son Riziko’da hiç rastlamadığı bir soruydu bu ve yanıtının ne olduğu konusunda hiçbir fikri yoktu. Ama en azından sokakta yapamayacağından emindi.</p>

  <p>Kafasının içindeki ses, ‘Belki de o lanet şeye alışırsın,’ dedi.</p>

  <p>Hayır. Çılgınca bir fikirdi bu. Vi ile yirmi bir yıldır evli olmasına rağmen, o banyodayken tuvalete giremezdi. Bütün devreleri bir anda kapanırdı. Oysa kendisi tıraş olurken, karısı tuvaletin üstünde oturup hem işini görür hem de gününü anlatabilirdi. Ama Howard bunu yapamazdı. Böyle bir adam değildi.</p>

  <p>‘O parmak kendi kendine yok olup gitmezse, yapını değiştirmeye bak sen de,’ dedi içindeki ses.</p>

  <p>Howard başını çevirip komodinin üstündeki saate baktı. Sabahın ikisiydi ve çişi gelmişti.</p>

  <p>Howard kalkıp sessizce dışarı çıktı, ‘Tak tak,’ seslerinin gelmekte olduğu banyonun kapalı kapısı önünden geçti, mutfağa girdi. Küçük tabureyi mutfak lavabosunun önüne çekti, üstüne çıktı ve kulağı Vi’nin kalkmasına karşı kirişte olarak deliğe nişan aldı.</p>

  <p>Sonunda başarmıştı, ama asal sayılar listesinde yüz kırk yediye kadar saydıktan sonra. Tabureyi yerine koydu, yatağına döndü. ‘Bu böyle devam edemez, uzun süremez. Yapamam,‘diye düşünüyordu.</p>

  <p>Ertesi sabah saat altı buçukta çalınca Howard yataktan kalktı, ayaklarını sürüyerek banyoya yürüdü, içeri girdi.</p>

  <p>Lavabo boştu. “Tanrı‘ya şükürler olsun,” diye titrek bir sesle söylendi. İçinde büyük bir rahatlama oldu. “Tanrım, sana…”</p>

  <p>Parmak birden delikten fırlayıverdi, sanki kendisine seslenilmiş gibi. Üç kere hızla döndü, sonra büküldü ve kendisine yöneldi.</p>

  <p>Howard geriledi. Parmağın ucu inip kalkıyordu… Sanki kendisine el sallarmış gibi. ‘Günaydın Howard, nasılsın bakalım?’</p>

  <p>“Lanet olsun!” diye mırıldandı Howard. Tuvalete döndü. Israrla işemeye çalıştı ama başaramadı. Birden öfkelendi… Dönüp lavabodaki o lanet şeyi yakaladığı gibi mağarasından çekip yere fırlatmak,.çıplak ayaklarıyla üzerinde tepinmek istedi.</p>

  <p>“Howard?” diye uykulu bir sesle seslendi Vi. Kapıya vurdu. “Çıkıyor musun?”</p>

  <p>“Evet,” dedi Howard normal olmaya çalışan bir sesle. Sifonu çekti.</p>

  <p>Vi’nin sesinin normal olup olmadığına aldırdığı ya da umursamadığı açıkça belliydi, hatta kocasının nasıl göründüğüne de bakmadı. Akşamdan kalmaydı.</p>

  <p>“Başım berbat,” diyerek Howard’ın yanından geçti, geceliğini kaldırdı ve işini pat diye yaptı. Bir eliyle de alnını tutuyordu. “Bir daha American Grain falan istemem,” dedi. “Üç şişe birayla baş ağrısı! Hah! Eh, ucuz etin yahnisi bu kadar olur! Hele malı satan o lanet Lah’larsa! Howie, bana şuradan bir Aspirin versene.”</p>

  <p>“Elbette,” diyen Howard lavaboya dikkatle yaklaştı. Parmak yine kaybolmuştu. Vi yine korkutmuştu o nesneyi. İlaç dolabındaki şişeden iki Aspirin aldı. Şişeyi yerine koymak için uzanırken, parmağın ucunun bir anlığına delikten çıktığını gördü. Bir santim kadar çıkmış, o minicik el sallama hareketini yapıp yine kaybolmuştu.</p>

  <p>‘Ben senden kurtulmasını bilirim dostum,’ diye düşündü Howard. Düşüncesine eşlik eden duygu öfkeydi saf ve basit öfke ve bu da Howard’ın çok hoşuna gitmişti. Duygu; o hırpalanmış, şaşkın zihnine buz yığınları arasında giden o dev Sovyet buzkıranları gibi girmişti. ‘Seni alt edeceğim, nasıl olacak bilmiyorum, ama bunu yapacağım.’</p>

  <p>Vi’ye Aspirin’i verdi. “Dur da bir bardak su getireyim.”</p>

  <p>“Zahmet etme.” Vi tabletleri ağzına atıp çiğnedi. “Böyle daha çabuk etki eder.”</p>

  <p>“Ama içini de berbat eder.” Vi yanında oldukça banyoda bulunmaktan rahatsızlık duymadığını fark etti.</p>

  <p>“Umrumda değil,” dedi Vi. Sifonu çekti. “Bu sabah nasılsın?”</p>

  <p>“Çok iyi değil.”</p>

  <p>“Senin de başın ağrıyor mu?”</p>

  <p>“Hayır. Sana sözünü ettiğim grip mikrobu olacak. Boğazım ağrıyor ve parmağım çıktı sanırım.”</p>

  <p>“Ne?”</p>

  <p>“Ateşim demek istedim.”</p>

  <p>“Eh, o zaman evde kal.” Vi lavaboya gitti, fırçasını alıp güçlü hareketlerle dişlerini fırçaladı.</p>

  <p>“Sen de kalsan iyi olur,” dedi Howard. Ancak onun evde kalmasını istemiyordu; Doktor Stone çürüğü doldururken yanında olması daha iyiydi, ama bir şey söylememek de duygusuzluk olurdu.</p>

  <p>Vi aynada kocasına baktı. Yanaklarına renk gelmeye başlamış, gözleri parlıyordu. “Ben içkiden başım ağrıdı diye işe gitmezlik edeceğim gün içkiyi bırakırım,” dedi. “Üstelik doktorun bana ihtiyacı var. Bir hastanın üstdişlerinin tümünü çekeceğiz. Pis iş, ama birinin yapması gerek.”</p>

  <p>Vi deliğin içine tükürdü. Howard, bir daha dışarı çıktığında, ‘Üstünde diş macunu olacak,’ diye düşündü.</p>

  <p>“Sen evde kal, kendini sıcak tut ve bol bol sıvı al,” dedi Vi. Şimdi başhemşire sesiyle konuşuyordu: ‘Eğer beni dinlemezsen, başının çaresine bakarsın. Biraz kitap oku. Ve o Lathrop’a işe gelmediğin zaman nelerin aksadığını göster.”</p>

  <p>“Bak bu fena fikir değil,” dedi Howard.</p>

  <p>Vi banyodan çıkarken kocasını öperek göz kırptı. “Senin Violet’inin de bildiği bazı şeyler vardır,” dedi. Yarım saat sonra otobüsüne doğru giderken şarkı söylüyordu, baş ağrısını unutmuştu.</p>

  <p>Vi’nin gidişinden sonra Howard’ın yaptığı ilk iş mutfak lavabosunun önüne tabureyi çekip işemek oldu. Vi yokken bunu yapmak daha kolaydı; dokuzuncu asal sayı olan yirmi üçe geldiğinde iş tamamdı.</p>

  <p>Bu sorun en az birkaç saat için çözümlendikten sonra, yeniden koridora dönüp başını banyo kapısından içeri uzattı. Parmağı ilk bakışta görmüştü, ki bu hiç de olacak şey değildi. Kendisi çok uzakta olduğundan lavabonun görüşünü kesmesi gerekirdi. Ama bu olmamıştı, bunun anlamı…</p>

  <p>“Ne yapıyorsun orada, seni namussuz?” diye bağırdı Howard. Rüzgârı yoklarcasına sağa sola dönen parmak, birden kendisine doğruldu. Üzerinde diş macunu vardı. Yine kendisine doğru büküldü. Ama şimdi üç yerden bükülmüştü. Bu olanaksızdı; çünkü herhangi bir parmağın üçüncü boğumu el demekti.</p>

  <p>‘Uzuyor. Bu nasıl olur bilemiyorum, ama buradan bakıp da lavabonun üzerinden görebiliyorsam, en az sekiz santim uzamış demektir… Belki daha da fazla!’</p>

  <p>Howard banyo kapısını yavaşça kapatıp sendeleyerek oturma odasına döndü. Dizleri tutmuyordu. Zihinsel buz kırıcısı gitmiş, dev bir panik ve şaşkınlığın beyaz ağırlığı altında yamyassı olmuştu. Bu buzdağı değil, koskoca bir buzuldu.</p>

  <p>Howard Mitla koltuğuna oturup gözlerini kapattı. Kendini bu kadar yalnız ya da bu kadar güçsüz hissetmiş değildi. Bir süre öylece oturdu, sonunda kolçakların üstünde duran parmakları gevşemeye başladı. Bir gece önce hiç uyumamıştı. Şimdi banyosundaki parmak döne döne, çevresini yoklaya yoklaya uzarken uykuya daldı.</p>

  <p style="text-align: center;">* * *</p>

  <p>Howard rüyasında Riziko’da ama yeni büyük paralıda değil de, eski gündüz programında yarışmacı olarak gördü kendini. Bilgisayar ekranları yerine oyun tahtasının arkasındaki biri kartları tutup çeviriyordu. Alex Trebek’in yerini o briyantinli saçlarıyla Art Fleming almıştı. Ortadaki yarışmacı yine Mildred’di, kulağında hâlâ o çanak anten gibi kulaklık varsa da, saçları Jacqueline Kennedy gibi kabartılmıştı ve tel çerçeveli gözlüğünün yerine kedigözü çerçevesi takmıştı.</p>

  <p>Ve kendisi de aralarında olmak üzere her şey siyah beyazdı.</p>

  <p>Art, “Haydi bakalım, Howard,” diye parmağını kendisine uzattı, tşaretparmağı bir karış boyunda, çirkin bir şeydi. Tırnağında kurumuş diş macunu vardı. “Seçme sırası sende.”</p>

  <p>Howard tahtaya baktı. “Yüz dolar karşılığında böcekler ve sürüngenleri istiyorum, Art.”</p>

  <p>Üzerinde 100 dolar yazan kare kaldırıldı, Art altındaki yanıtı okudu: “Lavabo borularındaki o belalı parmakları gidermenin en iyi yolu.”</p>

  <p>Howard tam konuşacakken birden sustu. Siyah beyaz stüdyo izleyicileri kendisine bakıyordu. Siyah beyaz bir kamera, ter içindeki siyah beyaz yüzünü çekmek için yaklaştı.</p>

  <p>“Haydi Howard, zamanın doluyor.” Art Fleming uzamış parmağını Howard’a doğru salladıysa da, Howard’da yanıt yoktu. Zamanı dolacak, yüz dolar indirilince eskiye geçecek, yarışmayı kaybedecekti. Herhalde kendisine o boktan ansiklopedi takımını bile vermezlerdi…</p>

  <p>Sokakta bir kamyonun egzozu patlar gibi bir ses çıkardı. Howard koltuğundan fırlayacakmış gibi aniden doğruldu.</p>

  <p>“Sıvı lavabo açıcı nedir?” diye bağırdı.</p>

  <p>Doğru yanıttı bu. Doğru yanıt.</p>

  <p>Howard gülmeye başladı. Beş dakika sonra paltosunu giyip kapıdan çıkarken hâlâ gülüyordu.</p>

  <p style="text-align: center;">* * *</p>

  <p>Howard Queens Bulvarı‘ndaki dükkânın kürdan çiğneyen tezgâhtarının önüne koyduğu plastik şişeyi aldı. Şişenin etiketinde önlüklü bir kadın resmi vardı. Kadın bir elini beline koymuş, diğer eliyle lavabo açıcısını bir şeye boşaltmaktaydı. Şişenin üzerinde ‘Diğer bütün markaların iki katı güçlü! Banyo lavabolarını, tıkanmış boruları ve giderleri dakikasında açar, saç ve organik maddeleri eritir,’ diye yazıyordu.</p>

  <p>“Organik madde nedir?” diye sordu Howard.</p>

  <p>Alnında bir sürü etbeni olan çıplak kafalı tezgâhtar omuz silkti. Kürdan ağzının bir yanından diğer tarafa yuvarlandı. “Yiyecek herhalde. Ama yerinizde olsam şişeyi sıvı savunun yanında tutmazdım.”</p>

  <p>“İnsanın elini de deler mi?” diye sordu Howard, dehşete kapılmış havası vermeye çalışarak.</p>

  <p>Adam yine omuz silkti. “Kezzap gibi güçlü değildir sanırım, ama kezzabın satışı da yasak artık. Üstünü görüyorsunuz, değil mi?” Bir kenardaki kurukafayı ve ZEHlR yazısını kısa, güdük parmağıyla gösterdi. Howard adamın parmağına dikkatle baktı. Oraya gelene kadar yolda pek çok parmağa dikkat ettiğini fark etmişti.</p>

  <p>“Görüyorum,” dedi.</p>

  <p>“Eh, onu oraya süs olsun diye koymadılar herhalde. Eğer çocuğun varsa, uzak tutarsın. Ve sakın bununla gargara yapayım deme.” Adam kahkahayla gülerken kürdan da altdudağında inip kalktı. “Yapmam,” dedi Howard. Şişeyi çevirip küçük yazıları okudu: ‘Sodyum hidroksit ve potasyum hidroksit ihtiva eder. Deriye değince yakar.’ Eh, fena sayılmazdı. Yeterli olup olmadığını bilmiyordu, ama bunu öğrenmenin bir yolu vardı, değil mi?</p>

  <p>Kafasının içindeki ses kuşkuluydu. “Ya onu sadece kızdırırsan, Howard? O zaman ne olacak?”</p>

  <p>Ne olacaktı yani? Borunun içinde değil miydi?</p>

  <p>Evet ama uzuyor gibi.</p>

  <p>Başka bir seçeneği var mıydı? Ses bu konuda suskundu.</p>

  <p>Tezgâhtar, “Bu kadar önemli bir alışverişte sizi sıkıştırmak istemem,” dedi. “Ama bu sabah yalnızım ve incelemek zorunda olduğum bazı faturalar var…”</p>

  <p>“Tamam, alıyorum.” Howard cüzdanına uzanırken gözü aniden başka bir şeye ilişti: ‘SONBAHAR UCUZLUĞU.’ “Şunlar nedir?” diye sordu.</p>

  <p>“Onlar mı? Elektrikli çit makası. Haziranda iki düzine almıştık, ama satamadık işte.”</p>

  <p>“Bir tane alayım,” dedi Howard Mitla. Gülümsemeye başladı. Tezgâhtar daha sonra polise o gülümsemeden hiç hoşlanmadığını söyleyecekti.</p>

  <p>Howard eve dönünce aldıklarını mutfak tezgâhına bıraktı. Elektrikli makası bir kenara iterken, ona gerek kalmamasını umuyordu. Herhalde kalmazdı. Sonra şişenin üstündeki talimatı dikkatle okudu.</p>

  <p>‘Sıvının 1/4’ünü boşaltın… On beş dakika bekleyin. Gerekirse tekrarlayın.’</p>

  <p>Ama ona da gerek kalmayacaktı herhalde. Yoksa kalacak mıydı?</p>

  <p>Howard işi garantiye almak için şişenin yarısını boşaltacaktı. Hatta yarıdan da fazlasını.</p>

  <p>Howard şişenin kapağını açtı, sonra şişeyi elinde biraz ilerde tutarak yüzünde ciddi bir ifadeyle her an siperden çıkma emri bekleyen bir asker gibi koridora yürüdü.</p>

  <p>Tam kapıyı açmak için elini uzatırken kafasının içindeki sesi duydu yine: ‘Dur hele! Çılgınlık bu yaptığın! Sana lavabo açıcı değil, bir ruh doktoru gerek! Bir yerde bir divana yatıp birine gördüğün hayalleri evet, gerçek sözcük bu, HAYAL banyodaki lavaboda büyüyen bir parmak olduğu hayalini anlatmalısın!’</p>

  <p>“Hayır!” Howard başını sertçe iki yana salladı. “Hayır.”</p>

  <p>Kendini bu hikâyeyi bir ruh doktoruna anlatırken hayal edemiyordu… Hoş, kimseye de söylenmezdi ya. Ya Bay Lathrop haber alırsa? Vi’nin babası aracılığıyla duyabilirdi. Bili DeHorne, Dean, Green ve Lathrop şirketinin otuz yıllık yeminli muhasebecisiydi. Howard’a Bay Lathrop’dan ilk randevuyu o almış, kendisine parlak bir tavsiye mektubu vermişti. Bay DeHorne şimdi emekliydi, ama John Lathrop’la hâlâ sık sık görüşürlerdi. Vi sevgili Hovvie’sinin psikiyatra gittiğini duyarsa (Howard böyle bir şeyi ondan nasıl saklardı?) bunu annesine söylerdi, Vi her şeyi annesine söylerdi. Bayan DeHorne da doğal olarak kocasına söyleyecekti. Ve Bay DeHorne da…</p>

  <p>Howard kayınpederiyle patronunu bir kulüpte yüksek arkalıklı koltuklara oturmuş olarak hayal etti. iki adam ‘sherry’ içiyor, kristal sürahi Bay Lathrop’un sağ elinin yanında duruyordu. (Howard ikisini de ‘sherry’ içerken görmemişti ama, bu hayali bunu gerektiriyordu.) Şimdi yetmişli yaşını süren ve çenesini hiç tutamayan Bay DeHorne’un bir sır söyieyecekmiş gibi eğildiğini görebiliyordu: ‘Damadım Howard’ın ne yaptığını asla bilemezsin, John. Bir psikiyatra gidecekmiş! Banyo lavabosunun içinde bir parmak olduğunu sanıyormuş. Sence uyuşturucu falan mı alıyordur, ha?” Howard aslında bunların olacağını sanmıyordu. Böyle bir olasılık vardı ama. Ayrıca olmasa ne çıkardı? Kendini bir psikiyatra giderken hayal edemiyordu, içinde bir şey herhalde arkasında bekleyenler varsa genel tuvalette işeyemememin bir yakın komşusu böyle bir fikri asla kabul edemiyordu. O divanlardan birine yatıp da, ‘Banyomun lavabosundan bir parmak çıkıyor,’ diyerek keçi sakallı bir doktorun kendisini soru yağmuruna tutmasına katlanamazdı.</p>

  <p>Yine kapı koluna uzandı.</p>

  <p>lçindeki ses umutsuzca çırpınıyordu: ‘Öyleyse bir tesisatçı çağır. Hiç olmazsa bu kadarını yap! Ona ne gördüğünü söylemek zorunda değilsin. Boru tıkandı de. Ya da karının nişan yüzüğünü düşürdüğünü söyle. Canın ne isterse onu söyle!”</p>

  <p>Ama bu fikir de psikiyatra gitme fikri kadar kötüydü. Burası New York’tu, Des Moines değil. Lavabonun deliğinden Kaşıkçı Elması‘nı düşürsen bile tesisatçının gelmesini bir hafta beklerdin. Önündeki yedi günü Queens’te dolaşıp, Howard Mitla’ya bağırsaklarını boşaltma ayrıcalığı için beş dolarını kabul edecek bir benzin istasyonu pompacısı aramakla geçiremezdi.</p>

  <p>‘O zaman acele et,’ diye pes etti içindeki ses. ‘Hiç olmazsa bir an önce yap bitir.’</p>

  <p>İşte bu konuda Howard’ın iki zihni aynı şeyi düşünüyordu. Hızlı hareket etmediği takdirde hiçbir şey yapamayacağından korkuyordu.</p>

  <p>‘Ve mümkünse, onu gafil avla. Ayakkabılarını çıkart.’ Howard bunun çok yararlı bir fikir olduğunu düşündü. Hemen mokasenlerini ayağından çıkardı. Bir ara herhangi beklenmedik bir duruma karşılık lastik eldiven giyip giymemeyi düşündü. Acaba Vi’nin mutfak lavabosu altındaki eldivenleri yerinde duruyor muydu? ‘Boş ver,’ dedi sonra. Eldiven almaya giderse cesaretini kaybedebilirdi… Belki geçici olarak, belki de sürekli.</p>

  <p>Banyo kapısını aralayıp içeri süzüldü. Mitla’ların banyosu öyie neşeli denilebilecek yerlerden değildi, ama öğle saatinde hiç olmazsa aydınlıktı. Görüş bir sorun olmayacaktı ve parmaktan eser yoktu. En azından şimdilik. Howard elinde lavabo açıcıyla parmaklarının ucuna basarak yürüdü. Lavabonun önünde eğilip pembe porselenin ortasındaki yuvarlak kara deliğe baktı. Ama delik kara değildi. O karanlıkta bir şey dar boru içinde hızla yükseliyor, iyi dostu Howard Mitla’yı karşılamaya hazırlanıyordu.</p>

  <p>“Al bakalım!” diye bağırdı Howard ve şişeyi lavaboya boca etti. Yeşilimsi mavi sıvı parmak çıktığı anda boruya doldu.</p>

  <p>Sonuç ani ve ürkütücü oldu. Sıvı tırnağı ve parmağın ucunu örttü. Parmak daracık borunun içinde çılgınlar gibi dönmeye başladı, sıvıyı dört bir yana fırlattı. Bazı damlalar Howard’ın açık mavi gömleğine gelmiş ve kumaşta hemen delikler belirmişti. Ancak gömlek kendisine bol geldiği için göğsüne ve karnına bir şey olmamıştı. Birkaç damla da sağ bileğine ve avuç içine geldiyse de, Howard onların acısını daha sonra çekecekti.</p>

  <p>Parmak şimdi boğum boğum yükseliyordu. Dumanlar çıkmaya başlamıştı ve sıcak ızgarada çatırdayan bir lastik ayakkabı gibi kokuyordu.</p>

  <p>“Al bakalım! Buyur yemeğini ye!” diye bağıran Howard, parmak delikten bir Hint fakirinin yılanı gibi bir karış kadar çıkarken sıvıyı boşaltmaya devam etti. Parmak tam plastik şişeye erişecekti ki, birden durakladı, titrer gibi oldu ve sonra yolunu değiştirip delikten içeri girdi. Howard parmağı görmek için eğildi ve karanlık boru içinde uzaklaşan bir beyazlık gördü. Havaya dumanlar yükseliyordu.</p>

  <p>Howard derin bir soluk aldı, ki bu yapmaması gereken bir şeydi. Lavabo açıcının buharını solumuştu. Birden midesi bulandı ve önce lavaboya kustu, sonra öğüre öğüre tuvalete koştu.</p>

  <p>“Başardım!” diye bağırıyordu bir yandan. Kimyasal sıvı ve yanık et kokusundan başı dönüyordu. Ama sevinçliydi. Düşmanıyla karşılaşmış ve onu yenmişti!</p>

  <p>Safrası kabardı yine. Sağ elinde şişeyle tuvaletin önünde diz çöktü ve Vi’nin sabah işini bitirdikten sonra klozet kapağını kaldırmadığını çok geç fark etti. Pembe klozet kapağının üzerine kustu ve sonra baygın bir halde kusmukları arasına devrildi.</p>

  <p>Howard uzun sûre baygın yatmış olamazdı; banyoya gün ışığı yaz ortasında bile ancak yarım saatten az girer, sonra yüksek binaların gölgesiyle yine karanlığa gömülürdü.</p>

  <p>Howard başını ağır ağır kaldırırken saçlarından çenesine kadar yapış yapış kusmukla kaplı olduğunu fark etti. Fark ettiği bir şey daha vardı. Bir sürtünme sesi. Ses arkasından geliyor ve giderek yaklaşıyordu.</p>

  <p>Howard aşırı doldurulmuş bir kum torbası gibi hissettiği başını yavaşça sola çevirdi. Gözleri ağır ağır irileşti. Soluğunu tutup bağırmak istedi, ama boğazı tıkanmıştı.</p>

  <p>Parmak kendisine doğru geliyordu.</p>

  <p>Şimdi en azından iki metre boyundaydı ve uzamaya devam ediyordu. Lavabonun içinde, belki de on boğumlu olarak katı bir yay şeklinde inmiş ve sonra tam aksi tarafa bir yay daha çizmişti. Şimdi de yere vura vura kendisine doğru geliyordu. Uçtaki on beş yirmi santim kadarının rengi değişmişti, üzerinden dumanlar yükseliyordu. Tırnak yeşilimsi bir siyaha dönüşmüştü. Howard ilk boğumun altındaki beyaz kemiği görebiliyordu. Parmak yanmış, ama erimemişti.</p>

  <p>“Git buradan!” diye fısıldadı Howard. Garip şey bir an durdu. Sonra kendisine doğru süzülmeye devam etti. Yar..n düzine boğumun son yarısı esnekleşti ve parmak Howard Mitla’nın ayak bileğine dolandı.</p>

  <p>Sodyum ve potasyum ikizleri naylon çorabını delip derisini yakarken, “Hayır!” diye bağırdı Howard. Ayağını çekti. Parmak bir an ayağı kavradı çok güçlüydü sonra bıraktı. Howard kusmuktan katılaşmış saçları yüzüne düşmüş olarak kapıya doğru emeklemeye başladı. Emeklerken geri baktıysa da, saçları arasından hiçbir şey göremedi. Bu arada göğsünün sıkışması geçtiğinden, ürkütücü çığlıklar atıyordu.</p>

  <p>Parmağı geçici olarak göremiyorsa da, onun hemen arkasından geldiğini duyuyordu. Hâlâ omzu üzerinden bakmaya çalışırken kapının solundaki duvara çarptı. Havlular yine yere saçıldı. Howard düşerken parmak öteki bileğini kapıp çevresine dolandı.</p>

  <p>Şimdi de kendisini lavaboya çekmeye çalışıyor hatta çekiyordu bile.</p>

  <p>Howard, o kibar yeminli muhasebeci, ses tellerinden hiç çıkmamış olan ilkel bir çığlıkla bağırdı. Sağ eliyle kapıyı yakalayıp kendini çekti. Gömleği gerilmiş, sağ kolunun dikişi sökülmüştü. Ama çorabının sadece yarısını kaybetmiş olarak kendini kurtardı.</p>

  <p>Ayağa kalkıp arkasına bakınca parmağın hâlâ üzerine gelmekte olduğunu gördü. Ucundaki tırnak şimdi yarılmış, kanıyordu.</p>

  <p>Sana bir manikürcü gerek, dostum,’ diye düşünen Howard’ın ağzından acı bir kahkaha boşandı. Sonra da mutfağa koştu.</p>

  <p style="text-align: center;">* * *</p>

  <p>Biri kapıyı yumrukluyordu.</p>

  <p>“Mitla! Hey, Mitla! Neler oluyor orada?”</p>

  <p>Karşı daireden Feeney. triyarı, sarhoş İrlandalı.</p>

  <p>Howard mutfağa girerken, “Önemli değil, dostum!” diye bağırdı. Yine bir kahkaha koyverip saçını geriye attı. Ama yapışkan bir tutam saç yine gözlerinin üstüne düştü.</p>

  <p>“Beni neden çağırdın?” dedi Feeney.</p>

  <p>“Kes sesini! İşim var!”</p>

  <p>“Ya susarsın ya da polis çağırırım!”</p>

  <p>“Def ol başımdan!” diye bağırdı Howard. Saçlarını yine geri attı. Ama perçemi tekrar gözlerine düşmüştü.</p>

  <p>Howard elini kusmuk içindeki saçları arasından geçirip ileri salladı. Vfnin beyaz mutfak dolaplarına ıslak damlalar serpiştirildi. Howard bunun farkında bile olmadı. O korkunç parmak, ayak bileklerini birer kere kavramıştı ve bileklerine sanki sıcak halkalar geçirilmiş gibi olmuştu. Howard ona da aldırmadı. Elektrikli makasın bulunduğu kutuyu aldı. Kutunun üstünde ağzında piposuyla gülümseyen bir baba, bir konak boyundaki evinin önünde taflanları buduyordu.</p>

  <p>Feeney dışardan, “Yoksa orada uyuşturucu partisi mi veriyorsun?” diye sordu.</p>

  <p>“Buradan çek git, yoksa seni bir arkadaşımla tanıştırırım,” diye bağırdı Howard. Bu sözünü çok komik bulmuştu. Başını geriye atarak mutfak tavanına doğru uludu.</p>

  <p>“Tamam,” dedi Feeney. “Polis çağırıyorum.”</p>

  <p>Howard adamı duymadı bile. Dennis Feeney beklemek zorundaydı; kendisinin daha önemli işleri vardı. Elektrikli makası kutudan çıkardı, pil bölmesini görüp açtı.</p>

  <p>“Hah! İşte bu güzel! Sorun değil!” dedi.</p>

  <p>Lavabonun solundaki çekmecelerden birini öyle sertçe açtı ki, çekmece yerinden fırladı, gaz ocağına çarpıp ters yüz olarak yere devrildi. Çatallar, bıçaklar arasında piller vardı. Howard hâlâ gülerek artık gülmesine engel olamıyordu dizüstü çöküp araştırmaya başladı. Bu arada pilleri bulana kadar sebze soyma bıçaklarından biriyle sağ avuç içini kesmişti. Ama bunu da hissetmedi. Feeney, o anıran İrlanda eşeği ağzını artık kapattığı için, “Tak tak” seslerini duyabiliyordu. Ama ses artık lavabodan değil, belki banyo kapısından ya da koridordan geliyordu. Howard kapıyı kapatmayı unuttuğunu hatırladı.</p>

  <p>“Kimin umrunda?” dedi. Pilleri yerine taktı, denemek için düğmeye bastı. Ama alet çalışmadı.</p>

  <p>“Lanet olsun!” Howard pillerden birini çıkardı, ters çevirip tekrar taktı. Makas çalıştı.</p>

  <p>Howard mutfak kapısına doğru giderken makasın düğmesine basıp kapattı ve yine tezgâha döndü. Pil bölmesi kapağını yerine takarak zaman kaybetmek istemiyordu; ancak beyninin düşünebilen yanı kendisine başka seçeneği olmadığını söylüyordu. İşe başladığında eli kayacak olursa piller düşebilirdi. O zaman ne olacaktı, ha?</p>

  <p>Howard kapağı yerine takmaya çalıştı, beceremeyince bir küfür savurup tersinden denedi.</p>

  <p>Omzu üzerinden, “Bekle!” diye bağırdı. “Geliyorum! Seninle işim daha bitmedi!”</p>

  <p>Pil kapağını sonunda yerine takınca makası bir silah gibi tutarak oturma odasına döndü. Saçları hâlâ bir punk tıraşı yaptırmış gibi dimdikti. Kolunun altı sökülmüş ve yer yer yanmış gömleği, karnı üzerinde savrulup duruyordu. Çıplak ayaklarıyla basıyordu muşambaya. Naylon çoraplarının kalan kısımları bilekleri çevresinden sallanıyordu.</p>

  <p>Feeney dışarıdan, “Polisi çağırdım işte, kuş beyinli!” diye seslendi. “Duydun mu? Polisi çağırdım ve umarım gelenlerin hepsi de benim gibi İrlandalı olurlar!”</p>

  <p>Howard’ın Feeney’e aldırış ettiği yoktu. Dennis Feeney başka bir evrendeydi.</p>

  <p>Howard bir televizyon filmindeki polis gibi banyo kapısının yanında duruyordu… Ama biri eline 38’lik yerine bir makas sıkıştırmıştı. Başparmağını makasın üst kısmındaki düğmeye bastırdı. Derin bir soluk aldı… Sağduyunun artık çok kısılmış olan sesi son bir fikir iletti.</p>

  <p>‘Yaşamını ucuzluktan satın aldığın bir elektrik!: makasa emanet etmek istediğinden emin misin?’</p>

  <p>“Başka seçeneğim yok,” diye mırıldanan Howard içeri daldı.</p>

  <p style="text-align: center;">* * *</p>

  <p>Parmak hâlâ oradaydı ve lavabodan o sert kıvrımla uzanıyordu. Howard yılbaşı eğlencelerindeki, üfleyince osuruk sesi çıkararak uzayan o oyuncakları hatırladı. Parmak, mokasenlerinden birini ele geçirmişti. Ayakkabıyı yakalıyor ve cezalandırırcasına tekrar tekrar yere vuruyordu.</p>

  <p>Çevreye yayılan havluları gören Howard, parmağın ayakkabısından önce onları öldürmeye çalışmış olduğunu anladı.</p>

  <p>Howard birden garip bir sevince kapıldı, sanki ağrıyan başı birden yeşil bir ışıkla doldurulmuş gibi olmuştu.</p>

  <p>“Buradayım işte, budala! Gel de yakala bakalım!” diye bağırdı.</p>

  <p>Parmak ayakkabının içinden fırladı, boğumlarını titreterek doğruldu (Howard boğumların çatırdadığını gerçekten duymuştu) ve havada kendisine doğru uçtu. Howard makası çalıştırdı.</p>

  <p>Parmağın yanmış ucu yüzünün önündeydi, kırılmış olan tırnak ileri geri sallanıyordu. Parmak sola dalar gibi yapıp sol kulağına yapıştı. Howard ani bir sancı duydu. Parmak kulağını kopartmaya çalışırken bir yırtılma sesi hissetti. Birden ileri fırladı, parmağı sol eliyle yakaladı ve kesti. Bıçaklar kemiğe gelince motor zorlandı, sesi değişti, ancak küçük ve sert dalları kesmek için yapıldığından, bu bir sorun değildi. İkinci bülümdü bu, Çifte Riziko, puanlar burada gerçekten değişebilirdi ve Howard Mitla yükünü tutmuştu. Kan fışkırdı ve parmağın kalan kısmı geri çekildi. Howard onun ardından koşarken kulağından sarkan yirmi beş santimlik bir kısmı yere düştü.</p>

  <p>Parmak yeni bir saldırıya geçti. Howard eğilince parmak başının üstünden geçti. Kördü kuşkusuz. Bu da Howard’ın avantajıydı. Kulağını kavraması ancak talihli bir rastlantıydı. Howard eskrim yapıyormuş gibi makası ileri uzattı ve parmağın elli santimlik bir kısmını daha kesti. Kopan parça yere düştü ve orada titreyerek kaldı.</p>

  <p>Geri kalanı deliğine girmeye çalışıyordu.</p>

  <p>“Yağma yok!” dedi Howard. “Kaçamazsın!”</p>

  <p>Lavaboya doğru koşarken yerdeki kanlar yüzünden az kalsın ayağı kayıyordu, ama sonra dengesini buldu. Parmak tünele giren bir yük treni gibi boğum boğum delikten içeri giriyordu. Howard parmağı yakaladı, tutmaya çalıştı ama başaramadı, parmak yağlı bir çamaşır ipi gibi avucunun içini yakarak kurtuldu. Howard bir hamle daha yaptı ve parmağın avucunun içinden kurtulmaya çalışan son bir metresini daha kesti.</p>

  <p>Soluğunu tutarak tekrar lavabonun içine eğildi ve deliğin karanlığına baktı. Hızla uzaklaşan beyazlığı tekrar görmüştü.</p>

  <p>“Canın istediği zaman yine gel!” diye bağırdı. “Ne zaman istersen! Ben burada seni bekliyor olacağım!”</p>

  <p>Sonra dönüp tuttuğu soluğunu bir kerede boşalttı. Banyo hâlâ lavabo açıcısı kokuyordu. Sıcak su musluğunun ardında ambalajlı bir kalıp sabun vardı. Howard sabunu aldığı gibi cama fırlattı. Cam parçalandı, sabun tel örgüye çarpıp geri fırladı. Howard o teli oraya taktığını hatırlıyordu, ne kadar da gurur duymuştu kendisiyle.</p>

  <p>Howard çevresine bakındı. Ortalık berbat olmuştu. Yerde kan birikintileri ve iki parça parmak vardı. Bir parça da lavabonun içindeydi. Duvarlara ve aynaya kan damlaları sıçramıştı. Lavabonun içi kan lekeleriyle doluydu.</p>

  <p>“Pekâlâ, haydi bakalım temizliğe!” diye söylendi. Elektrikli makası çalıştırıp parmakları tuvaletin içine atacak boyda kesmeye başladı.</p>

  <p style="text-align: center;">* * *</p>

  <p>Gelen polis hem gençti, hem de İrlandalı. O’Bannion, Mitla’lann kapalı kapısı öne geldiğinde, diğer kiracılar arkasında birikmişti. Gayet öfkeli bir tavır takınmış Dennis Feeney dışında hepsinin yüzleri kaygılıydı.</p>

  <p>O’Bannion kapıyı tıklattı, sonra yumrukladı.</p>

  <p>Bayan Javier, “Kırsanız iyi olacak,” dedi. “Sesini ta yedinci kattan duydum.”</p>

  <p>“Herif delirmiş,” dedi Feeney. “Herhr.lde karısını öldürmüştür.”</p>

  <p>“Hayır,” dedi Bayan Dattlebaum. “Karısını bu sabah giderken gördüm.”</p>

  <p>“Geri gelmiş olamaz mı?” dedi Feeney gaddar bir sesle. Bayan Dattlebaum sustu.</p>

  <p>“Bay Mitter!” diye seslendi O’Bannion.</p>

  <p>“Adı Mitla’dır,” dedi Bayan Dattlebaum.</p>

  <p>O’Bannion kapıya bir omuz indirdi. Kapı açıldı, polis arkasında Bay Feeney’le içeri daldı. O’Bannion, “Bayım, siz burada kaim,” dedi.</p>

  <p>“Yok canım!” Feeney mutfaktan içeri başını uzatınca yerdeki mutfak aletleri ile dolaplardaki kusmuk izlerini gördü. Küçük gözlerinde meraklı bir ifade vardı. “Herif benim komşum,” dedi. “Sizi çağıran da bendim.”</p>

  <p>“Beni ilgilendirmez,” dedi O’Bannion. “Hemen buradan çık, yoksa bu Mittle ile sen de karakola gidersin.”</p>

  <p>“Mitla,” dedi Feeney. İstemeye istemeye mutfaktan çıktı.</p>

  <p>O’Bannion’un adamı gönderme nedeni, Feeney’in kendisinin ne kadar sinirli olduğunu görmesini istememesiydi. Mutfağın durumu başka şeydi, evin içindeki koku başka. Bir labaratuvar kokusu ve altında başka bir koku. Alttaki kokunun kan olmasından korkuyordu.</p>

  <p>Polis Feeney’in dışarı çıktığından emin olmak için arkasına baktıktan sonra oturma odasına yürüdü. Kapı önünde birikenlerin göremeyecekleri bir yere gelince tabancasını çekti. Mutfağa girip bakındı. Boş, Karmakarışık, ama boş. Ve dolaplara sıçramış o şey neydi? Emin değildi, ama kokuya bakılırsa…</p>

  <p>Ardından duyulan bir ayak sesiyle kendine gelip tabancasını kaldırdı.</p>

  <p>“Bay Mitla?”</p>

  <p>Yanıt yoktu, ama ayak sesi hâlâ duyuluyordu. Sesler ya banyodan geliyordu ya da yatak odasından. Memur O’Bannion tabancasını kaldırıp namlusunu tavana doğrultarak o yana yürüdü. Tabancayı, Howard’ın elektrikli makası taşıdığı gibi taşıyordu.</p>

  <p>Banyonun kapısı aralıktı. O’Bannion sesin oradan geldiğine emindi. Ayrıca kötü kokuların kaynağı da orasıydı. Çömeldi, tabancasının namlusuyla kapıyı açtı.</p>

  <p>“Tanrım!” diye söylendi.</p>

  <p>Banyo bir mezbahadan farksızdı. Duvarlar ve tavan kana bulanmıştı. Yerde kan birikintileri vardı, lavabonun içinde de. Kırık bir cam, lavabo temizleyici olduğu anlaşılan bir şişe (içerdeki o pis kokunun nedeni o olmalıydı) ve birbirinden uzakta duran bir çift erkek mokaseni. Ayakkabılardan biri epey hırpalanmıştı.</p>

  <p>Kapı biraz daha açılınca adamın kendisini de gördü.</p>

  <p>Howard Mitla banyo küveti ile duvar arasına sığınmıştı işini bitirince. Elektrikli makas kucağındaydı, ama pilleri bitmişti; kemik, ağaç dalından biraz daha sert olmalıydı. Saçları hâlâ dimdikti. Yanakları ve alnında parlak kan izleri vardı. İrileşmiş gözlerindeki hemen hemen tümüyle boş bakış, polis O’Bannion’un uyuşturucu alanlarda ve kafadan kontaklarda gördüğü bir ifadeydi.</p>

  <p>‘Aman Tanrım’ diye düşündü. ‘Herif haklıymış! Karısını öldürmüş olmalı. En azından birini öldürmüş. Peki ceset nerede?’</p>

  <p>Banyo küvetinin içinde yoktu. Olması gereken yer orasıydı, ama odadaki tek temiz ve kana bulanmamış yer de orasıydı.</p>

  <p>“Bay Mitla?” dedi. Tabancayı adamın üzerine doğrultmamıştı, ama namlu yine de çok yakınlanndaydı.</p>

  <p>“Evet, adım Howard Mitla. Yeminli muhasebeciyim. Tuvaleti kullanmaya mı gelmiştiniz? Buyrun. Artık sizi rahatsız edecek bir şey kalmadı. O sorunun üstesinden gelindi sanırım. En azından şimdilik.”</p>

  <p>“O, o silahı elinizden bırakır mısınız, efendim?”</p>

  <p>“Silah mı?” Howard boş gözlerle baktı polisin yüzüne. Sonra anlar gibi oldu. “Bunu mu?” Elektrikli makası kaldırırken, O’Bannion’un tabancası da ilk kez Howard’a çevrildi.</p>

  <p>“Evet, efendim.”</p>

  <p>“Elbette.” Howard makası banyo küvetinin içine attı. Pil bölmesi açıldı. “Önemli değil. Piller bitti zaten. Tuvaleti kullanmayacak mısınız? Hoş, daha ciddi düşününce bunu tavsiye etmem ya.”</p>

  <p>“Öyle mi?” Adam artık silahsızdı, ama O’Bannion ne yapması gerektiğini bilemiyordu. Ortalıkta bir kurban olsaydı işi epey kolaylaşacaktı. En iyisi herifi kelepçeleyip yardım istemekti. O anda tek istediği, bu pis kokulu banyodan çıkmaktı.</p>

  <p>“Evet,” dedi Howard. “Şunu düşünün bir kere, Memur Bey. Bir elde beş parmak vardır… Sadece bir elde ve bir banyoda yeraltı dünyasına inen kaç delik olduğunu hiç düşündünüz mü? Muslukların deliklerini de sayarsanız? Ben yedi tane saydım. Yedi asal sayıdır, yani sadece bire ve kendisine bölünür.”</p>

  <p>“Ellerinizi uzatır mısınız, efendim?” diyen O’Bannion kelepçeleri çıkardı.</p>

  <p>“Vi benim bütün yanıtları bildiğimi söylüyor,” dedi Howard. “Ama Vi yanılıyor.” Ellerini uzattı.</p>

  <p>O’Bannion adamın önünde çömelip sağ bileğine kelepçeyi taktı. “Vi kim?”</p>

  <p>“Karım.” Howard’ın parlak ve boş gözleri memur O’Bannion’un gözlerine çevrildi. “Onun başkası içerdeyken tuvalete gitme sıkıntısı yoktur. Siz içerdeyken bile girebilir.”</p>

  <p>O’Bannion’un aklına korkunç ama inanılmaz olmayan bir fikir gelmişti: Bu garip ve ufak tefek adam karısını bahçe makasıyla öldürmüş, sonra cesedini lavabo açıcısıyla eritmişti.</p>

  <p>Öteki kelepçeyi taktı.</p>

  <p>“Bay Mitla, siz karınızı mı öldürdünüz?”</p>

  <p>Howard bir an şaşırmış göründü. Sonra yine o garip duygusuzluğa büründü. “Hayır,” dedi. “Vi Doktor Stone’un yanında. Üstdişleri çekiyorlar. Vi bunun pis bir iş olduğunu, ama birinin yapması gerektiğini söylüyor. Vi’yi neden öldüreyim ki?”</p>

  <p>O’Bannion kelepçeleri takınca rahatlamıştı. Duruma hâkimdi artık. “Ama birini temizlemişsiniz sanırım.”</p>

  <p>“Bir parmak,” dedi Howard. Ellerini hâlâ ileride tutuyordu. Kelepçelerin arasındaki zincirden sıvı gümüş gibi ışık akıyordu. “Ama bir elde birden çok parmak vardır. Veya elin sahibi?” Howard artık iyice kararmış olan banyoda çevresine bakındı. “Canının istediği zaman gelmesini söyledim ona,” diye fısıldadı. “Ama… Ama bu işi yapamayacağımı anladım. Büyüyor çünkü. Havayla temas ettikçe büyüyordu.”</p>

  <p>Kapağı kapalı klozetin içinden bir şapırtı duyuldu. Howard’ın bakışları o yana kaydı. Memur O’Bannion’unkiler de. Şapırtı tekrar duyuldu. Sanki tuvaletin içinde bir balık vardı.</p>

  <p>“Yerinizde olsam tuvaleti kesinlikle kullanmam,” dedi Howard. “Yerinizde olsam çişimi tutardım, Memur Bey. Olabildiğince tutar, sonra binanın yanındaki dar sokağa yapardım.”</p>

  <p>O’Bannion ürperdi.</p>

  <p>“Kendine hâkim ol, oğlum,” diye düşündü. “Kendine hâkim ol, yoksa bu herif gibi kaçırırsın keçileri.”</p>

  <p>Tuvaleti kontrol etmek için o tarafa yürüdü.</p>

  <p>“Kötü bir fikir,” dedi Howard.</p>

  <p>“Bay Mitla, burada neler oldu? Ve tuvalette ne saklıyorsunuz?”</p>

  <p>“Ne mi oldu? Sanki… Sanki…” Howard susup gülmeye başladı. Rahat bir gülümsemesi vardı… Ama gözleri hep klozetin kapalı kapağına kayıyordu. “Tıpkı Riziko programındaki gibi,” dedi. “Hatta Son Riziko sanki. Açıklanamayanlar kategorisi. Son Riziko yanıtı ‘Çünkü yapabilirler’dir.</p>

  <p>Son Riziko sorusunun ne olduğunu biliyor musunuz, Memur Bey?”</p>

  <p>O’Bannion gözlerini Howard’dan ayırmadan başını salladı.</p>

  <p>Howard bağırmaktan kısılan bir sesle, “Son Riziko sorusu şudur: En korkunç şeyler neden iyi insanların başına gelir? İşte Son Riziko sorusu bu. Bunu iyice düşünmek gerekir. Ama benim zamanım bol. Deliklerden uzak durduğum sürece…”</p>

  <p>Şapırtı yine duyuldu. Bu defa daha güçlüydü ses. Kusmuk lekeli tuvalet kapağı sarsıldı. O’Bannion kalktı, tuvalete doğru yürüdü, çömeldi. Howard ilgiyle bakıyordu adama.</p>

  <p>“Son Riziko, Memur Bey,” dedi. “Kaç para koymak istiyorsunuz?”</p>

  <p>O’Bannion bir an düşündü… Sonra klozet kapağını tuttu ve bütün parasını bahse girdi.</p>

  <p style="text-align: center;"><i>SON</i></p>
</body>
</html>
