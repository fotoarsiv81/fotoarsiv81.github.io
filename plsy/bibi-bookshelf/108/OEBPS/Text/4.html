<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="">
<head>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />

  <title></title>
</head>

<body class="calibre">
  <p><br /></p>

  <h2 style="text-align: center;"><i>2. Küçük Çocuklara Katlanmak Güçtür</i></h2>

  <p><br /></p>

  <p>Adı Bayan Sidley’di ve işi öğretmekti.</p>

  <p>Şimdi de yaptığı gibi, karatahtanın üstüne erişmek için ayaklarının ucuna basan kısa boylu bir kadındı. Arkasında çocukların hiçbiri gülüp fısıldaşmıyor, ya da avuçları içinde saklı gizli şekerlerini yemiyorlardı. Bayan Sidley’in o öldürücü içgüdülerini çok iyi bilirlerdi. Bayan Sidley arkasında kimin çiklet çiğnediğini, kimin cebinde sapan olduğunu, kimin işini görmek yerine beysbolcu kartı değiştokuşu için tuvalete gitmek istediğini bilirdi. Tanrı gibi o da her şeyi bilir gibiydi.</p>

  <p>Kadının saçlarına ak düşmüştü, sakat sırtını dik tutmak için giydiği korse, basma elbisesinin üstünden görülüyordu. Ufak tefekti, sürekli acılar içindeydi ama ondan korkarlardı. Kadının keskin dili okulun efsanelerinden biriydi. Kıkırdayan ya da fısıldayan birine çevrilen gözleri, en sağlam dizleri bile titretirdi.</p>

  <p>Kadın o günün sözcük listesini karatahtaya yazarken, uzun öğretmenlik mesleğinin başarısının bu günlük hareketiyle özetlenebilip kanıtlanabileceğini düşünüyordu: Korkmadan sırtını öğrencilerine dönebilirdi.</p>

  <p>Bayan Sidley sözcüğü yazarken”Tatil,” diye okudu. “Edward, lütfen tatil sözcüğünü bir cümle içinde kullanabilir misin?”</p>

  <p>“Ben tatilde New York City’ye gittim.” Edvvard sonra da Bayan Sidley’in öğrettiği gibi sözcüğü heceledi. “Tatil.”</p>

  <p>“Çok iyi, Edvvard.” Kadın bir sonraki sözcüğü yazmaya başladı.</p>

  <p>Onun da kendisine göre küçük hileleri vardı kuşkusuz; başarının büyüklerin yanı sıra küçük şeylere de bağlı olduğuna inanırdı. Bu ilkeyi sınıfta sürekli uygulardı ve başarısız olduğu görülmemişti.</p>

  <p>“Jane.”</p>

  <p>Gizlice kitap okumakta olan Jane suçlu bir tavırla başını kaldırdı.</p>

  <p>“O kitabı lütfen hemen kapat.” Kitap kapatıldı; Jane solgun ve nefret dolu gözlerle Bayan Sidley’in sırtına baktı. “Son zilden sonra on beş dakika yerinde kalacaksın.”</p>

  <p>Jane’in dudakları titredi. “Peki, Bayan Sidley.”</p>

  <p>Bayan Sidley’in küçük hilelerinden biri gözlüğünü dikkatle kullanmaktı. Kalın camların üstünde sınıfıntümü yansırdı ve öğrencilerin o küçük yaramazlıklarını yakaladığı zaman yüzlerinde beliren korku ve suçluluk ifadesine bayılırdı. Şimdi de ön sırada oturan Robert’in burnunu kıvırdığını görüyordu. Ama Bayan Sidley konuşmadı. Daha değil. Yeteri kadar zaman tanınırsa Robert kendini ele verirdi.</p>

  <p>“Yarın,” dedi. “Robert, lütfen yarın sözcüğüyle bir cümle kurar mısın?”</p>

  <p>Robert kaşlarını çatıp düşündü. Eylül sonu güneşi altındaki sınıfta sessizlik vardı. Kapının üstündeki elektrikli saat, dersin bitmesine daha otuz dakika olduğunu gösteriyordu ve genç başların uykuyla kitaplarının üstüne düşmelerini önleyen tek şey, Bayan Sidley’in sırtının oluşturduğu tehditti.</p>

  <p>“Bekliyorum, Robert.”</p>

  <p>“Yarın kötü bir şey olacak,” dedi Robert. Sözcükler zararsızdı, ama bütün sert disiplincilerin sahip oldukları yedinci duyguyu paylaşan Bayan Sidley onlardan hiç hoşlanmamıştı. “Yarın,” diye Robert yanıtını tamamladı. Elleri sıranın üzerinde kavuşturulmuştu; yine burun kıvırdı. Aynı zamanda yarım ağızla gülümsedi. Bayan Sidley bir anda Robert’in gözlük hilesini bildiğinden emin oldu.</p>

  <p>“Pekâlâ, öyle olsun.”</p>

  <p>Bayan Sidley Robert’e kurduğu cümle için bir şey. söylemeden, bir sonraki sözcüğü yazarken vücuduyla gereken mesajı verdi. Bir gözüyle arkasını gözetliyordu. Robert çok geçmeden dilini çıkartacak ya da hepsinin bildiği o iğrenç parmak jestini yapacaktı (bunu bugünlerde kızlar bile biliyordu). Gerçekten ne yaptığını görüp görmediğini anlamak için. O zaman cezalandırılacaktı.</p>

  <p>Gözlük camındaki yansıma küçük ve çarpıktı. Bayan Sidley gözünün ancak ucuyla bakıyordu yazdığı sözcüğe.</p>

  <p>Robert değişti.</p>

  <p>Bayan Sidley bunu ancak bir an fark edebildi, Robert’in yüzü bir an için… bir şeye dönmüştü.</p>

  <p>Kadın yüzü bembeyaz kesilmiş olarak arkasına dönerken, sırtındaki sancıyı fark etmedi bile.</p>

  <p>Robert sorgu dolu gözlerle bakıyordu kendisine. Elleri sıranın üstünde bitiştirilmişti. Korkuyor görünmüyordu.</p>

  <p>“Bunu hayal ettim,” diye düşündü Bayan Sidley. “Bir şey olmasını bekliyordum ve beklediğim olmayınca hayalim bir şey uydurdu. Ancak…”</p>

  <p>“Robert.” Bayan Sidley otoriter olmak istemişti; sesinin dile getirilmeyen bir itiraf çağrısı olmasını istemişti. Ama sesi öyle çıkmadı.</p>

  <p>“Efendim, Bayan Sidley.” Robert’in gözleri koyu kahverengiydi, ağır akan bir derenin dibindeki çamur renginde.</p>

  <p>“Bir şey yok.”</p>

  <p>Kadın karatahtaya döndü. Sınıfta bir mırıltı dolandı.</p>

  <p>“Susun!” Bayan Sidley yine sınıfa döndü. “Bir ses daha çıkacak olursa hepiniz dersten sonra Jane’le kalırsınız!”</p>

  <p>Bütün sınıfa hitap etmişti, ama en çok Robert’e bakmıştı. Robert de çocuksu bir masumlukla öğretmene bakıyordu: “Kim? Ben mi? Ben bir şey yapmadım, Bayan Sidley.”</p>

  <p>Bayan Sidley karatahtaya dönüp yazmaya başladı, artık gözlük camlarının kenarından geriye bakmıyordu. Son yarım saat epey uzun geçti ve kadın dışarı çıkarken Robert’in kendisine garip bir şekilde bakmakta olduğunu sandı. “Aramızda bir sır var, değil mi?” diyen bir bakış.</p>

  <p>Bayan Sidley o bakışı unutamadı. İki dişi arasında sıkışmış bir et parçası gibi takılıp kalmıştı o da küçük bir şeydi ama; insana sanki kocaman bir tuğlaymış duygusunu veriyordu.</p>

  <p>Bayan Sidley saat beşte tek başına yediği akşam yemeğine oturdu. Yaşlanmakta olduğunu biliyor ve bu bilgiyi sakinlikle kabul ediyordu. Emeklilik yaşı geldiğinde sınıflardan bağırıp direnerek zorla alınan o evde kalmış öğretmenlerden biri olmayacaktı. Bunlar, kaybettikleri kumar masalarından kalkmayı reddeden kumarbazlara benzerdi ama kendisi kaybetmiyordu. Hep kazanmıştı.</p>

  <p>Bayan Sidley önündeki haşlanmış yumurtalara baktı.</p>

  <p>“Öyle mi?”</p>

  <p>Üçüncü sınıftaki o tertemiz yüzleri düşündü ve Robert’in yüzünün diğerleri arasında daha belirgin olduğunu fark etti.</p>

  <p>Kalkıp bir ışık daha yaktı. Daha sonra, uykuya dalacakken, Robert’in yüzü gözlerinin önünde yüzüyor, gözkapaklarınm ardındaki karanlıkta çirkin bir şekilde gülümsüyordu. Yüz değişmeye başladı…</p>

  <p>Ama Bayan Sidley onun aldığı yeni biçimi göremeden karanlığa yenik düştü.</p>

  <p style="text-align: center;">* * *</p>

  <p>Bayan Sidley huzursuz bir gece geçirdiği için ertesi gün sinirli kalkmıştı. Sınıfta adeta birinin fısıldamasını, gülmesini ya da elden ele not geçirmesini bekler gibiydi. Ama sınıf sessizdi, hem de çok sessiz. Hepsi yüzüne bakıyordu ve Bayan Sidley onların gözlerinin ağırlığını üzerinde karıncalar dolaşıyormuş gibi hissetmekteydi.</p>

  <p>“Yeter artık!” diye söylendi kendi kendine. “Öğretmen okulundan yeni çıkmış bir kız gibi davranıyorsun!”</p>

  <p>O gün de uzadıkça uzadı ve sonunda zil çaldığında Bayan Sidley çocuklardan daha çok sevindiğini hissetti. Çocuklar kapı önünde boylarına göre dizilip el ele tutuştular.</p>

  <p>“Gidebilirsiniz,” dedi Bayan Sidley ve çocukların bağırıp çağırarak koridordan geçip parlak güneşe atılmalarını yüzünü ekşiterek dinledi.</p>

  <p>‘Onun değiştiğini fark ettiğimde gördüğüm şey neydi? Soğanı andıran, parıldayan bir şey. Bana dik dik bakan ve sırıtan ve çocuk olmayan bir şey. Yaşlıydı, kötüydü ve…’</p>

  <p>“Bayan Sidley.”</p>

  <p>Kadının başı havaya kalktı ve boğazından tutamadığı bir “Oh!” sesi yükseldi.</p>

  <p>Konuşan Bay Hanning’di. Adam özür dilercesine güldü. “Sizi rahatsız etmek istememiştim.”</p>

  <p>“Önemli değil,” dedi Bayan Sidley istemediği sert bir sesle. Ne düşünüyordu? Neyi vardı böyle?</p>

  <p>“Kızlar tuvaletindeki kâğıt havluları kontrol edebilir misiniz acaba?”</p>

  <p>“Elbette.” Bayan Sidley ellerini beline bastırarak ayağa kalktı. Bay Hanning anlayışla baktı kadına. ‘Kendine sakla,’ diye düşündü Bayan Sidley, evde kalmış kadının hiç de hoşuna gitmedi. İlgilenmedi bile.</p>

  <p>Bay Hanning’in yanından geçip kızlar tuvaletine doğru yürürken, beysbol sopalan taşıyan bir grup çocuk kendisini görünce hemen sustu ve suçlu tavırlarla kapıdan dışarı süzülüp orada bağırmaya başladılar. Bayan Sidley onların arkasından kaşlarını çatmış bakarken, kendi zamanında çocukların farklı olduklarını düşündü. Daha kibar değillerdi çocukların buna zamanları yoktu ve büyüklerine karşı daha saygılı da değillerdi; şimdiki çocuklarda eskiden olmayan bir ikiyüzlülük vardı. Büyüklerin yanında eskiden görülmeyen bir sakinlik, İnsanın sinirlerini bozan, huzurunu kaçıran bir sessiz horgörüş. Sanki…</p>

  <p>Maskeler altında saklanıyorlarmış gibi…</p>

  <p>Bayan Sidley bu düşünceyi kafasından çıkararak tuvalete girdi. Burası küçük, L şeklinde bir odaydı. L’nin uzun bacağında tuvaletler, kısa bacağı boyunca da musluklar sıralanmıştı.</p>

  <p>Kâğıt havlu kutularını kontrol ederken aynalardan birinde kendi aksini görünce dehşete kapıldı. Gördüğünden hoşlanmamıştı, hem de hiç hoşlanmamıştı. İki gün önce gözlerinde olmayan ürkek bir bakış vardı şimdi. Robert’in o solgun ve saygılı yüzünün gözlüğündeki bulanık görüntüsünün şimdi içine girmiş olduğunu ve orada geliştiğini dehşetle fark etti.</p>

  <p>Kapı açıldı, iki kız bir şey hakkında gizlice fısıldaşarak içeri girdi. Bayan Sidley köşeyi dönüp yanlarından geçmek üzereyken kendi adının söylendiğini işitti. Yeniden lavabolara dönüp kâğıt havluları bir daha kontrol etti.</p>

  <p>“Ondan sonra adam…”</p>

  <p>Hafif kıkırdamalar.</p>

  <p>“Kadın biliyor, ama…”</p>

  <p>Erimiş sabun kadar yumuşak ve cıvık cıvık kıkırdamalar.</p>

  <p>“Bayan Sidley…”</p>

  <p>“Kesin! Kesin gürültüyü!”</p>

  <p>Bayan Sidley durduğu yerden hafifçe uzanınca onların gölgelerini görebiliyordu.</p>

  <p>Birden aklına başka bir şey geldi.</p>

  <p>Kızlar kendisinin orada olduğunu biliyordu.</p>

  <p>Evet. Evet, biliyorlardı.</p>

  <p>Onları sarsacaktı. Dişleri takırdayana, kıkırdamaları inlemeye dönüşene kadar şaşacak, kafalarını duvara vurup kendisinin orada olduğunu bildiklerini itiraf ettirecekti. O anda gölgeler birden değişti. Uzadılar, erimiş muma döndüler, garip şekiller aldılar. Bayan Sidley porselen lavabolara korkuyla yaslanırken kalbinin büyüdüğünü hissetti.</p>

  <p>Ama kızlar kıkırdamaya devam etti.</p>

  <p>Sesler de değişmişti, artık küçük kızların sesi değildi duyduğu, şimdi cinsiyetsiz ve ruhsuz, kötü seslere dönüşmüşlerdi.</p>

  <p>Bayan Sidley kamburlaşmış gölgelere baktı ve birden bağırmaya başladı. Çığlık devam etti, kafasının içinde gittikçe büyüyerek bir delinin çığlığına dönüştü. Sonra da bayıldı. Cinlerin kahkahalarını andıran kıkırdama kendisini karanlıkta da izledi.</p>

  <p style="text-align: center;">* * *</p>

  <p>Bayan Sidley onlara gerçeği söyleyemedi.</p>

  <p>Gözünü açıp da Bay Hanning ile Bayan Crossen’in kaygılı yüzlerini gördüğünde bunu anlamıştı. Bayan Crossen spor salonunun ilkyardım kutusundan aldığı amonyak ruhunu burnuna tutuyordu. Bay Hanning merakla Bayan Sidley’e bakan iki küçük kıza artık evlerine gitmelerini söyledi.</p>

  <p>Her ikisi de kendisine, ‘Bir sırrımız var,’ der gibi gülümseyerek gittiler.</p>

  <p>Pekâlâ, onların sırlarını saklayacaktı. En azından bir süre. İnsanların kendisini aklını kaçırmış sanmalarını istemezdi. Ya da bunama belirtilerinin çok erkenden geldiğini düşünmelerini. Onların oyununu oynayacaktı. Kötülükleri ortaya çıkarana kadar.</p>

  <p>“Düştüm sanırım,” diyerek sırtındaki dayanılmaz ağrıya aldırmadan doğruldu. “Yerde bir ıslaklık vardı.”</p>

  <p>“Çok korkunç,” dedi Bay Hanning. “Acaba…”</p>

  <p>“Emily, sırtını mı incittin?” diyerek Bayan Crossen onun sözünü kesti. Bay Hanning minnetle baktı kendisine.</p>

  <p>Bayan Sidley belinin ağrısından kıvranarak ayağa kalktı.</p>

  <p>“Hayır,” dedi. “Aslında düşmek yaradı galiba. Sırtım yıllardır bu kadar rahat değildi.”</p>

  <p>“Bir doktor çağırtabiliriz…” dedi Bay Hanning.</p>

  <p>“Gerek yok.” Bayan Sidley soğuk bir tavırla gülümsedi adama.</p>

  <p>“Size bir taksi çağırtayım.”</p>

  <p>“Hiç gerek yok,” diyen Bayan Sidley kızlar tuvaletinin kapısını açtı. “Ben her zaman otobüse binerim.”</p>

  <p>Bay Hanning içini çekip Bayan Crossen’e baktı. Bayan Crossen bir şey söylemeden gözlerini yuvarladı.</p>

  <p>Bayan Sidley ertesi gün Robert’i dersten sonra okulda tuttu. Çocuk cezayı gerektiren bir şey yapmadığı için, öğretmen kendisini sahte bir suçlamayla tutmuştu. Bunun için vicdan azabı çekmiyordu; ona göre Robert küçük bir çocuk değil, bir canavardı. Ona bunu itiraf ettirmeliydi.</p>

  <p>Bayan Sidley’in sırtı çok ağrıyordu. Robert’in bunu bildiğini, bunun kendisine yardımcı olmasını beklediğini biliyordu. Ama böyle bir şey olmayacaktı. Bayan Sidley’in küçük avantajlarından biri de buydu. Sırt ağrılarını on iki yıldır çekiyordu ve bu kadar, yani hemen hemen bu kadar ıstırap çektiği çok olmuştu.</p>

  <p>Kapıyı kapatınca ikisi sınıfta yalnız kaldı.</p>

  <p>Bayan Sidley bir an durup Robert’e baktı. Oğlanın bakışlarını kaçırmasını bekliyordu. Ama Robert bunu yapmadı. Kadının gözlerinin içine bakıyordu ve çok geçmeden dudaklarının kenarlarında bir gülümseme belirmişti.</p>

  <p>“Neden gülümsüyorsun, Robert?”</p>

  <p>“Bilmiyorum.” Robert gülümsemeye devam etti.</p>

  <p>“Lütfen söyle bana.”</p>

  <p>Robert hiçbir şey söylemedi.</p>

  <p>Gülümsemeye devam etti.</p>

  <p>Dışarda oynayan çocukların sesi uzaktan, bir rüyadaymış gibi geliyordu. Sadece duvardaki saatin tıkırtıları gerçekti.</p>

  <p>Robert sanki havadan söz edermiş gibi aniden, “Epey kalabalığız,” dedi.</p>

  <p>Sessiz kalma sırası Bayan Sidley’e gelmişti.</p>

  <p>“Bu okulda on iki taneyiz.”</p>

  <p>‘Çok kötü,’ diye düşündü Bayan Sidley. inanılmayacak kadar kötü.’ “Yalan söyleyen küçük çocuklar cehenneme gider,” dedi Bayan Sidley. “Pek çok ana babanın çocuklarına artık bu gerçeği söylemediklerini biliyorum, ama bunun gerçek olduğunu sana bildirmek isterim, Robert. Yalan söyleyen küçük çocuklar cehenneme gider. Küçük kızlar da.”</p>

  <p>Robert’in gülümsemesi yüzüne yapışmış, bir kurt gülümsemesine benzemişti. “Benim değişmemi görmek ister misiniz, Bayan Sidley? Bunu iyice görmek ister misiniz?”</p>

  <p>Bayan Sidley ürperdiğini hissetti. “Git buradan,” dedi. “Hem yarın okula gelirken annen veya babanı, ya da teyzeni getir. Bu işi bir çözüme kavuşturalım.” İşte. Yine ayakları yere sağlam basmıştı. Çocuğun yüzünün büzülmesini, ağlamasını bekledi.</p>

  <p>Ama Robert’in gülümsemesi dişlerini ortaya çıkaracak şekilde yüzüne daha da yayılmıştı. “Öteki Robert kafamın içinde saklanıyor. Kimi zaman oradan oraya koşar, kaşınır. Kendisini dışarı çıkarmamı ister.”</p>

  <p>“Git buradan,” dedi Bayan Sidley. Saatin tıkırtılarının sesi yükselmiş gibiydi.</p>

  <p>Robert değişti.</p>

  <p>Yüzü erimiş balmumuna dönüştü, gözler yayvanlaştı, bıçak batırılmış yumurta sarısı gibi yayıldı, burnu genişledi, ağzı yok oldu. Başı da uzamıştı, saçları artık saç değil, hareket eden, bükülen uzantılar olmuştu.</p>

  <p>Robert kıs kıs gülmeye başladı.</p>

  <p>Ses burnu olan yerden geliyordu, ama burun da yüzünün alt yarısını yemekteydi, burun delikleri yayılıyor, dev bir ağız gibi karanlık içinde kayboluyordu.</p>

  <p>Robert gülerek ayağa kalkınca, Bayan Sidley öteki Robert’ten, bu yabancı şeyin el koyduğu gerçek çocuktan kalan parçaları gördü.</p>

  <p>Bayan Sidley koşmaya başladı.</p>

  <p>Koridorda uçar gibi koşarken gecikmiş birkaç öğrenci iri ve anlamayan gözlerle kendisine baktı. Bay Hanning kapısını aralayıp başını uzattığı sırada, Bayan Sidley geniş cam kapıların ardından parlak eylül göğü altında bir korkuluğu andırarak dışarı fırladı.</p>

  <p>Bay Hanning, “Bayan Sidley! Bayan Sidley!” diye bağırarak kadının ardından koştu.</p>

  <p>Sınıftan çıkan Robert merakla olup bitenleri seyrediyordu.</p>

  <p>Bayan Sidley ne görüyor ne de duyuyordu. Merdivenlerden koşarak indi, kendi çığlıkları arkasından gelirken karşı kaldırıma koştu. Gürültülü bir korna sesi duyuldu, önünde bir otobüs belirdi, sürücünün yüzü alçıdan bir korku maskesi gibiydi. Hava frenleri öfkeli canavarlar gibi tısladı.</p>

  <p>Bayan Sidley düştü ve dev tekerlekler zayıf ve korse destekli vücudundan sadece iki karış ötede durdu. Bayan Sidley titreyerek yerde yatarken, çevresinde bir kalabalığın toplanmakta olduğunu duydu.</p>

  <p>Döndüğü zaman çocukların kendisine baktıklarını gördü. Açık bir mezarın başındaki yaşlı kişilermiş gibi bir halka oluşturmuşlardı. Mezarın başında suratına ilk kürek toprak atmak üzere bekleyen Robert duruyordu.</p>

  <p>Uzaklardan otobüs sürücüsünün heyecanlı sesi duyuluyordu: “Deli mi ne? Tanrım, bir karış daha…”</p>

  <p>Bayan Sidley çocuklara baktı. Gölgeleri üzerini örtüyordu. Yüzleri ifadesizdi. Bazıları gizli gülümsemelerle bakıyordu. Bayan Sidley çok geçmeden yeniden bağıracağını biliyordu.</p>

  <p>O sıra Bay Hanning çocukları dağıtıp yolladı ve Bayan Sidley de yorgun bir tavırla ağlamaya başladı.</p>

  <p style="text-align: center;">* * *</p>

  <p>Bayan Sidley bir ay boyunca üçüncü sınıfa dönmedi. Bay Hanning’e kendini iyi hissetmediğini söyleyince, Bay Hanning ünlü bir hekime gidip sorununu ona açmasını tavsiye etti. Bayan Sidley mantıklı ve akılcı yolun bu olduğunu kabul etti. Okul yönetim kurulu isterse, kendisini çok kıracağını bilmesine rağmen, istifasını da verebileceğini söyledi. Pek huzursuz görünen Bay Hanning bunun gerekli olacağını sanmadığını belirtti. Sonunda Bayan Sidley ekim sonlarında okula döndüğünde oyununu oynamaya hazırdı ve bu kez nasıl oynayacağını biliyordu.</p>

  <p>İlk birkaç hafta her şeyi oluruna bıraktı. Sınıf şimdi kendisini kaçamak ve düşmanca gözlerle izliyordu. Robert ön sıradaki yerinden kendisine gülümsüyor ve Bayan Sidley onunla yüzleşmeye cesaret edemiyordu.</p>

  <p>Bayan Sidley bir gün bahçede nöbetçiyken Robert gülümseyerek yanına geldi. “Sayımız artık inanamayacağınız kadar çok,” dedi.</p>

  <p>Karşı tarafta salıncakta sallanan bir kız, Bayan Sidley’in gözlerinin içine bakıp gülümsedi.</p>

  <p>Bayan Sidley de sakin bir tavırla Robert’e baktı. “Ne demek istediğini anlayamadım, Robert,” dedi.</p>

  <p>Robert oyununa dönerken sadece gülümsüyordu. * * *</p>

  <p>Bayan Sidley tabancayı okula çantasında getirdi. Tabanca kardeşinindi. Bulga Savaşı‘ndan sonra ölü bir Alman’dan almıştı. Jim öleli on yıl olmuştu. Bayan Sidley tabancanın durduğu kutuyu en az beş yıldır açmamıştı. Açtığında, onun donuk bir parıltıyla hâlâ yerinde durduğunu görmüştü. Şarjörler de oradaydı ve kardeşinin öğrettiği gibi dikkatle doldurmuştu silahı.</p>

  <p>Bayan Sidley sınıfta herkese, özellikle de Robert’e bakıp gülümsüyordu. Robert de ona gülümsüyor ve Bayan Sidley onun derisinin hemen altında yüzen o bulanık yabancılığı, o pisliği sezebiliyordu..</p>

  <p>Robert’in derisi altında yaşayanın ne olduğu hakkında bir fikri yoktu ve umrunda bile değildi; şimdi sadece gerçek küçük çocuğun tümüyle gitmiş olduğunu umuyordu. Katil olmak istemezdi. Gerçek Robert’in öldüğünü ya da çıldırmış olduğunu ve şimdi kendisine sınıfta gülüp sokağa kaçmasına neden olan şeyin içinde yaşadığına karar verdi. Yani hâlâ yaşıyor olsa bile, onu bu sıkıntıdan kurtarmak bir merhamet eylemi olacaktı.</p>

  <p>Bayan Sidley, “Bugün bir test yapacağız,” dedi.</p>

  <p>Sınıf ne inledi, ne de huzursuzca kıpırdandı; sadece ona baktılar. Bayan Sidley gözlerinin ağırlığını hissediyordu üzerinde.</p>

  <p>“Bu çok özel bir test olacak. Sizleri teker teker teksir odasına çağıracağım ve sorumu orada soracağım. Sonra birer şeker alıp evinize erkenden gideceksiniz. Çok hoş olacak, değil mi?”</p>

  <p>Çocuklar hiçbir şey söylemeden boş gülümsemelerle baktı yüzüne.</p>

  <p>“Robert, önce sen gel.”</p>

  <p>Robert yine gülümseyerek kalktı. Burnunu kadının yüzüne doğru hafifçe kıvırarak, “Peki, Bayan Sidley,” dedi.</p>

  <p>Bayan Sidley çantasını aldı, birlikte boş koridora çıktılar. Teksir odası, holün öteki yanında, tuvaletlerden sonraydı. Makine çok gürültülü olduğundan oda iki yıl önce ses geçirmez hale getirilmişti.</p>

  <p>Bayan Sidley kapıyı arkalarından kapatıp kilitledi.</p>

  <p>“Seni kimse duyamaz,” dedi. Tabancayı çantasından çıkardı. “Ne seni, ne bunu.”</p>

  <p>Robert yine masum bir tavırla gülümsedi. “Ama bizim sayımız pek çoktur. Burada olduğundan çok fazla.” Küçük elini teksir makinesinin tepsisine dayadı. “Benim değişmemi yeniden görmek ister misiniz?” Bayan Sidley’in ağzını açmasına fırsat kalmadan Robert’in yüzü erimeye başladı. Bayan Sidley onu vurdu. Bir kere. Kafasından. Çocuk kâğıt raflarına savruldu, yere düştü. Sağ gözünün üstünde yuvarlak, kara bir delik olan ölü bir küçük çocuk.</p>

  <p>Çok dokunaklı bir hali vardı.</p>

  <p>Bayan Sidley çocuğun yanı başında duruyordu. Yanakları solmuştu.</p>

  <p>Yerdeki şekil kıpırdamadı.</p>

  <p>İnsandı bu.</p>

  <p>Robert’ti.</p>

  <p>Hayır!</p>

  <p>‘Hepsi senin kafanın içindeydi, Emily. Hepsi senin kafanın içindeydi.’</p>

  <p>Hayır! Hayır, hayır, hayır!</p>

  <p>Bayan Sidley sınıfa döndü, hepsini birer birer aşağı indirdi. On iki çocuğu öldürmüştü, eğer Bayan Crossen bir paket kâğıt almak için gelmemiş olsaydı, daha da öldürecekti.</p>

  <p>Bayan Crossen’in gözleri irileşti; bir eliyle ağzını tuttu. Sonra bağırmaya başladı. Bayan Sidley elini omzuna koydu. “Bunun yapılması gerekiyordu Margaret,” dedi hâlâ bağırmakta olan kadına. “Korkunç bir şey, ama yapılması gerekiyordu. Hepsi canavar bunların.”</p>

  <p>Bayan Crossen teksir makinesinin çevresinde yatan neşeli, renkli giysili küçük cesetlere baktı ve bağırmaya devam etti. Bayan Sidley’in elinden tuttuğu küçük kız da ağlamaya başlamıştı.</p>

  <p>“Değiş çabuk,” dedi Bayan Sidley. “Bayan Crossen görsün, değiş hadi. Ona bunu yapmam gerektiğini göster.”</p>

  <p>Kız hiçbir şey anlamayarak ağlamaya devam etti.</p>

  <p>“Lanet olsun! Değiş diyorum sana!” diye bağırdı Bayan Sidley. “Değiş! Lanet olsun, değiş!” Tabancayı kaldırdı. Küçük kız irkilerek geriledi; bayan Crossen kedi gibi atladı Bayan Sidley’in sırtına.</p>

  <p style="text-align: center;">* * *</p>

  <p>Mahkeme yapılmadı. Gazeteler kadının yargılanması için kıyameti koparıyorlardı, yaslı ana babalar Bayan Sidley’e küfürler yağdırıyordu, kent uyuşmuş bir dehşet içinde bekliyordu; ancak sakin kafalar duruma hâkim oldu ve yargılanma yapılmadı. Eyalet Meclisi daha sıkı öğretmen sınavları istedi, Summer Sokağı İlkokulu bir haftalık tatile girdi ve Bayan Sidley de Augusta’daki Juniper Hill Hastanesi’ne gönderildi. Orada analiz yapıldı, en modern ilaçlar verildi, günlük iş tedavisi seanslarına katıldı. Bir yıl sonra çok sıkı kontrol altında deneysel tedaviye alındı.</p>

  <p style="text-align: center;">* * *</p>

  <p>Psikiyatrın adı Buddy Jenkins’ti.</p>

  <p>Jenkins tek yönlü camın önünde oturmuş, bir anaokulu gibi düzenlenmiş odaya bakıyordu. Karşı duvarda bir inek, ayın üzerinden atlıyordu. Bayan Sidley tekerlekli iskemlesinde oturmuştu, elinde bir masal kitabı, çevresinde bir grup geri zekâlı çocuk vardı. Çocuklar kadına gülümsüyor, salyaları çenelerinden akıyor, ıslak küçük parmaklarıyla kendisine dokunuyor, bakıcılar da aynalı camın arkasından müdahale etmek üzere ilk saldırgan hareketi bekliyorlardı.</p>

  <p>Buddy kadının iyi tepki gösterdiğini düşündü. Yüksek sesle okuyor, bir kızın başını okşuyor, düşen bir oğlanı kaldırıyordu. Kadın birden kendisini rahatsız eden bir şey görür gibi oldu; kaşları çatıldı, başını çocuklardan başka yana çevirdi.</p>

  <p>Kendi kendine konuşur gibi, “Lütfen buradan çıkarın beni,” dedi.</p>

  <p>Böylece kadını alıp götürdüler. Buddy Jenkins onu giderken izleyen çocuklara baktı. Gözleri iri ve bomboştu. Biri gülümsemişti. Bir diğeri parmağını ağzına sokmuştu. İki kız birbirlerini kucaklamış, gülüyordu.</p>

  <p>Bayan Sidley o gece boğazını kırık bir aynayla kesti ve ondan sonra Buddy Jenkins çocukları daha çok izlemeye başladı. Sonunda gözlerini onlardan ayıramaz oldu.</p>
</body>
</html>
