<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dortluittifak</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6"><br class="chapter"/>
  <br class="chapter"/>
  <br class="chapter"/>
  Bölüm VI<br class="chapter"/>
  &nbsp;<img alt="missing image file" class="calibre2" src="../Images/kolombo.jpeg"/>&nbsp;<br class="chapter"/>
  Sherlock Holmes Kanıtları Topluyor</h1>

  <div class="calibre1" id="calibre_pb_14"/>

  <div class="chapter">
    <p class="normal">&nbsp;</p>

    <p class="normal">&nbsp;</p>

    <p class="normal">“Şimdi, Watson,” dedi Homes, ellerini birbirine sürterek, “yarım saatimiz var. Bunu iyi kullanalım. Benim dosyam, sana daha önce de söylediğim gibi, neredeyse tamamlandı ancak hemen emin olmamak lazım. Bu basit görünen yapının altında, daha derin bir şeyler yatıyor olabilir.”</p>

    <p class="normal">“Basit mi?” diye patladım.</p>

    <p class="normal">“Elbette,” dedi, bir tıp profesörünün sınıfta ders anlatmasına benzer bir edayla. “Şimdi o köşede otur, ayak izlerin delilleri karıştırmasın. Şimdi çalışma zamanı! Öncelikle, bu adamlar nasıl geldiler ve nasıl gittiler? Dün geceden beri kapı açılmamış. Peki ya pencere?” Lambayı oraya doğru götürdü, gözlemlediği şeyleri yüksek sesle mırıldanıyordu ama anlattıklarını benden çok kendine anlatıyordu. “Pencere içeriden sürgülenmiş. Çerçeve sağlam. Yan tarafında eklem yok. Şunu bir açalım; yakınlarda su borusu da yok. Çatı da oldukça ulaşılması zor bir yerde ama pencereye birileri tırmanmış. Dün gece biraz yağmur yağmıştı. İşte şurada, pervazın üzerinde çamurlu bir ayak izi var. Burada da yuvarlak çamurlu bir iz var ve burada, zeminde yine aynı iz ve burada masada da aynı iz var. Bak Watson! Bu gerçekten çok hoş bir kanıt…”</p>

    <p class="normal">Gayet net görünen yuvarlak çamur izlerine baktım. “Bunlar ayak izi değil” dedim.</p>

    <p class="normal">“Bu bizim için daha değerli bir şey. Bir tahta izi bu… Bak şu pervazın üzerindeki de bir çizme izi, ağır bir çizme, metalden yapılma geniş bir topuğu var, yanında da bu tahta izi.”</p>

    <p class="normal">“Tahta bacaklı bir adam...”</p>

    <p class="normal">“Kuşkusuz. Fakat birileri daha varmış. Oldukça kabiliyetli bir ortak... Şu duvardan çıkılabilir mi doktor?”</p>

    <p class="normal">Açık pencereden dışarı baktım. Ay hala evin o tarafını aydınlatıyordu. Bulunduğumuz oda rahat bir atmış fit yüksekteydi. Ayak koyulacak bir yer ya da tuğla yarığı da yoktu.</p>

    <p class="normal">“Bu kesinlikle imkânsız!” dedim.</p>

    <p class="normal">“Yardım olmadan evet. Fakat düşün, burada bir arkadaşın var, sana şu köşede gördüğüm sağlam, kalın halatı sarkıtıyor. Bir ucunu bu mükemmel kancaya sabitliyor. Artık eğer becerikli bir adamsan, tahta bacaklıyı da, daha başka herkesi de yukarı çıkarırsın. Ayrılırken de yine aynı yöntemle inersiniz, arkadaşın halatı yukarı çeker ve çözer, pencereyi kapatır, içeriden sürgüler ve geldiği yerden geri gider. Küçük bir noktayı not etmek gerek,” halatı evirip çeviriyordu, “bu tahta bacaklı arkadaşımız, iyi bir tırmanıcı olmasına karşın, profesyonel bir denizci değilmiş. Ellerinde nasır yok, merceğimle baktığımda özellikle de halatın son kısımlarında birden fazla noktada kan izine rastladım, buradan da anlaşılacağı üzere halattan kayarken biraz hızlı kaymış ve el derisinin bir kısmını halatta bırakmış.”</p>

    <p class="normal">“Buraya kadar güzel,” dedim, “fakat işler daha da çetrefilli hale geliyor. Peki bu gizemli yardımcı? O odaya nasıl girdi?”</p>

    <p class="normal">“Evet, yardımcı!” diye dalgın dalgın tekrarladı Holmes, “Bu yardımcı konusunda gariplikler var. Bu kişi, vakayı sıradanlıktan çıkarıyor. Kendisini takdir etmek lazım, zira benzer olaylar Hindistan’da ve hafızam beni yanıltmıyorsa Senegambia’da gerçekleşmiş olsa da, bu yardımcı, bu ülkenin suç kayıtlarında bir çığır açıyor.”</p>

    <p class="normal">“Öyleyse nasıl girdi içeri?” diye tekrarladım. “Kapı kilitliydi, pencereye ulaşmak imkânsızdı, bacadan mı girdi?”</p>

    <p class="normal">“Şömine oldukça dar,” diye cevapladı. “O olasılığı da düşündüm.”</p>

    <p class="normal">“Öyleyse nasıl?” diye ısrar ettim.</p>

    <p class="normal">“Benim yöntemimi kullanmıyorsun,” dedi, başını sallayarak. “Sana kaç kere söyledim; imkânsızları elersen, geriye İNANILMAZ DA OLSA, gerçek kalır. Kapıdan, pencereden ya da bacadan girmediğini biliyoruz. Odada saklanmadığını da biliyoruz, odada saklanılacak bir yer yok. Öyleyse nereden girdi?”</p>

    <p class="normal">“Tavandaki delikten” diye heyecanla atıldım.</p>

    <p class="normal">“Elbette öyle yaptı. Öyle yapmak zorundaydı. Eğer feneri benim için tutma nezaketini gösterirsen, araştırmamızı yukarıdaki odaya, hazinenin bulunduğu gizli yere doğru genişleteceğiz.”</p>

    <p class="normal">Merdiveni yerleştirdi, bir kalası iki eliyle tutarak, kendini yukarı, çatı katına attı. Sonra yüzükoyun yatarak uzanıp feneri aldı. Benim de yukarı çıkmam için feneri tuttu.</p>

    <p class="normal">Kendimizi içinde bulduğumuz oda, ona altı fitlik bir odaydı. Zemin kalaslardan oluşmaktaydı. Aralarında ince çıtalar ve alçı vardı. Dolayısıyla orada yürürken, kalastan kalasa basarak yürümek gerekiyordu. Çatı ortaya doğru yükseliyordu ve görünüşe göre bu evin gerçek çatısıydı. Odada hiçbir mobilya, döşeme yoktu, zeminde yılların biriktirdiği toz, kalın bir tabaka yapmıştı.</p>

    <p class="normal">“İşte gördün mü?” dedi Sherlock Holmes, elini eğimli duvara koyarak. “Bu bir çatı kapağı, çatıya çıkıyor. İterek açabilirim. Bu da tatlı bir açıyla eğimli çatı. Burası bizim Bay Bir Numara’nın girdiği yer. Bakalım ona dair başkaca izler bulabilecek miyiz?”</p>

    <p class="normal">Feneri zemine doğru tuttu. Bunu yapar yapmaz, o gece ikinci kez yüzünde o ürkek ve şaşkın bakışı gördüm. Ona baktıkça benim tüylerim ürperiyordu. Zemin, çıplak bir ayağın izleriyle doluydu. İzler çok net ve mükemmeldi ama normal bir adamın ayak izlerinin yarısından küçüktü.</p>

    <p class="normal">“Holmes,” dedim fısıldayarak, “bu korkunç işi bir çocuk yapmış.”</p>

    <p class="normal">Bir anda kendine geldi: “Bir an için bocaladım,” dedi, “fakat olay oldukça doğal. Hafızam beni yanılttı ya da daha önceden bunu öngörebilmem gerekirdi. Burada öğrenilecek bir şey kalmadı. Haydi, aşağı inelim.”</p>

    <p class="normal">Aşağı odaya yeniden iner inmez heyecanla sordum: “Peki bu ayak izleri hakkında teorin nedir?”</p>

    <p class="normal">“Sevgili Watson, biraz olsun kendin yorumlamaya çalış,” dedi, tahammülsüz bir tavırla. “Benim yöntemlerimi biliyorsun. Onları uygula, sonuçları kıyas etmende sana yardımcı olurlar.”</p>

    <p class="normal">“Gerçeklere yönelik bir şey düşünemiyorum.” Diye cevap verdim.</p>

    <p class="normal">Kaba bir tavırla “Yakında anlayacaksın,” dedi, “bence burada önem taşıyan başka bir şey kalmadı ama yine de bakacağım.”</p>

    <p class="normal">Merceğini ve mezurasını çıkardı ve dizleri üstünde odanın dört bir yanında işe koyuldu; uzun ve ince burnunu kalaslara yalnız birkaç santim kalacak şekilde yaklaştırarak ölçüyor, karşılaştırıyor ve inceliyordu. Boncuk gözleri bir kuşun gözleri gibi derin ve parlaktı. Hızlı, sessiz ve çevik hareketleriyle, iz süren eğitimli bir tazıyı andırıyordu. Onu izlerken bir yandan da enerjisini ve zekâsını kanunları korumak yerine çiğnemek için sarf etseydi ne yaman bir suçlu olabileceğini düşünmekten kendimi alamıyordum. Çalışırken kendi kendine mırıldanıyordu, nihayet neşeyle bir çığlık attı.</p>

    <p class="normal">“Kesinlikle şanslıyız,” dedi. “Çok az sorunumuz kaldı. Bay Bir Numara, katran ruhuna ayağını daldırmakla hiç iyi etmemiş. Takma ayağının kenarıyla, bu kötü kokulu şeye çarpmış ve cam balonu çatlatmış. İçindeki sıvı da dışarı sızmış.”</p>

    <p class="normal">“E, ne olmuş?” diye sordum.</p>

    <p class="normal">“Adamı yakaladık yani, hepsi bu kadar,” dedi, “bu kokuyu dünyanın öbür ucuna kadar takip edebilecek bir köpek biliyorum. Eğer bir köpek sürüsü bir ringa balığı sürüsünü tüm eyalet boyunca takip edebiliyorsa, özel eğitimli bir tazı, böylesine keskin bir kokuyu nereye kadar takip edebilir? Bu da içler dışlar çarpımı gibi oldu. Bu sorunun cevabı bize… Heeyy... İşte kanunun resmi temsilcileri de geldi. ”</p>

    <p class="normal">Aşağıdan ağır ayak sesleri ve kaba boydan konuşmalar geliyordu. Koridorun kapısı yüksek sesle çarptı.</p>

    <p class="normal">“Onlar gelmeden önce,” dedi Holmes, “şu zavallı adamın koluna ve bacağına bir dokun. Ne hissediyorsun?”</p>

    <p class="normal">“Kasları tahta gibi sert.” diye cevapladım.</p>

    <p class="normal">“Evet öyle. Kaslar aşırı kasılmış durumda, ölülerde görülen normal katılığın çok ötesinde. Yüzünde görülen bu Hipokratik gülümseme ya da eski yazarların dediği gibi ‘risus sardonicus<sup class="calibre4"><a href="../Text/dortluittifak_split_027.html#footnote-40700-10" id="footnote-40700-10-backlink">[10</a>]</sup>’ ile birleştirildiğinde, bu durum sana ne düşündürüyor?”</p>

    <p class="normal">“Ölümüne güçlü bir bitkisel alkaloid neden olmuş olabilir” diye cevapladım, “striknin benzeri bir madde ile tetanoz oluşabilir.”</p>

    <p class="normal">“Yüz kaslarının bu halini görür görmez ben de bunu düşündüm. Odaya girer girmez de zehrin vücut sistemine nasıl karıştığını görmeye çalıştım. Senin de gördüğün gibi hiç zorlanmadan cilt altına girmiş ya da atılmış dikeni buldum. Eğer adamın sandalyede dik durduğunu varsayarsak, dikkat et, dikenin girdiği yerin yönüne göre, tavandaki delikten atılmış olması gerek. Şimdi dikeni incele.”</p>

    <p class="normal">Dikeni dikkatle aldım ve fenerin ışığına doğru tuttum. Diken uzun, keskin ve siyahtı. Sivri ucuna yakın bir yerde, sanki sakızımsı bir madde kurumuş gibi parlak bir görüntü vardı. Dikenin küt ucu, tıraşlanmış ve bir bıçakla yuvarlatılmıştı.</p>

    <p class="normal">“Bu bir İngiliz dikeni mi?” diye sordu.</p>

    <p class="normal">“Hayır, kesinlikle değil.”</p>

    <p class="normal">“Tüm bu verilerle oldukça isabetli çıkarımlar yapabilsin ancak görevliler geldi. Dolayısıyla yardımcı kuvvetler geri çekilebilir.”</p>

    <p class="normal">Konuşması henüz bitmişti ki gitgide yaklaşan ayak sesleri koridorda yüksek bir tonda duyulmaya başladı, derken iri yarı, heybetli gri takım elbiseli bir adam ağır adımlarla odaya girdi. Kocaman kırmızı bir yüzü, ışıldayan ve sertçe bakan küçücük gözleri vardı. Göz torbaları kaba ve şişkindi. Hemen arkasında üniformalı bir müfettiş ve hâlâ heyecandan titreyen Thaddeus Sholto vardı.</p>

    <p class="normal">“İşte bir vaka daha!” diye boğuk ve heybetli bir sesle bağırdı. “Basbayağı bir vaka! Fakat bunlar da kim? Aman Tanrım, evin içi tavşan kümesi gibi kalabalık!”</p>

    <p class="normal">“Sanırım beni tanırsın, Bay Athelney Jones,” dedi Holmes, sakince. “Bak sen! Tabii tanıyorum!” diye hırıldadı. “Bu teorisyen Bay Sherlock Holmes. Seni hatırlıyorum! Bishopgate mücevher davasında hepimize dava konusu, kanıtlar ve hüküm konusunda verdiğin dersi asla unutmayacağım. Bizi doğru düşünmeye sevketmiştin, fakat şimdi takdir edersin ki rehberliğinden ziyade şans faktörü işledi orada.”</p>

    <p class="normal">“Mesele çok basit bir muhakeme meselesiydi.”</p>

    <p class="normal">“Hadi bayım! İtiraf etmekten çekinme. Bütün bunlar da neyin nesi? Fena bir şey! Çok fena! Burada acımasız gerçekler var, teorilere yer yok! Bir başka dava için dışarıda, Norwood’da olmam ne şans! Haberi aldığımda polis merkezindeydim. Adam nasıl ölmüş dersiniz?”</p>

    <p class="normal">“Aslında bu üzerinde teoriler kuramayacağım kadar karmaşık bir vaka.” dedi Holmes soğuk bir şekilde.</p>

    <p class="normal">“Hayır, lütfen! Bazen yorumlarının tam isabet kaydettiği de oluyor, bunu inkâr edemeyiz. Olur şey değil! Kapı kilitliydi, anlıyorum. Yarım milyonluk mücevherler de kayıp. Pencere nasıldı?”</p>

    <p class="normal">“Kapalıydı ama pervaz üzerinde ayak izleri vardı.”</p>

    <p class="normal">“Pekâlâ, pencere kapalı olduğuna göre, ayak izlerinin konumuzla ilgisi yok. Aklın yolu bir. Adam kalp krizinden ölmüş olabilir. Öyleyse mücevherler nasıl gitti? Ha! Bir teorim var. Bazen bana da böyle ilhamlar geliyor. Müfettiş sen ve Bay Sholto, dışarı çıkın. Arkadaşın kalabilir. Bu konuda ne düşünüyorsun, Holmes? Sholto kendi ifadesiyle dün gece kardeşiyle beraberdi. Kardeşi kalp krizinden öldü, böylece Sholto hazine ile birlikte oradan uzaklaştı. Bu nasıl?”</p>

    <p class="normal">“Bunun üzerine ölü adam büyük bir nezaketle kalktı ve kapıyı içeriden kilitledi.”</p>

    <p class="normal">“Hmm. Burada bir hata var. Meseleye ortak akılla yaklaşalım. Bu Thaddeus Sholto, kardeşi ile birlikte İDİ, derken bir tartışma ÇIKTI, bunları biliyoruz. Kardeş öldü ve mücevherler gitti. Bunu da biliyoruz. Thaddeus gittikten sonra kardeşi gören olmadı. Yatağı bozulmamıştı. Görünüşe göre Thaddeus’un akli durumu da çok sağlıklı değil. Görünüşü de, nasıl söylesem, pek çekici değil. Gördüğünüz gibi ağımı Thaddeus etrafında örüyorum. Örümcek ağı onun üstüne kapanmak üzere.”</p>

    <p class="normal">“Henüz tüm gerçekleri elde etmedin.” dedi Holmes. Bu ağaç kıymık ki zehirli olduğuna inanmak için elde tüm sebepler var, adamın kafa derisine saplı idi, izi de hala gördüğün gibi duruyor. Bu kart da, gördüğün gibi yazılmış, masanın üstündeydi ve yanında da gerçekten şüphe çeken bu taş başlı alet vardı. Tüm bunları teorinde nereye yerleştirirsin?”</p>

    <p class="normal">Şişman dedektif; “Her açıdan teorimi destekliyor,” dedi gururla. Evin içi Hint malı eşyalarla dolu. Thaddeus bunları kullandı, eğer bu kıymık zehirliyse, pekâlâ bir başkası gibi Thaddeus da bu zehirli kıymığı cinayetinde kullanmış olabilir. Karta gelince o da bir hokus pokustan, göz boyamadan ibaret, onu yok sayabilirsiniz. Tek mesele, işi yaptıktan sonra nasıl ayrıldığı… Ha! Sahi, çatıda bir delik vardı.” Cüssesinden beklenmeyecek bir çeviklikle merdivenden çıktı, çatı katına ulaştı. Hemen ardından da çatı kapağını buldu. Attığı sevinç çığlığı aşağıdan duyuldu.</p>

    <p class="normal">“O da bir şeyler bulabilir,” dedi Holmes, omuz silkerek. “Bazı zekâ pırıltılarına sahip… Il n’y a pas des sots si incommodes que ceux qui ont de l’esprit!<sup class="calibre4"><a href="../Text/dortluittifak_split_027.html#footnote-40700-11" id="footnote-40700-11-backlink">[11</a>]</sup>”</p>

    <p class="normal">“Gördünüz mü?” dedi Athelney Jones, merdivenden aşağı eğilerek. “Sonuç olarak gerçekler, salt teorilerden daha iyidir. Vakaya bakış açım doğrulandı. Yukarıda bir çatı kapağı var ve yarı açık durumda.”</p>

    <p class="normal">“O kapağı ben açtım.”</p>

    <p class="normal">“Yaa, gerçekten mi? Demek sen de kapağı fark ettin,” Kapağın daha önce keşfedilmiş olması onu biraz üzmüştü. “Her neyse, kim fark ettiyse etti, bu kapak adamımızın nasıl kaçtığını açıklıyor. Müfettiş!”</p>

    <p class="normal">Koridordan “Buyrun efendim!” sesi yükseldi.</p>

    <p class="normal">“Bay Sholto’ya buraya gelmesini söyle. – Bay Sholto, formalite icabı belirtmeliyim ki söylediğiniz her şey aleyhinize delil olarak kullanılabilir. Sizi, kardeşinizin ölümü nedeniyle kraliçe adına tutukluyorum.”</p>

    <p class="normal">Zavallı küçük adam “İşte! Ben size söylememiş miydim?” diye bağırırken gözleri tek tek bizi dolaşıyor, ellerini sert hareketlerle sallıyordu.</p>

    <p class="normal">“Bu konuda endişeye kapılmayın Bay Sholto,” dedi Holmes, “sanırım sizi bu suçtan aklayabilirim.”</p>

    <p class="normal">Dedektif, “Fazla söz verme Bay Teorisyen, fazla söz verme!” diye çıkıştı, “Bu iş sandığından daha zor olabilir.”</p>

    <p class="normal">“Sadece onu aklamakla kalmayacağım Bay Jones, dün gece bu odada olan iki kişiden birinin adını ve eşgalini peşinen sana vereceğim. Adamın adı, buna inanmak için tüm deliller elimde, Jonathan Small. Jonathan fazla eğitimli biri değil, ufak tefek, hareketli bir adam, sağ bacağı yok, onun yerine içeriden bağlanmış tahta bir bacak kullanıyor. Sol ayağındaki çizmenin kaba saba, kare şeklinde bir burnu, topuğunu çevreleyen demirden bir bandı var. Orta yaşlı, güneşten oldukça yanmış bir teni var, aynı zamanda sabıkalı. Bu birkaç özellik yanında bir de avuç içinde ciddi bir sıyrık var. Diğer adam da…”</p>

    <p class="normal">“Ah, diğer adam?” dedi Athelney Jones, alaylı bir sesle, ne var ki görebildiğim kadarıyla muhatabının bu kadar kesin konuşmasından etkilenmişti.</p>

    <p class="normal">“Gerçekten tuhaf biri,” dedi Sherlock Holmes, arkasını dönerken. “Umarım çok geçmeden ikisiyle de seni tanıştırırım. – Sana söyleyeceklerim var, Watson.”</p>

    <p class="normal">Beni merdiven başından uzaklaştırdı. “Bu umulmadık gelişme,” dedi, “seyahatimizin ana amacından bizi saptırdı.”</p>

    <p class="normal">“Ben de öyle düşünüyordum,” dedim. “Bayan Morstan’ın bu felaket evinde daha fazla kalması doğru değil.”</p>

    <p class="normal">“Elbette. Ona eve kadar eşlik etmelisin. Kendisi Bayan Cecil Forrester ile birlikte Aşağı Camberwell’de yaşıyor, buraya çok uzak değil. Onu bırakıp geri gelirsen burada seni bekliyor olacağım. Belki de çok yorulmuşsundur?”</p>

    <p class="normal">“Kesinlikle hayır. Bu tuhaf işi biraz daha çözünceye kadar dinlenebileceğimi sanmıyorum. Hayatın sıkıntılı yönlerine ilişkin çok şey gördüm, geçirdim ama bu gece yaşadığım ilginç sürprizler yumağı bütün sinirlerimi altüst etti. Yine de hazır bu kadarını görmüşken, meseleyi seninle birlikte çözmek istiyorum.”</p>

    <p class="normal">“Varlığının bana çok yardımı dokunacaktır.” diye cevapladı. Vakayı bağımsız olarak inceleyecek ve dostumuz Jones’u kendi kurduğu saçmalıklarla övünmeye terk edeceğiz. Bayan Morstan’ı bıraktıktan sonra, Lambeth’te su kenarındaki Pinchin Yolu No. 3’e gitmeni istiyorum. Sağ taraftaki üçüncü ev bir kuşçuya ait: Adı Sherman. Penceresinde küçük bir tavşanı tutan bir tazı figürü göreceksin. İhtiyar Sherman’ın kapısını çal ve ona selamlarımla Toby’i istediğimi söyle. Toby’i yanında bana getireceksin.”</p>

    <p class="normal">“Sanırım bir köpek bu.”</p>

    <p class="normal">“Evet, iyi bir kırma ve dehşet bir koku alma duyusu var. Toby’nin yardımını, Londra’nın tüm dedektif gücünün yardımına tercih ederim.”</p>

    <p class="normal">“Öyleyse onu getireceğim,” dedim, “şu an saat bir, eğer iyi bir ata denk gelirsem saat üçten önce burada olurum.”</p>

    <p class="normal">“Bu arada ben de,” dedi Holmes, “Bayan Bernstone’dan ve Bay Thaddeus’un söylediği şu yan odada uyuyan Hintli hizmetkârdan ne öğrenebileceğime bakacağım. Sonra da Büyük Jones’un yöntemleri üzerinde çalışıp, pek ince olmayan alaylarını dinleyeceğim. ‘Wir sind gewohnt das die Menschen verhoehnen was sie nicht verstehen.<sup class="calibre4"><a href="../Text/dortluittifak_split_027.html#footnote-40700-12" id="footnote-40700-12-backlink">[12</a>]</sup>’ Goethe’nin mısraları her zaman etkileyici.”</p>
  </div>
</body>
</html>
