<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tom Gordon'a A??k Olan K?z</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_10"><span class="text_"><br class="calibre6" /></span><span class="text_1">Sekizinci Devre</span> <span class="text_"><br class="calibre6" />
   </span></h1>

  <div class="frame_">
    <p class="block_5">B</p>
  </div>

  <p class="block_6">İRKAÇ dakika sonra Trisha ayağa kalktı. Alacakaranlık çevresini sarıncaya kadar bir saat daha yolda yürüdü. Kaybolduğundan beri ilk kez gök gürültüsünün batıdan gelen sesini duyabiliyordu. Bulabileceği en yakın ağaç topluluğunun altına girmesi gerekiyordu, çok fazla yağarsa ıslanacaktı yine de. Ama bulunduğu durumda Trisha buna aldırmadı bile.</p>

  <p class="block_7">İleride yarı karanlığın içinde bir şey gördüğü an eski tekerlek izlerinin arasında durdu ve sırtından çantasını indirdi, insanların dünyasından bir şey; köşeli bir nesne. Çantasının kayışlarını yeniden yerleştirdi ve yakını göremeyen ancak gözlük takmayacak kadar gururlu biri gibi gözlerini kısıp bakarak yolun sağ tarafına ilerledi.</p>

  <p class="block_7">Batıda, gök biraz daha yüksek sesle gürlüyordu.</p>

  <p class="block_7">Karışık çalılıkların arasından ucu çıkan şey bir kamyondu, ya da kamyonun sürücü yeriydi. Kaputu uzundu ve orman sarmaşıklarının arasına gömülmüştü neredeyse. Kaputun bir kapağı uçmuştu ve Trisha orada bir motor göremedi; onun yerinde eğreltiotları büyümüştü. Araba pas yüzünden koyu kırmızıydı ve yan yatmıştı. Ön cam çoktan yok olmuştu, ama içinde hâlâ bir koltuk vardı. Döşemesinin büyük kısmı ya çürümüş ya da küçük hayvanlar tarafından kemirilmişti.</p>

  <p class="block_7">Yine gök gürültüsü ve bu defa gittikçe yaklaşan ve gelirken ilk yıldızları yutan bulutların arasında şimşeğin çakışını görebiliyordu.</p>

  <p class="block_7">Trisha bir dal kopardı, ön camın olduğu delikten uzattı ve becerebildiği kadar hızla döşemelere vurdu. Kalkan toz şaşırtıcıydı –ön cam boşluğundan ve pencere deliklerinden sis gibi çıktı. Daha da şaşırtıcı olan cırlayarak yerdeki döşemenin arasından fırlayıp oval biçimdeki arka camdan kaçan sincapların çokluğuydu.</p>

  <p class="block_7">“Gemiyi terk edin!” diye bağırdı Trisha. “Bir buzdağına çarptık! Önce kadınlar ve sincaplar...” Bir ciğer dolusu toz yuttu. Bunun sonucu olarak gelen öksürük krizi, temiz bir nefes almaya çalışıp yarı baygın bir halde yere hızla oturuncaya kadar sarstı onu. Geceyi kamyonun sürücü yerinde geçiremeyeceğine karar verdi. Geri kalan birkaç sincaptan, hatta yılanlardan bile korkmuyordu (eğer orada yılanlar olsa sincapların çoktan kaçmış olacaklarını tahmin ediyordu) ama sekiz saati toz yutarak ve mosmor oluncaya kadar öksürerek geçirmek istemiyordu. Yeniden gerçek bir dam altında uyumak harika olurdu, ama bu fazla ağır bir bedeldi.</p>

  <p class="block_7">Trisha kamyonun arkasındaki çalıların içinden geçti ve sonra ormanın biraz içine doğru gitti. Oldukça büyük bir ladin ağacının altına oturdu, biraz fıstık yedi, biraz su içti. Su ve yemeği yine azalıyordu, ama bunu düşünemeyecek kadar yorgundu bu gece. Bir yol bulmuştu, önemli olan buydu. Eskiydi ve kullanılmıyordu, ama onu bir yerlere götürebilirdi. Tabii tıpkı dereler gibi bu da azalarak yok olabilirdi, ama bunu düşünmeyecekti şimdi. Şimdilik yolun kendisini derelerin götürmediği yere götüreceğini ümit etmek istedi.</p>

  <p class="block_7">O gece sıcak ve basıktı, New England’ın kısa ama bazen çok sert olan yaz aylarının nemli havasıydı. Trisha kirli gömleğinin yakasını kirli boynunda yelpaze gibi salladı, alt dudağını uzattı ve alnındaki saçları geri üfledi, sonra şapkasını yeniden yerleştirdi ve çantasına dayanarak uzandı. Walkman’ini çıkarmayı düşündü, ama bunu yapmamaya karar verdi. Eğer bu gece bir Batı Sahili maçını dinlerse, kesinlikle uyur kalırdı ve pillerden geri kalan kısmını tüketirdi. Biraz daha geriye yaslanıp yastığını düzeltirken, geri gelişi bir mucize gibi görünen uzun zamandır bütünüyle kaybolmuş bir şeyin geri geldiğini hissetti; basit bir mutluluk duygusu. “Teşekkürler Tanrım,” dedi. Üç dakika sonra uyumuştu.</p>

  <p class="block_7">İki saat kadar sonra, bir sağanak yağmurun ilk soğuk damlaları ormanın sık dallarının arasından yol bulup yüzüne düşünce uyandı. Sonra gök gürültüsü dünyayı deldi ve Trisha nefes nefese kalkıp oturdu. Dallar neredeyse bora gibi güçlü bir rüzgârda gıcırdıyor ve inliyordu ve çakan ani bir şimşek onları bir haber fotoğrafı gibi meydana çıkardı.</p>

  <p class="block_7">Trisha saçlarını gözünden çekti ve gök yine gürleyince büzülerek güçlükle ayağa kalktı... ama bu gürlemeden çok, bir kamçı şaklaması gibiydi. Fırtına tam tepesinde gibiydi. Ağaçlar olsa da olmasa da kısa sürede sırılsıklam olacaktı. Çantasını kaptı ve kamyonun yan yatmış karanlık hurda ön kısmına doğru tökezleyerek gitti. Üç adım attı, ıslak havayı yutup sonra öksürdü, sert rüzgârda boynunu ve kollarını döven yaprakların ve dalların farkında bile olmayarak durdu. Ormanda bir yerde bir ağaç yırtılma, parçalanma sesiyle devrildi.</p>

  <p class="block_7">O şey burada ve çok yakınındaydı.</p>

  <p class="block_7">Rüzgâr, yüzüne bir avuç yağmur vurarak yön değiştirdi ve şimdi gerçekten kokusunu alabiliyordu onun –hayvanat bahçesindeki kafesleri hatırlatan keskin vahşi bir koku. Ancak oradaki şey bir kafeste değildi.</p>

  <p class="block_7">Trisha bir eliyle rüzgârdan sallanan dalları itti, ötekini ise Red Sox şapkasının başında durması için kullanarak yeniden kamyonun sürücü yerine doğru hareket etmeye başladı. Dikenler bileklerini ve baldırlarını yırtıyordu ve kendisini koruyan ormandan çıkıp yolunun kenarına gelince (onu böyle, kendi yolu olarak düşünüyordu) bir anda sırılsıklam oldu.</p>

  <p class="block_7">Arabanın cam deliğinden içeri sarmaşıkların dolandığı açık sürücü kapısına vardığında, şimşek bütün dünyayı mora boyayarak çaktı yeniden. Trisha şimşeğin ışığında yolun uzak kenarında duran düşük omuzlu bir şey gördü, kara gözleri ve boynuz gibi dik kocaman kulakları olan bir şey. Belki de boynuzdu onlar, insan değildi; insan olduğunu da düşünmedi zaten. Bir tanrıydı bu. Orada yağmurda duran kendi tanrısı, eşek arısı-tanrısıydı.</p>

  <p class="block_7">“HAYIR!” diye bağırdı, bütün çevresinde kalkan tozun ve döşemelerin çürümüş eski kokusuna aldırmayarak, kamyonun içine dalarken. “HAYIR, GİT BURADAN! GİT BURADAN VE RAHAT BIRAK BENİ!”</p>

  <p class="block_7">Gök gürültüsü yanıt verdi ona. Arabanın paslı damına vurarak yağmur da yanıt verdi. Trisha başını kollarının arasına sakladı ve öksürüp titreyerek yan tarafına döndü. Yeniden uykuya daldığında onun gelmesini bekliyordu hâlâ. Bu uyku derin ve –hatırlayabildiği kadarıyla– rüyasızdı. Uyandığında ortalık aydınlanmıştı yine. Sıcak ve güneşli bir havaydı, ağaçlar bir gün öncesinden daha yeşil, otlar daha gürdü, kuşlar ormanın derinlerinde daha keyifli ve mutlu cıvıldıyorlardı. Yapraklar ve dallardan su damlıyordu; Trisha başını kaldırıp arabanın ön camının olduğu yerdeki yan yatmış camsız pencereden baktığında ilk gördüğü şey yolun üstündeki tekerlek izlerinden birinin üstündeki su birikintisinde parlayan güneş ışığıydı. Işık o kadar parlaktı ki bir elini siper ederek gözlerini kıstı. Gerçeği kaybolduktan sonra bile görüntüsünün hayali önünde asılı kaldı; gökyüzünün önce mavi sonra solan bir yeşile dönen aksi.</p>

  <p class="block_7">Camı olmamasına rağmen kamyonun arabası onu ıslanmaktan oldukça korumuştu. Yerde eski kontrol pedallarının çevresinde bir gölcük oluşmuştu ve sol kolu da ıslanmıştı, ama hepsi bu kadardı. Eğer uykusunda öksürdüyse bile bu onu uyandıracak kadar güçlü olmamıştı. Boğazı biraz acıyordu ve sinüsleri tıkanmıştı, ama şu lanet tozdan kurtulunca bunların hepsi düzelebilirdi belki.</p>

  <p class="block_11">Dün gece buradaydı. Sen gördün onu.</p>

  <p class="block_7">Ama görmüş müydü? Gerçekten görmüş müydü?</p>

  <p class="block_11">Senin için geldi, seni almak niyetindeydi. Sonra sen kamyona tırmandın ve o da almamaya karar verdi. Neden olduğunu bilmiyorum, ama olan bu.</p>

  <p class="block_7">Belki de değildi. Belki her şey yarı uykuda yarı uyanık olduğun zaman gördüğün rüyalardan biriydi. Şimşeklerin çaktığı ve rüzgârın bora gibi estiği bir fırtınanın içine uyanmanın neden olduğu bir şeydi. Böyle bir durumda, herkes her şey görebilirdi.</p>

  <p class="block_7">Trisha çantasını hafifçe yıpranmış kayışından tuttu ve sürücü tarafındaki kapıdan, kaldırdığı tozları burnuna çekmemeye çalışarak geri geri kıvrılıp çıktı. Dışarı çıkınca, geri çekildi (hâlâ ıslak olan, arabanın paslı kırmızı yüzeyi, erik rengine dönmüştü) ve çantasını takmaya başladı. Sonra durdu. Hava berrak ve ılıktı. Yağmur durmuştu, izleyecek bir yolu vardı... birden kendini yaşlı, yorgun ve kemikleri erimiş hissetti, insanlar aniden uyanınca hayal görebilirlerdi, özellikle bir fırtınanın göbeğine uyanırlarsa. Tabii bu olabilirdi. Ama şimdi gördüğü şeyi hayal etmiyordu. O uyurken bir şey, arabanın çevresini saran yaprakların ve çam iğnelerinin ve çalıların içinde bir daire kazmıştı.</p>

  <p class="block_7">Yeşilliklerin arasındaki ıslak siyah eğri çizgi, sabah güneşinde son derece açık seçikti. Yol üzerindeki çalılar ve küçük ağaçlar köklerinden çıkarılmış ve kırık parçalar halinde kenara atılmıştı. Kaybolanların Tanrısı gelmiş ve onun çevresinde sanki Geri çekilin –o benim, o benim malım der gibi bir daire çizmişti.</p>

  <p class="block_9" id="calibre_pb_12"> </p>
</body>
</html>
