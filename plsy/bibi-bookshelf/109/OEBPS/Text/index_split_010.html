<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tom Gordon'a A??k Olan K?z</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_10"><span class="text_"><br class="calibre6" /></span><span class="text_1">Yedinci Devrenin Başı</span> <span class="text_"><br class="calibre6" />
   </span></h1>

  <div class="frame_">
    <p class="block_13">A</p>
  </div>

  <p class="block_6">LACAKARANLIK gerçek karanlığa dönüşürken, Trisha mavi gölgeli küçük bir vadiye bakan, kayalıklı açık bir yere geldi. Işık görmeyi ümit ederek gözden geçirdi burasını, ama ışık falan yoktu. Bir dalgıç kuşu öttü bir yerlerde ve bir karga yanıt verdi öfkeli sesiyle. Hepsi bu.</p>

  <p class="block_7">Çevreye bakındı ve birkaç alçak kaya gördü. Aralarında birikmiş çam iğneleri tümsekler oluşturuyordu. Trisha çantasını kayalardan birinin üstüne koydu, en yakın çam ağacının yanına gitti ve bir yatak yapmak için dal kopardı. Kusursuz uyku yatağı değildi tabii, ama yeterli olacağını düşündü. Yaklaşmakta olan gece, artık alışılmış yalnızlık ve yuva hasretinin hüzünlü duygularını geri getirmişti, ama dehşetin büyük bir kısmı geçmişti, izleniyormuş duygusu yok olmuştu. Eğer ormanda gerçekten bir şey vardıysa, gitmiş ve onu yalnız bırakmıştı yeniden.</p>

  <p class="block_7">Trisha dereye gitti tekrar, çömeldi ve derenin suyundan içti. Bütün gün arada sırada küçük kramplar girmişti midesine, ama vücudunun her şeye rağmen suya alıştığını düşündü. “Meyveler ve fıstıklarla da problem yok, ayrıca,” dedi, sonra gülümsedi. “Birkaç kötü rüyadan başka.”</p>

  <p class="block_7">Yeniden çantasının ve uydurma yatağının yanına gitti, Walkman’ini aldı ve kulaklıkları taktı. Terli tenini üşütecek ve kendisini titretecek kadar soğuk bir rüzgâr esti o sırada. Trisha pançosundan kalan harap parçayı çıkardı ve kirli mavi plastiği battaniye gibi örttü üstüne. Isıtmaya yaramayacaktı pek, ama (bu annesinin bir lafıydı) önemli olan niyetti. Walkman’ini açtı, ayarları değiştirmemiş olmasına rağmen bu gece yalnız zayıf parazitler alabiliyordu. WACS’yi kaybetmişti.</p>

  <p class="block_7">Trisha FM’de gezindi. 95’te cılız bir klasik müzik ve bir de 99’da kurtuluş için bağıran bir İncil şarlatanı buldu. Trisha kurtuluşla çok ilgiliydi, ama radyodaki adamın sözünü ettiğinden değil; şu anda Tanrı’dan istediği tek yardım dostça el sallayan insanlarla dolu bir helikopterdi. 104’te Celine Dion’u yakaladı, ses çok temiz ve yüksek geliyordu, duraksadı, sonra ayar düğmesini çevirmeyi sürdürdü. FM’de beysbol yoktu, hatta hiçbir şey yoktu. Trisha kısa dalgaya çevirdi ve Boston’daki WEEI olan 850’ye doğru gitti. ‘EEI Red Sox’un amiral gemisi istasyonuydu. Güzel bir ses kalitesi filan beklemiyordu, ama ümidiydi; geceleri kısa dalgadan birçok radyo bulunabiliyordu ve ‘EEI’nin güçlü bir sinyali vardı. Herhalde gider gelirdi, ama buna dayanabilirdi. Bu gece yapacak fazla bir şeyi yoktu, sıcak randevular filan gibi.</p>

  <p class="block_7">‘EEI’nin sesi iyiydi –cam gibi parlaktı hatta– ama Joe ve Troop yoklardı. Onların yerine babasının “talk-show aptalları” dediği tipten bir adam vardı. Bu bir spor talk-show aptalıydı. Boston’da yağmur olabilir miydi? Oyun iptal edilmiş, sahaya muşambalar serili? Trisha kuşkuyla lacivert kadifenin üstünde şimdi ilk yıldızların parladığı, kendi gökyüzü parçasına baktı. Çok geçmeden milyonlarca olacaktı onlardan; tek bir bulut bile göremiyordu. Tabii Boston’dan yüz elli mil uzaktaydı, belki de daha fazla, ama talk-show aptalı, Framingham’dan Walt’la telefonda konuşuyordu. Walt araba telefonundan konuşuyordu. Talk-show aptalı, onun şu anda nerede olduğunu sorunca Framinghamlı Walt “Danvers’da bir yerde, Mike” dedi, kasabanın adını bütün Massachussetts halkının yaptığı gibi telaffuz ederek –Danvizz, sanki bir kasaba değil de bozuk mideyi düzeltmek için içtiğin bir şey gibiydi.</p>

  <p class="block_7">Ormanda mı kayboldunuz? Doğrudan dereden su içip bunun sonucu olarak bütün içinizi dışınıza mı çıkardınız? Bir kaşık dolusu Danvizz ve hızla iyi hissedeceksiniz kendinizi!</p>

  <p class="block_7">Framinghamlı Walt, Tom Gordon’un her kurtarış yaptığında neden gökyüzünü işaret ettiğini öğrenmek istiyordu (“biliyorsun Mike, hani şu gösterme işi” diyordu Walt) ve Mike, talk-show aptalı bunun 36 numaranın Tanrı’ya teşekkür etme şekli olduğunu açıklıyordu.</p>

  <p class="block_7">“Onun yerine Joe Kerrigan’ı işaret etmeli,” dedi Framinghamlı Walt. “Onu oyun kapatıcıya çevirmek Joe Kerrigan’ın fikriydi. Başlatıcı olarak bir işe yaramıyordu, biliyor musun?”</p>

  <p class="block_7">“Belki de Tanrı verdi bu fikri Joe Kerrigan’a, hiç düşündün mü bunu Walt?” diye sordu talk-show aptalı. “Joe Kerrigan Red Sox’un atıcı koçu olduğunu siz bilmeyenler için söyleyeyim.”</p>

  <p class="block_7">“Ben biliyorum, sersem,” diye mırıldandı Trisha sabırsızlıkla.</p>

  <p class="block_7">“Biz burada Sox’dan söz ederken, Soxlular az bulunan bir gecenin keyfini sürüyorlar,” dedi talk-show aptalı Mike. “Yarın Oakland’la üç oyunluk bir set açıyorlar –evet, Batı Kıyısı işte geliyoruz ve bütün heyecanı burada WEEI’de izleyeceksiniz– ama bugün açık randevu günü.”</p>

  <p class="block_7">Açık randevu… bu her şeyi açıklıyordu. Trisha saçma bir hayal kırıklığıyla çöktüğünü hissetti ve gözlerinde yine gözyaşları birikmeye başladı. Artık çok çabuk ağlıyordu, her şeye ağlar olmuştu. Ama maçı bekliyordu, lanet olsun; onları duyamayacağını anlayıncaya kadar Joe Castiglione ve Jerry Trupiano’nun seslerini duymaya ne kadar gereksinmesi olduğunu bilmiyordu.</p>

  <p class="block_7">“Birkaç açık haltımız var,” dedi talk-show aptalı, “hadi onları dolduralım. Orada, Mo Vaughn’ın çocuk gibi davranmayı bırakıp noktalı çizgiyi imzalaması gerektiğini düşünen var mı? Ne kadar pataya gereksinmesi var bu adamın, zaten? iyi soru değil mi?”</p>

  <p class="block_7">“Aptalca bir soru, seni budala,” dedi Trisha, hırçınlıkla. “Eğer Mo gibi vurabilseydin, sen de çok para isterdin.”</p>

  <p class="block_7">“Harika Pedro Martinez’le ilgili konuşmak ister misiniz? Darren Lewis? Şaşırtıcı Sox yedek kulübesi? Red Sox’lardan güzel bir sürpriz, inanabilir misiniz? Beni arayın, ne düşündüğünüzü söyleyin. Sakın bir yere ayrılmayın, birazdan yine burada olacağız.”</p>

  <p class="block_7">Neşeli bir ses tanıdık bir melodiyi söylemeye başladı; “Ön camınız patlayınca kimi ararsınız?”</p>

  <p class="block_7">“1-800-54-GIANT” dedi Trisha, sonra ‘EEI’den başka yere geçti. Belki de başka bir maç bulabilirdi. Nefretlik Yankeeler bile olurdu. Ama beysbol bulmadan önce kendi adını duyarak afalladı.</p>

  <p class="block_7">“... soluyor, Cumartesi sabahından beri kayıp olan Patricia McFarland için.”</p>

  <p class="block_7">Haber spikerinin sesi zayıf, duraklayan ve parazit yüzünden kesik kesikti. Trisha, parmaklarını kulaklarına götürüp küçük siyah topuzları daha içeri bastırarak öne eğildi.</p>

  <p class="block_7">“Connecticut kanun uygulayıcı otoriteleri, Maine polisine yapılan bir telefon ihbarı üzerine bugün Massachusetts, Weymouth’dan Francis Raymond Mazzerole’u tutukladı ve McFarland’ın kayboluşuyla ilgili olarak altı saat sorguladı. Halen Hartford köprü inşaatında çalışan bir inşaat ustası olan Mazzerole, iki kez çocuklara sarkıntılıktan mahkum olmuş, şu anda cinsel saldırılar ve çocuklara sarkıntılıktan dolayı Maine’de sürgünde bulundurulmaktadır. Ancak Patricia McFarland’ın bulunduğu yerle ilgili bilgisi bulunmadığı anlaşılmaktadır. Soruşturmada yetkili ağızlardan biri Mazzerole’un geçen hafta sonu Hartford’da olduğunu iddia ettiğini ve birçok tanığın da bunu doğruladığını...”</p>

  <p class="block_7">Ses azalarak kesildi. Trisha radyoyu kapatıp kulaklıkları kulağından çıkardı. Hâlâ onu arıyorlar mıydı? Herhalde öyleydi, ama bugünü onun yerine o Mazzerole denen adamın çevresinde dolanarak geçirdikleri gibi bir fikri vardı.</p>

  <p class="block_7">“Bir grup budala işte,” dedi kederle ve Walkman’ini yine çantasına koydu. Çam dallarının üstüne uzandı, pançosunu üstüne örttü, sonra rahat bir pozisyon alıncaya kadar omuzlarını ve kalçasını oynatarak yerleşti. Yanından bir rüzgâr eserek geçti ve kayaların arasındaki tümsekli çukurlardan birinde olduğu için mutlu oldu. Bu gece serindi ve herhalde güneş doğuncaya kadar adamakıllı soğuk olacaktı.</p>

  <p class="block_7">Yukarıda siyahın içinde, hava tahmininde söylendiği gibi milyonlarca yıldız vardı. Tam bir milyon yıldız. Ay doğunca biraz solarlardı, ama şimdi onun kirli yanaklarını ayazla boyayacak kadar parlaktılar. Trisha o parlak noktalardan birinin başka canlıları ısıtıp ısıtmadığını merak etti her zamanki gibi. Orada harika yabancı hayvanların bulunduğu vahşi ormanlar var mıydı? Piramitler? Krallar ve devler? Belki de beysbolun bir şekli?</p>

  <p class="block_7">“Ön camınız patlayınca kimi ararsınız?” diye mırıldandı Trisha. “1-800-54-…”</p>

  <p class="block_7">Sanki yaralıymış gibi, alt dudağının üstünden hızlı nefes alarak sustu. Yıldızlardan biri düşerken beyaz bir ateş gökyüzünü tırmaladı. Çizgi siyahın yarısına kadar gitti ve sonra söndü. Bir yıldız değil tabii, gerçek bir yıldız değil, ama bir meteor.</p>

  <p class="block_7">Bir daha… sonra bir tane daha. Pançosunun yarılmış paçavraları kucağına düştü, gözleri kocaman açılmış bir şekilde kalkıp oturdu, işte bir dördüncü ve beşinci, bunlar başka yönlere gidiyorlardı. Yalnızca bir tane meteor değildi, bir meteor yağmuruydu bu. Sanki bir şey bunu anlamasını bekliyormuş gibi, gökyüzü parlak izlerden oluşan bir fırtınayla aydınlandı. Trisha, başını kaldırmış, gözleri fal taşı gibi açık, kolları yassı göğsünde kavuşmuş, sinirden tırnakları kemirilmiş elleriyle omuzlarını kavramış bir şekilde öylece bakakaldı. Böyle bir şey hiç görmemişti, böyle bir şeyin olabileceğini asla hayal edemezdi.</p>

  <p class="block_7">“Tom,” diye fısıldadı titreyen bir sesle. “Tom, şuna bak. Görüyor musun?”</p>

  <p class="block_7">Çoğu düz ve inceydiler ve o kadar çabuk geçtiler ki bu kadar çok olmasalar hayal sanılabilirlerdi. Ama birkaçı beş belki de sekiz tanesi –gökyüzünü sessiz havai fişekler, kenarları turuncu alev almış parlak çizgiler gibi aydınlattılar. Turuncu bir göz yanılması olabilirdi, ama Trisha öyle olduğunu düşünmüyordu.</p>

  <p class="block_7">Meteor yağmuru azalmaya başladı sonunda. Trisha uzandı yine ve yeniden rahat edinceye kadar gövdesinin sızlayan bazı uzuvlarını biraz daha yerleştirdi... olabileceği kadar rahat en azından. Bunu yaparken anlık ışık parlamalarının atmosfer kalınlaştıkça önce kırmızılaşıp sonra ölüp dünyanın yerçekimi kuyusuna düştüklerini izledi. Uykuya dalarken hâlâ izliyordu onları Trisha. Rüyaları açık seçik ancak parçalar halindeydi; bir tür zihinsel meteor yağmuru. Net olarak tek hatırladığı rüya, gecenin yarısında dizleri ta çenesine kadar çekilerek yan yatmış, üşümüş ve öksürerek ve titreyerek uyanmasından hemen önce gördüğüydü.</p>

  <p class="block_7">Bu rüyada kendisi ve Tom Gordon, şimdi çalılar ve genç ağaçların, özellikle kayınların bulunduğu yaşlı bir otlaktaydılar. Tom kalçasının hizasına gelen kıymıklı bir direğin yanında duruyordu. Üstünde kırmızı, paslı eski bir halka kilit vardı. Tom bunu parmaklarının arasında ileri geri oynatıyordu. Üniformasının üstüne ısınırken giydikleri eşofman üstünü giymişti. Gri yol üniforması. Bu gece Oakland’da olacaktı. Tom’a o “işaret etme’yi” sormuştu. Biliyordu aslında tabii, ama yine de sormuştu. Herhalde Framinghamlı Walt bilmek istediği içindi ve Walt gibi hücresel bir budala, ormanda kaybolmuş herhangi bir kıza inanmazdı; Walt bunu doğrudan oyun bitiricinin ağzından duymak isterdi.</p>

  <p class="block_7">“işaret ediyorum çünkü, dokuzuncu devrenin sonunda gelir hep bu Tanrı,” dedi Tom. Direğin üstündeki halkalı kilidi parmaklarının arasında ileri geri salladı. Halkalı anahtarınız kırılınca kimi ararsınız? 1-800-54-HALKALI ANAHTAR’ı ara tabii. “Özellikle köşelerin biri dışında hepsi doluysa.” Ormanda bir şey çatırdadı bunun üzerine, belki de alay ediyordu. Trisha karanlıkta gözlerini açıp bunun kendi dişleri olduğunu anlayıncaya kadar sürdü bu çatırtı.</p>

  <p class="block_7">Yüzünü buruşturarak ayağa kalktı, çünkü vücudunun her parçası karşı koyuyordu. En kötüsü bacaklarıydı, sonra da sırtı. Bir rüzgâr hissetti –bu kez esinti değil, hızlı– ve neredeyse yere yıkıyordu Trisha’yı. Ne kadar kilo kaybettiğini merak etti. Böyle bir hafta daha geçirirsem bana bir ip bağlayıp uçurtma diye uçurabilirsiniz, diye düşündü. Buna gülmeye başladı ve gülmesi bir öksürük nöbetine dönüştü. Elleri dizlerinin yukarısında, başı önüne eğik, öksürerek durdu. Öksürük göğsünün derinlerinden başlıyor ve ağzından bir seri sert havlamalar gibi çıkıyordu. Harika. Gerçekten harika. Elini alnına götürüp ateşi olup olmadığını anlamaya çalıştı, ama anlayamadı.</p>

  <p class="block_7">Bacakları iki yana açık bir şekilde yürüyerek –böyle yapınca poposu daha az acıyordu– yeniden çamlara gitti ve bu defa üstüne battaniye yapmak niyetiyle daha fazla dal kopardı. Bir kucak dolusu götürdü yatağına, bir ikinciyi aldı, sonra ağaçlar ve uyumak için seçtiği iğne tabanlı çukurun arasında durdu. Parlayan saat dört buçuk yıldızlarının altında tam bir daire çizerek yavaşça döndü.</p>

  <p class="block_7">“Beni rahat bırak, olmaz mı?” diye bağırdı ve yeniden öksürmeye başladı. Öksürüğü kontrol altına alınca, yeniden ama daha yavaş bir sesle “Vazgeçemez misin?” dedi. “Bana bir mola verip, rahat bırakamaz mısın beni?”</p>

  <p class="block_7">Hiçbir şey. Ses yoktu ama çamların arasında bir rüzgâr uğultusu vardı... sonra bir homurtu. Kısık ve yumuşak bir sesti, hatta insan sesine benzemiyordu. Trisha orada kollarını kokulu, özlü dal yükünün çevresine dolamış olarak durdu. Derisi küçük sert şişlerle doldu. Bu homurtu nereden gelmişti? Derenin yanından mı? Öteki taraftan mı? Çam sıralarından mı? Bunun çamlardan geldiği gibi korkunç bir fikir, neredeyse kesin bir fikirdi bu. Kendisini izleyen şey çamlardaydı. Örtünmek için dalları keserken, onun yüzü belki de kendisininkinden sadece bir metre ötedeydi; ağaçları sıyırıp her iki geyiği de parçalayanlar, dalları ileri geri eğip, önce çatlatıp sonra da kıran pençeler, belki de kendi ellerinin birkaç ötesinde dolaşıyorlardı.</p>

  <p class="block_7">Trisha yeniden öksürmeye başladı ve bu harekete geçirdi onu. Dalları karmakarışık bir şekilde yere ve o karmaşadan bir düzen yaratmaya çalışmadan aralarına girdi sürünerek. Kalçasındaki ısırıldığı yere dallardan biri batınca biraz yüzünü buruşturup inledi, sonra sessizce yattı. Şimdi onun geldiğini hissediyordu, çamların arasından süzülüp sonunda ona doğru geliyordu. Sert sokak kızının <i class="calibre2">özel şey</i>’i, eşek arısı rahibinin Kaybolanların Tanrısı. Ona ne istersen diyebilirdin –karanlık yerlerin tanrısı, alt katların imparatoru, her çocuğun en korkunç karabasanı. Her neyse, oyun oynamıyordu artık. Üstünü örten dalları öylece sıyırıp canlı canlı yiyecekti Trisha’yı. Öksürüp titriyordu, bütün gerçeklik duygusu kaybolduğundan geçici delilik halindeydi. Trisha, kollarını başının arkasına koydu ve şey’in pençeleriyle parçalanıp, dişlerle dolu ağzına tıkılmayı bekledi.</p>

  <p class="block_7">Bu şekilde uykuya daldı ve salı günü sabahın ilk ışıklarıyla uyandığında, her iki kolu da dirsekten aşağı uyuşmuştu. Boynunu hiç bükemedi önce; kafası hafifçe yana eğik bir şekilde yürümek zorunda kaldı. Galiba yaşlı olmanın nasıl bir şey olduğunu büyükanneme sormam gerekmeyecek, dedi çiş yapmak için çömeldiğinde. Sanırım bunu biliyorum artık.</p>

  <p class="block_7">Aralarında uyuduğu dal kümesine doğru yürürken (bir oyuktaki sincap gibi, diye düşündü hoşnutsuzca), iğnelerle kaplı öteki tümseklerden birinin –hatta en yakındakinin– karışmış olduğunu gördü, iğneler çevreye saçılmış ve bir yerde ta ince siyah toprağa kadar kazılmıştı. Öyleyse belki de sabahın erken karanlığında delirmemişti. Ya da bütünüyle delirmemişti. Çünkü daha sonra, yeniden uykuya daldığında, bir şey gelmişti. Belki de çömelip uyumasını izlemişti hemen yanında. Trisha’yı hemen şimdi mi alsın diye düşünüp, en azından bir gün daha olgunlaşmasına karar vermişti sonra. Bir böğürtlen gibi tatlanması için bırakmıştı.</p>

  <p class="block_7">Birkaç saat önce aynı yerde aynı şekilde bir daire yaparak döndüğünü unutup, bir deja vu yaşadığı hissiyle bir daire yaparak döndü. Başladığı yere gelince, asabi bir şekilde öksürerek durdu. Öksürük, ta derinlerden gelen bir ağrıyla, göğsünü acıttı. Pek aldırmadı, ağrı hafifti en azından ve bu sabah üşüyordu.</p>

  <p class="block_7">“Gitti, Tom,” dedi. “Her neydiyse, yine gitti. Bir süre için en azından.”</p>

  <p class="block_7">Evet, dedi Tom, ama geri gelecek. Ve eninde sonunda onunla karşılaşmak zorunda kalacaksın.</p>

  <p class="block_7">“Bırak bugünün kötülüğü bu kadarla kalsın,” dedi Trisha. Bu Büyükanne McFarland’ın sözüydü. Ne demek olduğunu tam bilmiyordu, ama bilir gibiydi ve bu duruma uyuyordu sanki.</p>

  <p class="block_7">Tümseğinin yanındaki taşa oturdu ve üç büyük avuç dolusu meyve ve fıstığı, kahvaltı gevreği olduklarını düşünerek yedi. Meyveler bu sabah çok lezzetli değillerdi –hatta biraz serttiler– ve Trisha öğleye doğru daha da az lezzetli olacaklarını düşündü. Yine de, üç avuç dolusunu da yemeye zorladı kendini, sonra dereden su içmeye gitti. O küçük alabalıklardan bir tane daha gördü ve gördükleri, hamsilerden veya büyük sardalyalardan daha büyük olmamasına rağmen aniden birini yakalamaya karar verdi. Vücudundaki tutulma biraz açılmaya başlamıştı, güneş çıktıkça hava ısınıyordu ve biraz daha iyi hissetmeye başlamıştı kendini. Neredeyse umut doluydu. Belki de şanslı. Öksürük bile azalmıştı.</p>

  <p class="block_7">Trisha yeniden karmakarışık yatağına gitti, zavallı eski pançosundan kalanları çıkardı ve toprağın üstündeki kayalardan birinin üzerine serdi. Keskin kenarları olan bir taş aradı ve derenin uçurumun kenarından aşağıdaki vadiye aktığı yuvarlak ağzında bir tane buldu. Bu yokuş kaybolduğu gün (o gün Trisha’ya en az beş yıl önce gibi geliyordu) yuvarlandığı yokuş kadar dikti, ama buradan daha kolay inilebileceğini düşündü. Tutunacak bir sürü ağaç vardı.</p>

  <p class="block_7">Trisha uyduruk kesme aracını yeniden pançosunun yanına götürdü (kayanın üstüne o şekilde yayılınca büyük bir mavi kâğıt bebeği andırıyordu) ve başlığını omuz hizasından kesti. Başlıkla gerçekten balık yakalayabileceğinden kuşkuluydu, ama denemek eğlenceli olacaktı ve kasları biraz daha gevşeyinceye kadar yokuşu tırmanmak istemiyordu. Çalışırken şarkılar mırıldanıyordu, önce hep kafasında olan Boyz To Da Maxx’dan bir şarkı, sonra Hanson’lardan “MMMm-Bop,” sonra “Beni Dansa Götür”den bir bölüm. Ama en çok, “Ön camınız patlayınca kimi ararsınız?” diye sürüp gideni söyledi.</p>

  <p class="block_7">Gecenin soğuk rüzgârı böceklerin çoğunu uzaklaştırmıştı, ama gün ısındıkça minik hava göstericilerinin alışılmış bulutu Trisha’nın başının çevresinde toplanmaya başladı. Pek farkına varmadı onların, yalnız gözlerine yaklaştıklarında sabırsız bir şekilde eliyle kovalıyordu.</p>

  <p class="block_7">Başlığını kesmeyi bitirince baş aşağı çevirdi pançoyu, eleştirel gözlerle inceledi. Kuşkusuz aptalca bir şeydi, ama bir bakımda ilginçti.</p>

  <p class="block_7">“O lanet şey patladığında kimi ararsın?” Trisha melodik bir fısıltıyla söyledi şarkıyı ve dereye doğru yürüdü. Suyun içinden çıkan yan yana iki tane kaya seçti üstlerine bastı. Ayrık bacaklarının arasından hızla geçen akıntıya baktı. Derenin çakılla kaplı yatağı hareketli ama berraktı. Şu anda balık yoktu, ama olsun n’olacak? Eğer balıkçı kız olmak istiyorsan sabırlı olman gerek. “Kollarını sar boynuma... çünkü yemeliyim seni” diye şarkı söyledi Trisha, sonra güldü. Çok aptalcaydı! Başlığı, omuzlarının yırtık kumaşından baş aşağı tutarak eğildi ve uyduruk tuzağını dereye bıraktı.</p>

  <p class="block_7">Akıntı başlığı bacaklarının arasından geriye çekti, ama açık kaldı, onun için zararı yoktu. Problem duruşundaydı, sırtı eğik, poposu havada, başı belinin hizasında. Bu durumda çok duramayacaktı ve eğer kayaların üstünde çömelmeye kalkarsa, ağrıyan titrek bacakları büyük olasılıkla kendisine ihanet edecek ve onu dereye yuvarlayacaktı. Bütün gövdesiyle suya dalması da öksürüğüne pek iyi gelmezdi.</p>

  <p class="block_7">Trisha, şakakları zonklamaya başlayınca dizlerini büküp vücudunun üst kısmını biraz dikleştirdi. Bu duruşla derenin üst kısmını görebiliyordu artık ve kendisine doğru gelen üç cıva parıltısı gördü –bunlar balıktılar, hiç kuşkusu yoktu. Eğer tepki vermeye vakti olsaydı, Trisha mutlaka başlığı çekecek ve hiçbirini yakalayamayacaktı. Ancak tek bir düşünce için vakti vardı (su altında kayan yıldızlar gibi.)... Ve sonra gümüş parıltılar onun üstünde durduğu kayaların arasında dolaşmaya başladılar. Biri başlıktan sıyrıldı, ama öteki ikisi tam içine doğru yüzdüler.</p>

  <p class="block_7">“Yaşasın!” diye bağırdı Trisha.</p>

  <p class="block_7">Trisha hem neşe hem de korku ve şok dolu bu çığlıkla yeniden öne eğildi ve başlığın alt kenarını yakaladı. Bunu yaparken neredeyse dengesini kaybetti ve derenin içine düştü, ama ayakta kalmayı başardı. Kenarlarından su taşan başlığı iki eliyle kaldırdı. Derenin kıyısına geri çıkarken sular pantolonunun sol paçasını kalçasından dizine kadar ıslatarak aktı. Küçük alabalıklardan biri kıvrılarak ve kuyruğunu havada döndürerek gitti sularla, sonra suya düştü ve yüzerek uzaklaştı.</p>

  <p class="block_7">“KAHRETSİN!” diye çığlık attı Trisha, ama gülüyordu. Başlığı hâlâ elinde tutarak kıyıya tırmanırken öksürmeye de başladı.</p>

  <p class="block_7">Düz bir yere gelince, başlığın içine baktı, hiçbir şey görmeyeceğinden emindi, öteki balığı da kaybetmişti zaten, ama gidişini görememişti, kızlar pançolarının başlığıyla alabalık yakalayamazlardı, yavru olanları bile. Ama alabalık hâlâ oradaydı, bir kırmızı balık akvaryumunun içindeymiş gibi yüzüyordu orada.</p>

  <p class="block_7">“Tanrım, şimdi ne yapacağım?” diye sordu Trisha. Bu hem acı dolu hem de karmakarışık soruydu.</p>

  <p class="block_7">Yanıt veren ruhu değil bedeniydi. Wile E. Coyote’nin, Roadrunner’e bakıp, onu bir şükran günü yemeği gibi gördüğü birçok çizgi film izlemişti. Gülmüştü, Pete de gülmüştü, hatta annesi bile eğer izliyorsa gülerdi. Şimdi gülmüyordu Trisha. Meyveler ve ayçiçeği çekirdeği boyutundaki fıstıklar da iyiydi, ama çok iyi değillerdi. Birlikte yesen ve kahvaltılık gevrek olduklarını söylesen bile, çok iyi değillerdi. Mavi başlığın içinde yüzen on santimlik alabalığın karşısında vücudunun tepkisi çok farklıydı, tam açlık değil, ama bir çeşit kasılma, merkezi karnının ortasında olan ama gerçekte her yerden gelen bir kramp, sözsüz bir çığlıktı.</p>

  <p class="block_11">ONU BANA VER!</p>

  <p class="block_7">Beyniyle ilgisi yoktu bunun. Bir alabalıktı bu, yasal ölçülerin çok altında olan bir tane, ama gözleri ne görürse görsün, gövdesi yemek görüyordu. Gerçek yemek.</p>

  <p class="block_7">Başlığı hâlâ kayanın üstünde serili olan pançonun (kafası olmayan bir kâğıt bebekti artık) yanına götürdüğünde, Trisha’nın tek bir net düşüncesi vardı: Bunu yapacağım, ama asla bundan söz etmeyeceğim. Beni bulur, kurtarırlarsa onlara nasıl kendi bokumun içine düştüğümden başka her şeyi anlatacağım... bir de bundan başka.</p>

  <p class="block_7">Hiçbir plan ya da düşünce olmadan hareket etti; vücudu beynini bir kenara itti ve idareyi ele aldı. Trisha başlığın içindekileri çam iğneleri kaplı toprağa döktü ve küçük balığın havada boğularak zıplamasını izledi. Hareketsiz kalınca alıp pançosunun üstüne koydu ve pançonun başlığını kesmek için kullandığı taşla karnını yardı. Kandan daha çok sümüğü andıran bir yüksük dolusu kadar bir sıvı aktı içinden. Balığın içindeki küçük kırmızı bağırsakları gördü. Trisha bunları başparmağının kirli tırnağıyla çıkardı. Bağırsaklarının arkasındaki bir kemiği çıkarmaya çalıştı ama ancak yarısını çıkarabildi. Bütün bunları yaparken beyni tek bir kez devreye girmeye çalıştı. Kafasını yiyemezsin, dedi ona, mantıklı sesi, dehşet ve iğrenme duygusunu tümüyle gizleyemeyerek. Yani... gözleri, Trisha. Gözleri! Sonra vücudu beynini bir kenara itti yeniden, bu kez daha sertçe. Senin fikrini soran oldu mu, derdi Pepsi bazen.</p>

  <p class="block_7">Trisha derisi yüzülmüş küçük balığı kuyruğundan tuttu, yeniden dereye götürdü ve çam iğneleri ve kirlerden arındırmak için suya batırdı. Sonra başını geriye attı, ağzını açtı ve balığın üst yarısını ısırdı. Küçük kemikler dişlerinin arasında çatırdadı; beyni alabalığın gözlerinin kafasından fırlayışını ve dilinin üstüne koyu renkli küçük jöle damlaları halinde dökülüşünü göstermeye çalıştı ona. Hayal meyal baktı ve sonra vücudu yeniden, bu kez yalnızca itmek yerine vurarak beynini dışarı attı. Beyin, beyin gerekli olduğu zaman geri gelebilirdi; hayal gücü de hayal gücü gerektiğinde geri gelebilirdi. Şu anda idare vücudunun elindeydi ve vücudu yemek dedi, kendi akşam yemeği, kahvaltı olabilirdi, ama akşam yemeği sunulmuştu ve bu sabah taze balığımız vardı.</p>

  <p class="block_7">Alabalığın üst yarısı boğazından içinde yumrular olan büyük bir yağ yudumu gibi gitti. Tadı korkunçtu ama aynı zamanda da harikaydı. Hayat tadındaydı. Yalnız içindeki bir başka kılçığı çıkarmak için durakladı. Trisha, “1-800-54-TAZE BALIĞI ara” diye fısıldayarak alabalığın damlayan alt yarısını salladı.</p>

  <p class="block_7">Balığın kuyruğuyla birlikte geri kalan kısmını yedi.</p>

  <p class="block_7">Hepsi gidince, ağzını silip hepsini yeniden kusup kusmayacağını merak ederek dereye bakıp durdu, çiğ bir balık yemişti ve tadı hâlâ boğazını kaplıyorsa da, inanamıyordu buna. Midesi garip bir şekilde oynadı ve Trisha, “Tamam geliyor işte,” diye düşündü. Sonra geğirdi ve midesi düzeldi yeniden. Elini ağzından çekti ve avucunda birkaç balık pulunun parladığını gördü. Yüzünü buruşturarak onları pantolonuna sildi, sonra çantasının olduğu yere yürüdü yeniden. Pançosunun artıklarını ve kesik başlığı (çok iyi iş görmüştü, en azından küçük ve aptal balıklarda) depo ettiği yiyeceklerin üstüne tıktı, sonra çantasını yeniden omuzladı. Kendini güçlü, utanmış, gururlu, ateşli ve biraz da deli gibi hissetmekteydi.</p>

  <p class="block_11">Bundan söz etmeyeceğim, hepsi bu kadar. Bundan söz etmek zorunda değilim ve etmeyeceğim. Hatta buradan kurtulsam bile.</p>

  <p class="block_7">“Ve kurtulmayı da hak ediyorum,” dedi Trisha yavaşça. “Çiğ bir balık yiyebilen herkes kurtulmayı hak eder.”</p>

  <p class="block_7">“Japonlar her zaman yapıyorlar bunu,” dedi sert sokak kızı, Trisha bir kez daha derenin yanında yürümeye başladığında. “O halde ben de anlatırım onlara” dedi Trisha. “Eğer bir gezi için gidersem oraya, anlatırım onlara.”</p>

  <p class="block_7">İlk kez sert sokak kızının söyleyecek bir lafı yok gibiydi. Trisha çok mutlu oldu.</p>

  <p class="block_7">Yokuştan inip, derenin kayın ağaçları ve yaprakları dökülen ağaçlardan oluşan bir ormanın içinden hızla geçtiği vadiye doğru yola koyuldu. Bunlar çok sıkışıktılar ama daha az çalı ve böğürtlen çalısı alanı vardı ve sabahın büyük bir bölümünde Trisha rahat yürüdü, izleniyormuş duygusu yoktu ve balık yemiş olmak gücünü yeniden canlandırmıştı. Tom Gordon’la birlikte yürüdüklerini ve daha çok Trisha ile ilgili uzun ilginç bir konuşma yaptıklarını hayal etti. Tom onunla ilgili her şeyi bilmek ister gibiydi sanki –okulda en sevdiği dersleri, Bay Hall’un cumaları ev ödevi verdiği için neden kötü olduğunu, Debra Gilhooly’nin bütün kaltaklıklarını, Pepsi ve kendisinin geçen Cadılar Bayramı’nda Spice Girls kılığında ev ev dolaşmayı planladıklarını ve annesinin, Pepsi’nin annesinin istediğini yapabileceğini, ama kendi dokuz yaşında kızının kısa bir etek, yüksek topuklar ve üstünde yarım gömlekle kapı kapı dolaşamayacağını söylediğini. Tom, Trisha’nın utancına bütünüyle anlayış gösterdi.</p>

  <p class="block_7">Babalarının doğum günü için, Pete’le birlikte firmasından özel yapılmış bir yap-boz bilmecesi almayı (ya da eğer o çok pahalıysa, bir Yabani Ot Yolucu’ya razı olacaklardı) planladıklarını anlatıyordu ki aniden durdu. Hareketsiz kaldı. Konuşmayı kesti. Bir eliyle başının çevresindeki böcekleri otomatik olarak kovalıyordu, ağzının kenarları aşağı sarkmıştı, neredeyse tam bir dakika dereyi inceledi. Çalılar ağaçların altını sarıyordu yeniden; ağaçlar daha bodur, ışık daha parlaktı. Cır cır böcekleri vınlıyor ve ötüyorlardı.</p>

  <p class="block_7">“Hayır,” dedi Trisha. “Hayır, ı-ıh. Olmaz. Yine olamaz.”</p>

  <p class="block_7">Derenin yeni sessizliği Tom Gordon’la yaptığı harika sohbeti kesmesine neden olmuştu (hayal insanları ne kadar iyi dinleyicilerdi). Dere artık uğuldamıyor ve gürültü etmiyordu. Akıntının hızı yavaşlamıştı çünkü. Dere yatağı yukarıda vadinin dibinde olduğundan daha yosunluydu. Giderek genişlemekteydi.</p>

  <p class="block_7">“Eğer bir bataklığa daha girersem, kendimi öldürürüm Tom.”</p>

  <p class="block_7">Bir saat sonra Trisha iç içe girmiş kavak ve huşların arasından dikkatle yol açtı, kendisini rahatsız eden sivrisineği avucunun içiyle ezdi, sonra yorgun ve ne yapacağını, nereye gideceğini bilemeyen biri gibi eli alnında orada öylece durdu.</p>

  <p class="block_7">Bir noktada dere sığ kıyılarından dışarı taşıyor, geniş bir açık alanı suya boğarak kamış ve sazlarla dolu sığ bir bataklık yapıyordu. Güneş, bitkilerin arasından durgun suyun üstünde sıcak ışık dikenleri gibi parıldıyordu. Cır cır böcekleri vınlıyordu; tepede, iki atmaca gergin kanatlarla uçuyorlardı; bir yerde bir karga gaklıyordu. Bataklık, aralarından zorlukla yürüdüğü tümsekler ve ölü ağaç dalları gibi kötü görünmüyordu, ama çamlarla kaplı alçak bir sırta gelinceye kadar bir (belki de iki) mil kadar uzanıyordu.</p>

  <p class="block_7">Ve dere, doğal olarak, yok olmuştu.</p>

  <p class="block_7">Trisha toprağın üstüne oturdu, Tom Gordon’a bir şey söylemeye başladı ve sonra öleceği apaçıkken (giderek daha da belirginleşiyordu) hayal kurmanın ne kadar aptalca olduğunu fark etti. Ne kadar yürüdüğü veya kaç tane balık yakalayıp yutmayı başardığı önemli değildi. Ağlamaya başladı. Gitgide daha fazla hıçkırarak yüzünü ellerinin arasına aldı.</p>

  <p class="block_7">“Annemi istiyorum!” diye umursamayan güne karşı bağırdı. Atmacalar gitmişti, ama ağaçlı sırtın orada karga hâlâ gülüyordu. “Annemi istiyorum, kardeşimi istiyorum, bebeğimi istiyorum, eve gitmek istiyorum!”</p>

  <p class="block_7">Kurbağaların vraklayışı küçükken babasının anlattığı bir öyküyü hatırlattı ona –çamura gömülmüş bir araba ve bütün kurbağalar çok derin, çok derin, diye vraklıyorlar. Ne kadar korkutmuştu onu bu.</p>

  <p class="block_7">Daha fazla ağladı ve bir noktada gözyaşları –bütün bu gözyaşları, bu lanet olası gözyaşları– onu kızdırmaya başladı. Başını kaldırıp havaya baktı, böcekler çevresinde dolaşıyor, nefretlik gözyaşları hâlâ kirli suratından süzülüyorlardı.</p>

  <p class="block_7">“ANNEMİ istiyorum! KARDEŞİMİ istiyorum! Buradan çıkıp gitmek istiyorum, DUYUYOR MUSUN BENİ?” Bacaklarını havaya kaldırıp indirdi ve yere o kadar hızla vurdu ki lastik ayakkabılarından biri ayağından fırladı. Eni konu bir sinir krizi geçirmekte olduğunun farkındaydı, beş ya da altı yaşından beri ilk kez oluyordu, ama umurunda değildi. Kendini sırt üstü yere attı, yumruklarıyla yere vurdu, sonra yerden avuç avuç ot yolup havaya atabilmek için açtı ellerini. “BU LANET OLASI YERDEN GİTMEK İSTİYORUM! Neden beni bulmuyorsunuz, sizi köpek boku pislikler? Neden beni bulmuyorsunuz? BEN... EVE... GİTMEK... İSTİYORUM!”</p>

  <p class="block_7">Nefes nefese kalmıştı, gökyüzüne bakarak yattı orada. Midesi ağrıyor ve bağırmaktan boğazı acıyordu, ama sanki tehlikeli bir şeyden kurtulmuş gibi kendini biraz daha iyi hissetti. Bir kolunu yüzünün üstüne koydu ve burnunu çekerek uykuya daldı.</p>

  <p class="block_7">Uyandığında, güneş bataklığın uzak kenarındaki sırtın üzerindeydi. Yine öğleden sonra olmuştu. Söyle bana, Johnny, yarışmacılarımız için neyimiz var? Şey, Bob, bir öğleden sonramız daha var. Pek büyük bir ödül değil, ama sanırım, bizim gibi bir grup köpek boku pisliklerinin yapabileceğinin en iyisi bu.</p>

  <p class="block_7">Kalkıp oturunca başı döndü Trisha’nın; bir alay kara güve kelebeği kanatlarını açtı ve yavaş yavaş uçarak önünden geçtiler. Bir an için bayılacağından emindi. Bu duygu yok oldu sonradan, ama yutkunurken boğazı hâlâ acıyordu ve başı yanıyordu sanki. Güneşin altında uyumamalıydım, dedi kendi kendine, ama bu şekilde hissetmesinin nedeni güneşin altında uyumak değildi. Bunun nedeni hastalanmakta olduğuydu. Trisha geçirdiği aptalca sinir krizi sırasında ayağından attığı lastik ayakkabıyı giydi, sonra bir avuç meyve yedi ve şişesinden biraz dere suyu içti. Bataklığın kenarında yetişen bir demet sallabaş gördü ve onları da yedi.</p>

  <p class="block_7">Solmaktaydılar ve lezzetli olmaktan çok serttiler, ama zorla yuttu onları. Çay saatini böyle geçiştirince, ayağa kalktı ve bu kez gözlerini güneşten koruyarak bataklığın karşısına baktı. Biraz sonra bezgin bir halde yavaşça başını salladı –bir çocuğun değil bir kadının davranışıydı bu, hem de yaşlı bir kadının. Sırtı açıkça görebiliyordu ve oranın kuru olduğundan emindi, ama boynunda Reebokları bağlı, bir başka bataklığın daha içinden geçmeyi gözü yemiyordu. Bu ötekinden daha sığ ve dibi o kadar berbat olmasa bile; bütün dünyadaki bahar sonu turfandası sallabaşlar için bile... İzleyecek bir dere yoksa, neden yapsındı ki? Daha kolay bir başka yönde yardım –ya da başka bir dere bulmak niyetindeydi.</p>

  <p class="block_7">Trisha böyle düşünerek vadi tabanının büyük kısmına yayılmış olan bataklığın doğu tarafında yürüyüp tam kuzeye döndü. Kaybolduğundan beri bir sürü şeyi doğru yapmıştı –tahmin edebileceğinden çok fazlasını– ama bu kötü bir karardı, ilk başta yoldan ayrıldıktan sonrakinden sonra en kötüsü. Eğer bataklığı geçip sırta tırmansaydı, kendini New Hampsire, Green Mount’da Devlin Gölü’ne bakıyor bulacaktı. Devlin küçüktü, ama güney kısmında kulübeler ve New Hampshire 52. yoluna giden bir kamp yolu vardı.</p>

  <p class="block_7">Günlerden cumartesi veya pazar olsaydı Trisha gölün kenarında hafta sonu geçirenlerin çocuklara su kayağı yaptırdıkları deniz motorlarının sesini duyabilirdi; 4 Temmuz’dan sonra orada haftanın her günü deniz motorları olurdu, hatta birbirlerinin yolundan çekilmeye çalışacak kadar çok olurdu. Ama şimdi haziran başlarının hafta ortasıydı, küçük yirmi beygirlik pata pata motorlarıyla birkaç balıkçıdan başka kimse yoktu ve Trisha bundan dolayı kuşlar, kurbağalar ve böceklerden başka bir şey duymadı. Gölü bulacağına, Kanada sınırına doğru döndü ve ormanın derinliklerine doğru yürümeye başladı. Dört yüz mil kadar ileride Montreal vardı.</p>

  <p class="block_9" id="calibre_pb_10"> </p>
</body>
</html>
