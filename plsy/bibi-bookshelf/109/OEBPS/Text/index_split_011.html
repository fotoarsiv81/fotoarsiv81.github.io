<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Tom Gordon'a A??k Olan K?z</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_10"><span class="text_"><br class="calibre6" /></span><span class="text_1">Yedinci Devrenin Uzatma Dakikaları</span> <span class="text_"><br class="calibre6" />
   </span></h1>

  <div class="frame_">
    <p class="block_5">M</p>
  </div>

  <p class="block_6">cFARLAND’lar, boşanma gerçekleşmeden önce, Trisha ve Pete’in şubat tatilinde bir haftalığına Florida’ya gitmişlerdi. Kötü bir tatil olmuştu, ebeveynleri kiraladıkları sahil evinde kavga ederlerken (adam çok fazla içiyor, kadın fazla harcıyor, bana şunu yapacağına söz vermiştin, neden sen hiç, vıdı vıdı vıdı vıdı) çocuklar üzgün bir şekilde sahilde deniz kabukları toplamışlardı. Geriye döndüklerinde Trisha, nasıl olduysa kardeşi kapmadan cam kenarını kapmıştı. Uçak, üstünde yer yer buz olan bir kaldırımda dikkatle yürüyen şişman bir kadın gibi, bulutların üstünden Logan Havaalanı’na inmişti. Trisha başı cama dayalı, inişi hayranlıkla izlemişti. Kusursuz beyaz bir dünyadaydılar. Arada bir yer, bazen de altlarındaki Boston Limanı görünüyordu. Biraz daha beyazlık... sonra yeniden toprak veya suyun ani görüntüsü…</p>

  <p class="block_7">Kuzeye dönme kararını izleyen dört gün bu iniş gibi olmuştu; çoğunlukla bir bulut kümesi. Sahip olduğu anıların bazılarına inanmıyordu; salı akşamından başlayarak gerçek ve hayal arasındaki sınır kaybolmaya başlamıştı.</p>

  <p class="block_7">Ormanda geçen tam bir haftadan sonra, cumartesi sabahı, bütünüyle yok olmuştu. Cumartesi sabahı (Trisha onun cumartesi olduğunu fark ettiğinden değil; o sırada artık günlerin izini kaybetmişti) Tom Gordon sürekli arkadaşı durumuna gelmişti, hayal etmiyor, gerçek olarak kabul ediyordu. Pepsi Robichaud bir süre yürüdü onunla; ikisi en sevdikleri Bozy ve Spice Girls düetleri söylediler ve sonra Pepsi bir ağacın arkasına yürüdü ama öteki taraftan çıkmadı. Trisha ağacın arkasına baktı, Pepsi’nin orada olmadığını gördü ve birkaç dakika kaşlarını çatarak düşündükten sonra, onun hiç orada olmadığını anladı. O zaman yere oturup ağladı Trisha.</p>

  <p class="block_7">Geniş, kayalarla kaplı bir açıklığı geçerken büyük siyah bir helikopter –kötü hükümet ajanlarının X-Dosyaları’nda kullandıkları helikopterlerden– geldi ve Trisha’nın başının üstünde dolaştı. Motorlarının hafif uğultusunun dışında sessizdi. Ona el salladı ve yardım için bağırdı, ama içerdeki adamların görmüş olmaları gerekmesine rağmen kara helikopter uçup gitti ve bir daha geri gelmedi. Işığın bir katedralin yüksek pencerelerinden süzülen güneş ışıkları gibi eski tozlu ışınlar halinde aralarından geçtiği eski bir çam ormanına geldi. Bu perşembe günü olmuş olabilirdi. Ağaçlardan binlerce geyiğin parçalanmış cesedi sarkıyordu, üstünde sineklerin dolaştığı ve kurtçuklarla şişmiş, öldürülmüş bir geyik ordusu. Trisha gözlerini kapattı ve açtığında çürümekte olan geyikler kaybolmuştu. Bir dere buldu ve bir süre izledi onu ve sonra ya o kendisini bıraktı ya da kendi uzaklaştı ondan.</p>

  <p class="block_7">Ancak bundan önce, içine baktı ve dibinde kendisine bakan ve sessizce konuşan, boğulmuş ama hâlâ canlı, kocaman bir yüz gördü. Boş ve eğri bir eli andıran çok büyük gri bir ağacın yanından geçti; içinden ölü bir ses adını çağırdı. Bir gece göğsüne baskı yapan bir şeyle uyandı ve ormandaki şeyin sonunda geldiğini sandı, ama sonra ona elini uzatınca orada hiçbir şey bulamadı ve yeniden nefes almaya başladı. Birkaç kez insanların kendisine seslendiklerini duydu, ama o da geri seslenince hiç yanıt gelmedi.</p>

  <p class="block_7">Bu hayal bulutlarının arasında zaman zaman gerçek parlamaları da oluyordu. Tepenin bir yanına yayılmış kocaman bir meyve alanını keşfedişini, tepenin bir yanına yayılmış kocaman bir alan ve “Ön camınız patlayınca kimi ararsınız?” şarkısını söyleyerek çantasını doldurduğunu hatırlıyordu. Su şişesini ve Surge şişesini dereden doldurduğunu hatırlıyordu. Ayağının bir köke takılıp gördüğü en güzel çiçeklerin –mumlu beyaz ve kokulu, çanlar gibi zarif– yetiştiği bir eğime düşüşünü hatırlıyordu. Kafası olmayan bir tilkiye rastladığını hatırlıyordu net bir şekilde; bu ceset, ağaçlardan sarkan ölü geyiklerin tersine, gözlerini kapatıp yirmiye kadar saydığında kaybolmadı. Bir dalda ayaklarından baş aşağı sarkan ve kendisine gaklayan bir karga gördüğünden çok emindi ve bu olanaksız olmasına rağmen anı ötekilerin çoğunda (kara helikopterin anısında) olmayan bir niteliğe sahipti: Sertlik ve anlaşılırlık. Sonra da o uzun, boğulmuş yüzü gördüğü derede başlığıyla balık tuttuğunu hatırlıyordu. Alabalık yoktu ama birkaç iribaş yakaladı. Yemeden önce ölü olmalarına dikkat ederek tümüyle yedi bunları. Midesinde yaşayıp kurbağa olmaları gibi bir fikir dehşete düşürüyordu onu.</p>

  <p class="block_7">Hastaydı, bunda haklıydı, ama bünyesi, boğaz ve sinüslerindeki iltihaplanma ile kayda değer bir gayretle savaşıyordu. Zaman zaman saatlerce ateşleniyor ve dünyayla ilgisi kesiliyordu. Işık, loş olsa ve ağaçlar tarafından siperleniyorsa da gözlerini rahatsız ediyordu ve hiç susmadan –çoğunlukla Tom Gordon’la, ama aynı zamanda annesi, kardeşi, Pepsi ve ta yuvadaki Bayan Garmond’a kadar, şimdiye dek olan bütün öğretmenleriyle konuşuyordu. Geceleri dizleri göğsüne çekilmiş yan yatarken, içinde bir şeylerin yırtılacağını sanacak kadar kötü öksürerek ateşler içinde uyanıyordu. Ama sonra, daha fena olacağına, ateş ya azalıyor ya da kayboluyor ve onunla birlikte gelen baş ağrıları da geçiyordu. Kesintisiz uyuyup bütünüyle yenilenmiş gibi uyandığı bir gecesi oldu (kendisi bilmemesine rağmen perşembeydi). Eğer gece öksürdüyse de bu uyandıracak kadar fazla değildi. Zehirli sarmaşık sol kolunda bir bölgeyi tutmuştu, ama bunun ne olduğunu anladı ve çamurla sıvadı. O da yayılmadı.</p>

  <p class="block_7">En net anıları, yatık tepede yıldızlar soğuk soğuk parlarken bir sürü dalın altında Red Sox’ları dinlemesiydi. Oakland’da üç maçtan her ikisinde de kurtarışları Tom yaptı, ikisini kazandılar. Mo Vaughn kendi sahasında iki vuruş yaptı ve Troy O’Leary (Trisha’nın alçak gönüllü fikrine göre pek şeker bir beysbol oyuncusuydu) bir tane vurdu. Maçları WEEI’den dinledi ve her gece radyonun alış kalitesi azalmasına rağmen pilleri iyi dayandı. Eğer buradan kurtulursa Energizer Bunny’ye (Pil markası) övgü dolu bir mektup yazması gerektiğini düşündüğünü hatırlıyordu. Uykusu geldiği zaman radyoyu kapatarak kendisine düşeni yapıyordu. Tek bir gece , hatta cuma gecesi, titreme, ateş ve ishalle kırılırken bile radyoyu açık bırakıp uyumadı. Radyo can simidi, maçlar hayat kurtarıcısıydı. Eğer onlar olmasaydı direnmekten çoktan vazgeçerdi.</p>

  <p class="block_7">Ormana giren kız (neredeyse on yaşında ve yaşına göre iri) kırk dört kiloydu. Yedi gün sonra çamlı bir yokuşu yuvarlanarak çıkıp çalılık bir açıklığa gelen yarı kör kız ancak 37 kilo gelirdi. Yüzü sivrisinek ısırıklarıyla şişmişti ve ağzının yanında büyük bir uçuk vardı. Kolları sopa gibiydi. Durmadan bollaşan pantolonunun farkına varmadan belini çekiştiriyordu. Sessizce bir şarkı mırıldanıyordu “Kollarını sar bana... çünkü yanında olmak istiyorum”… ve dünyanın en genç eroin bağımlısını andırıyordu. Çok becerikli davranmıştı, hava durumu bakımından şanslı olmuştu (ılımlı dereceler, kaybolduğundan beri hiç yağmur yağmamıştı) ve kendi içinde derin ve beklenmedik güç stokları keşfetmişti. Artık bu stoklar neredeyse bitmişti ve Trisha’nın yorgun beyninin bir yanı bunu biliyordu. Yokuşun başındaki açıklığın içinden ağır ağır geçmeye çalışan kız neredeyse tükenmişti.</p>

  <p class="block_7">Bıraktığı dünyada aramaların dağınık bir kalıntısı sürmekteydi, ama yine de onu arayanların çoğu artık öldüğü kanısındaydılar. Anne-babası şaşkın bir şekilde, bir dini ayin mi yapsınlar, yoksa cesedi bulununcaya kadar beklesinler mi diye tartışıyorlardı. Ve beklemeye karar verirlerse, ne kadar bekleyeceklerdi? Bazen kaybolanların cesetleri asla bulunmuyordu. Pete çok az konuşuyordu, ama boş gözlerle ve sessiz duruyordu. Moanie Balogna’yı almış ve onu kendi yatağında görebileceği bir köşeye oturtmuştu. Annesinin bebeğe baktığını görünce “Sakın dokunma ona” dedi. “Sakın sürme elini.” Işıklar, arabalar ve kaldırımlı yollar dünyasında o ölmüştü. Buradakinde de –yolun dışında var olan, kargaların bazen dallardan baş aşağı sarktığı dünyada– ölmek üzereydi. Ama o kamyonculuğu sürdürdü. (Bu babasının sözüydü.) Rotası bazen biraz doğuya veya batıya doğruydu, ama pek sık değil ve pek çok değil. Tek bir yönde ilerlemekteki yeteneği neredeyse bedeninin göğsünde ve boğazındaki iltihaplanmaya yenilmemekteki ısrarı kadar dikkate değerdi. Ama bu, o kadar işine yaramamıştı. Seçtiği yol onu yavaşça ama şaşmaz bir şekilde kasaba ve köylerin sık olduğu yerlerden uzağa ve New Hampsire’in bacalarına doğru götürmekteydi.</p>

  <p class="block_7">Ormandaki şey, bu her neyse, yolculuk boyunca eşlik etti ona. Hissettiği ve gördüğünü sandığı şeylerin çoğuna aldırmadıysa da, eşek arısı rahibinin, Kaybolanların Tanrısı’nın dediği şeyi asla aklından çıkarmadı; pençe izi olan ağaçları (ya da başsız tilkiyi) yalnızca hayal ürünü diye adlandırmadı. O şeyi ne zaman hissetse (ya da duysa –kendisiyle birlikte giderken birkaç kez dalların kırıldığını ve iki kez de insana benzemeyen homurtusunu duydu), onun varlığının gerçekliğini asla sorgulamadı. O duygu kendisini bıraktığı zaman, şeyin gerçekten gitmiş olduğunu da sorgulamadı. Kendisi ve o şey birbirlerine bağlıydılar artık; ölünceye kadar da öyle kalacaklardı. Trisha bunun uzun süreceğini sanmıyordu. “Hemen köşe başında,” derdi annesi, ama ormanlarda köşeler yoktu tabii. Böcekler ve bataklıklar ve ani uçurumlar, ama köşeler yoktu. Hayatta kalabilmek için bu kadar savaştıktan sonra ölmesi haksızlıktı, ama bu haksızlık onu çok kızdırmıyordu artık. Kızmak enerji istiyordu. Canlılık istiyordu. Trisha ikisinden de yoksundu neredeyse.</p>

  <p class="block_7">Şimdiye kadar içinden geçtiği açıklıklardan farklı olmayan bu açıklığın ortasında, Trisha öksürmeye başladı. Göğsünün derinlerini acıtıyor, sanki orada büyük bir kanca varmış gibi oluyordu. Trisha iki büklüm oldu, toprağın üstündeki bir ağaç kütüğüne tutundu ve gözlerinden yaşlar fışkırıp çift görmeye başlayıncaya kadar öksürdü. Öksürük sonunda azalıp durunca, kalbinin ürkütücü atışı düzelinceye kadar eğilmiş halde kaldı. Ayrıca gözlerinin önündeki o kocaman kara kelebeklerin kanatlarını toparlayıp geldikleri yere gitmelerini de bekledi. Tutunacak bir kütüğü olması çok iyiydi, yoksa yuvarlanacağı kesindi.</p>

  <p class="block_7">Gözleri kütüğe gitti ve düşünceleri aniden kesildi. Geri gelen ilk düşünce “gördüğümü sandığım şeyi görmüyorum. Bu da bir uydurma, bir hayal ürünü,” oldu. Gözlerini kapatıp yirmiye kadar saydı. Açtığında kara kelebekler yok olmuştu ama gerisi aynı duruyordu. Kütük kütük değildi. Bir direkti. Tepesinde gri ve süngerimsi eski tahtaya vidalanmış, paslı kırmızı bir halka kilit vardı.</p>

  <p class="block_7">Trisha demiri tutup gerçekliğini hissetti. Bıraktı ve parmaklarındaki pas lekelerine baktı. Yeniden tuttu, ileri geri salladı. Bir daire yaparak döndüğünde olduğu gibi bir deja vu duygusu sarstı onu, ancak bu kez daha güçlüydü ve bir şekilde Tom Gordon’la ilişkiliydi. Ne...?</p>

  <p class="block_7">“Hayal ettin bunu,” dedi Tom. Yirmi metre kadar ötede kollarını kavuşturmuş ve arkasını bir kayın ağacına dayamış, üstünde gri yol üniformasıyla duruyordu. “Buraya gelmiş olduğumuzu rüyanda gördün.”</p>

  <p class="block_7">“Öyle mi yaptım?”</p>

  <p class="block_7">“Tabii, hatırlamıyor musun? Takımın izin gecesiydi. Walt’i dinlediğin gece.”</p>

  <p class="block_7">“Walt...?” Bu ad ancak belirsiz şekilde tanıdıktı, anlamı bütünüyle kaybolmuştu.</p>

  <p class="block_7">“Framinghamlı Walt. Cep telefonundaki o budala.”</p>

  <p class="block_7">Hatırlamaya başladı. “Ve sonra yıldızlar kaydı.”</p>

  <p class="block_7">Başıyla onayladı Tom.</p>

  <p class="block_7">Elini halka kilitten hiç çekmeden direğin çevresinde yürüdü Trisha. Dikkatle çevresine baktı ve gerçekten bir açıklıkta olmadığını gördü. Çok fazla ot vardı –tarla ve otlaklarda gördüklerinden yüksek yeşil otlar. Bu bir otlaktı veya bir zamanlar öyleydi, uzun zaman önce. Huşlara ve çalılara bakmayıp da gözlerini gerçek olanı görmesine fırsat verilirse bunun başka bir şey olmadığı anlaşılırdı. Bu bir otlaktı. Otlakları insanlar yapardı, direkleri insanların toprağa diktiği gibi; üstünde halka kilit olan direkleri.</p>

  <p class="block_7">Trisha bir dizinin üstüne çöktü ve elini yukarıdan aşağı hafifçe gezdirdi direkte –kıymıklara dikkat ederek. Ortasında bir çift delik ve madenden yapılmış kıvrık bir demir buldu. Altındaki otları aradı, önce bir şey bulamadı ve yerdeki ince çalıların daha derinine daldı. Orada, eski saman ve kuru otların arasında bir şey daha buldu. Onu çekip çıkarabilmek için iki elini de kullanmak zorunda kaldı. Paslı, eski bir menteşeydi bu. Kaldırıp güneşe doğru tuttu onu. Kalem inceliğinde bir güneş ışını vida deliklerinden birinden geçti ve bir yanağına, iğne ucu kadar parlayan bir nokta koydu.</p>

  <p class="block_7">“Tom,” diye nefes aldı. Onun yine gitmiş olacağını düşünerek kollarını kavuşturup kayın ağacına dayandığı yere baktı. Ama gitmemişti ve gülümsemese bile, gözlerinin ve ağzının çevresinde bir gülümsemenin izini gördü.</p>

  <p class="block_7">“Tom, bak!” Menteşeyi havaya kaldırdı.</p>

  <p class="block_7">“Bir kapıymış,” dedi Tom.</p>

  <p class="block_7">“Bir kapı!” diye tekrarladı kendinden geçmiş bir halde. “Bir kapı!” Yani başka bir deyişle, insanlar tarafından yapılmış bir şey. Sihirli ışıklar ve araçlar ve 6-12 Böcek Kovucu dünyasının insanları.</p>

  <p class="block_7">“Bu senin son şansın, biliyorsun.”</p>

  <p class="block_7">“Ne?” Huzursuzlukla baktı ona.</p>

  <p class="block_7">“Sonuncu devredesin artık. Hata yapma, Trisha.”</p>

  <p class="block_7">“Tom sen..”</p>

  <p class="block_7">Ama orada kimse yoktu. Tom yok olmuştu. Onun yok olduğunu görmemişti tam olarak, çünkü Tom orada hiç olmamıştı ki. O sadece kendisinin hayalindeydi.</p>

  <p class="block_7">“Kapatışın sırrı nedir?” diye sormuştu ona, kesin olarak ne zaman olduğunu hatırlayamıyordu.</p>

  <p class="block_7">“Kendinin daha iyi olduğuna kendini inandırmak,” demişti Tom, beyni belki de bir spor maçından veya babasıyla birlikte izledikleri bir oyun sonrası röportajından yarı işitilmiş bir yorumu yeniden kullanıyordu. En iyisi bunu hemen yapmaktır. Son şansın. Sonuncu devre. Hata yapma.</p>

  <p class="block_7">“Ne yaptığımı bile bilmeden nasıl yapabilirim bunu?”</p>

  <p class="block_7">Buna bir yanıt gelmedi, onun için Trisha, eski Maypole direği tanışma törenindeki Saksonyalı bir kız gibi eli halka kilitte, bir kere daha direğin çevresinde yavaşça ve dikkatle dolaştı. Fazla büyümüş otlağı kuşatan orman, Revere Plajı’nda veya Eski Meyve Bahçesi’ndeki dönme dolaptaki gibi gözlerinin önünde dönüyordu. Şimdiye kadar geçtiği millerce ormandan farklı değildi bu. Hangi yol doğru yoldu? Bu bir direkti ama bir işaret direği değildi.</p>

  <p class="block_7">“Bir direk, ama işaret direği değil,” diye fısıldadı, şimdi biraz daha hızlı yürüyerek. “Nasıl bir şey öğrenebilirim ondan, işaret direği olmayan bir şeyden, bir direkten? Nasıl benim gibi bir geri zekâlı...”</p>

  <p class="block_7">Aklına bir fikir geldi o anda ve yeniden dizlerinin üstüne çöktü, incik kemiğini bir taşa vurdu, kanattı, ama farkına varmadı bile. Belki de o bir işaret direğiydi. Öyleydi belki de. Çünkü o bir kapı direğiydi. Trisha direkteki menteşe vidaları düşmüş delikleri buldu yeniden. Ayakları bu deliklere gelecek şekilde durdu, sonra düz bir çizgide emekleyerek uzaklaştı direkten. Bir diz ileri... sonra öteki...</p>

  <p class="block_7">“Of!” diye bağırdı ve elini otlardan çekti. İncik kemiğini vurmamıştı, ama acıtmıştı. Avucuna baktı ve orada yerleşen kirin arasından sızan küçük kan damlalarını gördü. Trisha kollarının üstünde öne eğildi otları kenara iterek, eline neyin battığını biliyor, ama yine de görmek istiyordu onu.</p>

  <p class="block_7">Bu, öteki kapı direğinin yerden bir ayak kadar yukardan kırılmış kütüğüydü ve kendisini daha fazla yaralamadığı için gerçekten şanslıydı; direkten çıkan kıymıklardan ikisi rahatça on santimetre uzunluğunda varlardı ve iğne gibi sivriydiler. Kütüğün biraz ilerisinde, bu taze ve saldırgan haziran yeşilliğinin altındaki beyaz ve eski otların içine gömülmüş direğin geri kalan kısmı vardı.</p>

  <p class="block_11">Son çare. Sonuncu devreler.</p>

  <p class="block_7">“Evet ve belki de birisi küçük bir çocuktan çok fazla şey istiyor,” dedi. Çantasını omzundan indirdi, açtı, pançodan kalanları çıkardı ve şeritlerden birini kopardı. Bunu kırık kapı direğinin çevresine, asabi bir şekilde öksürerek düğümledi. Yüzünden ter damlıyordu. Tatarcıklar geldi bu damlacıkları içmeye; bazıları boğuldular; Trisha farkına varmadı. Çantasını yeniden omuzlayarak ayağa kalktı ve ayakta kalan direkle gömülü olanı belli eden mavi şeridin arasında durdu.</p>

  <p class="block_7">“işte kapı buradaydı,” dedi. “Tam burada.” Doğru ileri, kuzeybatıya doğru baktı. Sonra arkasını döndü ve güneydoğuya baktı. “Birinin buraya neden kapı koyduğunu bilmiyorum, ama biliyorum ki bir yol veya yürüyüş yolu veya binici yolu yoksa zahmet etmezsin, istiyorum...” Sesi titredi ağlayacak gibi. Durdu, sözcüklerini yuttu ve yeniden başladı. “Ben yolu bulmak istiyorum. Herhangi bir yol. Nerede? Yardım et bana, Tom.”</p>

  <p class="block_7">36 Numara cevap vermedi. Bir alacakarga azarladı onu ve ormanda bir şey kımıldadı (o şey değil, yalnızca bir hayvan, belki bir geyik –son üç dört gündür bir sürü geyik görmüştü) ama hepsi bu kadardı. Önünde, bütün çevresinde, yakından bakılmazsa eskiliğinden ötürü bir orman açıklığı daha sanılabilecek bir otlak vardı. Onun ilerisinde yine adını bilemeyeceği bir sürü ağaçtan oluşan bir orman vardı. Hiç bir yol görmedi.</p>

  <p class="block_11">Biliyorsun, bu son şansın.</p>

  <p class="block_7">Trisha döndü, açık alandan kuzeybatıya doğru yürüdü, sonra düz bir çizgi tutturduğundan emin olmak için dönüp geriye baktı. Tutturmuştu ve yine ileriye baktı. Dallar, her yere kandırıcı ışık benekleri yayıp, sanki bir diskotek havası yaratarak, hafif bir rüzgârda sallanıyorlardı. Devrilmiş yaşlı bir kütük gördü ve sık ağaçların arasından süzülerek ve birbirine girmiş delirtici dalların altlarından eğilerek onun yanına gitti, ümit ediyordu ki... ama o bir kütüktü, yalnızca bir kütük, bir direk değil. Daha ileri baktı, ama bir şey göremedi. Trisha, nefesi dehşetli, balgamlı bir halde, kalbi çarparak açıklığa doğru koştu ve kapının olduğu yere geri geldi. Bu kez güneydoğuya döndü ve bir kez daha ormanın kıyısına kadar yürüdü.</p>

  <p class="block_7">“işte başlıyoruz,” derdi Troop her zaman. “Son devreler ve Red Sox’un köşe koşucularına gereksinmesi var.”</p>

  <p class="block_7">Ormanlar. Ormanlardan başka hiçbir şey yok. Bırak yolu, bir av yolu bile yok –en azından Trisha’nın görebildiği kadarında. Ağlamamaya çalışarak, ama çok yakında buna engel olamayacağını bilerek biraz daha ileri gitti. Neden rüzgâr esiyordu sanki? Bütün bu lanet olası ışık damlaları çevresinde dolaşırken nasıl bir şey görebilsin ki? Bu sanki bir planetaryumda olmak filan gibiydi.</p>

  <p class="block_7">“Nedir o?” diye sordu Tom arkasından.</p>

  <p class="block_7">“Ne?” Dönmeye zahmet etmedi. Artık Tom’un ortaya çıkması ona bir mucize gibi gelmiyordu. “Ben bir şey görmüyorum.”</p>

  <p class="block_7">“Azıcık solunda.” Parmağıyla sol omuzunun üstünden işaret ederek.</p>

  <p class="block_7">“O yalnızca eski bir kütük,” dedi, ama öyle miydi? Yoksa inanmaya korkuyor muydu onun bir...</p>

  <p class="block_7">“Ben öyle olduğuna inanmıyorum” dedi 36 Numara ve tabii bir beysbol oyuncusu gözü vardı onda. “Bence bu da bir direk, kızım.”</p>

  <p class="block_7">Trisha zorla ona doğru gitti (ve bu zor bir işti; ağaçlar deli edecek kadar sık, yerler karmakarışık ve tehlikeliydi) ve evet, bu da bir direkti. Üzerinde iç kenarından yukarıya doğru keskin küçük uçları olan paslı dikenli tel parçaları vardı. Trisha bir eli direğin çürümüş tepesinde durdu ve güneşle damgalanan sahtekâr ormana baktı.</p>

  <p class="block_7">Yağmurlu bir günde odasında oturup annesinin ona aldığı bir eğlence kitabıyla uğraştığını hatırlıyordu hayal meyal. Bir resim vardı orada, çok kalabalık bir resim ve onun içinde on tane gizli nesne bulman gerekiyordu; bir pipo, bir soytarı, bir elmas yüzük, bunun gibi şeyler. Şimdi kendisinin yolu bulması gerekiyordu. Lütfen Tanrım yolu bulmam için yardım et bana, diye düşündü ve gözlerini kapattı. Bu Tom Gordon’un dua ettiği Tanrı’ydı, babasının Alt-duyumu değil. Artık Malden’de değildi veya Sanford’da ve gerçekten orada olan bir Tanrı’ya gereksiniyordu, kurtarışı yaparsan –eğer yapabilirsen işaret edebileceğin bir Tanrı. Lütfen Tanrım, lütfen. Yardım et bana son devrelerde.</p>

  <p class="block_7">Gözlerini açtı sonuna kadar ve görmeden baktı. Beş saniye geçti, on beş saniye, otuz. Ve birden oradaydı. Ne gördüğü hakkında bir fikri yoktu –belki de daha seyrek ağaç ve daha fazla berrak ışık olan bir yer, belki yalnızca hepsi aynı yöne işaret eden anlamlı gölge şekilleri– ama ne olduğunu biliyordu o; bir yolun son kalıntıları.</p>

  <p class="block_7">Onu çok düşünmediğim sürece kalabilirim üstünde, dedi Trisha kendine, yürümeye başlayarak. Bir direğe daha geldi, bu eğri bir açıda yan yatmıştı; bir kış daha gelip buz ve donma onu çözecek, bir bahar daha gelecek; yazın otları arasına gömülecekti. Sanırım onun hakkında çok düşünür veya çok bakarsam kaybolacak.</p>

  <p class="block_7">Trisha zihninde bu düşüncelerle 1905 yılında Elias McCorkle adında bir çiftçinin diktiği diğer direkleri izlemeye başladı; bunlar, onun gençken kendini içkiye kaptırıp bütün hırsını kaybetmeden önce yaptığı odun taşıma yolunun işaretleriydi. Trisha gözleri ardına kadar açık, hiç duraksamadan yürüdü (duraksaması düşüncelerin ona sokulup ihanet etmelerine fırsat verirdi). Bazen direklerin olmadığı bir ara oluyordu, ama o yerdeki çalıların arasında kalıntıları aramak için durmuyordu; ışığın, gölge şekillerinin ve kendi içgüdüsünün yol göstermesine izin verdi. Günün geri kalan kısmında, sık ağaç kümelerinin ve böğürden çalısı demetlerinin aralarından geçerek gözlerini yolun soluk izinden ayırmaksızın düzgün bir biçimde yürüdü. Yedi saat kadar gitti ve tam yeniden pançosunun altında, böceklerin çoğunu uzak tutmak için oraya büzülüp uyumayı düşünürken bir başka açıklığın kenarına geldi. Tam ortasında üç direk, sarhoş gibi bir o yana bir bu yana eğilmişlerdi, ikinci bir kapıdan kalanlar, altındaki iki çapraz direğin çevresindeki kalın ot halatlarının yardımıyla ayakta kalan direkten sarkıyordu, ilerisinde, üstü otlar ve papatyalarla kaplı, soluk bir çift tekerlek izi yeniden ormanın içine doğru yönelerek güneye doğru gidiyordu. Bu eski bir orman yoluydu.</p>

  <p class="block_7">Trisha yavaşça kapıyı geçti ve yolun başladığı (ya da bittiği; hangi yöne işaret ettiğine bağlı bu diye düşündü) yere doğru yürüdü. Bir an öylece durdu, sonra dizlerinin üstüne çöktü ve tekerlek izlerinden birinin yanında emekledi. Bunu yaparken yeniden ağlamaya başladı. Yüksek otların çenesini gıdıklamasına izin verip, eski yolun otlarla kaplı yerini geçerek emekledi, ellerinin ve dizlerinin üstünde öteki izin de üzerinde ilerledi. Kör bir insan gibi gözyaşlarının arasında seslenerek emekledi.</p>

  <p class="block_7">“Bir yol! Bu bir yol! Bir yol buldum! Teşekkürler Tanrım! Teşekkürler Tanrım!”</p>

  <p class="block_7">Sonunda durdu, çantasını çıkardı ve tekerlek izlerinin içine uzandı. Bunu tekerlekler yapmış, dedi ve gözyaşlarının arasında güldü. Bir süre sonra döndü ve gökyüzüne baktı.</p>

  <p class="block_9" id="calibre_pb_11"> </p>
</body>
</html>
