<html xmlns="http://www.w3.org/1999/xhtml">
<head>
  <title>46.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x46">
    <h1 class="bolum-ismi" id="toc-anchor" xml:lang="tr"><span class="bolum-ismi">46</span></h1>

    <p class="duz" xml:lang="tr"><span class="duz">Sartuis Hastanesi Besançon’dakine benziyordu. Aynı ellili yıllar mimarisi, aynı gri beton. Küçültülmüş bir model. Binanın içi de son derece tanıdıktı. Duvarlarda panolar, plastik kaplı danışma bankosu, soluk ışıklı tavan lambaları. Doğrudan danışma bankosuna yöneldim ve Komutan Lamberton’un oda numarasını sordum.</span></p>

    <p class="duz" xml:lang="tr"><span class="duz">– Aileden misiniz?</span></p>

    <p class="duz" xml:lang="tr"><span class="duz">Kimliğimi bankonun üzerine koydum.</span></p>

    <p class="duz" xml:lang="tr"><span class="duz">– Büyük aileden, evet.</span></p>

    <p class="duz" xml:lang="tr"><span class="duz">Asansöre doğru yürürken, sol tarafıma, meşrubat otomatının bulunduğu yere bir göz attım. Tam yanında telefon kabini vardı. Burası, katilin cinayet gecesi Sylvie Simonis’i telefonla aradığı kabindi. Kabinin kirli camlarının ardından, adamın siluetini hayal etmeye çalıştım. Ama başaramadım. Katili hayalimde canlandırmam imkânsızdı. Bir insan olarak tahayyül edilemezdi.</span></p>

    <p class="duz" xml:lang="tr"><span class="duz">Merdivenle ikinci kata çıktım. Koridorda aileler bekliyordu. 238 no’lu odaya kadar yürüdüm ve kapı tokmağını çevirdim.</span></p>

    <p class="duz" xml:lang="tr"><span class="duz">– Ne yapıyorsunuz?</span></p>

    <p class="duz" xml:lang="tr"><span class="duz">Beyaz önlüklü bir adam tam arkamda duruyordu. Otoriter bir tonla ekledi:</span></p>

    <p class="duz" xml:lang="tr"><span class="duz">– Ben servis doktoruyum. Akrabası mısınız?</span></p>

    <p class="duz" xml:lang="tr"><span class="duz">Bir kez daha kimliğimi çıkardım. Ama danışmadaki kadar etkili olmadı.</span></p>

    <p class="duz" xml:lang="tr"><span class="duz">– İçeri giremezsiniz. Bitti.</span></p>

    <p class="duz" xml:lang="tr"><span class="duz">– Anlayamadım?</span></p>

    <p class="duz" xml:lang="tr"><span class="duz">– Ziyaret saati, demek istiyorum.</span></p>

    <p class="duz" xml:lang="tr"><span class="duz">– Mutlaka onu görmem lazım.</span></p>

    <p class="duz" xml:lang="tr"><span class="duz">– Ziyaret saatinin sona erdiğini size söyledim, yeterince açık değil mi?</span></p>

    <p class="duz" xml:lang="tr"><span class="duz">– Bakınız. Bana birkaç kelime bile söylese, benim için çok önemli olabilir. Jean-Pierre Lamberton’un elinde bir soruşturmayı çözüme kavuşturacak anahtar olabilir. Bir zamanlar üzerinde çalıştığı bir cinayet soruşturması.</span></p>

    <p class="duz" xml:lang="tr"><span class="duz">Doktor kısa bir tereddüt geçirdi. Çevremden dolandı ve yavaşça kapıyı açtı.</span></p>

    <p class="duz" xml:lang="tr"><span class="duz">– Birkaç dakika, dedi eşikte durarak. Ölüm döşeğinde. Kanser her yerini sarmış durumda. Bu gece karaciğeri patladı. Kanı enfekte oldu.</span></p>

    <p class="duz" xml:lang="tr"><span class="duz">İçeri girmem için kenara çekildi. Storlar inik, oda boştu, ne bir çiçek ne bir koltuk. Metal bir hastane yatağı ile çeşitli tıbbi aygıtlar dışında hiçbir şey yoktu. Üzerlerine beyaz kılıf geçirilmiş küçük plastik torbalar asılıydı. Doktor, bakışlarımı takip ediyordu:</span></p>

    <p class="duz" xml:lang="tr"><span class="duz">– Kan torbaları, diye mırıldandı. Onları gizlememiz gerekti. Kan görmeye tahammül edemiyor.</span></p>

    <p class="duz" xml:lang="tr"><span class="duz">Karanlıkta ilerledim. Doktor arkamda konuşmayı sürdürüyordu:</span></p>

    <p class="duz" xml:lang="tr"><span class="duz">– Beş dakika. Bir dakika fazla değil. Sizi dışarıda bekliyorum.</span></p>

    <p class="duz" xml:lang="tr"><span class="duz">Kapıyı kapattı. Yatağa doğru yürüdüm. Tüplerin, hortumların arasında yatan bir adam vardı, tıbbi aygıtların hafif ışığıyla aydınlanmıştı. Kafası, yastığın beyaz yüzeyinde bir lekeden farksızdı. Simsiyah, vücudundan ayrı bir parçaydı sanki. Kolları daha çok donuk iki kemikti, örtünün altındaki karnı, hamile bir kadının karnı gibi şişmişti.</span></p>

    <p class="duz" xml:lang="tr"><span class="duz">Biraz daha ilerledim. Odanın sessizliğinde kauçuk bir torbanın şaklaması duyuluyor, ardından da uzun bir solunum sesi işitiliyordu. Bu simsiyah kafayı daha yakından görebilmek için eğildim. Sadece kel değildi; ne yüzünde ne de kafasında kıl namına bir şey yoktu. Tamamen kılsız, saçsız, ışın tedavisinden dolayı ızgara olmuş bir kafatası. Yüz hatlarının yerini kaslar ve lifler almıştı, derisi engebeli bir arazi gibiydi.</span></p>

    <p class="duz" xml:lang="tr"><span class="duz">Aramızdaki mesafe birkaç santimetreydi; yastığın üzerine bırakılmış gibi duran başının, neden gövdesinden ayrı bir parça olarak algılandığını anladım. Boğazında beyaz bir bandaj vardı ve yastığın beyazlığıyla bir bütünlük oluşturduğundan kafası kesikmiş gibi bir izlenim uyandırıyordu. Chopard, gırtlak veya tiroit kanserinden söz etmişti, daha fazlasını bilmiyordum. Böyle bir adamı sorgulamak imkânsızdı, morfinin etkisiyle bilinci yerinde olmayabilirdi. Ayrıca ne trakesi, ne gırtlağı ne de ses telleri vardı.</span></p>

    <p class="duz" xml:lang="tr"><span class="duz">Geriye doğru sıçradım.</span></p>

    <p class="duz" xml:lang="tr"><span class="duz">Gözlerini açmıştı.</span></p>

    <p class="duz" xml:lang="tr"><span class="duz">Gözbebekleri sabitti, ama büyük bir dikkatle bakıyordu. Sağ kolunu kaldırdı ve serum çubuğuna asılı bir kulaklığı işaret etti. Cihaz bir kabloyla boğazındaki bandaja bağlıydı. Bir tür amplifikasyon sistemi olmalıydı. Kulaklıkları taktım.</span></p>

    <p class="duz" xml:lang="tr"><span class="duz">–</span> <span class="italik">İşte yakışıklı şövalye... gerçeğin peşindeki...</span></p>

    <p class="duz" xml:lang="tr"><span class="duz">Ses kulaklıklara ulaşmış, ama adamın dudakları kımıldamamıştı. Lamberton doğrudan karnından konuşuyordu.</span></p>

    <p class="duz" xml:lang="tr"><span class="duz">–</span> <span class="italik">Herkesin beklediği polis...</span></p>

    <p class="duz" xml:lang="tr"><span class="duz">Söyledikleri beni şaşırtmıştı. Lamberton polisin kokusunu almıştı. Ve ölüm döşeğindeyken bile benimle dalga geçmeyi sürdürüyordu. Alçak sesle sordum:</span></p>

    <p class="duz" xml:lang="tr"><span class="duz">– Paris’ten, Cinayet Masası’ndanım. Manon cinayeti hakkında bana ne söyleyebilirsiniz?</span></p>

    <p class="italik" xml:lang="tr"><span class="italik">– Suçlunun adını.</span></p>

    <p class="duz" xml:lang="tr"><span class="duz">– Manon’un katilinin adı mı?</span></p>

    <p class="duz" xml:lang="tr"><span class="duz">Lamberton “evet” dercesine gözkapaklarını kapattı.</span></p>

    <p class="duz" xml:lang="tr"><span class="duz">– KİM?</span></p>

    <p class="duz" xml:lang="tr"><span class="duz">Kapalı dudaklarıyla konuştu:</span></p>

    <p class="duz" xml:lang="tr"><span class="italik">– Annesi.</span></p>

    <p class="duz" xml:lang="tr"><span class="duz">– Sylvie mi?</span></p>

    <p class="duz" xml:lang="tr"><span class="italik">– Annesi. Kızını öldürdü.</span></p>

    <p class="duz" xml:lang="tr"><span class="duz">Odanın loşluğu titreşmeye başladı. Yüzümün ürperiverdiğini hissettim.</span></p>

    <p class="duz" xml:lang="tr"><span class="duz">– Baştan beri biliyor muydunuz?</span></p>

    <p class="italik" xml:lang="tr"><span class="italik">– Hayır.</span></p>

    <p class="duz" xml:lang="tr"><span class="duz">– Peki ne zaman öğrendiniz?</span></p>

    <p class="italik" xml:lang="tr"><span class="italik">– Dün.</span></p>

    <p class="duz" xml:lang="tr"><span class="duz">– Dün mü? Burada böyle yatarken nasıl öğrendiniz?</span></p>

    <p class="duz" xml:lang="tr"><span class="duz">Gülümsedi. Yüzündeki kaslar ve sinirler kapkaranlık bir nehir gibiydi.</span></p>

    <p class="italik" xml:lang="tr"><span class="italik">– Beni görmeye geldi.</span></p>

    <p class="duz" xml:lang="tr"><span class="duz">– Kim?</span></p>

    <p class="italik" xml:lang="tr"><span class="italik">– Hemşire. Olayda şahitlik yapan kadın.</span></p>

    <p class="duz" xml:lang="tr"><span class="duz">Kafamdaki çarklar dönmeye başladı. Jean-Pierre Lamberton, Sylvie Simonis’in tanığından söz ediyordu. Cinayet anında onun burada bu hastanede tedavi gördüğüne dair tanıklık edince şüpheleri ortadan kaldırıvermişti. Korkunç vantrilog yineleyip duruyordu:</span></p>

    <p class="italik" xml:lang="tr"><span class="duz">–</span> <span class="italik">Beni görmeye geldi. Her şeyi itiraf etti. Hâlâ bu hastanede çalışıyor.</span></p>

    <p class="duz" xml:lang="tr"><span class="duz">Bütün hikâyeyi kafamda canlandırdım. Şu veya bu nedenle, bir hemşire, o dönemde yalan söylemişti. Lamberton’un bu hastanede yattığını ve ölüme mahkûm olduğunu öğrenince ona her şeyi itiraf etmişti.</span></p>

    <p class="italik" xml:lang="tr"><span class="italik">– Katsafian. Nathalie Katsafian. Gidip onu gör.</span></p>

    <p class="duz" xml:lang="tr"><span class="duz">– Thomas Longhini, diye mırıldandım. Hangi ismin ardında gizleniyor?</span></p>

    <p class="duz" xml:lang="tr"><span class="duz">Kulaklıklarıma herhangi bir ses gelmedi. Farkında olmadan kulaklıklara hafifçe vurdum. Görüşme bitmişti. Lamberton kafasını pencereye doğru çevirmişti. Tam gitmek üzereyken ses bir kez daha kulaklarımı tırmaladı:</span></p>

    <p class="italik" xml:lang="tr"><span class="italik">– Bekle.</span></p>

    <p class="duz" xml:lang="tr"><span class="duz">Olduğum yerde kaldım. Gözlerini yeniden bana dikmişti. Her şeye rağmen yaşam mücadelesi veren, sarımtırak halkalarla çevrili iki siyah bilye.</span></p>

    <p class="italik" xml:lang="tr"><span class="italik">– Sigara içiyor musun?</span></p>

    <p class="duz" xml:lang="tr"><span class="duz">Ceplerimi yokladım ve Camel paketimi çıkardım. Gömleğimin yakası ter içinde kalmıştı. Ölüm döşeğindeki adam mırıldandı:</span></p>

    <p class="italik" xml:lang="tr"><span class="italik">– Yak bir tane... Benim için...</span></p>

    <p class="duz" xml:lang="tr"><span class="duz">Bir Camel yaktım ve dumanını kavrulmuş yüzüne üfledim. Bir göktaşı parçasını, kül haline gelmiş bir kor tanesini düşündüm. Bir şekilde hatıralarındaki ateşi yeniden yakmıştım.</span></p>

    <p class="duz" xml:lang="tr"><span class="duz">Lamberton gözlerini kapattı. Böyle bir yüz için “ifade” kelimesinin hiçbir anlamı yoktu, ama yüz kaslarının, konuşmamızdan zevk aldığı her halinden belliydi. Zihnim en düşük düzeydeydi. Akları sararmış gözlerinin yeniden bana sabitlendiğini fark ettim.</span></p>

    <p class="italik" xml:lang="tr"><span class="italik">– Bu bir ölüm mahkûmunun sigarası değil. Sigara yüzünden ölüme mahkûm biri sadece!</span></p>

    <p class="duz" xml:lang="tr"><span class="duz">Kulaklıklarımda ürkütücü bir kahkaha yankılandı.</span></p>

    <p class="italik" xml:lang="tr"><span class="italik">– Teşekkürler, evladım.</span></p>

    <p class="duz-son-paragraf-2" xml:lang="tr"><span class="duz">Kulaklıkları çıkardım, Camel’imi yere atıp ezdim ve sevgiyle kolunu sıktım. Ayin sona ermişti.</span></p>
  </div>
</body>
</html>