<html xmlns="http://www.w3.org/1999/xhtml">
<head>
  <title>50.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x50">
    <h1 class="bolum-ismi" id="toc-anchor" xml:lang="tr"><span class="bolum-ismi">50</span></h1>

    <p class="duz" xml:lang="tr"><span class="duz">– Binin.</span></p>

    <p class="duz" xml:lang="tr"><span class="duz">Peugeot’nun çevresini dolandım ve yolcu koltuğuna oturdum. Arabanın içine çarpıcı bir temizlik kokusu hâkimdi. Koltukları, döşemeleri kirletmekten korkacağınız kusursuz bir temizlik.</span></p>

    <p class="duz" xml:lang="tr"><span class="duz">– Görevdeyken içer misiniz, Yüzbaşı?</span></p>

    <p class="duz" xml:lang="tr"><span class="duz">Nefesim içki kokuyordu.</span></p>

    <p class="duz" xml:lang="tr"><span class="duz">– Görevde değilim. Tatildeyim.</span></p>

    <p class="duz" xml:lang="tr"><span class="duz">– Şimdi her şeyi daha iyi anladınız mı?</span></p>

    <p class="duz" xml:lang="tr"><span class="duz">Cevap vermedim. Karanlığın içinde jandarma gülümsüyordu. Otomatik tabancamı dizlerinin üzerine bıraktı, sonra sabırlı bir ses tonuyla konuşmaya başladı:</span></p>

    <p class="duz" xml:lang="tr"><span class="duz">– Kiliseden çıktınız. Aydınlanmış bir haliniz var. Mariotte’u sorgulamış olmalısınız.</span></p>

    <p class="duz" xml:lang="tr"><span class="duz">– Siz de bana kendi soruşturmanızdan söz etseniz? Zaman kazanırdık.</span></p>

    <p class="duz" xml:lang="tr"><span class="duz">– Gün boyunca size ilişmedim. Bildiklerinizi bana anlatın. Böylece size yardım edecek miyim etmeyecek miyim karar verebilirim.</span></p>

    <p class="duz" xml:lang="tr"><span class="duz">Bu tavır değişikliğinin nedenini kendime soruyordum. Ama kaybedecek hiçbir şeyim yoktu. Öğrendiklerimin hepsini ona özetledim. Manon ruhunu Şeytan’a satmıştı. Annesi de kızının içindeki Şeytan’ı yok etmek için onu öldürmüştü. O esnada hastanede olduğunu kanıtlamak için de bir kandırmacaya başvurmuştu. Ve on dört yıl sonra evlat katilinden alınmış bir intikam.</span></p>

    <p class="duz" xml:lang="tr"><span class="duz">Jandarma suskunluğunu koruyordu. Ve artık gülümsemiyordu.</span></p>

    <p class="duz" xml:lang="tr"><span class="duz">– Size göre Manon’un intikamını alan kim? diye sordu.</span></p>

    <p class="duz" xml:lang="tr"><span class="duz">– Onu bir kız kardeş gibi seven biri. Thomas Longhini.</span></p>

    <p class="duz" xml:lang="tr"><span class="duz">– Onu buldunuz mu?</span></p>

    <p class="duz" xml:lang="tr"><span class="duz">– Hayır. Ama listemde ilk sırada.</span></p>

    <p class="duz" xml:lang="tr"><span class="duz">– Neden on dört yıl sonra harekete geçmiş olsun ki?</span></p>

    <p class="duz" xml:lang="tr"><span class="duz">– Çünkü o yıllarda sadece on dört yaşındaydı. Planını olgunlaştırdı, sadece bu işe yoğunlaştı. Döneceğine söz vermişti ve döndü.</span></p>

    <p class="duz" xml:lang="tr"><span class="duz">– Demek o da, öfkeli kaçığın teki ha?</span></p>

    <p class="duz" xml:lang="tr"><span class="duz">Cevap vermedim. Elimi farkında olmadan Camel paketime götürdüm. Burada bir sigara yakmak büyük bir saygısızlık olurdu. Arabanın içine yeniden sessizlik çöktü.</span></p>

    <p class="duz" xml:lang="tr"><span class="duz">– Şimdi sıra sizde. Soruşturmanız ne aşamada?</span></p>

    <p class="duz" xml:lang="tr"><span class="duz">– Hemen hemen sizinkiyle aynı noktada.</span></p>

    <p class="duz" xml:lang="tr"><span class="duz">– Yargılarıma katılıyor musunuz?</span></p>

    <p class="duz" xml:lang="tr"><span class="duz">– Annenin suçluluğu konusunda size katılıyorum. Ama elimde sizden daha fazla kanıt yok. Ve soruşturma dosyasını inceleme fırsatım hiç olmadı. Tahminime göre Yargıç Witt dosyayı imha etti.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Bunu ona sormak için çok geç. İki yıl önce öldü.</span></p>

    <p class="duz" xml:lang="tr"><span class="duz">– Peki, Sylvie’nin katili konusunda, benimle aynı fikirde misiniz?</span></p>

    <p class="duz" xml:lang="tr"><span class="duz">– Hayır. Thomas Longhini değil. Olamaz.</span></p>

    <p class="duz" xml:lang="tr"><span class="duz">Sesinin tonunda bir kesinlik vardı.</span></p>

    <p class="duz" xml:lang="tr"><span class="duz">– Bu konuda ne biliyorsunuz? Onu buldunuz mu?</span></p>

    <p class="duz" xml:lang="tr"><span class="duz">– Hiç gözden kaybetmedim ki.</span></p>

    <p class="duz" xml:lang="tr"><span class="duz">– O nerede? diye bağırdım.</span></p>

    <p class="duz" xml:lang="tr"><span class="duz">– Karşınızda.</span></p>

    <p class="duz" xml:lang="tr"><span class="duz">Ağzımın içinin yapış yapış olduğunu hissettim.</span></p>

    <p class="duz" xml:lang="tr"><span class="duz">– Ben Thomas Longhini’yim. Döneceğime söz vermiştim ve döndüm. Soruşturmayı sonuçlandırmaya söz vermiştim ve jandarma oldum. Hatta Besançon’da yüzbaşılığa bile terfi ettim. Sylvie öldürülünce, soruşturmayı üstlenmeyi başardım.</span></p>

    <p class="duz" xml:lang="tr"><span class="duz">– İnsanlar, yani buradakiler, sizin kim olduğunuzu biliyorlar mı?</span></p>

    <p class="duz" xml:lang="tr"><span class="duz">– Bilen yok.</span></p>

    <p class="duz" xml:lang="tr"><span class="duz">– Size inanmıyorum. Anlattığınız hikâye imkânsız.</span></p>

    <p class="duz" xml:lang="tr"><span class="duz">– Asıl imkânsız olan Manon’un ölümü. Bunu asla kabullenemedim.</span></p>

    <p class="duz" xml:lang="tr"><span class="duz">– Sylvie’nin kızını öldürdüğünü hep biliyordunuz, değil mi?</span></p>

    <p class="duz" xml:lang="tr"><span class="duz">– Yeniyetmeyken, bundan emindim. Manon korkuyordu, annesinden. Daha sonra şüpheye kapıldım. Ama şimdi yeniden ikna oldum.</span></p>

    <p class="duz" xml:lang="tr"><span class="duz">– Size göre Sylvie’yi kim öldürmüş olabilir?</span></p>

    <p class="duz" xml:lang="tr"><span class="duz">En ufak bir tereddüt göstermedi:</span></p>

    <p class="duz" xml:lang="tr"><span class="duz">– Şeytan.</span></p>

    <p class="duz" xml:lang="tr"><span class="duz">Gülümsedim. Bir kez daha batıl itikat hikâyelerine dalmak istemiyordum. Ama Longhini-Sarrazin bana doğru eğildi:</span></p>

    <p class="duz" xml:lang="tr"><span class="duz">– Bilmediğiniz şeyler var. Olayları anlamanız için temel bir unsur. Manon</span> <span class="italik">gerçekten</span> <span class="duz">de Şeytan’ın etkisi altındaydı. Şeytan onu seçmişti.</span></p>

    <p class="duz" xml:lang="tr"><span class="duz">Bu bir komploydu. Çılgınca bir komplo! Silahımı aldım ve kapı koluna uzandım:</span></p>

    <p class="duz" xml:lang="tr"><span class="duz">– Bunu duymaktan gına geldi.</span></p>

    <p class="duz" xml:lang="tr"><span class="duz">Sarrazin kapıyı açmama engel oldu:</span></p>

    <p class="duz" xml:lang="tr"><span class="duz">– Hikâyenin özü burada. Sonuna kadar gidecek cesareti gösterin!</span></p>

    <p class="duz" xml:lang="tr"><span class="duz">Gırtlağım kurumuştu. Dilimin şiştiğini, boğazımın kuruduğunu hissediyordum.</span></p>

    <p class="duz" xml:lang="tr"><span class="duz">– Tüm bunlar olurken ben onun yanındaydım, dedi. Birbirimizden hiç ayrılmadık. Farklı biri olmuştu. Bir İblis.</span></p>

    <p class="duz" xml:lang="tr"><span class="duz">– Ve şimdi de, şeytan intikam almak için geri döndü, öyle mi?</span></p>

    <p class="duz" xml:lang="tr"><span class="duz">– Teke başlı bir faunustan söz etmiyorum. Bir başkasının eliyle istediklerini yapan karanlık ve kötü bir güçten bahsediyorum.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Henüz bilmiyorum. Ama bulacağım.</span></p>

    <p class="duz" xml:lang="tr"><span class="duz">– Kanıtlarınız neler?</span></p>

    <p class="duz" xml:lang="tr"><span class="duz">– Çok basit. Şeytan hep aynı şekilde intikam alıyor. Böceklerle, likenle, tüm bunlarla işlenmiş birçok cinayet var.</span></p>

    <p class="duz" xml:lang="tr"><span class="duz">– Hayır. Ben araştırdım. Tüm Fransa’yı. Kimse Sylvie Simonis’in maruz kaldığı işkencelerden geçmemiş. Bir cesedi asitle ve böceklerle çürüten bir katil yok.</span></p>

    <p class="duz" xml:lang="tr"><span class="duz">– Fransa’da yok. Ama başka yerlerde var.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– İtalya’da. İblis orada da vurdu. Sicilya’daki Catania’da. Şeytan sınır tanımıyor.</span></p>

    <p class="duz" xml:lang="tr"><span class="duz">Sarrazin kendinden emin konuşuyordu. Bu da içime bir şüphe düşürmek için yeterliydi. Bir an Pazuzu’nun maskının gözlerimin önünden geçtiğini gördüm, sonra toparlandım. Bir katilin kendini şeytan sanması ve Avrupa’yı buna inandırması her zaman mümkündü. Sarrazin devam etti:</span></p>

    <p class="duz" xml:lang="tr"><span class="duz">– Ama, her durumda, dostunuz benimle aynı fikirdeydi.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Luc Soubeyras.</span></p>

    <p class="duz" xml:lang="tr"><span class="duz">– Onu gördünüz mü? Onu tanıyor musunuz?</span></p>

    <p class="duz" xml:lang="tr"><span class="duz">– Beraber çalıştık. Ancak o sizin gibi değildi. Şeytan’ın varlığına inanıyordu. Siz... siz ise kanıt istiyorsunuz. İşte bu yüzden sizi yalnız bıraktım, başınızın çaresine tek başınıza bakmanız için.</span></p>

    <p class="duz" xml:lang="tr"><span class="duz">– Luc, soruşturmasında ne kadar ilerlemişti?</span></p>

    <p class="duz" xml:lang="tr"><span class="duz">– Benim kadar. Sizin kadar. Sonra İtalya’ya gitti. Ama ondan bir daha haber almadım.</span></p>

    <p class="duz" xml:lang="tr"><span class="duz">Aklıma Foucault’nun yaptığı soruşturma geldi; Luc, geçtiğimiz 17 ağustosta Sicilya’ya, Catania’ya gitmişti.</span></p>

    <p class="duz" xml:lang="tr"><span class="duz">– İşte size önerim, dedi Sarrazin. Siz İtalya’ya gidin. Ben burada araştırmaya devam edeyim. Birlikte çalışmamızı siz önerdiniz.</span></p>

    <p class="duz" xml:lang="tr"><span class="duz">Burada bir müttefikimin olması bana bir şey kaybettirmezdi. Bana gelince, eğer Sicilya’da gerçekten bir ipucu varsa, peşine düşmeliydim. Kapı kolunu tuttum:</span></p>

    <p class="duz" xml:lang="tr"><span class="duz">– Önce İtalya’yla ilgili verdiğiniz bilgiyi kontrol edeceğim. Eğer doğruysa derhal yola çıkıyorum.</span></p>

    <p class="duz" xml:lang="tr"><span class="duz">Kapıyı açtım. Sarrazin beni kolumdan tuttu.</span></p>

    <p class="duz" xml:lang="tr"><span class="duz">– Yola çıkmadan önce, Bienfaisance’a bir daha gidin. Cesedin bulunduğu yere.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Şeytan cinayetinin altına imzasını attı.</span></p>

    <p class="duz" xml:lang="tr"><span class="duz">Bir an, ters haçı düşündüm, ama jandarmanın bahsettiği başka bir şeydi.</span></p>

    <p class="duz" xml:lang="tr"><span class="duz">– Nerede aramam gerekiyor?</span></p>

    <p class="duz" xml:lang="tr"><span class="duz">– Bunu siz bulacaksınız. Tüm bunlar bir başlangıç, anlıyor musunuz?</span></p>

    <p class="duz-son-paragraf-2" xml:lang="tr"><span class="duz">– Anlıyorum. Dayanağınız var mı?</span></p>
  </div>
</body>
</html>