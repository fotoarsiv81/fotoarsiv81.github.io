<html xmlns="http://www.w3.org/1999/xhtml">
<head>
  <title>4.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x4">
    <h1 class="bolum-ismi" id="toc-anchor" xml:lang="tr"><span class="bolum-ismi">4</span></h1>

    <p class="duz" xml:lang="tr"><span class="duz">Açık havada.</span></p>

    <p class="duz" xml:lang="tr"><span class="duz">Açık havada bir merdiven. Apartmanı ilk ziyaret edişimde bu ayrıntı hemen dikkatimi çekmişti. Bir XVIII. yüzyıl avlusundan yükselen, kenarları sarmaşıklarla kaplı demir bir tırabzanın çevrelediği kırmızı taştan basamaklar. Derhal bir huzur ve rahatlık duygusuna kapılmıştım. İşten geldiğimi ve bir arınma odasına çıkar gibi huzur veren basamakları tırmandığımı hayal etmiştim.</span></p>

    <p class="duz" xml:lang="tr"><span class="duz">Yanılmamıştım. Mirastan payıma düşen parayı Marais’deki bu üç odalı eve yatırmıştım ve dört yıldan beri de merdivenin büyülü etkisini hissediyordum. İşteki sıkıntılar ne olursa olsun, sarmal merdiven ve yaprakları beni her şeyden arındırıyordu. Kapı eşiğinde soyunuyor, elbiselerimi kirli sepetine tıkıştırıyor ve arınma sürecini tamamlamak için doğruca duşun altına giriyordum.</span></p>

    <p class="duz" xml:lang="tr"><span class="duz">Bununla birlikte, bu gece sanki ev tüm güçlerinden arınmış gibiydi. Üçüncü kata gelince durdum. Basamaklara oturmuş bir karaltı beni bekliyordu. Yarı karanlıkta süet mantosunu, mor renkli tayyörünü seçtim. Şüphesiz şu an görmek isteyeceğim en son kişiydi; annem.</span></p>

    <p class="duz" xml:lang="tr"><span class="duz">Annemin kısık sesle bana yönelttiği ilk sitemi duyduğumda son basamağa gelmiştim:</span></p>

    <p class="duz" xml:lang="tr"><span class="duz">– Sana bir sürü mesaj bıraktım. Beni aramadın.</span></p>

    <p class="duz" xml:lang="tr"><span class="duz">– Bugün çok yoğundum.</span></p>

    <p class="duz" xml:lang="tr"><span class="duz">Durumdan söz etmemin gereği yoktu; zaten annem Luc’ü bir veya iki kere görmüştü, o da biz yeniyetmeyken. Herhangi bir yorumda bulunmadı, ama yüzünün ifadesi çok şey anlatıyordu –Roissy’de birinci mevki salonunda gürültücü bir aileyle karşılaştığı veya kanepede bir leke gördüğü zamanki ifadeydi bu– zaten yüksek sosyete yaşamı boyunca her yerde böyle korkunç uygunsuzluklara tahammül etmek zorunda kalmıştı.</span></p>

    <p class="duz" xml:lang="tr"><span class="duz">Ayağa kalkacakmış gibi davranmadı. Koridorun ışığını yakma gereği duymadan ben de yanına oturdum. Rüzgârdan ve yağmurdan korunaklı bir yerdeydik, zaten ekimin 21’i olmasına rağmen hava oldukça ılıktı.</span></p>

    <p class="duz" xml:lang="tr"><span class="duz">– Hayrola. Ne istiyorsun? Acil bir şey mi?</span></p>

    <p class="duz" xml:lang="tr"><span class="duz">– Seni ziyaret etmem için acil bir şey mi olması gerekiyor?</span></p>

    <p class="duz" xml:lang="tr"><span class="duz">Zarif bir hareketle bacak bacak üstüne attı. Eteğinin kumaşını daha iyi gördüm; bukletten bir tüvitti. Fendi veya Channel. Bakışlarım ayakkabılarına kaydı. Siyah ve altın sarısı. Manola Blahnik. Bu tavır, bu ayrıntılar... Onu, verdiği akşam yemeği davetlerinde misafirlerini aynı baygın tavırlarla karşılarken gözümde canlandırıyordum. Babam beni şefkatle “küçük rahibim” diye çağırır, sonra masanın ucuna oturturdu; annem ise, elbisesini buruştururum korkusuyla daima benden uzak dururdu. Ve onların mesafeli davranışları ve zavallı materyalistlikleri karşısında ses çıkarmadan gururla otururdum.</span></p>

    <p class="duz" xml:lang="tr"><span class="duz">– Birlikte yemek yemeyeli haftalar oluyor.</span></p>

    <p class="duz" xml:lang="tr"><span class="duz">Sitemlerini iyice imbikten geçirmek için hep aynı yumuşak ses tonunu kullanırdı. Duygusal, şefkatli tavırlar sergiler, ama buna o da inanmazdı. Sadece pahalı ve marka giysiler için yaşayan annemin duyguları ise her zaman düzmece ve sahteydi.</span></p>

    <p class="duz" xml:lang="tr"><span class="duz">– Üzgünüm, dedim sırf oyunu sürdürmek için. O kadar olduğunu bilmiyordum.</span></p>

    <p class="duz" xml:lang="tr"><span class="duz">– Sen beni sevmiyorsun.</span></p>

    <p class="duz" xml:lang="tr"><span class="duz">Anlamsız bir konuşmaya trajik yargılar katmada üstüne yoktu. Bu kez, bunu somurtkan bir genç kız edasıyla söylemişti. Islak sarmaşıkların kokusuna ve yeni boyanmış duvarların kokusuna odaklanmıştım.</span></p>

    <p class="duz" xml:lang="tr"><span class="duz">– Aslında, sen kimseyi sevmiyorsun.</span></p>

    <p class="duz" xml:lang="tr"><span class="duz">– Tam tersine, herkesi seviyorum.</span></p>

    <p class="duz" xml:lang="tr"><span class="duz">– Ben de bunu söylüyorum. Senin duyguların çok genel, soyut. Bu bir tür... bir tür teori. Nişanlını benimle tanıştırmadın bile.</span></p>

    <p class="duz" xml:lang="tr"><span class="duz">Tırabzanın üzerinden gecenin karanlığına baktım.</span></p>

    <p class="duz" xml:lang="tr"><span class="duz">– Bunu binlerce kez konuştuk. Benim düşüncem farklı. Başkalarını da sevmeye çaba gösteriyorum. Herkesi sevmeye.</span></p>

    <p class="duz" xml:lang="tr"><span class="duz">– Suçluları, canileri de mi?</span></p>

    <p class="duz" xml:lang="tr"><span class="duz">– Özellikle onları.</span></p>

    <p class="duz" xml:lang="tr"><span class="duz">Mantosuyla bacaklarını örttü. Bakır rengi perçemlerinin arasından kusursuz profilini inceliyordum.</span></p>

    <p class="duz" xml:lang="tr"><span class="duz">– Bir psikolog gibisin, diye ekledi. Herkese faydalı olmak istiyorsun, ama kimseye faydan dokunmuyor. Aşk, yavrucuğum, insanın hayatını bir başkasına adamasıdır.</span></p>

    <p class="duz" xml:lang="tr"><span class="duz">Buraya sırf benimle bunları konuşmak için mi gelmişti, bundan emin değildim. Yine de cevap vermek için kendimi zorladım; bu sohbetin altında başka bir sebep olmalıydı:</span></p>

    <p class="duz" xml:lang="tr"><span class="duz">– Tanrı’yı bulurken bir yaşam kaynağı da buldum. Asla tükenmeyen ve başkalarında da aynı duyguyu uyandıran bir sevgi kaynağı.</span></p>

    <p class="duz" xml:lang="tr"><span class="duz">– Hep şu vaazların. Başka bir çağda yaşıyorsun, Mathieu.</span></p>

    <p class="duz" xml:lang="tr"><span class="duz">– Bir gün bu sözlerin ne modası ne de çağı olduğunu anlayacaksın...</span></p>

    <p class="duz" xml:lang="tr"><span class="duz">– Benimle bu tarzda konuşma.</span></p>

    <p class="duz" xml:lang="tr"><span class="duz">Birden suratındaki ifade dikkatimi çekti; annem her zamanki gibi şıktı, teni yine bronzdu, ama bugün onda belli belirsiz bir yorgunluk, bir sıkıntı vardı. Yüreği burada değildi sanki. Lafı uzatmadım:</span></p>

    <p class="duz" xml:lang="tr"><span class="duz">– Buraya bana moral vermeye mi geldin?</span></p>

    <p class="duz" xml:lang="tr"><span class="duz">– Yaşımı biliyor musun? diye birdenbire sordu. Yani gerçek yaşımı.</span></p>

    <p class="duz" xml:lang="tr"><span class="duz">Bu Paris’te sıkı sıkı korunması gereken sırlardan biriydi. Nüfus kayıtlarına girdiğimde, ilk kontrol ettiğim şey bu olurdu. Onu mutlu etmek için:</span></p>

    <p class="duz" xml:lang="tr"><span class="duz">– Elli beş, elli altı, diye cevap verdim.</span></p>

    <p class="duz" xml:lang="tr"><span class="duz">– Altmış beş.</span></p>

    <p class="duz" xml:lang="tr"><span class="duz">Ben otuz beş yaşındaydım. Demek otuz yaşındayken, yani babamla ikinci evliliğini yaptığında doğurma içgüdüsü baskın çıkmıştı. Yeni bir yelkenli veya bir Soulages tablosu satın alma konusunda olduğu gibi çocuk yapmada da mutabık kalmışlardı. Başlarda, doğumum onlar için neşe kaynağı olmuştu herhalde, ama çabuk bıkmışlardı. Özellikle de annem, kendi kaprislerinden yorgun düşüyordu. Bencillik, hiçbir iş yapmama bütün enerjisini alıyordu. Kayıtsızlık, gerçek ilgisizlik tam günlük bir mesaiydi onun için.</span></p>

    <p class="duz" xml:lang="tr"><span class="duz">– Bir rahip arıyorum.</span></p>

    <p class="duz" xml:lang="tr"><span class="duz">Kaygım iyice arttı. Aklıma ölümcül bir hastalık geliverdi, ruhsal değişimlere neden olan, insanın hayatını allak bullak eden hastalıklardan biri.</span></p>

    <p class="duz" xml:lang="tr"><span class="duz">– Sakın sen...</span></p>

    <p class="duz" xml:lang="tr"><span class="duz">– Hasta mı? Kibirli kibirli gülümsedi. Hayır. Elbette ki hayır. Günah çıkarmak istiyorum, hepsi bu. Temizlenmek. Bir tür... arınma, yani.</span></p>

    <p class="duz" xml:lang="tr"><span class="duz">– Lifting gibi, mesela.</span></p>

    <p class="duz" xml:lang="tr"><span class="duz">– Dalga geçme.</span></p>

    <p class="duz" xml:lang="tr"><span class="duz">– Senin daha çok Doğu ekolünden olduğunu sanıyordum, diyerek alaycı tavrımı sürdürdüm. Veya New Age, ne bileyim.</span></p>

    <p class="duz" xml:lang="tr"><span class="duz">Göz ucuyla bana bakarken, ağır ağır kafasını salladı. Donuk yüzünde, açık renkli gözleri hâlâ dayanılmaz çekicilikteydi.</span></p>

    <p class="duz" xml:lang="tr"><span class="duz">– Demek bu seni güldürüyor, ha?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Sesin alaycı. Hatta tüm bedenin alaycı.</span></p>

    <p class="duz" xml:lang="tr"><span class="duz">– Hiç de.</span></p>

    <p class="duz" xml:lang="tr"><span class="duz">– Bunu anlamıyorsun. Hep aynı uzaklık, hep aynı tepeden bakışlar...</span></p>

    <p class="duz" xml:lang="tr"><span class="duz">– Neden günah çıkarma? Benimle konuşmak ister misin?</span></p>

    <p class="duz" xml:lang="tr"><span class="duz">– Seninle mi? Kesinlikle istemem. Bana tavsiye edebileceğin bir isim var mı? İçimi dökebileceğim herhangi biri. Sorularıma cevap verebilecek biri...</span></p>

    <p class="duz" xml:lang="tr"><span class="duz">Annem mistik bir buhrandaydı. Bu, kesinlikle diğerlerinden farklı bir gün olmuştu. Yağmur yeniden başladığında mırıldandı:</span></p>

    <p class="duz" xml:lang="tr"><span class="duz">– Yaşımdan olmalı. Bilmiyorum. Ama bir... bir rahip bulmak istiyorum.</span></p>

    <p class="duz" xml:lang="tr"><span class="duz">Kalemimi çıkardım ve not defterimden bir yaprak kopardım. Hiç düşünmeden, sık sık gördüğüm bir rahibin adını ve adresini yazdım. Rahipler psikologlar gibi değildir; onlarla her şeyi paylaşabilirdiniz. Kâğıdı uzattım.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Ardında yoğun bir parfüm kokusu bırakarak ayağa kalktı. Ben de ardından:</span></p>

    <p class="duz" xml:lang="tr"><span class="duz">– Girmek ister misin?</span></p>

    <p class="duz" xml:lang="tr"><span class="duz">– Geç kaldım. Seni ararım.</span></p>

    <p class="duz-son-paragraf-2" xml:lang="tr"><span class="duz">Merdivenlerden kayboldu. Süet ve kumaş karışımından oluşan silueti, duvarların beyazlığı ve yaprakların parlaklığıyla kusursuz bir uyum içindeydi. Aynı tazelik, aynı duruluk. Kendimi yaşlı hissediverdim. Geriye dönüp, zümrüt yeşili kapımın parladığı koridora doğru ilerledim.</span></p>
  </div>
</body>
</html>