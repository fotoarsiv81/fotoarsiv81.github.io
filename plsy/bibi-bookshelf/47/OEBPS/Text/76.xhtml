<html xmlns="http://www.w3.org/1999/xhtml">
<head>
  <title>76.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x76">
    <h1 class="bolum-ismi" id="toc-anchor" xml:lang="tr"><span class="bolum-ismi">76</span></h1>

    <p class="duz" xml:lang="tr"><span class="duz">Geceyarısı Lyon’daydım. Saat 02:00’de Besançon’da. Saat 03:00’te de, durmuş saatler şehri Sartuis’ye ulaştım. Jura Vadisi’ne yaklaştıkça yağmur da başlamıştı. Şimdi sel olmuş damların, çatıların üzerinden akıyor, olukları taşırıyor, kaldırımlar boyunca dereler oluşturuyordu. Ana arter, su almış bir tekne gibiydi.</span></p>

    <p class="duz" xml:lang="tr"><span class="duz">Şehir merkezini ve belediyeyi buldum. Ruhu ve geçmişi olmayan modern bir binaydı. Arabayı park edip, ölü yaprakların ve suların arasından yürüyerek binaya doğru yaklaştım ve bekçi kulübesini gördüm.</span></p>

    <p class="duz" xml:lang="tr"><span class="duz">Cama vurdum. Bir köpek havlaması duyuldu. Bir daha vurdum. Uzun iki dakikanın ardından kapı açıldı. Bir adam şaşkın gözlerle bana baktı. Yağmurun gürültüsünü bastırmak için bağırdım:</span></p>

    <p class="duz" xml:lang="tr"><span class="duz">– Siz belediyenin kapıcısı mısınız?</span></p>

    <p class="duz" xml:lang="tr"><span class="duz">Adam cevap vermedi:</span></p>

    <p class="duz" xml:lang="tr"><span class="duz">– Siz bekçi misiniz, evet mi hayır mı?</span></p>

    <p class="duz" xml:lang="tr"><span class="duz">Köpek hâlâ havlamayı sürdürüyordu. Herifin kapıyı tamamen açmadığına sevindim.</span></p>

    <p class="duz" xml:lang="tr"><span class="duz">– Saatten haberiniz var mı? diye homurdandı sonunda. Ne istiyorsunuz?</span></p>

    <p class="duz" xml:lang="tr"><span class="duz">– Belediyenin anahtarları sizde mi, evet veya hayır?</span></p>

    <p class="duz" xml:lang="tr"><span class="duz">– Bu şekilde konuşmaya devam ederseniz köpeği salacağım! Ben bir devlet memuruyum. Her gece iki defa devriye gezerim, hepsi bu.</span></p>

    <p class="duz" xml:lang="tr"><span class="duz">–Anahtarlarınızı alın. İçeri girmemiz lazım.</span></p>

    <p class="duz" xml:lang="tr"><span class="duz">– Hangi sebeple?</span></p>

    <p class="duz" xml:lang="tr"><span class="duz">Polis kimliğimi burnuna dayadım:</span></p>

    <p class="duz" xml:lang="tr"><span class="duz">– Ben de devlet memuruyum.</span></p>

    <p class="duz" xml:lang="tr"><span class="duz">Beş dakika sonra, adam yanımdaydı, üzerine kapüşonlu bir parka geçirmişti. Elinde bir fener vardı:</span></p>

    <p class="duz" xml:lang="tr"><span class="duz">– Köpeği içeride bıraktım. Ona da ihtiyacınız var mıydı?</span></p>

    <p class="duz" xml:lang="tr"><span class="duz">– Hayır. Sadece kayıtları kontrol etmem gerekiyor. Bir saat içinde yatağınızda olursunuz.</span></p>

    <p class="duz" xml:lang="tr"><span class="duz">Birkaç saniye sonra binanın içindeydik.</span></p>

    <p class="duz" xml:lang="tr"><span class="duz">– Tam olarak ne arıyorsunuz?</span></p>

    <p class="duz" xml:lang="tr"><span class="duz">– Nüfus kütükleri. Ölüm kayıtları.</span></p>

    <p class="duz" xml:lang="tr"><span class="duz">– Birinci kata çıkmamız gerekiyor.</span></p>

    <p class="duz" xml:lang="tr"><span class="duz">Merdivene yöneldik, bir üst kata çıktık, uzun bir koridorda ilerledik, sonra adam anahtarını bir kapının kilidine soktu, büyücek bir salona girdik. Dışarıda çakan şimşekler içeriyi aydınlatıyordu.</span></p>

    <p class="duz" xml:lang="tr"><span class="duz">Elektrik düğmesini çevirdi. Oda bir kütüphaneyi andırıyordu. Metal raflarda bir sürü sarı dosya vardı. Sol tarafta tek başına bir masa duruyordu. Üzerinde de yeni olduğu her halinden belli bir bilgisayar.</span></p>

    <p class="duz" xml:lang="tr"><span class="duz">– Kullanmayı biliyor musunuz? diye sordum.</span></p>

    <p class="duz" xml:lang="tr"><span class="duz">– Hayır. Bir köpeğim var. Devriye gezerim. Hepsi bu.</span></p>

    <p class="duz" xml:lang="tr"><span class="duz">Metal raflara doğru döndüm:</span></p>

    <p class="duz" xml:lang="tr"><span class="duz">– Burası arşiv mi?</span></p>

    <p class="duz" xml:lang="tr"><span class="duz">– Size göre? Kafeteryaya mı benziyor?</span></p>

    <p class="duz" xml:lang="tr"><span class="duz">– Yani her belgenin bir kopyası burada mı saklanıyor?</span></p>

    <p class="duz" xml:lang="tr"><span class="duz">– Bilmiyorum. Size söyleyebileceğim tek şey burada bir sürü kâğıdın saklandığı, gereksiz ve...</span></p>

    <p class="duz" xml:lang="tr"><span class="duz">Metal rafların arasına daldım ve dosyaları incelemeye başladım. Doğumlar, evlilikler, ölümler; hepsi buradaydı. Bir raf sadece kayıp kişilere ayrılmıştı; savaş sonrası dönemden bugüne kadar kaybolmuş kişiler. Seksenli yıllara ait dosyaları buldum.</span></p>

    <p class="duz" xml:lang="tr"><span class="duz">“1988” yılının dosyasını aldım, kasım ayına kadar olan bütün kâğıtları karıştırdım. Manon Simonis adına bir ölüm kaydı yoktu. Ellerim titremeye başlamıştı. Üzerimden yere sular sızıyordu. Aralık ayına baktım. Yoktu. Dosyayı yerine koydum.</span></p>

    <p class="duz" xml:lang="tr"><span class="duz">Kafamda başka bir düşünce yankılandı.</span></p>

    <p class="duz" xml:lang="tr"><span class="duz">Yapılacak son bir şey daha vardı.</span></p>

    <p class="duz" xml:lang="tr"><span class="duz">Gecenin karanlığında Le Locle, Sartuis’den çok daha vahşi görünüyordu. Amerikan şehirlerindeki gibi geniş bir cadde, yağmurla kırbaçlanan, birer sığınağı andıran dev apartmanlar. Peder Mariotte’un sesi hâlâ kulaklarımdaydı, Manon’un, sınırın diğer tarafında toprağa verildiğini söyleyen sesi:</span></p>

    <p class="duz" xml:lang="tr"><span class="duz">– Annesi medyadan, gürültü patırtıdan uzak kalmak istedi...</span></p>

    <p class="duz" xml:lang="tr"><span class="duz">Mezarlık şehrin ucundaydı. Arabamı park ettim, el fenerimi aldım ve iki yanında köknar ağaçlarının sıralandığı yola girdim. Demir parmaklıktan tırmandım ve mezarlığa, bir su birikintisinin içine atladım.</span></p>

    <p class="duz" xml:lang="tr"><span class="duz">Ölüm, insanların arasındaki eşitsizliği kaldırıyordu. Mezarlıklar da. Mezar taşları, haçlar. Taşların üzerinde hayatların bir tür özeti vardı: doğum, ölüm tarihleri, isimler. İlerledim ve bir durum değerlendirmesi yaptım: İki taraflı olarak onlarca mezarın bulunduğu altı yol vardı. Bu da araştırılması gereken en az üç veya dört yüz mezar demekti.</span></p>

    <p class="duz" xml:lang="tr"><span class="duz">Elimde fenerim ilk yola girdim. Yağmur iyice artmıştı, bir perde gibi görüşümü engelliyordu. Rüzgâr, rakibini devirmek isteyen bir boksör gibi önden, arkadan, yanlardan büyük bir şiddetle beni sarsmaya devam ediyordu.</span></p>

    <p class="duz" xml:lang="tr"><span class="duz">Birinci yol: Manon Simonis adı yok.</span></p>

    <p class="duz" xml:lang="tr"><span class="duz">İkinci yol: Manon Simonis adı yok.</span></p>

    <p class="duz" xml:lang="tr"><span class="duz">Üçüncü, dördüncü, beşinci yollar: HÂLÂ SİMONİS ADI YOK.</span></p>

    <p class="duz" xml:lang="tr"><span class="duz">Fenerimin ışığıyla haçları, mezar taşlarını, isimleri tarıyordum, beni sanrılı bir gerçeğe sürükleyen bir tür geri sayım gibiydi. Bunu ne kadar zaman önce anlamıştım? Ve varsayımım mutlak bir gerçeğe ne zaman dönüşmüştü?</span></p>

    <p class="duz" xml:lang="tr"><span class="duz">Altıncı yolun sonunda, çakılların üzerine dizüstü çöktüm.</span></p>

    <p class="duz" xml:lang="tr"><span class="duz">Çocuk 1988’de ölmemişti.</span></p>

    <p class="duz" xml:lang="tr"><span class="duz">Bu hem iyi hem de kötü bir haberdi.</span></p>

    <p class="duz" xml:lang="tr"><span class="duz">İyiydi: Manon öldürülmekten kurtulmuştu.</span></p>

    <p class="duz" xml:lang="tr"><span class="duz">Kötüydü: Bu Şeytan’ın sayesinde olmuştu.</span></p>

    <p class="duz-son-paragraf-2" xml:lang="tr"><span class="duz">O bir Işıksız’dı ve annesini öldürmüştü.</span></p>
  </div>
</body>
</html>