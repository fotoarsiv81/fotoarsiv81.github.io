<html xmlns="http://www.w3.org/1999/xhtml">
<head>
  <title>107.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x107">
    <h1 class="bolum-ismi" id="toc-anchor" xml:lang="tr"><span class="bolum-ismi">107</span></h1>

    <p class="duz" xml:lang="tr"><span class="duz">Dışarıda beni bir bomba bekliyordu.</span></p>

    <p class="duz" xml:lang="tr"><span class="duz">Saat 09:10’da, Manon tarafından bırakılmış bir mesaj.</span></p>

    <p class="duz" xml:lang="tr"><span class="duz">– Neredesin? Beni tutukluyorlar, Mat! Beni gözaltına alıyorlar! Nereye gittiğimi bilmiyorum. Gelip beni al!</span></p>

    <p class="duz" xml:lang="tr"><span class="duz">Mesaj, kesik kesik soluklanmalarla –ürkmüş bir hayvan gibi– sona eriyordu. Demek Magnan tahminimden çok daha çabuk harekete geçmişti. Ve hem de en kötü yola başvurmuştu: Gözaltına almak. Yirmi dört saat gözlem altında tutabilirdi ve bu gözaltı süresini bir kere uzatma hakkına sahipti. Onu kim sorgulayacaktı? Adli Polis’in adamlarını düşündüm, teşkilatın en sertleri.</span></p>

    <p class="duz" xml:lang="tr"><span class="duz">Manon’u aradım. Telesekreter. Yargıcın telefon numarasını tuşladım. Yine telesekreter. Kahretsin. Peş peşe iki yeri aradım ve sorgulamanın, Nanterre’de Trois-Fontanots Sokağı’ndaki binada yapıldığını öğrendim.</span></p>

    <p class="duz" xml:lang="tr"><span class="duz">Sirenimi açtım, tepe lambamı taktım ve Défense’a doğru yola çıktım. Hızla. Tepe lambamdan yayılan ışık arabamın içini kutup mavisine boyuyordu. Ayağımı gaz pedalından çekmeden yol alıyor, bir yandan da soruşturmamı ihmal etmemem gerektiğini düşünüyordum. Ağlayan, kendini kaybetmiş Manon’un görüntüsünden kurtulmalı ve benim için öncelik taşıyan dosyalara dönmeliydim.</span></p>

    <p class="duz" xml:lang="tr"><span class="duz">Raïmo Rihiimäki’nin psikiyatrı, Valtonen’i aradım. Bağıra bağıra ona durumu açıkladım ve ondan mümkün olduğunca çabuk Raïmo’nun tıbbi dosyasını yollamasını istedim, tabii onunla temas kurmuş doktorların ve uzmanların listesini de eklemeyi unutmamasını söyledim.</span></p>

    <p class="duz" xml:lang="tr"><span class="duz">Valton her şeyi dijital ortama geçirmişti. Derhal hepsini e-postayla bana iletebilirdi; ancak İngilizce değildi. Hepsi Estoncaydı. Sorun değildi; ben bir isim arıyordum, bilimsel bir yorum değil.</span></p>

    <p class="duz" xml:lang="tr"><span class="duz">Siren sesleri arasında, bu kez Lourdes’daki Tıbbi Müşahede Ofisi’ni, Agostina Gedda mucizesiyle ilgilenmiş bilirkişilerin listesini istemek için aradım. Bana bu belgelere, bir cinayet soruşturması nedeniyle el konulduğunu söylediler. Agostina Gedda’nın tedavisiyle ilgilenmiş Doktor Pierre Bucholz öldürülmüştü.</span></p>

    <p class="duz" xml:lang="tr"><span class="duz">Hiçbir şey söylemeden ve isim vermeden telefonu kapattım. Durum boktanın da boktanıydı. Aklıma Van Dieterling geldi; onda da bir dosya vardı. Ancak ondan bir kez daha bir lütufta bulunmasını isteyemezdim, Kardinalle yeniden tartışmayı göze alamıyordum.</span></p>

    <p class="duz" xml:lang="tr"><span class="duz">Geriye bir tek Catania Piskoposluğu kalıyordu. Monsenyör Corsi’yi aradım. Sirenimi kapattım, piskoposa ulaşabilmek için iki rahiple konuştum. Beni hatırlıyordu ve Santa Sede’nin bilirkişi raporunu bana yollamakta bir mahzur görmüyordu. Ancak bana fotokopileri verebilirdi ve bu da en az bir haftalık bir süre gerektiriyordu. Soğukkanlılığımı koruyarak soruşturmanın aciliyetinden söz ettim ve sabah diyakozlarından birinin bana dosyayı fakslamasını istedim. Ve verdiğim zahmet için teşekkür etmeyi de ihmal etmedim.</span></p>

    <p class="duz" xml:lang="tr"><span class="duz">Telefon trafiğini sürdürüyordum, Lozan Üniversite Hastanesi’nin numarasını tuşladım. Onlardan da Manon’un kurtarılması ve tedavisiyle ilgili dokümanları göndermelerini istedim. Dr. Moritz Beltreïn bir seminerdeydi ve ancak akşama doğru ofise dönecekti. Ve dosyanın nerede olduğunu bir tek o biliyordu. Bir mesaj bırakmak istiyor muydum?</span></p>

    <p class="duz" xml:lang="tr"><span class="duz">Sadece bir kez karşılaştığım stajyer doktorla konuşmak istediğimi söyledim, adını hatırlıyordum: Julie Deleuze. Sadece hafta sonları çalışıyordu ve cuma akşamları göreve geliyordu, daha birkaç saati vardı. Öğleden sonra arayacağımı söyleyerek telefonu kapattım.</span></p>

    <p class="duz" xml:lang="tr"><span class="duz">Porte Maillot.</span></p>

    <p class="duz" xml:lang="tr"><span class="duz">Bir muhakeme yaptım. Bugün Raïmo ve Agostina’nın dosyaları elimde olacaktı. Ayrıca Éric Thuillier, uyandıktan sonra Luc Soubeyras’yla temas kurmuş olanların listesini bana ulaştıracaktı. Bir tek, verileri mukayese etmek ve ortak bir isim bulmak için Manon’un dosyası eksikti.</span></p>

    <p class="duz" xml:lang="tr"><span class="duz">Saint-Germain-es-Laye yönündeki tüneli geçtikten sonra beni doğrudan “Nanterre-Parc” çıkışına götüren bulvara saptım, burası beni Nanterre’deki İçişleri Bakanlığı ek hizmet binalarına götürecek en kısa yoldu.</span></p>

    <p class="duz" xml:lang="tr"><span class="duz">Üniformalı nöbetçiler beni içeri bırakmadı. Randevum yoktu, ayrıca herhangi bir davet de almamıştım. Dün gece buraya giren Foucault gibi şanslı değildim. Corine Magnan’a burada olduğumu söylemelerini istedim.</span></p>

    <p class="duz" xml:lang="tr"><span class="duz">Beş dakika sonra, kızıl saçlı yargıç göründü. Yanakları artık pas rengi değil, alev alevdi. Bana “merhaba” bile demedi.</span></p>

    <p class="duz" xml:lang="tr"><span class="duz">– Burada ne arıyorsunuz? dedi, metal detektörlü kapıdan çıkarken.</span></p>

    <p class="duz" xml:lang="tr"><span class="duz">Sesi öfkeliydi.</span></p>

    <p class="duz" xml:lang="tr"><span class="duz">– Manon’la konuşmak istiyorum.</span></p>

    <p class="duz" xml:lang="tr"><span class="duz">Yüzünde zoraki bir gülümseme belirdi. Ona doğru bir adım ilerledim.</span></p>

    <p class="duz" xml:lang="tr"><span class="duz">– Beni engellemek niyetinde misiniz?</span></p>

    <p class="duz" xml:lang="tr"><span class="duz">– Kimseyi engellemiyorum, dedi. Ancak onu göremezsiniz; bunu siz de gayet iyi biliyorsunuz.</span></p>

    <p class="duz" xml:lang="tr"><span class="duz">– Ben Cinayet Masası’nda yüzbaşıyım!</span></p>

    <p class="duz" xml:lang="tr"><span class="duz">– Sakin olunuz.</span></p>

    <p class="duz" xml:lang="tr"><span class="duz">Polislerle dolu mekânda bağırmıştım. Bütün gözler bana çevrildi. Elimle ter içinde kalmış yüzümü sıvazladım. Ellerim titriyordu. Magnan beni kolumdan tuttu ve alçak sesle kulağıma fısıldadı:</span></p>

    <p class="duz" xml:lang="tr"><span class="duz">– Geliniz. Ofise geçelim.</span></p>

    <p class="duz" xml:lang="tr"><span class="duz">Güvenlik barikatını aştıktan sonra, sağa döndük bir sürü kapının bulunduğu bir koridora saptık. Toplantı salonu. Beyaz bir masa, birkaç sıra sandalye, bej renkli duvarlar. Hiçbir özelliği olmayan bir mekân.</span></p>

    <p class="duz" xml:lang="tr"><span class="duz">– Yasayı en az benim kadar biliyorsunuz, dedi kapıyı kapatırken. Gülünç duruma düşmeyiniz.</span></p>

    <p class="duz" xml:lang="tr"><span class="duz">– Elinizde onun aleyhine kullanabileceğiniz hiçbir şey yok!</span></p>

    <p class="duz" xml:lang="tr"><span class="duz">– Sadece onu sorgulamak istiyorum. Herhangi bir zorlama olmadan geleceğinden emin değildim.</span></p>

    <p class="duz" xml:lang="tr"><span class="duz">– Neyin tanıklığını yapmasını istiyorsunuz, Tanrı aşkına?</span></p>

    <p class="duz" xml:lang="tr"><span class="duz">– Yaşadığı deneyimin. Yaşadıklarını biraz daha eşelemek istiyorum.</span></p>

    <p class="duz" xml:lang="tr"><span class="duz">Sandalye sıralarının yanından yürüdüm.</span></p>

    <p class="duz" xml:lang="tr"><span class="duz">– Hiçbir şey hatırlamıyor. Bunu söyledi, hem de birkaç kez. Kahretsin, siz aklınızı mı kaçırdınız?</span></p>

    <p class="duz" xml:lang="tr"><span class="duz">– Sakin olunuz. Luc’le benzer bir deneyim yaşadı mı yaşamadı mı emin olmak istiyorum, anlıyor musunuz? Üstelik yeni bir durum var.</span></p>

    <p class="duz" xml:lang="tr"><span class="duz">– Yeni bir durum mu?</span></p>

    <p class="duz" xml:lang="tr"><span class="duz">– Dün akşam Luc Soubeyras’yı gördüm. Durumu iyi değildi.</span></p>

    <p class="duz" xml:lang="tr"><span class="duz">Kireç gibi olmuştum.</span></p>

    <p class="duz" xml:lang="tr"><span class="duz">– Ne oldu?</span></p>

    <p class="duz" xml:lang="tr"><span class="duz">– Bir tür kriz. İvedilikle benimle konuşmak istemiş.</span></p>

    <p class="duz" xml:lang="tr"><span class="duz">– Durumu nasıl?</span></p>

    <p class="duz" xml:lang="tr"><span class="duz">– Gidip onu görünüz. Gördüklerimi size anlatmam çok zor.</span></p>

    <p class="duz" xml:lang="tr"><span class="duz">İki elimle masaya vurdum:</span></p>

    <p class="duz" xml:lang="tr"><span class="duz">– Siz bunu yeni bir durum olarak mı adlandırıyorsunuz? Sayıklayan, saçmalayan bir adamı?</span></p>

    <p class="duz" xml:lang="tr"><span class="duz">– Bu sayıklama aynı zamanda bir gerçeğin dışavurumu olabilir. Luc, Manon Simonis’in de aynı travmayı yaşadığını iddia ediyor. Ve onun, hâlâ, bu eski deneyimin etkisinde olduğunu söylüyor. Ve bunun içgüdüsel olarak cinayet işlemesine neden olabilecek bir şoka yol açabileceğini iddia ediyor.</span></p>

    <p class="duz" xml:lang="tr"><span class="duz">– Ve siz bu saçmalıklara inanıyorsunuz, öyle mi?</span></p>

    <p class="duz" xml:lang="tr"><span class="duz">– Ortada bir ceset var, Mathieu. Manon’u sorgulamak istiyorum.</span></p>

    <p class="duz" xml:lang="tr"><span class="duz">– Onun deli olduğunu mu düşünüyorsunuz?</span></p>

    <p class="duz" xml:lang="tr"><span class="duz">– Bazı şeylerden emin olmam lazım... Hatta kendine malik mi bilmeliyim.</span></p>

    <p class="duz" xml:lang="tr"><span class="duz">Başka bir gerçeği daha anlamıştım. Gözlerimi, yukarı, tavana doğru çevirdim.</span></p>

    <p class="duz" xml:lang="tr"><span class="duz">– Burada, yukarıda bir psikiyatr var mı?</span></p>

    <p class="duz" xml:lang="tr"><span class="duz">– Bir uzman getirttim, evet. Ben ifadesini aldıktan sonra Manon onunla görüşecek.</span></p>

    <p class="duz" xml:lang="tr"><span class="duz">Bir sandalyeye çöktüm:</span></p>

    <p class="duz" xml:lang="tr"><span class="duz">– Size direnemez. Kahretsin, onu hiçbir şeyden sorumlu tutamazsınız.</span></p>

    <p class="duz" xml:lang="tr"><span class="duz">Corine Magnan bana doğru yaklaştı. Eliyle sandalye sıralarının hemen önündeki masayı okşuyordu:</span></p>

    <p class="duz" xml:lang="tr"><span class="duz">– Sessizce çalışıyoruz. Onun ruhunun karanlık bir bölgesine gizlenmiş, olayı çözmemizde yardımcı olabilecek bir şeyi atlamak istemiyorum.</span></p>

    <p class="duz" xml:lang="tr"><span class="duz">Cevap vermedim. Birkaç saat önce Manon’un Latince olarak mırıldandığı sözcükleri düşünüyordum.</span> <span class="italik">“Lex est quod facimus...”</span> <span class="duz">Aslında ben bile hiçbir şeyden emin değildim.</span></p>

    <p class="duz" xml:lang="tr"><span class="duz">Corine Magnan karşıma oturdu:</span></p>

    <p class="duz" xml:lang="tr"><span class="duz">– Size bir sırrımı açıklamak istiyorum, Mathieu. Bu olayda elimde hiçbir delil olmadan yol alıyorum. Ve her şeyi yol boyunca oluşturuyorum. Bu nedenle hiçbir varsayımı göz ardı edemem.</span></p>

    <p class="duz" xml:lang="tr"><span class="duz">– Manon’un ruhunu Şeytan’a satması; bu bir varsayım değil, bir suçlama.</span></p>

    <p class="duz" xml:lang="tr"><span class="duz">– Simonis olayındaki her şey olağandışı. Cinayetin işleniş biçimi. Sylvie’nin kişiliği, dini bir bağnaz, çocuğunu öldürmeye teşebbüs ettiğinden şüpheleniliyor. Kızı, bir cinayet kurbanı, ölümden dönmüş ve hiçbir şey hatırlamıyor. Bizim ilgilendiğimiz bu cinayet, hepsi de çok karmaşık olan diğer cinayetlerin bir kopyası. Ve şimdi de Luc Soubeyras, kendi arzusuyla komaya giren bir polis!</span></p>

    <p class="duz" xml:lang="tr"><span class="duz">– Ve siz ona inanıyorsunuz?</span></p>

    <p class="duz" xml:lang="tr"><span class="duz">– Gidip onu görünüz.</span></p>

    <p class="duz" xml:lang="tr"><span class="duz">Dikkatlice yüzüne baktım, ses tonu Luc’ünkine benziyordu. Sert görünümünün ardında bir yumuşaklık ve gizem vardı. Aslında Magnan o kadar antipatik biri değildi, sadece dosyasının içinde kendini kaybetmiş bir yargıçtı. Ses tonumu değiştirdim:</span></p>

    <p class="duz" xml:lang="tr"><span class="duz">– Sorgu, ne kadar sürer?</span></p>

    <p class="duz" xml:lang="tr"><span class="duz">– Birkaç saat. Fazla değil. Sonra, psikiyatr Manon’la görüşecek. Akşama doğru, serbest kalır.</span></p>

    <p class="duz" xml:lang="tr"><span class="duz">– Hipnoz veya benzeri bir şey kullanacak mısınız?</span></p>

    <p class="duz" xml:lang="tr"><span class="duz">– Dosya yeterince karmaşık. Daha fazla abartmanın gereği yok.</span></p>

    <p class="duz" xml:lang="tr"><span class="duz">Ayağa kalktım ve süngüsü düşük bir halde kapıya doğru ilerledim. Yargıç hole kadar beni yolcu etti. Holde, bana doğru döndü ve dostça kolumu sıktı:</span></p>

    <p class="duz" xml:lang="tr"><span class="duz">– İşimiz bitince sizi arayacağım.</span></p>

    <p class="duz" xml:lang="tr"><span class="duz">Camlı kapıyı itip dışarı çıkınca ince bir ışık kalbimi delip geçti. Sevdiğim kadını terk etmiştim. Ve tam olarak şu an nerede olduğunu bile bilmiyordum.</span></p>

    <p class="duz" xml:lang="tr"><span class="duz">Hemen kendimi toparlamam gerekiyordu.</span></p>

    <p class="duz" xml:lang="tr"><span class="duz">Elimi çabuk tutmalıydım.</span></p>

    <p class="duz" xml:lang="tr"><span class="duz">Ne pahasına olursa olsun Araf Ziyaretçisi’ni bulmam lazımdı.</span></p>

    <p class="duz" xml:lang="tr"><span class="duz">Ama önce, küçük bir ziyaret yapmalıydım.</span></p>

    <p class="duz-ilk-paragraf" xml:lang="tr"><span class="italik">Saat 1:15.</span></p>

    <p class="duz-son-paragraf-2" xml:lang="tr"><span class="duz">Gidip dönmek için kendime bir saat veriyordum, daha fazla değil.</span></p>
  </div>
</body>
</html>