<html xmlns="http://www.w3.org/1999/xhtml">
<head>
  <title>109.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x109">
    <h1 class="bolum-ismi" id="toc-anchor" xml:lang="tr"><span class="bolum-ismi">109</span></h1>

    <p class="duz" xml:lang="tr"><span class="duz">Emniyet’e döndüm.</span></p>

    <p class="duz" xml:lang="tr"><span class="duz">Dosyalarım faks ve e-posta yoluyla gelmiş, beni bekliyordu.</span></p>

    <p class="duz" xml:lang="tr"><span class="duz">Agostina Gedda’yla ilgili uluslararası komisyonun bilirkişi raporu.</span></p>

    <p class="duz" xml:lang="tr"><span class="duz">Raïmo Rihiimäki’nin tıbbi ve psikiyatrik dosyası.</span></p>

    <p class="duz" xml:lang="tr"><span class="duz">Hôtel-Dieu’den Luc’le temas kurmuş doktorların listesi.</span></p>

    <p class="duz" xml:lang="tr"><span class="duz">Pardösümü çıkarmadan, e-posta yoluyla gelmiş son iki dokümanın çıkışını aldım ve Agostina mucizesini teyit etmiş uzmanların listesinin yer aldığı faksı okumaya başladım. Şu ünlü Uluslararası Tıp Konseyi’nde yer alan doktorların listesini:</span></p>

    <p class="duz-ilk-paragraf" xml:lang="tr"><span class="duz">– Prof. Andreas Schmidt</span></p>

    <p class="duz" xml:lang="tr"><span class="duz">Universität zu Köln</span></p>

    <p class="duz" xml:lang="tr"><span class="duz">Albertus-Magnus-Platz</span></p>

    <p class="duz" xml:lang="tr"><span class="duz">50923 KÖLN- DEUTSCHLAND</span></p>

    <p class="duz-ilk-paragraf" xml:lang="tr"><span class="duz">– Dr.ssa Maria Spinelli</span></p>

    <p class="duz" xml:lang="tr"><span class="duz">Policlinico Universitario</span></p>

    <p class="duz" xml:lang="tr"><span class="duz">Viale A. Doria-95125 CATANIA-ITALIA</span></p>

    <p class="duz" xml:lang="tr"><span class="duz">– Dr. Giovanni Ponteviaggio</span></p>

    <p class="duz" xml:lang="tr"><span class="duz">Ospedale dei bambini G. di Cristina</span></p>

    <p class="duz" xml:lang="tr"><span class="duz">piazza Porta Montalto-8 90134</span></p>

    <p class="duz" xml:lang="tr"><span class="duz">PALERMO-ITALIA</span></p>

    <p class="duz-ilk-paragraf" xml:lang="tr"><span class="duz">– Prof. Chris Hartley</span></p>

    <p class="duz" xml:lang="tr"><span class="duz">King’s College London</span></p>

    <p class="duz" xml:lang="tr"><span class="duz">Strand, London WC2R2LS-ENGLAND, UNITED KİNGDOM</span></p>

    <p class="duz-ilk-paragraf" xml:lang="tr"><span class="duz">– Dr. Martin Gens</span></p>

    <p class="duz" xml:lang="tr"><span class="duz">Liège Psikiyatri Hastanesi</span></p>

    <p class="duz" xml:lang="tr"><span class="duz">Site du Petit Bourgogne</span></p>

    <p class="duz" xml:lang="tr"><span class="duz">Professeur-Mahaim Sokağı, 84</span></p>

    <p class="duz" xml:lang="tr"><span class="duz">4000 LIÈGE-BELÇİKA</span></p>

    <p class="duz-ilk-paragraf" xml:lang="tr"><span class="duz">– Prof. Moritz Beltreïn</span></p>

    <p class="duz" xml:lang="tr"><span class="duz">Vaudois Üniversite Hastanesi</span></p>

    <p class="duz" xml:lang="tr"><span class="duz">Bugnon Sokağı, 46</span></p>

    <p class="duz" xml:lang="tr"><span class="duz">1011 LOZAN-İSVİÇRE</span></p>

    <p class="duz-ilk-paragraf" xml:lang="tr"><span class="duz">– Monsenyör Filippo de Luca</span></p>

    <p class="duz" xml:lang="tr"><span class="duz">Caritas Diocesana di Livorno</span></p>

    <p class="duz" xml:lang="tr"><span class="duz">Via del seminario, 59</span></p>

    <p class="duz" xml:lang="tr"><span class="duz">57 122 LIVORNO-ITALIA</span></p>

    <p class="duz-ilk-paragraf" xml:lang="tr"><span class="duz">– Pierre Bucholz</span></p>

    <p class="duz" xml:lang="tr"><span class="duz">Tıbbi Gözlem Ofisi</span></p>

    <p class="duz" xml:lang="tr"><span class="duz">Les Sanctuaires</span></p>

    <p class="duz" xml:lang="tr"><span class="duz">1, Monseigneur-Théas Caddesi</span></p>

    <p class="duz" xml:lang="tr"><span class="duz">65108 LOURDES CEDEX-FRANSA</span></p>

    <p class="duz-ilk-paragraf" xml:lang="tr"><span class="duz">Aklıma bir isim takıldı: Moritz Beltreïn. Bu listede ne işi vardı? Koma konusunda uluslararası bir uzman olarak, Roma Kilisesi tarafından Agostina vakasını incelemesi için çağırılması şaşırtıcı değildi, ama Catania’daki bu mucizeyle ilgilendiğini hatırlamıyordum; böyle bir olaydan haberi olmadığını ileri sürmüştü. Neden yalan söylemişti?</span></p>

    <p class="duz" xml:lang="tr"><span class="duz">Yazıcıdan yeni çıkmış, Raïmo Rihiimäki’yle ilgili kâğıtları incelemeye başladım. Elime keçeli bir kalem aldım ve Estonca yazılmış özel isimleri işaretledim.</span></p>

    <p class="duz" xml:lang="tr"><span class="duz">Raporun sonunda, İngilizce yazılmış bir bölüme rastladım. Yabancı bir uzman tarafından imzalanmış, Raïmo’nun durumunu özetleyen bir sonuç yazısıydı.</span></p>

    <p class="duz" xml:lang="tr"><span class="duz">Bağırmamak için kendimi zor tuttum.</span></p>

    <p class="duz" xml:lang="tr"><span class="duz">İmza yine tanıdık bir isimdi: Moritz Beltreïn!</span></p>

    <p class="duz" xml:lang="tr"><span class="duz">Yazılar birbirine karıştı. İsviçreli Araf Ziyaretçisi olabilir miydi? Ya da en azından cinayet serisiyle bir ilgisi olabilir miydi? Profesör açıkça benimle dalga geçmiş, ona mucizeden ve Şeytan’dan söz ettiğimde yüzüme bakarak gülmüştü.</span></p>

    <p class="duz" xml:lang="tr"><span class="duz">Yazıcıdan Éric Thuillier’nin listesini aldım; uyandığı andan itibaren Luc Soubeyras’yla temas kurmuş doktorlar, uzmanlar ve hemşireler. Yaklaşık otuz kadar isim.</span></p>

    <p class="duz" xml:lang="tr"><span class="duz">Kalemimle listeyi soyadlarına göre taradım. İkinci sayfanın başında rastladığım dört hece çığlık atmama neden oldu: Moritz Beltreïn Hôtel-Dieu Reanimasyon Servisi’nde 5, 7 ve 8 kasım tarihlerinde bulunmuştu!</span></p>

    <p class="duz" xml:lang="tr"><span class="duz">Yani Luc Soubeyras’nın komadan çıktığı ilk günlerde.</span></p>

    <p class="duz" xml:lang="tr"><span class="duz">Düşüncelerim de kalbimin ritmine ayak uydurmuştu.</span></p>

    <p class="duz" xml:lang="tr"><span class="duz">Kısa aralıklarla ve sarsılarak.</span></p>

    <p class="duz" xml:lang="tr"><span class="duz">Moritz Beltreïn, Araf Ziyaretçisi.</span></p>

    <p class="duz" xml:lang="tr"><span class="duz">Karanlık bir adam. Elton John’un benzeri. Gerçekten Işıksızların yaratıcısı olabilir miydi? Ölüp de dirilenlerin bilinçaltına sızan ve şeytani ritüellere göre cinayet işleyen adam o muydu?</span></p>

    <p class="duz" xml:lang="tr"><span class="duz">Telefona sarıldım ve Thuillier’yi aradım. Doğrudan konuya girdim:</span></p>

    <p class="duz" xml:lang="tr"><span class="duz">– Size İsviçreli bir doktoru sormak istiyorum. Moritz Beltreïn.</span></p>

    <p class="duz" xml:lang="tr"><span class="duz">– Evet. Ne oldu?</span></p>

    <p class="duz" xml:lang="tr"><span class="duz">– Onu tanıyor musunuz?</span></p>

    <p class="duz" xml:lang="tr"><span class="duz">– Elbette. Önemli biri.</span></p>

    <p class="duz" xml:lang="tr"><span class="duz">– Luc komadan çıktıktan hemen sonra Hôtel-Dieu’ye gelmiş, adını listede gördüm.</span></p>

    <p class="duz" xml:lang="tr"><span class="duz">– Bir raslantı. O sırada Paris’teymiş. Koma hakkında hazırladığı bir kitap için Luc’le konuştu. Ya da bir makale, bilmiyorum.</span></p>

    <p class="duz" xml:lang="tr"><span class="duz">– Onun hakkında ne düşünüyorsunuz?</span></p>

    <p class="duz" xml:lang="tr"><span class="duz">– Bir deha. Tek başına, reanimasyonla ilgili birçok teknik geliştirdi. Birçoğu bugün bile hâlâ kullanılıyor.</span></p>

    <p class="duz" xml:lang="tr"><span class="duz">Suratıma, aynı anda hem alev gibi yakıcı hem de buz gibi soğuk kırbaçlar yediğimi hissediyordum. Beltreïn, Ziyaretçi’nin profiliyle bire bir örtüşüyordu. Dünya üzerinde vuku bulan olağandışı bütün reanimasyon vakalarından haberdardı. Uluslararası bir ağa sahipti. Bütün dikkatini ruhun açıklanamaz sınırlarına yöneltmişti. Koma. Ölüm. Uyanma. Descartes’çı doktor görüntüsünün ardında, bilinçaltlarının Arafıyla büyülenmiş bir adam...</span></p>

    <p class="duz" xml:lang="tr"><span class="duz">– Luc’ü kaç kez ziyaret ettiğini biliyor musunuz?</span></p>

    <p class="duz" xml:lang="tr"><span class="duz">– Bu soruların sebebi ne?</span></p>

    <p class="duz" xml:lang="tr"><span class="duz">– Hatırlamaya çalışınız.</span></p>

    <p class="duz" xml:lang="tr"><span class="duz">– Birkaç defa geldi. Bizim servisin müdürünün arkadaşı. Size söyledim, bir kitap hazırlıyor.</span></p>

    <p class="duz" xml:lang="tr"><span class="duz">Bir reanimasyon uzmanı. Bir anestezi eksperi. İnsan ruhunun sınırlarıyla oynayabilen bir doktor. Onu görür gibi oluyordum; odada ayakta durmuş, Luc’e iboga bazlı bir karışım enjekte ediyor, sonra kılık değiştirmiş, ışıldayan saçlarıyla yeniden ortaya çıkıp, karanlıkta dans ediyordu...</span></p>

    <p class="duz" xml:lang="tr"><span class="duz">Koridordaki albino şeytan.</span></p>

    <p class="duz" xml:lang="tr"><span class="duz">– İlk karşılaşmamızda, dedim kısa kısa nefes alarak, bana Luc’ün kollarındaki iğne izlerinden bahsetmiştiniz?</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Bu son günlerde, yeni izler de gördünüz mü?</span></p>

    <p class="duz" xml:lang="tr"><span class="duz">Thuillier nihayet ne demek istediğimi anlamıştı:</span></p>

    <p class="duz" xml:lang="tr"><span class="duz">– Sizin şu Doktor Mabuse’ün Beltreïn olduğunu mu düşünüyorsunuz?</span></p>

    <p class="duz" xml:lang="tr"><span class="duz">– Yeni iğne izleri var mıydı, yok muydu?</span></p>

    <p class="duz" xml:lang="tr"><span class="duz">– Söylemesi zor. Komadan çıkmış biri bir kevgiri andırır. Serum izleri, kan tahlili için iğneler...</span></p>

    <p class="duz" xml:lang="tr"><span class="duz">– Teşekkür ederim, Doktor.</span></p>

    <p class="duz" xml:lang="tr"><span class="duz">– Bekleyiniz. Beltreïn’i uzun süreden beri tanırım ve...</span></p>

    <p class="duz" xml:lang="tr"><span class="duz">– Sizi arayacağım.</span></p>

    <p class="duz" xml:lang="tr"><span class="duz">Şüphelerimde en ufak bir değişiklik olmadan telefonu kapattım. Şu veya bu şekilde, Beltreïn Işıksızlarla bağlantılıydı. Saatime baktım: 14:40. Ve hâlâ Manon’dan bir haber yoktu.</span></p>

    <p class="duz" xml:lang="tr"><span class="duz">Kaynayan beynimde çoktan planımı yapmıştım. Seminer dönüşü Beltreïn’i sorgulamak amacıyla Lozan’a gitmek için ilk TGV’ye atlayacaktım. Hatta Lozan’da olmaması daha iyiydi; o dönmeden önce dairesini arayabilecektim.</span></p>

    <p class="duz" xml:lang="tr"><span class="duz">Belki de aptalca bir şey için sekiz saatimi harcayacaktım.</span></p>

    <p class="duz" xml:lang="tr"><span class="duz">Belki de tam tersine dosyamı çözüme kavuşturacak bir ipucuna ulaşacaktım.</span></p>

    <p class="duz-son-paragraf-2" xml:lang="tr"><span class="duz">Foucault’yu aradım ve gözaltı çıkışında Manon’u almasını ve yanında kalmasını istedim. Kızda güven uyandıracağını biliyordum. Foucault daha telefonu kapatmadan ben Lyon Garı’nın numarasını çeviriyordum.</span></p>
  </div>
</body>
</html>