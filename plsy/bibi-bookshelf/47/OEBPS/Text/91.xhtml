<html xmlns="http://www.w3.org/1999/xhtml">
<head>
  <title>91.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x91">
    <h1 class="bolum-ismi" id="toc-anchor" xml:lang="tr"><span class="bolum-ismi">91</span></h1>

    <p class="duz" xml:lang="tr"><span class="duz">Dışarıda yağmur yeniden başlamıştı. Pencereden, geceye vuran ışığını seyrediyordum. Bir sigara daha yaktım.</span></p>

    <p class="duz" xml:lang="tr"><span class="duz">Her şey yerine oturuyordu.</span></p>

    <p class="duz" xml:lang="tr"><span class="duz">Luc, komaya girmek için gerekli her şeyi ayarlamıştı. Bütün noktalarıyla Manon’un boğulmasını taklit etmişti, ama ölmek için değil yeniden hayata dönmek için. Mümkün olduğunca çabuk suya batmak ve anında soğuğa maruz kalmak için kendi ağırlığını hesaplayarak vücuduna safralar bağlamıştı. Kayalıklara kadar sürüklenmek ve orada sıkışıp kalmak için eklüzün kapısını açmıştı. Ve bahçıvanın gelmesine beş dakika kala suya atlamaya özen göstermişti. Bu onun ölmesine yetecek zamandı.</span></p>

    <p class="duz" xml:lang="tr"><span class="duz">Planında önemli bir ayrıntı da vardı. Chartres’ın doktoru, bana o esnada bölgede şansa bir ilkyardım ekibi olduğun söylemişti. Kimden geldiği belli olmayan bir telefonla da acil yardım ekibi olay yerine çağırılmıştı. Büyük bir olasılıkla arayan Luc’dü. Mümkün olduğunca çabuk bir hastaneye götürülmek için. Ve herhangi bir hastaneye de değil; kanını ısıtmayı ve onu hayata döndürmeye sağlayabilecek bir “baypas” makinesine sahip Chartres’daki Hôtel-Dieu Hastanesi’ne.</span></p>

    <p class="duz" xml:lang="tr"><span class="duz">1988’de Manon’un yaşadıklarının tıpatıp aynısı.</span></p>

    <p class="duz" xml:lang="tr"><span class="duz">Başka ayrıntılar da vardı.</span></p>

    <p class="duz" xml:lang="tr"><span class="duz">Luc’ün Ölüme Yakın Deneyim’e maruz kalacağı kesin değildi. Özellikle de negatif bir deneyime. Ama ölünün ötesine geçmeyi başaracağını umarak, en alt katmana, karanlıklara, korkuya ulaşmak istiyordu. İşte bu nedenle Şeytan’a yakarmıştı. İşte bunun için Laure, Vernay’deki evde satanist ayinlerde kullanılan o objeleri bulmuştu. Luc boğulmadan hemen önce büyülü sözler söylemiş ve şeytana Araf’ın derinliklerinde randevu vermişti.</span></p>

    <p class="duz" xml:lang="tr"><span class="duz">Ancak yine de tüm bu kararlılığına karşın, kaygılanmış olmalıydı. Yanına bir silah almak istemişti. Sembolik bile olsa. Avucundaki Aziz Mikail madalyası bunu açıklıyordu. Cehenneme gitmekten korkmuyordu, bunu kendi seçmişti. Ama üzerinde Başmelek’in resminin bulunduğu madalyon sayesinde yara almadan, akli bir sekel geçirmeden kurtulmayı umuyordu. Bu son derece saçma olabilirdi, ancak Luc’ün içinde bulunduğu koşulları bilemediğimden bu planı değerlendiremiyordum bile.</span></p>

    <p class="duz" xml:lang="tr"><span class="duz">Bizim kızıl saçlı, büyük bir risk almıştı. Hem fiziken hem de ruhen. Küçük bir kız için mümkün olan şey bir yetişkin için olmayabilirdi. Moritz Beltreïn’e göre Manon bu işten, yaşı nedeniyle hiçbir araz kalmadan kurtulmuştu. Bu otuz beş yaşındaki Luc için mümkün müydü? Bir gün uyanacak mıydı?</span></p>

    <p class="duz" xml:lang="tr"><span class="duz">Yeni bir sigara daha yaktım.</span></p>

    <p class="duz" xml:lang="tr"><span class="duz">Saat sabahın 5’i olmuştu.</span></p>

    <p class="duz" xml:lang="tr"><span class="duz">Manon sonunda uyumuştu. Bana karşı duyduğu öfkeye rağmen. Luc konusundaki umutsuzluğuna rağmen. Gittikçe artan kendisiyle ilgili kaygılarına rağmen.</span></p>

    <p class="duz" xml:lang="tr"><span class="duz">Çünkü Luc, hastanedeki odasında sönmüş ateşi yeniden canlandırmıştı. Eğer onun gibi bir adam, kendini bu şekilde kurban edebiliyorsa, bu ortaya çıkarılması gereken bir gerçek olduğunu göstermiyor muydu? Ve Manon’un da “boğaz”ın derinliklerinde bir şeyler görmüş olduğunu?</span></p>

    <p class="duz" xml:lang="tr"><span class="duz">Laure’u aramak için saatin 6 olmasını bekliyordum. Telefon etmeye uygun saati. Eski bir polis refleksi. Şu anda her şeyi öğrenmek için, içimde bastırılamaz bir istek duyuyordum. Durumunun değişmesi için herhangi bir sebep yoktu, ama komanın niteliği değişmişti. Laure’la, doktorlarla, uzmanlarla konuşmam lazımdı...</span></p>

    <p class="duz" xml:lang="tr"><span class="duz">Saatime baktım, geçen her dakikayı sayıyordum.</span></p>

    <p class="duz" xml:lang="tr"><span class="duz">Nihayet 6 olmuştu.</span></p>

    <p class="duz" xml:lang="tr"><span class="duz">Beş çalıştan sonra, uykulu bir ses duyuldu.</span></p>

    <p class="duz" xml:lang="tr"><span class="duz">– Laure? Ben Mathieu.</span></p>

    <p class="duz" xml:lang="tr"><span class="duz">– Neredesin? diye homurdandı. Üç gündür seni arıyorum...</span></p>

    <p class="duz" xml:lang="tr"><span class="duz">– Üzgünüm. Cep telefonum yüzünden. Yurtdışındayım, Ben...</span></p>

    <p class="duz" xml:lang="tr"><span class="duz">– Mat... dedi, derin bir nefes aldıktan sonra. İnanılmaz bir şey oldu... Luc uyandı!</span></p>

    <p class="duz" xml:lang="tr"><span class="duz">Haberi sindirebilmek için birkaç saniye bekledim. Ne Foucault ne de Svendsen’in bundan haberi vardı. Aksi takdirde bana söylerlerdi. Her şey çok çabuk olmuştu. Ancak bu hayata dönüşten mutlu olacağıma, anlaşılmaz bir karamsarlığa, kötü düşüncelere kapılmıştım. Geri dönüşü olmayan lezyonlar. Luc, bitkisel hayata bile girmiş olabilirdi.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Çok iyi.</span></p>

    <p class="duz" xml:lang="tr"><span class="duz">– Herhangi bir sekel var mı?</span></p>

    <p class="duz" xml:lang="tr"><span class="duz">– Hayır, yok.</span></p>

    <p class="duz" xml:lang="tr"><span class="duz">Ama sesinde bir tereddüt vardı.</span></p>

    <p class="duz" xml:lang="tr"><span class="duz">– Sorun ne?</span></p>

    <p class="duz" xml:lang="tr"><span class="duz">– O... O bir şeyler gördüğünü söylüyor. Komadayken.</span></p>

    <p class="duz" xml:lang="tr"><span class="duz">Bedenimin buz kestiğini, sinirlerimin kor gibi yandığını, ellerimin, ayaklarımın kaskatı olduğunu hissedebiliyordum. Cevabı bildiğim halde sordum:</span></p>

    <p class="duz" xml:lang="tr"><span class="duz">– Ne?</span></p>

    <p class="duz" xml:lang="tr"><span class="duz">– Buraya gel. Seninle şahsen konuşmak istiyor.</span></p>

    <p class="duz" xml:lang="tr"><span class="duz">– Bu akşam orada olacağım.</span></p>

    <p class="duz" xml:lang="tr"><span class="duz">Telefonu kapattım ve tatlılıkla Manon’u uyandırdım. Ona durumu izah ettim. Benim gibi, o da sevinememişti. Manon başka bir tehlikeyi de düşünüyordu: Luc’ün ruhunun derinliklerindeki Şeytan’ın varlığını. Eğer Luc cehennemi gördüğünü düşünüyorsa, Manon’un da 1988’de aynı şeyi gördüğüne inanıyor demekti. Manon bir anda Işıksız olup çıkmıştı.</span></p>

    <p class="duz" xml:lang="tr"><span class="duz">Annesinin cinayetinin bir numaralı şüphelisi.</span></p>

    <p class="duz" xml:lang="tr"><span class="duz">Manon lambayı yaktı ve elbiselerini aldı. Bir ayrıntı dikkatimi çekti; kollarında iğne izleri vardı.</span></p>

    <p class="duz" xml:lang="tr"><span class="duz">– Bunlar nedir?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">Külotunu giydi, sutyenini taktı. Kolundan yakaladım ve daha yakından baktım.</span></p>

    <p class="duz" xml:lang="tr"><span class="duz">– Doktorlar, dedi, elimden kurtularak. Benden kan alıyorlar.</span></p>

    <p class="duz" xml:lang="tr"><span class="duz">– Burada doktor mu var?</span></p>

    <p class="duz" xml:lang="tr"><span class="duz">– Hayır. Dışarıdan geliyorlar. Her gün beni muayene ediyorlar.</span></p>

    <p class="duz" xml:lang="tr"><span class="duz">– Başka tahliller de yaptılar mı?</span></p>

    <p class="duz" xml:lang="tr"><span class="duz">– Birçok defa hastaneye gittim, dedi tişörtünü giyerken.</span></p>

    <p class="duz" xml:lang="tr"><span class="duz">– Başka incelemeler?</span></p>

    <p class="duz" xml:lang="tr"><span class="duz">– Biyopsiler, tomografiler. Anlamadığım bir sürü şey. Gülümsedi. Sağlığıma çok dikkat ediyorlar.</span></p>

    <p class="duz" xml:lang="tr"><span class="duz">Tatsız sürprizlerle karşılaşmamak için hep en kötüyü düşünürdüm. Bu geldiğimden beri aklıma takılan şey tamamen doğrulanıyordu. Zamorski bana yalan söylemişti. O ve avenesi Manon’u korumuyordu; sıradan bir kobay gibi onu inceliyorlardı. Saçlarının köküne kadar onun ruhunu şeytana sattığına inanıyorlardı. Fizik olarak diğer insanlardan farklı kötücül bir yaratıktı o.</span></p>

    <p class="duz" xml:lang="tr"><span class="duz">Kusmak istedim. Vatikan elçisi, bilgiç tavırları ve yaşlı savaşçı edasıyla beni aldatmıştı. O da Van Dieterling gibiydi. Işıksızlara ve insan ruhunun derinliklerindeki Şeytan’ın varlığına inanıyordu. Şüphesiz Manon bir</span> <span class="italik">Sine Luce’ydi</span><span class="duz">. Belki de Deccal’in ta kendisi!</span></p>

    <p class="duz" xml:lang="tr"><span class="duz">Komodinin üzerinde duran oda telefonuna uzandım. Ahizeyi söktüm ve mikrofonu buldum. Başucu lambasını kaldırdım ve altını çevirdim; bir böcek de orada vardı. Gülmemek için kendimi zor tuttum; komik duruma düştüğüm kesindi. Tavandaki lambaya yöneldim. Hiç zorluk çekmeden infraruj kameranın gözünü buldum. Rahiplerin dikkatli bakışları altında geçirdiğimiz aşk gecesini düşündüm. Öfkeyle lambayı söküp yere attım.</span></p>

    <p class="duz" xml:lang="tr"><span class="duz">– Hey, ne yapıyorsun?</span></p>

    <p class="duz" xml:lang="tr"><span class="duz">Cevap veremezdim. Dilimin ucuna gelen kelimeleri yuttum. Gömleğimi, pantolonumu, kazağımı giydim. Sebagolarımı ayağıma geçirdim ve kendimi dışarı, galeriye attım. Odama kadar koştum.</span></p>

    <p class="duz" xml:lang="tr"><span class="duz">Avluda yağmur olanca gücüyle taşları, çatıları dövüyordu. Ama bu şiddetli sağanak bile buraya hâkim olan pisliği temizleyemezdi.</span></p>

    <p class="duz" xml:lang="tr"><span class="duz">Odamdan 45’liğimi aldım ve yeniden çıktım. Elçinin çalışma odasının yerini kestirebiliyordum, biraz şansım varsa bu saatte çalışıyor olabilirdi.</span></p>

    <p class="duz" xml:lang="tr"><span class="duz">Bir kat indim, karşı kanatta, Angelus duası<a class="footnote-link" href="#footnote-231-1" id="footnote-231-1-backlink">[1]</a> için bu saatte uyanmış Benedikten rahibelerini gördüm.</span></p>

    <p class="duz" xml:lang="tr"><span class="duz">Kapıyı çalmadan girdim. Zamorski çalışma masasında oturuyordu, dikkatini bilgisayarına vermişti, gözlüklerini burnunun üzerine düşürmüştü. Çevresinde, etajerlerin üstünde, kutsal eşyaların konduğu gümüş kutular, bakır taslar vardı.</span></p>

    <p class="duz" xml:lang="tr"><span class="duz">– Manon’a ne yapıyorsunuz?</span></p>

    <p class="duz" xml:lang="tr"><span class="duz">Vatikan elçisi yavaşça gözlüklerini çıkardı, hiç de şaşırmış görünmüyordu.</span></p>

    <p class="duz" xml:lang="tr"><span class="duz">– Onu koruyoruz.</span></p>

    <p class="duz" xml:lang="tr"><span class="duz">– Tomografilerle, mikrofonlarla mı?</span></p>

    <p class="duz" xml:lang="tr"><span class="duz">Bir topuk darbesiyle kapıyı kapattım ve ona doğru ilerledim.</span></p>

    <p class="duz" xml:lang="tr"><span class="duz">– Onu hep, ruhunu şeytana satmış biri olarak gördünüz.</span></p>

    <p class="duz" xml:lang="tr"><span class="duz">– Akıllıca bir yargı diyelim.</span></p>

    <p class="duz" xml:lang="tr"><span class="duz">– Onu bir laboratuvar faresine çevirdiniz!</span></p>

    <p class="duz" xml:lang="tr"><span class="duz">– Manon eşsiz bir vaka.</span></p>

    <p class="duz" xml:lang="tr"><span class="duz">Zamorski’nin soğukkanlılığı sinir bozucuydu.</span></p>

    <p class="duz" xml:lang="tr"><span class="duz">– Otur. Sana açıklamam gereken başka şeyler de var.</span></p>

    <p class="duz" xml:lang="tr"><span class="duz">Yerimden kımıldamadım. Elçi, bezgin bir ses tonuyla, ancak her biri önceden düşünülmüş kelimelerle konuşmaya başladı:</span></p>

    <p class="duz" xml:lang="tr"><span class="duz">– Bu fizyolojik... uyanışı olduğu gibi korumak zorundayız.</span></p>

    <p class="duz" xml:lang="tr"><span class="duz">Alaycı bir kahkaha attım:</span></p>

    <p class="duz" xml:lang="tr"><span class="duz">– Ne arıyorsunuz? Bir ”666” dövmesi mi?</span></p>

    <p class="duz" xml:lang="tr"><span class="duz">– Anlamamış gibi yapıyorsun. Manon Şeytan’ın bir işareti. Kalbinin her atışı iblisin bir eylemi. Yaşadığı her saniye Satan’ın bir lütfu. Tanrı’nın dünyasında Manon ölmüş olmalıydı! Yüce İsa’nın yasalarına göre o bir sapkın.</span></p>

    <p class="duz" xml:lang="tr"><span class="duz">Bucholz’un Agostina için söylediklerinden bir farkı yoktu: “Şeytan’ın varlığının fiziksel ispatı”. Zamorski devam etti:</span></p>

    <p class="duz" xml:lang="tr"><span class="duz">– Manon Şeytan’ın bir mucizesi. Komadayken onunla temas kurdu. Onun tarafından hayata döndürüldü ve onun buyruklarını kabullendi.</span></p>

    <p class="duz" xml:lang="tr"><span class="duz">– Öyleyse onun annesini öldürdüğünü mü düşünüyorsunuz?</span></p>

    <p class="duz" xml:lang="tr"><span class="duz">– Hiç şüphem yok. Hem de kimsenin yardımı olmadan.</span></p>

    <p class="duz" xml:lang="tr"><span class="duz">– Kahrolası, diye bağırdım. Esin veren birinden söz etmiştiniz, gölge bir adamdan!</span></p>

    <p class="duz" xml:lang="tr"><span class="duz">– Seni ürkütmemek için. Ancak esin veren biri var: Şeytan’ın ta kendisi.</span></p>

    <p class="duz" xml:lang="tr"><span class="duz">Kendimi bitkin hissediyordum. Masanın karşısındaki koltuğa çöktüm, silahım bacaklarımın arasındaydı:</span></p>

    <p class="duz" xml:lang="tr"><span class="duz">– Dosyayı bütün ayrıntılarıyla biliyorum. Manon böyle bir cinayeti işleyebilecek donanıma sahip değil. Katil bir kimyager. Bir entomolojist. Bir botanikçi. Agostina da böyle bir profile sahip değildi, itirafına rağmen, onun suçlu olduğu düşüncesinde değilim. Ama Manon, bu çok daha saçma!</span></p>

    <p class="duz" xml:lang="tr"><span class="duz">Polonyalı yeniden gülümsedi. Alaycı bir gülümsemeydi bu. Glock’un kabzasını sımsıkı tuttum. O anda sinirlerimi gevşeten tek temas buydu.</span></p>

    <p class="duz" xml:lang="tr"><span class="duz">Elçi ayağa kalktı, masasının çevresini dolandı ve acıyan bir ses tonuyla konuştu:</span></p>

    <p class="duz" xml:lang="tr"><span class="duz">– Dosyanı çok iyi bildiğin söylenemez. Biyoloji, kimya, entomoloji, botanik; bunlar Manon’un Lozan’daki fakültede aldığı seçmeli dersler. Sanki cinayeti için böyle bir formasyonu izlediği düşünülebilir.</span></p>

    <p class="duz" xml:lang="tr"><span class="duz">Bu yeni olgular, bir polis olarak beni ilgilendirebilirdi. Ama yorgunluktan, bıkkınlıktan beynim pelte gibiydi. Artık rahibi zorlukla dinliyordum. Teselli eden bir üslupta devam etti:</span></p>

    <p class="duz" xml:lang="tr"><span class="duz">– Tam olarak inanmasak da. Onu gözetim altında tutmalıyız.</span></p>

    <p class="duz" xml:lang="tr"><span class="duz">– O halde siz Şeytan’a inanıyorsunuz? Yani fiziksel gerçekliğine?</span></p>

    <p class="duz" xml:lang="tr"><span class="duz">– Elbette. O karşı kuvvet, Mathieu. Evrenin negatif yanı. Sen kendini modern bir Katolik olarak görüyorsun, ama geçen yüzyıla ait önyargıların var. Bilim yüzyılı! Bu sorunların psikiyatriyle veya sakinleştiricilerle çözümlenebileceğine inanıyorsun. Suyun yüzeyini görmüyorsun. IV. Paulus’u hatırla:</span> <span class="italik">“Kötülük sadece bir zayıflık değildir, yoldan çıkmış, yoldan çıkarıcı, tinsel bir insan gerçeğidir.”</span> <span class="duz">Evet, Mathieu, Şeytan var. Manon’un hayatını kurtardı. Tanrı’nın ondan aldığı hayatı.</span></p>

    <p class="duz" xml:lang="tr"><span class="duz">– Peki, bu fiziksel araştırmaların nedeni ne? Bu tahliller, kan örneği almalar?</span></p>

    <p class="duz" xml:lang="tr"><span class="duz">– Eğer Şeytan inancımızın bize öğrettiği bir şeyse –bir enfeksiyon– o halde Manon’un hastalığın izlerini taşıyor olması gerekir. O tamamen enfekte olmuş durumda.</span></p>

    <p class="duz" xml:lang="tr"><span class="duz">– Siz ne arıyorsunuz? diye gülerek sordum. Bir aşı mı?</span></p>

    <p class="duz" xml:lang="tr"><span class="duz">Elini omzuma koydu?</span></p>

    <p class="duz" xml:lang="tr"><span class="duz">– Alay etme. Manon, Agostina, Raïmo iki dünyanın birlikteliği; fiziki dünya ile ruhani dünya. Bir ruh onların bedenlerinin yardımına koştu. Ve şimdi bedenleri bu ruhun izini taşıyor. Şeytan’ın kötü ruhunun. Manon Şeytan’ın kökhücresini barındırıyor!</span></p>

    <p class="duz" xml:lang="tr"><span class="duz">Ayağa kalktım; yeterince dinlemiştim. Kapıya doğru yöneldim.</span></p>

    <p class="duz" xml:lang="tr"><span class="duz">– Sanırım yüzyılları karıştıran sizsiniz, Zamorski. Engizisyon döneminde olduğu gibi büyük bir yanılgı içindesiniz.</span></p>

    <p class="duz" xml:lang="tr"><span class="duz">Şaşırtıcı bir çeviklikle, Vatikan elçisi çevremi dolanıp önümü kesti:</span></p>

    <p class="duz" xml:lang="tr"><span class="duz">– Ne yapacaksınız?</span></p>

    <p class="duz" xml:lang="tr"><span class="duz">– Gidiyoruz. Manon ve ben. Fransa’ya dönüyoruz. Ve bizi engellemeye kalkışmayın.</span></p>

    <p class="duz" xml:lang="tr"><span class="duz">– Manon bir şeyler biliyor, dedi Polonyalı, rengi atmıştı. Bunu bize söylemek zorunda!</span></p>

    <p class="duz" xml:lang="tr"><span class="duz">– Hiçbir şey bilmiyor. Hiçbir şey hatırlamıyor.</span></p>

    <p class="duz" xml:lang="tr"><span class="duz">– Mesaj onun içinde, ruhunun derinliklerinde.</span></p>

    <p class="duz" xml:lang="tr"><span class="duz">– Hangi mesaj?</span></p>

    <p class="duz" xml:lang="tr"><span class="duz">– Araf Yolcularının Andı.</span></p>

    <p class="duz" xml:lang="tr"><span class="duz">– Yani bu yüzden mi buradasınız? Kölelerle aynı şeyi mi arıyorsunuz?</span></p>

    <p class="duz" xml:lang="tr"><span class="duz">– Bu Şeytan’la yapılmış bir anlaşma. Sesini yükseltmişti. Ve bunun içeriğini öğrenmemiz lazım. Her türlü yolu deneyerek!</span></p>

    <p class="duz" xml:lang="tr"><span class="duz">– Beni bunun için mi buraya getirdiniz?</span></p>

    <p class="duz" xml:lang="tr"><span class="duz">Güldü. Hâlâ soğukkanlılığını koruyordu:</span></p>

    <p class="duz" xml:lang="tr"><span class="duz">– Manon bize hiç güvenmedi. Biz de Fransa’dan genç bir adam gelirse diye düşündük... (Sustu.) Ve haklı olduğumuzu gördük. Bu geceden sonra...</span></p>

    <p class="duz" xml:lang="tr"><span class="duz">Kızardım. Gözlerini ekrandan ayırmayan cüppeli rahipleri hayal ediyordum. Kapının tokmağını çevirdim:</span></p>

    <p class="duz" xml:lang="tr"><span class="duz">– Manon bana güveniyor, bu doğru. Ama ben bu güveni onu sizin elinizden kurtarmak için kullanacağım!</span></p>

    <p class="duz" xml:lang="tr"><span class="duz">– Eğer bu kapıdan çıkarsan senin için hiçbir şey yapamam.</span></p>

    <p class="duz" xml:lang="tr"><span class="duz">– İşimi yalnız halledebilecek kadar büyüğüm.</span></p>

    <p class="duz" xml:lang="tr"><span class="duz">– Hiçbir şey bilmiyorsun. Dışarıda sizi bekleyen tehlikeyi anlayamıyorsun.</span></p>

    <p class="duz" xml:lang="tr"><span class="duz">– Gün boyu ve gece şehirde dolaştık. Başımıza hiçbir şey gelmedi.</span></p>

    <p class="duz" xml:lang="tr"><span class="duz">Zamorski çalışma masasına döndü ve bir Polonya gazetesi çıkardı, bir önceki güne ait bir gazete:</span> <span class="italik">Gazeta Wyborcza</span><span class="duz">. Birinci sayfada, kaldırımda, bir kan gölü içinde yatan bir cesedin fotoğrafı vardı.</span></p>

    <p class="duz" xml:lang="tr"><span class="duz">– Lehçe okuyamam.</span></p>

    <p class="duz" xml:lang="tr"><span class="duz">– “Krakov’da bir ritüel cinayeti daha”. En az bir ay önce öldürülmüş bir evsiz. Köpekler tarafından parçalanmış. Bağırsaklarıyla, kaldırıma bir pentagram çizilmiş. Geçen hafta, Vistül Nehri’nin yukarı çığırında bulunan iki mongol çocuğun cesedini saymıyorum. Otopside, çocukların birbirlerine tecavüze zorlandıkları anlaşıldı.</span></p>

    <p class="duz" xml:lang="tr"><span class="duz">– Beni korkutmaya mı çalışıyorsunuz?</span></p>

    <p class="duz" xml:lang="tr"><span class="duz">– Onlar burada, Mathieu. Manon’u bulmaya geldiler. Belki, dışarıdaki evsizler. Belki de yandaki kilisede dua eden rahipler. Onlar her yerde. Saatlerinin gelmesini bekliyorlar.</span></p>

    <p class="duz" xml:lang="tr"><span class="duz">– Şansımı deneyeceğim. Şansımızı.</span></p>

    <p class="duz" xml:lang="tr"><span class="duz">– Onlar, senin kovaladığın katillere benzemez. Onlar asker, anlıyor musun? Kötülüğün mirasçıları. Katedrallerin cephesindeki Şeytan’a eşlik eden iblislerin modern versiyonu.</span></p>

    <p class="duz" xml:lang="tr"><span class="duz">Otomatiğimi işaret ettim:</span></p>

    <p class="duz" xml:lang="tr"><span class="duz">– Benim de modern araçlarım var.</span></p>

    <p class="duz" xml:lang="tr"><span class="duz">– Sana yalvarıyorum; buradan çıkma.</span></p>

    <p class="duz" xml:lang="tr"><span class="duz">– Paris’e dönüyorum. Manon’la birlikte. Ve bize engel olmayı sakın düşünmeyin. Elçiliğime gidip, kaçırılmadan, zorla alıkonulmadan ve suiistimalden söz edebilirim. Geri dönüp soruşturmama kaldığım yerden devam edeceğim. Sizin de istediğiniz bu değil miydi?</span></p>

    <p class="duz" xml:lang="tr"><span class="duz">– Ya kız?</span></p>

    <p class="duz" xml:lang="tr"><span class="duz">– Benim evimde kalacak.</span></p>

    <p class="duz" xml:lang="tr"><span class="duz">Zamorski ağır ağır kafasını salladı:</span></p>

    <p class="duz" xml:lang="tr"><span class="duz">– Çok zor bir durumdasın, Mathieu... Şeytan’a karşı mücadelende her şeyi öngörmüştün. Aşkın dışında.</span></p>

    <p class="duz" xml:lang="tr"><span class="duz">Ona sert bir bakış atarak kapıyı açtım:</span></p>

    <p class="duz" xml:lang="tr"><span class="duz">– Onu kullanmanıza izin vermeyeceğim. Manon’u araştırmalarınızda kobay yaptınız. Köleler için bir yem. Belki de bizzat Şeytan için... Siz, Manon’un içindeki Şeytan’ın uyanmasını bekliyorsunuz. Ve bunu teşvik etmek için her şeye hazırsınız. Sizin gibi polisler tanıdım. İyilik adına her türlü kötülüğü yapabilen polisler. Kendilerini yasaların üstünde gören polisler. Ve bir şekilde de Tanrı’nın üzerinde.</span></p>

    <p class="duz" xml:lang="tr"><span class="duz">– Tanrı’ya hakaret etme.</span></p>

    <p class="duz" xml:lang="tr"><span class="duz">– İşime devam edeceğim, Zamorski. Kendi tarzımda. Yalansız, entrikasız.</span></p>

    <p class="duz" xml:lang="tr"><span class="duz">Vatikan elçisi isteksizce kenara çekildi:</span></p>

    <p class="duz" xml:lang="tr"><span class="duz">– Eğer ilkelerime bağlı kalsaydım, sana ve Manon’a dua etmekle yetinebilirdim. Ama biz sizi, size rağmen, koruyacağız.</span></p>

    <p class="duz" xml:lang="tr"><span class="duz">– Kimseye ihtiyacım yok.</span></p>

    <p class="duz-son-paragraf-2" xml:lang="tr"><span class="duz">– Barışta, belki. Ama savaş başladı.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Sabah, öğlen ve akşam Meryem Ana için okunan dua. (ç.n.)</span></p>
    </div>
  </div>
</body>
</html>