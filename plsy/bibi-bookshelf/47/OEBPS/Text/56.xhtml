<html xmlns="http://www.w3.org/1999/xhtml">
<head>
  <title>56.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x56">
    <h1 class="bolum-ismi" id="toc-anchor" xml:lang="tr"><span class="bolum-ismi">56</span></h1>

    <p class="duz" xml:lang="tr"><span class="duz">Duşta kaynar suyun altında bile ısınamıyordum. Tıpkı arada sırada pişirmeye çalıştığım dondurulmuş ürünler gibi; dışı sıcak, ama içi her zaman soğuk.</span></p>

    <p class="duz" xml:lang="tr"><span class="duz">Caravaggio Salonu’nun banyosunda tıraş oldum ve üstümü değiştirdim. Sonunda günün varsayımını değerlendirebilecek kadar kendime gelmiştim: Sylvie Simonis cinayeti başka bir gerçeğin kapısını aralıyordu, ritüel cinayetinin ötesinde bir şeydi bu. Yasak bir bilgi, korumak için cinayetin bile göze alındığı büyük bir sır. İşte bu nedenle beni de ortadan kaldırmaya çalışmışlardı. Luc “Boğazı buldum” demişti. Ben de bu boğaza doğru yola çıkmıştım. Bunun ne anlama geldiğini bilmiyordum, ama dün gece peşime takılanlar, onlar, biliyordu.</span></p>

    <p class="duz" xml:lang="tr"><span class="duz">Uçakta, Callacciura’nın dosyasını karıştırdım. Bana anlattıklarından fazla bir şey yoktu. Salvatore’nin cesedi, Catania’nın kuzeyinde, terk edilmiş bir şantiye alanında bulunmuştu. Agostina Gedda da, birkaç saat sonra, evinde tutuklanmıştı. Hiç karşı koymamış ve aynı gün her şeyi itiraf etmişti. Asitleri hastaneden çaldığını ve işkenceyi cesedin bulunduğu yerde yaptığını söylemişti. Soruşturmacılar küçük şişeler, ipler ve organik atıklar bulmuştu.</span></p>

    <p class="duz" xml:lang="tr"><span class="duz">Agostina, ısırık izlerinin, likenin ve kesik dilin nedenini açıklayamamıştı, ama tüm bunları yaptığını biliyordu. Uydurmadığı kesindi. Ama bu cinayetin sebebi neydi? Bu kadar canavarlık nedendi? Peki ya bu karmaşıklık? Hemşire dilsiz olup çıkmıştı.</span></p>

    <p class="duz" xml:lang="tr"><span class="duz">Dosyada olayın kahramanlarının resimleri de vardı. Salvatore Gedda, yumuşak ifadeli, açık renk gözlü, uzun kirpikli genç bir adamdı. Agostina ise, kısa kesilmiş siyah saçlarının altında narin ve düzgün hatlı bir yüze sahipti. Bir mürekkep hokkasının dibi gibi parlayan koyu renk gözleri, isyankâr bir burnu, kiraz dudakları vardı. Yüzü antropometrik bir klişeydi. Bununla birlikte kadında, tüm bu yaptıklarıyla çelişen bir masumiyet, bir saflık vardı.</span></p>

    <p class="duz" xml:lang="tr"><span class="duz">Uçak inişe geçti. Saat yaklaşık 18:00’di. Sicilya’da akşam oluyordu. Oturduğum koltuk sırasının diğer tarafındaki yolcuların çoğu lombozlara eğilmişti. İçlerinden bazıları kameraya alıyor, bazıları da fotoğraf çekiyordu. Heyecanları beni son derece şaşırtmıştı. Karanlıkta Catania’nın olağanüstü bir görüntüsü yoktu, çünkü şehir kapkara lavlardan inşa edilmiş gibiydi.</span></p>

    <p class="duz" xml:lang="tr"><span class="duz">İner inmez gümrükten geçtim ve araba kiralayacak bir şirket aramaya başladım. Bir kez daha, havaalanındaki hareketlilik bana tuhaf gelmişti. Televizyon ekipleri malzemelerini bir araya topluyorlardı. Askeri devriyeler hızlı adımlarla salonda gidip geliyorlardı. Benim gözden kaçırdığım bir şey mi vardı?</span></p>

    <p class="duz" xml:lang="tr"><span class="duz">Gazetecilerin saldırısına uğramamış tek standı seçtim. Fazla dikkat çekmeyen bir modelde –C sınıfı bir Fiat Punto– karar kıldım ve görevlinin bana verdiği formları imzaladım. Sordum:</span></p>

    <p class="duz" xml:lang="tr"><span class="duz">– Catania’da iyi bir otel biliyor musunuz?</span></p>

    <p class="duz" xml:lang="tr"><span class="duz">– Sorun değil.</span></p>

    <p class="duz" xml:lang="tr"><span class="duz">Adam elini tezgâhın altına soktu ve bir harita çıkardı.</span></p>

    <p class="duz" xml:lang="tr"><span class="duz">– Gazeteci misiniz?</span></p>

    <p class="duz" xml:lang="tr"><span class="duz">– Neden gazeteci?</span></p>

    <p class="duz" xml:lang="tr"><span class="duz">– Püskürme için gelmediniz mi?</span></p>

    <p class="duz" xml:lang="tr"><span class="duz">– Püskürme mi?</span></p>

    <p class="duz" xml:lang="tr"><span class="duz">Adam bir kahkaha attı.</span></p>

    <p class="duz" xml:lang="tr"><span class="duz">– Etna, dün harekete geçti. Uçağınız inebildiği için şanslısınız. Yarın pist külle kaplanır. Şüphesiz bu son uçuştu, uzun bir süre için.</span></p>

    <p class="duz" xml:lang="tr"><span class="duz">– Endişeli bir haliniz yok.</span></p>

    <p class="duz" xml:lang="tr"><span class="duz">– Endişeli mi? Hiç de değil. Artık alıştık!</span></p>

    <p class="duz" xml:lang="tr"><span class="duz">Yine de olağanüstü durum önlemleri alınmıştı.</span></p>

    <p class="duz" xml:lang="tr"><span class="duz">Yolda,</span> <span class="italik">carabinieri</span> <span class="duz">barikatlar kurmuş, yanardağ yönüne gitmek isteyen araçları durduruyorlardı. Radyoyu açtım ve bir haber kanalı buldum. Bu 28 ekimdeki püskürme sıradan bir püskürme değildi. Yanardağda yirmi-otuz yıldan beri bu denli şiddetli bir püskürme olmamıştı. Dağın iki yamacında da aynı anda çatlaklar meydana gelmişti. Kuzey yüzündeki ilk püskürme sabaha karşı 2 sularında olmuş ve 2 500 metre yüksekteki turistik Piano Provenzana kasabasını yerle bir etmişti. İkinci çatlak güney yamacında oluşmuş, Sapienza kasabasının üzerindeki bir yerleşim yerine doğru yaklaşmıştı. Şimdi de iki kilometre genişliğinde dev faylardan söz ediliyordu.</span></p>

    <p class="duz" xml:lang="tr"><span class="duz">Radyoyu kapattım. Kısa kısa patlamaların eşlik ettiği büyük bir gürleme duyar gibi oldum. Arabayı emniyet şeridine çekip durdum ve kulak kabarttım. Evet, kısa ve yoğun gürlemelerdi bunlar. Etna karanlığın içinde patlıyordu. Arabanın tabanından bile sismik dalgaları hissedebiliyordum.</span></p>

    <p class="duz" xml:lang="tr"><span class="duz">Yeniden hareket ettim, herhangi bir kaygı duymuyordum, aksine büyülenmiş gibiydim. Elimdeki haritaya göre yanardağın güney kenarına doğru gidiyordum. Şimdiden fayların birinden yayılan, gecenin karanlığında izler bırakan füzyon halindeki lav akıntılarını ayırt edebiliyordum.</span></p>

    <p class="duz" xml:lang="tr"><span class="duz">Etna iyice görünür hale gelince yeniden durdum. Yol, tepe lambaları yanık, sirenleri açık bir halde hızla seyreden araçlarla doluydu, çevreye dünyanın sonu gelmiş gibi bir atmosfer hâkimdi. Gökyüzüne, bir mancınıktan fırlatılır gibi ateş parçaları, lav püskürtüleri yayılıyordu. Lav yamaçlardan aşağı ağır, güçlü ve önüne geçilemez bir şekilde akıyordu.</span></p>

    <p class="duz" xml:lang="tr"><span class="duz">Hipnotize olmuştum. Bu yanardağ püskürmesinde bir kehanet görmemek imkânsızdı. Şeytanın soluğu beni karşılıyordu. Aklıma Aziz Yuhanna’nın Vahyi’nden bir bölüm geldi:</span></p>

    <p class="alinti-ilk-paragraf" xml:lang="tr"><span class="italik">Ve ikinci melek boru çaldı,</span></p>

    <p class="alinti" xml:lang="tr"><span class="italik">ve sanki ateşle yanan büyük bir dağ</span></p>

    <p class="alinti-son-paragraf" xml:lang="tr"><span class="italik">denizin içine atıldı.</span></p>

    <p class="duz-son-paragraf-2" xml:lang="tr"><span class="duz">Kraterden çıkan kapkara dumanların arasında bir surat beliriyordu. Kıvrık dudakları, pırtlak gözleriyle Pazuzu’nun biçimsiz suratı. Yükselen buharların içinden Kara Melek sırıtıyor ve bana dilini çıkarıyordu. Yanardağdan çıkan alevleri yalayan, kömürleşmiş, çatlak çatlak bir dil beni kraterin dibinde yok olmaya çağırıyordu.</span></p>
  </div>
</body>
</html>