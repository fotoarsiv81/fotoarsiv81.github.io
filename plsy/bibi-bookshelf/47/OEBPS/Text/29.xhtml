<html xmlns="http://www.w3.org/1999/xhtml">
<head>
  <title>29.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x29">
    <h1 class="bolum-ismi" id="toc-anchor" xml:lang="tr"><span class="bolum-ismi">29</span></h1>

    <p class="duz" xml:lang="tr"><span class="duz">Parlak çelik yüzeyin üzerinde on tane fotoğraf duruyordu. Hepsi teşrih masasının ortasındaki kanala dikey olarak yerleştirilmişti.</span></p>

    <p class="duz" xml:lang="tr"><span class="duz">Valleret beni uyarmıştı:</span></p>

    <p class="duz" xml:lang="tr"><span class="duz">–Neden söz ettiğimizin farkında olmanızı istiyorum. Tam olarak.</span></p>

    <p class="duz" xml:lang="tr"><span class="duz">Her şeyi bilmek istediğimden hiç bu kadar emin olmamıştım. Resimler, birbiri ardına insan vücudunun çürüme evrelerini gösteriyordu. İlk fotoğraf genel bir görüntüydü. Vücudu, kolları ve bacakları eklemlerinden ayrılmış, uyumsuz parçalardan yapılmış bir kuklanın gövdesini andırıyordu. Omuzlarının arasına girmiş kafası ve bir kemerle desteklenmiş gövdesi normal ölçülerdeydi, ama kalçalar ve bacaklar bir denizkızı gibi ayaklara doğru, kemikler görünecek kadar, inceliyordu.</span></p>

    <p class="duz" xml:lang="tr"><span class="duz">İkinci fotoğraf, sadece simsiyah olmuş et parçalarıyla tutunan ayakkemerleri ile ayaklarının yakın çekim görüntüsüydü. Üçüncüsü, yeşile dönmüş, buruş buruş oylukların fotoğrafıydı. Ve çürümüş, şişmiş, mora çalan, aynı şekilde kurtlarla dolu karnın...</span></p>

    <p class="duz" xml:lang="tr"><span class="duz">Her fotoğrafı tek tek inceledim. Larvalarla delik deşik olmasına rağmen, daha az bozulmuş gövde, mermer görünümünde omuzlar. Kafaya ise hiç dokunulmamıştı, ama kadının duyduğu acının neden olduğu korku çok belirgindi. Yüz sanki bir ağızdan ibaretti, kocaman açılmış, sonsuzluğa atılan bir çığlık donup kalmıştı.</span></p>

    <p class="duz" xml:lang="tr"><span class="duz">– Tüm bu gördükleriniz katilin eseri, dedi Valleret, masanın diğer tarafından. Bu ceset, çürümenin tüm evrelerini gösteriyor. Aynı anda gerçekleşen bir çürüme. Ayaklardan kafaya kadar uzanan bir çürüme süreci.</span></p>

    <p class="duz" xml:lang="tr"><span class="duz">– Bu mümkün olabilir mi?</span></p>

    <p class="duz" xml:lang="tr"><span class="duz">– Hayır, imkânsız. Katil imkânsızı gerçekleştirmiş.</span></p>

    <p class="duz" xml:lang="tr"><span class="duz">“Sanki kadın birçok kez ölmüş gibi” demişti Shapiro. Bu aşama aşama bozulma, özel bir uğraşın, titiz bir çalışmanın sonucu olmalıydı...</span></p>

    <p class="duz" xml:lang="tr"><span class="duz">– Başlangıçta, diye devam etti tabip, kurtarma ekibi ile acil yardımdaki çocuklar cesedi bulduklarında, hava şartlarının çürümedeki bu farklılıklara neden olduğunu düşünmüşlerdi. Kafaları karıştırmamak için ben de aynı şeyi anlattım. Ama, şüphesiz sizin de gördüğünüz gibi bu saçmalık. Normal koşullar altında tam çürüme üç yıl sonunda gerçekleşir. Bir haftadan kısa bir sürede, kadının alt kısmı nasıl bu derece bozulmuş olabilir? Bunu katil sağladı. Çürümenin her evresini tasarladı ve gerçekleştirdi.</span></p>

    <p class="duz" xml:lang="tr"><span class="duz">Gözlerimi yeniden fotoğraflara çevirdim, bu sırada Valleret alçak sesle mırıldanmaya başladı:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Güneş parlıyor çürümüşlüğün üzerinde,</span></p>

    <p class="alinti" xml:lang="tr"><span class="dar-paragraf-duz">Sanki onu kıvamında pişirmek,</span></p>

    <p class="alinti" xml:lang="tr"><span class="dar-paragraf-duz">Ve gerçek boyutlarını yüz misline çıkarmak için</span></p>

    <p class="alinti-son-paragraf" xml:lang="tr"><span class="dar-paragraf-duz">Tüm bu birliktelik</span></p>

    <p class="duz" xml:lang="tr"><span class="duz">Şair bir adli tabip! Sanki Svendsen’in çifti. Bu mısraları biliyordum. Charles Baudelaire’in</span> <span class="italik">Bir Leş</span> <span class="duz">adlı şiiri.</span></p>

    <p class="duz" xml:lang="tr"><span class="duz">– Cesedi görür görmez bu dörtlük aklıma geldi, diye açıkladı. Bu cinayette artistik bir yan var. Estetik bir kaygı hâkim, biraz, bir cismin tüm açılarını tek bir planda sergileyen kübist resimler gibi.</span></p>

    <p class="duz" xml:lang="tr"><span class="duz">– Nasıl? Nasıl bunu yapmış?</span></p>

    <p class="duz" xml:lang="tr"><span class="duz">Doktor masanın çevresini dolandı ve yanıma geldi.</span></p>

    <p class="duz" xml:lang="tr"><span class="duz">– Haziran ayından bu yana, bu ceset aklımdan çıkmıyor. Katilin kullandığı tekniği hayal etmeye çalışıyorum. Bana göre, tamamen çürümüş kısımlarda katil asit kullanmış. Üst kısımlarda ise, buruş buruş bir görünüm elde etmek için derinin altına, kasların içine kimyasal madde enjekte etmiş. Cesetteki bu farklılıklar ayrıca özel bir ısı ve ışık işlemi de gerektirir. Sıcak, organik süreçleri hızlandırır...</span></p>

    <p class="duz" xml:lang="tr"><span class="duz">– Öyleyse ceset, bulunduğu yere daha sonra getirilmiş.</span></p>

    <p class="duz" xml:lang="tr"><span class="duz">– Elbette. Her şey kapalı bir odada gerçekleştirilmiş. Hatta belki de bir laboratuvarda.</span></p>

    <p class="duz" xml:lang="tr"><span class="duz">– Katilin kimya eğitimi aldığını mı düşünüyorsunuz?</span></p>

    <p class="duz" xml:lang="tr"><span class="duz">– Hiç kuşkum yok. Ve çok tehlikeli maddeler var elinde.</span></p>

    <p class="duz" xml:lang="tr"><span class="duz">Adli tabip bir fotoğrafı eline aldı, ardından da bir başkasını ve diğerlerinin üzerine koydu:</span></p>

    <p class="duz" xml:lang="tr"><span class="duz">– Şunlar mesela. Burada, kalçalar ve cinsel organ tamamen sulanmış; ölümden altı ila on iki ay sonra cesette suyuklar ortaya çıkar ve etler sıvılaşmaya başlar. Burada, karnın üst kısmı gaz evresinde; amonyak fermantasyonu, irinli ve kanlı sıvıların buharlaşması. Tüm bunlar bilinçli, ölçülü ve kontrollü olarak yapılmış. Bizim kaçık gerçek bir orkestra şefi.</span></p>

    <p class="duz" xml:lang="tr"><span class="duz">Katili işbaşında hayal etmeye çalıştım. Ama boşuna. Belki bir karaltı, yüzü maskeli, bir ameliyat odasında kurbanının üzerine eğilmiş, elinde şırıngalar, tanımadığım aletlerle tekniğini uyguluyor. Valleret devam ediyordu:</span></p>

    <p class="duz" xml:lang="tr"><span class="duz">– Ama yine de garip bir şey var... Kurbanın göğüs kafesinin içinde, orada ne aradığını bilmediğim bir liken buldum. Şunu söylemek istiyorum: Çürümeyle hiçbir alakası yok. Kaburgaların altına, enjekte edilmiş garip bir zımbırtı.</span></p>

    <p class="duz" xml:lang="tr"><span class="duz">– Ne tür bir liken?</span></p>

    <p class="duz" xml:lang="tr"><span class="duz">– İsmini bilmiyorum, ama özel bir tür; ışıltılı. Kurtarma ekibi cesedi bulduğunda hâlâ göğsünün içinde parlıyormuş. Acil yardımdaki çocuklara göre, tam bir Cadılar Bayramı balkabağı gibiymiş.</span></p>

    <p class="duz" xml:lang="tr"><span class="duz">Bir soru beynimin içinde yankılanıyordu: Neden? Cesedi hazırlarken böyle bir karmaşaya neden ihtiyaç duymuştu?</span></p>

    <p class="duz" xml:lang="tr"><span class="duz">– Diğer bölümler çok daha “sıradan”, diye devam etti adli tabip. Omuzlar ve kollar henüz</span> <span class="italik">rigor mortis</span> <span class="duz">evresinde, bu ölümden yaklaşık yedi saat sonra gerçekleşir ve duruma göre birkaç gün sürer. Kafaya gelince...</span></p>

    <p class="duz" xml:lang="tr"><span class="duz">– Kafaya mı?</span></p>

    <p class="duz" xml:lang="tr"><span class="duz">– Hâlâ ılıktı?</span></p>

    <p class="duz" xml:lang="tr"><span class="duz">– Böyle bir mucizeyi nasıl gerçekleştirmiş?</span></p>

    <p class="duz" xml:lang="tr"><span class="duz">– Olağanüstü bir şey yok. Kadını bulduklarında henüz ölmüş, hepsi bu.</span></p>

    <p class="duz" xml:lang="tr"><span class="duz">– Söylemek istediğiniz...</span></p>

    <p class="duz" xml:lang="tr"><span class="duz">– Sylvie Simonis diğer işkencelere maruz kalırken hayattaymış, evet. Acıdan ölmüş. Tam olarak ne zaman öldüğünü söyleyemem, ama acıdan öldüğü kesin. Yüzündeki tazelik bunu ispatlıyor. Ayrıca karaciğer ve mideden kalan kısımda, gastrite ve onikiparmak ülserine bağlı yaralar saptadım, bu da yoğun bir stres yaşadığının göstergesi. Sylvie Simonis günlerce acı çekmiş.</span></p>

    <p class="duz" xml:lang="tr"><span class="duz">Kafamın içi uğulduyordu. Gerginlikten başım çatlayacak gibiydi. Valleret ekledi:</span></p>

    <p class="duz" xml:lang="tr"><span class="duz">– Eğer bir resmi atlamak isteseydim, onu öldürdüğünü söyleyebilirdim... Ölümün silahlarıyla. Ama o hiçbir şeyi unutmamış. Böcekleri bile.</span></p>

    <p class="duz" xml:lang="tr"><span class="duz">– Böcekleri o mu yerleştirmiş?</span></p>

    <p class="duz" xml:lang="tr"><span class="duz">– Onları enjekte etmiş, evet, yaraların içine, derinin altına. Her evreye uygun bir leş yiyici tür seçmiş. Et yiyen sinekler, kurtlar, uyuzböcekleri, kınkanatlılar, kelebekler... Mükemmel bir kronolojiye göre sahne alan bütün ölüm mangaları.</span></p>

    <p class="duz" xml:lang="tr"><span class="duz">– Bu, katilin bir böcek yetiştiricisi olduğunu mu gösteriyor?</span></p>

    <p class="duz" xml:lang="tr"><span class="duz">– Bundan hiç şüphen olmasın.</span></p>

    <p class="duz" xml:lang="tr"><span class="duz">Beynim uğulduyor, bütün uzuvlarım bedenimden kopuyordu sanki: bir kimyager, bir laboratuvar, bir böcek yetiştirme merkezi... Bu it herifi yakalamak için eldeki ipuçları...</span></p>

    <p class="duz" xml:lang="tr"><span class="duz">– Bölgede, Avrupa’nın en iyi entomolojistlerinden biri var, bir böcek uzmanı. Otopsi esnasında bana yardımcı oldu.</span></p>

    <p class="duz" xml:lang="tr"><span class="duz">Valleret bir kartın üzerine “Mathias Plinkh” adı ile telefon numaraları ve ayrıntılı bir adres yazdı.</span></p>

    <p class="duz" xml:lang="tr"><span class="duz">– O da böcek yetiştiriyor mu?</span></p>

    <p class="duz" xml:lang="tr"><span class="duz">– Bu onun işi.</span></p>

    <p class="duz" xml:lang="tr"><span class="duz">– Şüpheli olabilir mi?</span></p>

    <p class="duz" xml:lang="tr"><span class="duz">– Pusulayı şaşırmayın. Gidip onu görün. Bir fikir edineceksiniz. Bana göre, tuhaf biri, ama tehlikeli değil. Yeri, Sartuis yolu üzerinde, Uziers Tepesi yakınında.</span></p>

    <p class="duz" xml:lang="tr"><span class="duz">Yeniden gözlerimi fotoğraflara çevirdim, biraz daha ayrıntı yakalamaya çalışıyordum. Gazla şişmiş etler. Sinek dolu, patlamış yaralar. Pembeleşmiş kasları emen beyaz kurtlar... İçerinin soğuğuna rağmen boncuk boncuk terliyordum. Sordum:</span></p>

    <p class="duz" xml:lang="tr"><span class="duz">– Başka şiddet izleri de saptadınız mı?</span></p>

    <p class="duz" xml:lang="tr"><span class="duz">– Bu kadarı sizin için yeterli değil mi?</span></p>

    <p class="duz" xml:lang="tr"><span class="duz">– Başka tip yaralardan söz ediyorum. Mesela kaçırılma sırasında meydana gelmiş darbe izleri gibi.</span></p>

    <p class="duz" xml:lang="tr"><span class="duz">– İp izleri var, elbette, ama özellikle dikkati çeken ısırıklar.</span></p>

    <p class="duz" xml:lang="tr"><span class="duz">– Isırıklar mı?</span></p>

    <p class="duz" xml:lang="tr"><span class="duz">Doktor tereddüt etti. Gözkapaklarıma inmeye başlayan terimi sildim.</span></p>

    <p class="duz" xml:lang="tr"><span class="duz">– Ne insan ne de hayvan ısırığı. İncelemelerime göre, bunu kadına yapan “şey”in çok fazla dişi var. Daha çok, düzensiz, ters açılı sivri dişler. Sanki... Sanki dişler aynı yönde değil. Karmaşık yapılı bir çene.</span></p>

    <p class="duz" xml:lang="tr"><span class="duz">Gözümün önüne bir resim geldi. Luc’ün ikonografisindeki Asur iblisi Pazuzu. Yarasa ağzıyla kurbanının üzerine eğilmiş akrep kuyruklu bir yaratık. Çıkardığı boğuk homurtuları duyuyordum. Emme sesleri, yırtılan etlerin gürültüsü. Ete kemiğe bürünmüş, cinayet işleyen bir şeytan...</span></p>

    <p class="duz" xml:lang="tr"><span class="duz">Valleret imdadıma yetişti:</span></p>

    <p class="duz" xml:lang="tr"><span class="duz">– Bu konuda aklıma gelen tek şey, hayvan dişleri takılmış bir sopa. Sırtlan veya başka bir yırtıcı hayvanın dişleri. Ama her halükârda saplı bir silah. Bununla Sylvie’nin vücudunun çeşitli yerlerine –boyun, kollar, böğürler– vurmuş olmalı. Ama son derece düzenli çene izleri de dikkat çekici. Ve neden böyle özel bir işkenceye başvurmuş? Bu diğerleriyle uyuşmuyor. Ben... Bir an baktı. Dostum, iyi misin? Rengin solmuş.</span></p>

    <p class="duz" xml:lang="tr"><span class="duz">– İyiyim.</span></p>

    <p class="duz" xml:lang="tr"><span class="duz">– Gidip birer kahve içelim mi?</span></p>

    <p class="duz" xml:lang="tr"><span class="duz">– Hayır. Gerçekten, teşekkür ederim.</span></p>

    <p class="duz" xml:lang="tr"><span class="duz">Yeniden soğukkanlılığımı kazanmak için basit polis sorularını sıralamaya başladım:</span></p>

    <p class="duz" xml:lang="tr"><span class="duz">– Cesedin çevresinde bazı izler bulunmuş mu?</span></p>

    <p class="duz" xml:lang="tr"><span class="duz">– Hayır. Ceset bulunduğu yere gece bırakılmış olmalı, ama sabah yağan yağmur bütün izleri silmiş.</span></p>

    <p class="duz" xml:lang="tr"><span class="duz">– Manastıra göre, cinayet mahallinin tam yerini biliyor musunuz?</span></p>

    <p class="duz" xml:lang="tr"><span class="duz">– Fotoğraflarını gördüm, evet. Falezin yukarısında, manastırın üst kısmında. Yüz karası bir leke gibi tam tepesinde duruyor. Bir provokasyon.</span></p>

    <p class="duz" xml:lang="tr"><span class="duz">– Bana satanist bir cinayetten söz edildi. Kurbanın vücudunda veya çevresinde işaretler, semboller var mıymış?</span></p>

    <p class="duz" xml:lang="tr"><span class="duz">– Bir bilgim yok.</span></p>

    <p class="duz" xml:lang="tr"><span class="duz">– Peki, katil hakkında bana ne söyleyebilirsiniz?</span></p>

    <p class="duz" xml:lang="tr"><span class="duz">– Teknik olarak profili son derece belirgin. Bir kimyager. Bir botanikçi. Bir entomolojist. İnsan vücudunu iyi tanıyor. Hatta belki de bir adli tabip! Bir tahnitçi. Ama tahnit işlemini tersten yapıyor. Vücudu bozulmaya karşı korumuyor. Aksine çürümeyi hızlandırıyor. Bir orkestra şefi gibi... Bir sanatçı. Sanki böyle bir şeye yıllardan beri hazırlanıyormuş gibi.</span></p>

    <p class="duz" xml:lang="tr"><span class="duz">– Tüm bunları jandarmaya da söylediniz mi?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– Peki, bir ilerleme kaydettiler mi?</span></p>

    <p class="duz" xml:lang="tr"><span class="duz">– Sanmıyorum. Ama yargıç ve jandarma yüzbaşısı çok ketum davranıyorlar. Belki de gizledikleri bir şeyler var...</span></p>

    <p class="duz" xml:lang="tr"><span class="duz">Gözümde acımasız görünümüyle Corine Magnan ve kelimeleri yutarak konuşan Yüzbaşı Sarrazin canlandı. Böyle bir cinayet karşısında ne yapabilirlerdi? Başka bir soru sordum:</span></p>

    <p class="duz" xml:lang="tr"><span class="duz">– 1988’de Simonis’in kızının öldürülmesi ile bu cinayet arasında bir ilişki görüyor musunuz?</span></p>

    <p class="duz" xml:lang="tr"><span class="duz">– Bu olayı çok iyi bilmiyorum. Ama herhangi bir ortak noktası yok. Küçük Manon bir kuyuda boğulmuş. Bu çok korkunç, ama Sylvie’nin özenli “infazı”yla hiçbir bağlantısını göremiyorum.</span></p>

    <p class="duz" xml:lang="tr"><span class="duz">– Neden “infaz”?</span></p>

    <p class="duz" xml:lang="tr"><span class="duz">Cevap vermeden omzunu silkti. Konuşmamız boyunca hep yüksek tonda konuşmuş ve kendine güveni gelmişti. Ama şimdi, eski kambur haline dönmüştü. Yeniden bir kenarda unutulmuş adamı oynuyordu. Israr ettim:</span></p>

    <p class="duz" xml:lang="tr"><span class="duz">– Size göre katilin amacı ne?</span></p>

    <p class="duz" xml:lang="tr"><span class="duz">Uzun bir sessizlik oldu. Valleret sanki kelimeleri arıyordu:</span></p>

    <p class="duz" xml:lang="tr"><span class="duz">– O bir karanlıklar prensi. Titizliğe âşık bir kötülük mücevheratçısı. Bir zevk alıyor mu, emin değilim. Yani cinsel anlamda, demek istiyorum. Size bir kez daha yineliyorum: O bir sanatçı. Soyut itkileri olan bir sanatçı...</span></p>

    <p class="duz" xml:lang="tr"><span class="duz">Artık daha fazla bir şey öğrenemeyecektim. Son bir soru daha sordum:</span></p>

    <p class="duz" xml:lang="tr"><span class="duz">– Acaba otopsi raporunun bir kopyası var mı?</span></p>

    <p class="duz" xml:lang="tr"><span class="duz">– Beni burada bekleyin.</span></p>

    <p class="duz" xml:lang="tr"><span class="duz">– Liken örneklerini sakladınız mı?</span></p>

    <p class="duz" xml:lang="tr"><span class="duz">– Hem de çok miktarda, evet. Vakumladık.</span></p>

    <p class="duz" xml:lang="tr"><span class="duz">Çarpan kapının ardında kayboldu. Birkaç saniye sonra, dosyayı bana teslim etti.</span></p>

    <p class="duz" xml:lang="tr"><span class="duz">– Hepsi burada, dedi. Raporum, jandarma tutanakları, olay yerinin fotoğrafları, hava durumu bültenleri, hepsi. Ayrıca iki liken poşeti.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">– Bana teşekkür etmeyin. Sadece bu boktan olayı size veriyorum, dostum. Zehirli bir hediye. Bir ameliyat esnasında meydana gelen ve hayatımı karartan bir kaza yıllardır gözümün önünden hiç gitmiyordu. Ama bu otopsiden sonra sadece, kurtlar tarafından kemirilen kadının çığlıklarını duyuyorum. Acı acı gülümsedi. Çivi çiviyi sökermiş, tahta ne kadar çürük olursa olsun fark etmez.</span></p>

    <p class="duz" xml:lang="tr"><span class="duz">Biraz rahatlamış olarak, üst katta yaşayan insanların arasına çıktım. Öğle güneşinde, hastanenin içavlusunu geçerken tedirginliğim tamamen yok olmuştu. Ama arabamın kilidini uzaktan kumandayla açarken donup kaldım.</span></p>

    <p class="duz" xml:lang="tr"><span class="duz">İblisin görüntüsü yeniden belirmişti; geri planda havlayan köpekleriyle, Sylvie Simonis’in etine dişlerini geçirmiş sinek bulutlarının çevrelediği bir iblis. Teoloji derslerinden kalma bir isim aklıma geldi.</span></p>

    <p class="duz" xml:lang="tr"><span class="duz">İbranice Beelzebul, Ekron İlahı Baal Zebub’un adından geliyordu.</span></p>

    <p class="duz-son-paragraf-2" xml:lang="tr"><span class="duz">Yani Sineklerin Tanrısı.</span></p>
  </div>
</body>
</html>