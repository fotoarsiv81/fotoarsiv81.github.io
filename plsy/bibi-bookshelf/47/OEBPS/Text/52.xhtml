<html xmlns="http://www.w3.org/1999/xhtml">
<head>
  <title>52.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x52">
    <h1 class="bolum-ismi" id="toc-anchor" xml:lang="tr"><span class="bolum-ismi">52</span></h1>

    <p class="duz" xml:lang="tr"><span class="duz">Yolda Sarrazin’i aradım ve ona olan biteni anlattım. Ağaç gövdesine kazınmış yazıyı, Salvatore Gedda’nın öldürülmesini. Artık aramızda bir alışveriş söz konusuydu; ikili bir soruşturma yürütüyorduk, bilgileri paylaşmalıydık. Sarrazin benimle hemfikirdi. Ona göre İtalya’daki bu cinayet oldukça açıktı. Interpol aracılığıyla Agostina Gedda hakkında bazı bilgiler toplamıştı, ama Alpler’in diğer tarafındaki soruşturmayı ne yazık ki takip edememişti.</span></p>

    <p class="duz" xml:lang="tr"><span class="duz">Saat 23:00’te İsviçre sınırından geçtim ve geceyarısına doğru Lozan’a ulaştım. EG2 otoyolu Leman Gölü boyunca uzanıyordu. Gerginliğime, bıkkınlığıma rağmen gecenin karanlığında bile kıyının güzelliği beni büyülemişti. Vevey, Montreux ve Lozan şehirleri, tepelerin eteklerine kadar inmiş Samanyolu’nun birer parçasıydı sanki.</span></p>

    <p class="duz" xml:lang="tr"><span class="duz">Birkaç kez Foucault’yu aramıştım. Ama karşıma hep telesekreter çıkmıştı. Onu, karısı ve oğluyla birlikte televizyonun karşısında güzel bir pazar akşamı geçirirken hayal ediyordum. Buna karşın, soğuk ve gecenin sevgisizliği beni daha da gerginleştirmişti. Üç andımı düşündüm: itaat, yoksulluk, dürüstlük. Ancak unutmamam gereken bir başka ant daha vardı: Yalnızlık.</span></p>

    <p class="duz" xml:lang="tr"><span class="duz">Saat yarım olmuştu. Foucault telefon etti. Ondan, sabahın ilk saatleriyle birlikte böcek cinayetleriyle ilgili araştırmasını genişletmesini istedim. Tüm Avrupa’yı taramasını, Interpol’le, Avrupa başkentlerinin polisleriyle temas kurmasını söyledim. Foucault elinden gelenin en iyisini yapacağını, ama soruşturmanın hâlâ resmi bir yanı olmadığını ve Dumayet’nin Cinayet Masası’nın ilgilendiği diğer vakalar hakkında ona baskı yaptığını belirtti.</span></p>

    <p class="duz" xml:lang="tr"><span class="duz">Merkez’i arayacağıma dair söz verdim ve telefonu kapattım. Aigle şehrinden sonra ışıklar azalmaya başladı. Tam karşımda, ufukta Alpler’in simsiyah kütleleri yükseliyordu. Kapkaranlık yol tamamen boştu. Sadece bir süreden beri dikiz aynamda parıldayan çok beyaz iki far ışığı dışında.</span></p>

    <p class="duz" xml:lang="tr"><span class="duz">Saat gecenin 1’i olmuştu. Martigny, Sion. Dağların ürkütücü kütleleri her geçen dakika biraz daha yakınlaşıyordu. Sierre Tüneli’ne girdim. Saatte yüz elli kilometreyle gidiyordum, sollayıp geride bıraktığım arabaların farlarının dikiz aynamda kaybolmasını izliyordum. Buna karşılık iki beyaz ışık peşimden ayrılmıyordu. Yüz altmış, yüz yetmiş... Işık hâlâ oradaydı. Gecenin karanlığını delen iki ksenon far.</span></p>

    <p class="duz" xml:lang="tr"><span class="duz">Peş peşe tüneller başladı. Kayalıkların içine oyulmuş kemer biçiminde ağızlar; dağların yamaçlarına yaslanmış ajurlu galeriler, iki dağ arasına asılmış gibi duran cam tüp geçitler. Sonunda farlar gözden kayboldu. Anlaşılmaz bir ferahlama duygusu yaşadım. Bir paranoya olabilirdi belki, günah çıkarma hücresindeki yazı aklımdan çıkmıyordu: “Seni bekliyordum.” Ve tabii ağaç gövdesine kazınmış olan da: “Işıksızları koruyorum.” Takıntılı bir katilin peşime düşmüş olması fikri pek de saçma değildi.</span></p>

    <p class="duz" xml:lang="tr"><span class="duz">İki şeritli bir devlet yolunda ilerliyordum. Geçtiğim her şehirde mecburen yavaşlıyordum. Visp. Brig. Valais’nin merkezi. Manzara sürekli değişiyordu. Yol daralmış, karanlık iyice yoğunlaşmıştı. Artık yolda ne bir lamba ne de levha vardı. Yavaşladım. Simplon Boğazı’na giriyordum.</span></p>

    <p class="duz" xml:lang="tr"><span class="duz">Birden yol dikleşmeye başladı. Etraf karlıydı. Yolun iki kenarı yakamozlu bir beyazlıkla kaplıydı. Ağaçlardan koparak yola saçılmış dallar tekerleklerimin altında çıtırdıyordu, köknarlar iyice seyrekleşmişti. Görünürde kimse yoktu.</span></p>

    <p class="duz" xml:lang="tr"><span class="duz">Audim rüzgârla savruluyordu. Soğuk arabanın içine kadar işliyordu. Bir an önce boğazın diğer tarafına geçmek ve inişe başlamak için acele ediyordum. Ama çıplak, vahşi tüneller sıklaşarak artıyordu. Dik kayalara oyulmuş taştan halkalar, yamaçlara eklenmiş beton korkuluklar, öfkeli rüzgâra direnen sıra kolonlar...</span></p>

    <p class="duz" xml:lang="tr"><span class="duz">Serap görmeye başlamıştım. Kar yumakları kuşlara, arabesk bezemelere, Çin yazısında kullanılan işaretlere dönüşüyor, ardından ön cama çarpıp eriyordu. Farlarımın ışığı güçlükle yolu aydınlatıyor, kar önümde bir perde oluşturuyordu.</span></p>

    <p class="duz" xml:lang="tr"><span class="duz">Yorgunluk bedenimi ele geçirmişti, reflekslerim yavaşlamış, gözkapaklarım kurşun gibi ağırlaşmıştı. Ne zamandır gerçek bir uyku uyumamıştım? Rakım değişikliği şakaklarıma basınç yapıyor, beni daha da uyuşturuyordu...</span></p>

    <p class="duz" xml:lang="tr"><span class="duz">Boğazın diğer tarafında, İtalya sınırında birkaç saat uyumak için durmaya karar verdim. Her şeye rağmen zaman olarak ilerdeydim. Saat 10:00’da Milano’da olmak için 7’ye doğru yola çıkmam yeterliydi.</span></p>

    <p class="duz" xml:lang="tr"><span class="duz">Birden arka camım aydınlandı.</span></p>

    <p class="duz" xml:lang="tr"><span class="duz">Ksenon farlar.</span></p>

    <p class="duz" xml:lang="tr"><span class="duz">Hızlandım ve dikiz aynama bir göz attım. Beyaz bir haleden başka bir şey yoktu. Peşimdeki kişi farlarını maksimuma ayarlamıştı. Gözlerimi yeniden yola çevirdim, kar hızını artırmıştı, artık hiçbir şey görmüyordum. Ve dikiz aynama vuran ışık da gözümü alıyordu. Aynayı eğdim ve tüm dikkatimi yol kenarındaki kar yığınlarına verdim, asfaltı takip edebilmem için tek çare buydu.</span></p>

    <p class="duz" xml:lang="tr"><span class="duz">Farlardan uzaklaşmayı başardım. Bir virajın ardından, araba tamamen kayboldu. Korkudan mideme ağrı girmişti, kendime soruyordum. Kimdi? Sartuis katili mi? Soruşturmaya burnunu sokan başka biri daha mı vardı? Yoksa sadece agresif bir şoför mü?</span></p>

    <p class="duz" xml:lang="tr"><span class="duz">Bir vınlama sesi duyuldu.</span></p>

    <p class="duz-son-paragraf-2" xml:lang="tr"><span class="duz">Bir mermi arabamın tavanını sıyırıp geçmişti.</span></p>
  </div>
</body>
</html>