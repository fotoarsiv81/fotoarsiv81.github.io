<html xmlns="http://www.w3.org/1999/xhtml">
<head>
  <title>1.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x1">
    <h1 class="bolum-ismi" id="toc-anchor" xml:lang="tr"><span class="bolum-ismi">1</span></h1>

    <p class="duz" xml:lang="tr"><span class="duz">Ne yaşam ne ölüm.</span></p>

    <p class="duz" xml:lang="tr"><span class="duz">Eric Svendsen’in form doldururken insanı sıkacak ölçüye vardırdığı titizliğinden nefret ediyordum. Özellikle de bugün. Bana bir adli tabibin net ve sarih bir teknik rapor hazırlaması gerekiyordu, hepsi bu. Ama İsveçli kendine hâkim olamıyordu: cümleleri yüksek sesle okuyor, sonra büyük bir itinayla sözcüklerin sıralarını değiştiriyordu.</span></p>

    <p class="duz" xml:lang="tr"><span class="duz">– Luc yakında kendine gelir, diye devam etti. Ya da hiç uyanmaz. Vücut fonksiyonları normal, ancak bilinç kapalı, ölü gibi. Sanki iki dünya arasına sıkışmış.</span></p>

    <p class="duz" xml:lang="tr"><span class="duz">Reanimasyon servisinin holünde oturuyordum. Svendsen ayaktaydı, gün ışığını arkadan alıyordu. Sordum:</span></p>

    <p class="duz" xml:lang="tr"><span class="duz">– Tam olarak nerede olmuş?</span></p>

    <p class="duz" xml:lang="tr"><span class="duz">– Chartres yakınlarındaki kır evinde.</span></p>

    <p class="duz" xml:lang="tr"><span class="duz">– Peki, neden buraya getirmişler?</span></p>

    <p class="duz" xml:lang="tr"><span class="duz">– Chartres’da reanimasyon donanımı yokmuş.</span></p>

    <p class="duz" xml:lang="tr"><span class="duz">– Peki, neden buraya, Hôtel-Dieu’ye?</span></p>

    <p class="duz" xml:lang="tr"><span class="duz">– Böyle daha iyi olacağını düşünmüşler sanırım. Zaten Hôtel-Dieu bir polis hastanesi.</span></p>

    <p class="duz" xml:lang="tr"><span class="duz">Koltuğuma büzülmüştüm. Suya atlamaya hazır bir olimpiyat yüzücüsü gibiydim. Çift kanatlı kapıdan yayılan antiseptik kokusu sıcak havayla karışıyor ve gırtlağıma yapışıyordu. Kafamın içinde yüzlerce soru vardı:</span></p>

    <p class="duz" xml:lang="tr"><span class="duz">– Onu kim bulmuş?</span></p>

    <p class="duz" xml:lang="tr"><span class="duz">– Bahçıvan. Onu, evin yakınındaki derenin içinde görmüş. Kollarından tutup sudan çekip çıkarmış. Saat sabahın sekiziymiş. Şansa bak ki acil tıbbi yardım servisi yakınlardaymış. Derhal müdahale etmişler.</span></p>

    <p class="duz" xml:lang="tr"><span class="duz">Sahneyi gözümde canlandırmaya çalışıyordum. Vernay’deki ev, tarlalara açılan geniş çimenlik alan, otların altında kaybolmadan önce ormanla sınır oluşturan dere. Orada birçok hafta sonu geçirmiştim... Yasak kelimeyi telaffuz ettim:</span></p>

    <p class="duz" xml:lang="tr"><span class="duz">– İntihar olduğunu kim söyledi?</span></p>

    <p class="duz" xml:lang="tr"><span class="duz">– Acil yardım servisindeki çocuklar. Raporda belirtmişler.</span></p>

    <p class="duz" xml:lang="tr"><span class="duz">– Neden kaza değil?</span></p>

    <p class="duz" xml:lang="tr"><span class="duz">– Vücuduna ağırlıklar takılıymış.</span></p>

    <p class="duz" xml:lang="tr"><span class="duz">Kafamı kaldırdım. Svendsen ellerini iki yana açtı, üzüntüsünü belirterek. Silueti karbon kâğıdından dekupe edilmiş gibiydi. Çöp gibi ince bir gövde, kıvırcık saçlar, ökseotu gibi yuvarlak bir kafa.</span></p>

    <p class="duz" xml:lang="tr"><span class="duz">– Luc beline metal tellerle bağtaşı bağlamış. Bir tür dalgıç kemeri gibi.</span></p>

    <p class="duz" xml:lang="tr"><span class="duz">– Cinayet olamaz mı?</span></p>

    <p class="duz" xml:lang="tr"><span class="duz">– Saçmalama Mat. O zaman onu vücudunda üç kurşunla bulurduk. Suya atlamış, hepsi bu. Kabul et.</span></p>

    <p class="duz" xml:lang="tr"><span class="duz">İngiltere, Sussex’te bir nehre atlamadan önce ceplerini taşlarla dolduran Virginia Wolf’u düşünüyordum. Svendsen haklıydı. Olay mahalli bile bunun bir ispatıydı. Normalde intihar etmek isteyen herhangi bir polis, beylik tabancasıyla kafasına bir kurşun sıkardı. Luc’ün intiharının törensel bir yanı vardı. Restore etmek, düzenlemek için dünyanın parasını harcadığı çiftlik evi, Vernay, Luc için kusursuz bir tapınak olmuştu demek ki.</span></p>

    <p class="duz" xml:lang="tr"><span class="duz">Adli tabip elini omzuma koydu.</span></p>

    <p class="duz" xml:lang="tr"><span class="duz">– İntihar eden ilk polis değil. Hepiniz uçurumun kıyısındasınız ve...</span></p>

    <p class="duz" xml:lang="tr"><span class="duz">Yine cümleler. Artık dinlemiyordum. İstatistikleri düşünüyordum. Geçtiğimiz yıl Fransa’da yüzün üstünde polis silahla intihar etmişti. Günümüzde, intihar kariyerine son vermenin bir yöntemi haline gelmişti artık.</span></p>

    <p class="duz" xml:lang="tr"><span class="duz">Koridorun karanlığı bana daha da yoğunlaşmış gibi geldi. Eter kokusu, bunaltıcı sıcak. Luc’le konuşmayalı ne kadar olmuştu? Svendsen’e bakıyordum:</span></p>

    <p class="duz" xml:lang="tr"><span class="duz">– Peki, sen, sen ne arıyorsun burada?</span></p>

    <p class="duz" xml:lang="tr"><span class="duz">Omzunu silkti:</span></p>

    <p class="duz" xml:lang="tr"><span class="duz">– Bana bir ceset getirdiler. Rapée’ye. Bir evi soyarken vurulmuş. Bana cesedi getiren çocuklar Hôtel-Dieu’den geliyorlarmış. Bana Luc’ten bahsettiler. Ben de buraya gelmek için her şeyi bir yana bıraktım. Sonuçta, müşterilerim beni bekleyebilir.</span></p>

    <p class="duz" xml:lang="tr"><span class="duz">Svendsen’in sözcükleri boşlukta yankılanırken kulaklarımda hâlâ Foucault’nun bir saat önce “Luc kendini öldürmeye kalkışmış” sözleriyle olayı bana bildiren sesi vardı. Migren kafatasımı ele geçirmişti.</span></p>

    <p class="duz" xml:lang="tr"><span class="duz">Svendsen’i daha iyi gözlemliyordum. Beyaz önlük olmadan, tamamen gerçekdışıydı sanki. Ama oydu; çengel gibi eğri, küçük bir burun ve kelebek gözlüğe benzeyen ince gözlükler. Luc’ün başucunda duran bir ölü doktoru... Can sıkıcı.</span></p>

    <p class="duz" xml:lang="tr"><span class="duz">Çift kanatlı servis kapısı açıldı. Kısa boylu, yeşil ameliyat giysisi içinde bir doktor belirdi. Onu hemen tanıdım: Christophe Bourgeois, anestezi ve rehabilitasyon uzmanı. İki yıl önce, 18. Bölge’deki Custune Sokağı’nda etrafa rasgele ateş açan şizoit eğilimli bir pezevengin hayatını kurtarmıştı. Herif, 45’lik bir mermiyi omuriliğine yemeden önce –mermi benim tabancamdan çıkmıştı– iki polis memurunu vurmuştu.</span></p>

    <p class="duz" xml:lang="tr"><span class="duz">Ayağa kalktım ve ona doğru ilerledim. Doktor kaşlarını çattı.</span></p>

    <p class="duz" xml:lang="tr"><span class="duz">– Tanışıyor muyuz?</span></p>

    <p class="duz" xml:lang="tr"><span class="duz">– Mathieu Durey, Cinayet Masası’ndan. Benzani olayı, mart 2000. Vurulmuş bir soyguncu, sonra burada öldü. Geçen yıl, Créteil’deki mahkemede karşılaştık, gıyabında yargılanırken.</span></p>

    <p class="duz" xml:lang="tr"><span class="duz">“Böyle şeyleri çok gördüm” anlamında bir hareket yaptı. Beyaz ve gür saçları vardı. Yaşıyla uyuşmayan canlı ve çekici saçlar. Reanimasyon servisine doğru baktı:</span></p>

    <p class="duz" xml:lang="tr"><span class="duz">– Komadaki polis için mi buradasınız?</span></p>

    <p class="duz" xml:lang="tr"><span class="duz">– Luc Soubeyras en iyi dostumdu.</span></p>

    <p class="duz" xml:lang="tr"><span class="duz">Suratını buruşturdu, sanki işte yeni bir sıkıntı daha der gibi.</span></p>

    <p class="duz" xml:lang="tr"><span class="duz">– Kurtulacak mı?</span></p>

    <p class="duz" xml:lang="tr"><span class="duz">Doktor sırtındaki yeşil önlüğün bağlarını çözüyordu.</span></p>

    <p class="duz" xml:lang="tr"><span class="duz">– Kalbinin yeniden çalışması bile bir mucize, dedi. Onu sudan çıkardıklarında ölmüştü.</span></p>

    <p class="duz" xml:lang="tr"><span class="duz">– Yani demek istediğiniz...</span></p>

    <p class="duz" xml:lang="tr"><span class="duz">– Klinik olarak ölü. Eğer su bu kadar soğuk olmasaydı, yapacak hiçbir şey yoktu. Ama organizma hipotermiye girmiş, bu da vücuttaki dolaşımı yavaşlatmış. Chartres’daki çocuklar olağanüstü bir karar verme yeteneği sergilemişler. Kanını yeniden ısıtarak imkânsızı denemişler. Ve imkânsız gerçekleşmiş. Gerçek bir yeniden canlanma.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Onlara doğru yaklaşmış olan Svendsen araya girdi.</span></p>

    <p class="duz" xml:lang="tr"><span class="duz">– Sana açıklarım.</span></p>

    <p class="duz" xml:lang="tr"><span class="duz">Ona ters ters baktım. Bu sırada doktor da saatine bakıyordu:</span></p>

    <p class="duz" xml:lang="tr"><span class="duz">– Gerçekten vaktim yok.</span></p>

    <p class="duz" xml:lang="tr"><span class="duz">Sinirim tepeme çıkmıştı:</span></p>

    <p class="duz" xml:lang="tr"><span class="duz">– En iyi dostum, yan tarafta can çekişiyor. Evet, sizi dinliyorum.</span></p>

    <p class="duz" xml:lang="tr"><span class="duz">– Özür dilerim, dedi doktor, hafifçe gülümseyerek. Henüz tam bir teşhis konmadı. Komanın derinliğini değerlendirmek için bazı testler yapılıyor.</span></p>

    <p class="duz" xml:lang="tr"><span class="duz">– Fizik olarak, durumu nasıl?</span></p>

    <p class="duz" xml:lang="tr"><span class="duz">– Hayata döndü, onu uyandırmak için yapacak pek fazla bir şey yok... Ve eğer komadan çıkarsa, durumunun ne olacağını da bilemiyoruz. Her şey beyin lezyonlarına bağlı, arkadaşınız öldü ve dirildi, anlıyor musunuz? Beyni oksijensiz kaldı, bu da hiç şüphesiz bazı arazlara yol açacaktır.</span></p>

    <p class="duz" xml:lang="tr"><span class="duz">– Birçok koma tipi var, değil mi?</span></p>

    <p class="duz" xml:lang="tr"><span class="duz">Adam saatine baktı:</span></p>

    <p class="duz" xml:lang="tr"><span class="duz">– Birçok, evet. Bitkisel hayat, mesela, bu durumda hasta bazı uyarılara tepki verir; bir de gerçek koma, hasta tamamen izole durumdadır. Dostunuz şu an ikisinin arasında bir yerde. Ancak bence nörolog Éric Thuillier’yi görmeniz daha iyi olur. “İsmi defterime not ettim.” Şu an testleri o yapıyor. Yarın için ondan bir randevu alın.</span></p>

    <p class="duz" xml:lang="tr"><span class="duz">Adam yeniden saatine bir göz attı, sonra alçak sesle konuştu:</span></p>

    <p class="duz" xml:lang="tr"><span class="duz">– Başka bir şey daha... Karısına sormaya cesaret edemedim, sanırım arkadaşınız uyuşturucu kullanıyordu, değil mi?</span></p>

    <p class="duz" xml:lang="tr"><span class="duz">– Kesinlikle, imkânsız. Neden?</span></p>

    <p class="duz" xml:lang="tr"><span class="duz">– Kolunda iğne izleri var.</span></p>

    <p class="duz" xml:lang="tr"><span class="duz">– Belki de bir tedavi görüyordu.</span></p>

    <p class="duz" xml:lang="tr"><span class="duz">– Hayır. Karısı herhangi bir tedaviden söz etmedi. Çok emin.</span></p>

    <p class="duz" xml:lang="tr"><span class="duz">Doktor tek hareketle önlüğünü çıkardı ve elini bana doğru uzattı:</span></p>

    <p class="duz" xml:lang="tr"><span class="duz">– Bu kez, gerçekten gitmek zorundayım. Beni başka bir serviste bekliyorlar.</span></p>

    <p class="duz" xml:lang="tr"><span class="duz">Onu bir baş hareketiyle cevapladım ve kapıların yeniden açılıp kapandığını gördüm. Laure. Luc’ün karısı da kâğıttan bir önlük giymiş, başına da alnına kadar inen bir bone takmıştı. Yürümüyor, ayakta sallanıyordu sanki. Ona doğru ilerledim. Sanki sesim veya varlığım onu ürkütmüş gibi geri çekildi. Yüzü soğuk ve ifadesizdi.</span></p>

    <p class="duz" xml:lang="tr"><span class="duz">– Laure, bir ihtiyacın varsa herhangi bir şeye, ben...</span></p>

    <p class="duz" xml:lang="tr"><span class="duz">Hayır, anlamında bir hareket yaptı. Güzel bir kadın hiç olmamıştı, ama şu an bir hortlağa benziyordu. Aceleci bir tavırla mırıldandı:</span></p>

    <p class="duz" xml:lang="tr"><span class="duz">– Dün akşam, eve onsuz gitmemizi söyledi. Vernay’de kalmak istiyordu. Ben neler olduğunu bilmiyorum. Ben... bilmiyorum...</span></p>

    <p class="duz" xml:lang="tr"><span class="duz">Mırıltısı gitgide duyulmaz bir hal aldı. Onu kollarımın arasına almam gerekirdi, ama bu tür içten davranışlar konusunda beceriksizdim. Ne şimdi yapabilmiştim ne de başka bir zaman. Öylesine konuştum:</span></p>

    <p class="duz" xml:lang="tr"><span class="duz">– Komadan çıkacak, buna eminim. Hem...</span></p>

    <p class="duz" xml:lang="tr"><span class="duz">Bana buz gibi gözlerle baktı. Gözbebeklerindeki kin çok belirgindi.</span></p>

    <p class="duz" xml:lang="tr"><span class="duz">– Bu... bunun sebebi mesleğiniz. Şu aptal mesleğiniz...</span></p>

    <p class="duz" xml:lang="tr"><span class="duz">– Pek öyle değil. Bu...</span></p>

    <p class="duz" xml:lang="tr"><span class="duz">Cümlemi bitiremedim. Laure gözyaşlarına boğuldu. Merhametle ona sarılmak isterdim, ama ona dokunamıyordum. Başımı öne eğdim ve önlüğünün altındaki mantosunun düğmelerinin yanlış iliklendiğini gördüm. Bu ayrıntı beni de az kalsın hıçkırıklara boğacaktı. Burnunu sildikten sonra fısıltıyla konuştu:</span></p>

    <p class="duz" xml:lang="tr"><span class="duz">– Gitmem gerekiyor... Çocuklar beni bekliyor.</span></p>

    <p class="duz" xml:lang="tr"><span class="duz">– Kızlar nerede?</span></p>

    <p class="duz" xml:lang="tr"><span class="duz">– Okulda. Onları etüde bıraktım.</span></p>

    <p class="duz" xml:lang="tr"><span class="duz">Kulaklarım uğulduyordu. Seslerimiz bu uğultunun içinde çınlıyordu.</span></p>

    <p class="duz" xml:lang="tr"><span class="duz">– Seni götürmemi ister misin?</span></p>

    <p class="duz" xml:lang="tr"><span class="duz">– Arabam var.</span></p>

    <p class="duz" xml:lang="tr"><span class="duz">Yeniden burnunu silerken, onu inceliyordum. Dar bir yüz, tavşan dişler, çoktan grileşmiş kıvırcık saçlar. İstemesem de, aklıma Luc’ün bir düşüncesi geldi. Onun sırrını açıklayan küstahça cümlelerinden biriydi bu: “Kadın. Onu unutmanın en iyi yolu, sorunu mümkün olduğunca çabuk halletmektir.” Gerçekten de yaptığı buydu, kendi bölgesinden, Pireneler’den “ithal ederek” evlendiği bu genç kadın ona iki kez, hem de peş peşe çocuk doğurmuştu. Daha iyisi elimden gelmediğinden söyleyiverdim:</span></p>

    <p class="duz" xml:lang="tr"><span class="duz">– Seni akşam ararım.</span></p>

    <p class="duz" xml:lang="tr"><span class="duz">Laure başını “peki” dercesine salladı ve vestiyere doğru uzaklaştı. Arkama döndüm; anestezist ortadan yok olmuştu. Svendsen hâlâ oradaydı; hazır ve nazır Svendsen. Doktorun yeşil önlüğü bir koltuğa bırakmış olduğunu gördüm ve hemen aldım:</span></p>

    <p class="duz" xml:lang="tr"><span class="duz">– Luc’ü göreceğim.</span></p>

    <p class="duz" xml:lang="tr"><span class="duz">– Sırası değil. Beni sert bir el hareketiyle durdurdu. Doktor biraz önce söyledi; bazı testler yapıyorlarmış.</span></p>

    <p class="duz" xml:lang="tr"><span class="duz">Öfkeyle ondan kurtuldum, ama o yumuşak bir ses tonuyla sözlerini sürdürdü:</span></p>

    <p class="duz" xml:lang="tr"><span class="duz">– Yarın gelirsin, Mat. Bu herkes için daha iyi.</span></p>

    <p class="duz" xml:lang="tr"><span class="duz">Vücudumdaki öfke dalgası yavaş yavaş etkisini kaybediyordu. Svendsen haklıydı. İşlerini yapmaları için doktorları rahat bırakmalıydım. Orasına burasına sondalar, hortumlar takılmış arkadaşımı görmek bana ne kazandıracaktı?</span></p>

    <p class="duz" xml:lang="tr"><span class="duz">Adli tabibi başımla selamladım ve merdivenlerden indim. Baş ağrım hafifliyordu. Hiçbir şey düşünmeden, yaralı şüphelilerin, yoksunluk krizine girmiş uyuşturucu müptelalarının bulunduğu tutuklu revirine doğru yöneldim, sonra duruverdim, nedense beni tanıyan bir polisle karşılaşmaktan çekinmiştim. Duygu dolu taziyeleri, acıma dolu sözcükleri duymaya hazır değildim.</span></p>

    <p class="duz" xml:lang="tr"><span class="duz">Ama girişteki hole doğru ilerledim. Kapıda, cebimden filtresiz Camel paketini çıkardım ve kocaman Zippomla bir sigara yaktım. Ağız dolusu dumanı ciğerlerime çektim.</span></p>

    <p class="duz" xml:lang="tr"><span class="duz">Gözüm paketin üzerindeki uyarı yazısına takıldı: SİGARA İÇMEK YAVAŞ VE AĞRILI BİR ÖLÜME YOL AÇAR. Sırtımı demir parmaklıklara dayadım ve sigaramdan birkaç nefes daha çektim, sonra sola, varlığımın can damarına, Quai des Orfèvres 36 numaraya yöneldim.</span></p>

    <p class="duz" xml:lang="tr"><span class="duz">Birden vazgeçtim ve durdum, ardından sağa, hayatımın bir diğer dayanağına doğru ilerlemeye başladım.</span></p>

    <p class="duz-son-paragraf-2" xml:lang="tr"><span class="duz">Notre-Dame Katedrali’ne.</span></p>

    <p class="ikon" xml:lang="tr"><span class="generated-style"><img alt="icon1b.jpg" class="generated-style" src="../Images/icon1b_fmt.jpeg"/></span></p>
  </div>
</body>
</html>