<html xmlns="http://www.w3.org/1999/xhtml">
<head>
  <title>13.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x13">
    <h1 class="bolum-ismi" id="toc-anchor" xml:lang="tr"><span class="bolum-ismi">13</span></h1>

    <p class="duz" xml:lang="tr"><span class="duz">Ruanda’yı keşfettiğimde, böyle bir ülke yoktu.</span></p>

    <p class="duz" xml:lang="tr"><span class="duz">En azından dünyanın geri kalan kısmı için.</span></p>

    <p class="duz" xml:lang="tr"><span class="duz">Yeryüzünün en fakir ülkelerinden biriydi, ama savaş yoktu, açlık ve doğal afet de; bir rock konseri düzenlenmesini gerektirecek veya medyanın dikkatini çekecek bir şey yoktu.</span></p>

    <p class="duz" xml:lang="tr"><span class="duz">Şubat 1993’te ülkeye gittim. Her şey sanki çoktan yazılmıştı. Ruanda öfkeyle dolu yaşıyordu, tıpkı ölmek üzere olan bir imanı ayakta tutan sinirler gibi. İnce uzun ve kibar, azınlıktaki Tutsi topluluğu ile kısa, kaba, nüfusun yüzde 90’ını oluşturan Hutu nüfusu karşı karşıya getiren bir öfke.</span></p>

    <p class="duz" xml:lang="tr"><span class="duz">Baskı altındaki Tutsilerin yanında insancıl görevime başlamıştım. Karşılarında tüfekleri, sopaları ve palaları olan Hutu milisleri vardı. Ülkenin dört bir tarafında düşmanlarına saldırılar düzenliyorlar, onları öldürüyorlar, kulübelerini yakıyorlardı ve her şey cezasız kalıyordu. “Umut toprakları”nda, yanımızda gıda yardımları ve ilaçlarla ülkeyi boydan boya geçiyor, Hutu barikatlarını aşabilmek için büyük çaba sarf ediyor, ama her defasında geç kalıyorduk. Tabii insani yardımlar konusunda da bir sürü zorluk yaşanıyordu: mal tesliminde yapılan hatalar, yardımların gecikmeli olarak gelmesi, yönetimsel zaaflar...</span></p>

    <p class="duz-ilk-paragraf" xml:lang="tr"><span class="italik">1993 sonu.</span></p>

    <p class="duz" xml:lang="tr"><span class="duz">Kigali sokakları, “karafatmalar”ın öldürülmesi için çağrılar yapan, Hutuların yayın organı RTML’nin (Bin Tepeler Özgür Radyo-Televizyonu) öfke dolu mesajlarıyla çınlıyor. Bu ses beni kaldığım dispansere kadar izliyor. Sokaklarda, binalarda hep bu ses var, duvarların sıvalarına, boğucu havaya işlemiş sanki.</span></p>

    <p class="duz-ilk-paragraf" xml:lang="tr"><span class="italik">1994.</span></p>

    <p class="duz" xml:lang="tr"><span class="duz">Katliamın ayak sesleri. 500 000 pala ithal edilmiş. Sayıları her geçen gün artan barikatlar. Şantaj, şiddet, küçük düşürme... Hiçbir şey “Hutu Power”ı durduramıyor. Ne hükümet ne de ülkede büyük bir güce sahip olan BM. Ve RTML’nin sesi hep haykırıyor:</span> <span class="italik">“Kan bir kez akmaya başladı mı kimse durduramaz. Yakında herkes bundan bahsedecek, birlikte duyacağız. Halk gerçek ordudur. Halk, en büyük güçtür!”</span></p>

    <p class="duz" xml:lang="tr"><span class="duz">Her sabah, her akşam dua ediyorum. Umutsuzca. Yüzde 90’ı Katolik olan bu ülkede, Tanrı bizi terk etmiş. Bu terk ediş ülkenin kırmızı toprağına yazılmış sanki. Radyonun iğrenç sesi her yere nüfuz ediyor: “Hainlerin listesini veriyoruz: Sebukiganda, Butete’nin oğlu, Kidaho’da yaşıyor; Benakala, bar işletiyor... Tutsi: bacaklarınızı kıracağız!”</span></p>

    <p class="duz-ilk-paragraf" xml:lang="tr"><span class="italik">Nisan 1994.</span></p>

    <p class="duz" xml:lang="tr"><span class="duz">Hutu başkanı Juvénal Habyarimana’nın uçağı havaya uçuruldu.</span></p>

    <p class="duz" xml:lang="tr"><span class="duz">Yapan bilinmiyor. Belki sürgündeki, Tutsi isyancılar cephesi, belki de başkanlarını çok kifayetsiz bulan aşırılıkçı Hutular. Ya da, karanlık amaçları olan yabancı bir güç. Ama her halükârda bu, katliamın başlaması için bir işaretti:</span> <span class="italik">“RTLM’yi dinliyorsunuz. Bu sabah esrarlı bir sigara içtim. Barikattaki çocukları selamlıyorum... Hiçbir ‘karafatma’ elinizden kurtulamaz!”</span></p>

    <p class="duz" xml:lang="tr"><span class="duz">Her barikatta, kimlikler soruldu. Tutsiler belirlendi, sonra öldürüldü ve önceden özenle açılmış çukurlara atıldı. Üç gün içinde, başkentte ölü sayısı binlere ulaştı. Hutular örgütleniyor. Bir hedefleri var: Her yirmi dakikada bin ölü.</span></p>

    <p class="duz" xml:lang="tr"><span class="duz">Kigali’de asla unutamayacağım bir gürültü yükseliyor. Bir tehdit işareti olarak, bir sevinç belirtisi olarak yollara, kaldırımlara vurulan palaların gürültüsü. Kılıçlar bedenlere inmeden önce asfaltın üzerinde gıcırdıyor. Kanlı kılıçlar indirilen her darbe sonrasında uluyor, bağırıp çağırıyor...</span></p>

    <p class="duz" xml:lang="tr"><span class="duz">Yabancılar tahliye ediliyor. “Umut toprakları”nda kalmak isteyenler de var. Bunlar, Fransız askerlerinin üs haline getirdiği Fransa-Ruanda Kültür Merkezi’ne yerleştiriliyor. Oraya saklanmaya, korunmaya gelen Tutsiler de var, ama askerler orayı boşaltma kararı almışlar. Tutsilere yapacak bir şey olmadığını söylemek zorunda kalıyorum. Onlara Tanrı’nın öldüğünü söylemeliyim.</span></p>

    <p class="duz" xml:lang="tr"><span class="duz">Kigali’de kalmış son Mavi Berelileri bulmak için keşfe çıkıyorum; BM birliklerinin yüzde 90’ını geri çağırmış durumda. Ama sadece, yolları kesen çukurlarla, pantolonları indirilmiş cesetlerin oluşturduğu yığınlarla karşılaşıyorum. Tekerleklerimizin altında kıvranan bedenlerin titreşimlerini kemiklerimde hissediyorum. Kanın oluk oluk aktığı, yakıp yıkılmış köyler görüyorum. Karınları deşilmiş gebe kadınlar, ağaçlara vurularak parçalanmış ceninler görüyorum. Tecavüze uğramış genç kızlar görüyorum; AİDS kapmamak için bakireler seçilmiş. Önce zevk vermeye zorlanmışlar, ardından vajinalarına sopalar, şişeler sokulmuş ve içerde kırılmıştı.</span></p>

    <p class="duz" xml:lang="tr"><span class="duz">İlk ne zaman bayıldığımı tam olarak hatırlayamıyorum.</span></p>

    <p class="duz" xml:lang="tr"><span class="duz">Belki mayıs sonunda, temizlik operasyonu sırasında, çürümüş, kokuşmuş cesetleri yakarken. Belki de daha sonra, Turkuvaz Operasyonu sırasında, yani Ruanda’da Fransızlar tarafından organize edilen ilk insani yardım başladığı dönemde. Ama kesin olan bir şey var: Krizi hep mülteci kamplarında, hastalığın ve çürümenin soykırım olarak devam ettiği yerlerde geçiriyorum.</span></p>

    <p class="duz" xml:lang="tr"><span class="duz">Önce sol kolum uyuşuyor. Enfarktüs geçirdiğim sanılıyor. Ama MSF’nin bir doktoru teşhisini koyuyor; semptomlarımın organik bir sebebi yok. Başka bir deyişle her şey kafamda gerçekleşiyor. Ülkeme geri yollanıyorum. Paris’e, Sainte-Anne Merkez Hastanesi’ne.</span></p>

    <p class="duz" xml:lang="tr"><span class="duz">Dayanamıyorum. Konuşamıyorum. Korkunun üstesinden geleceğimi, kanı geride bırakacağımı sandım. Kafasında bir mermiyle yaşamayı başaran biri gibi her şeyi kabullenebileceğimi düşündüm. Ama yanılmışım. Aşı tutmadı. Vücut reddediyor. Bu reddediş bir felç, bir uyuşma. Beni etkisi altına alan depresyonun ilk emaresi.</span></p>

    <p class="duz" xml:lang="tr"><span class="duz">Sainte-Anne’da dua etmeye çalışıyorum. Her defasında iki gözü iki çeşme ağlıyorum. O güne dek hiç ağlamadığım kadar ağlıyorum. Bütün gün. Hem büyük bir acı hem de rahatlama duyuyorum. Korku içimi kemirirken, gözyaşlarım beni koruyor. Duyduğum manevi acının karşılığı fiziksel bir rahatlama oluyor. Neredeyse hayvani.</span></p>

    <p class="duz" xml:lang="tr"><span class="duz">Duanın yerini haplar alıyor, sanki depresyonumu alt etmemin tek yolu bu. Benim dünyayı algılama sebebim imanım. Bu algıyı etkilemeye kalkmak vicdanımı, yani Tanrı’yı aldatmaktır. Ama hâlâ imanım var mı? Her geçen gün içimdeki inancın yok olmakta olduğunu hissediyorum. Atlamam için önümde bir pencerenin açılması yeterli olacak.</span></p>

    <p class="duz-ilk-paragraf" xml:lang="tr"><span class="italik">Eylül 1994.</span></p>

    <p class="duz" xml:lang="tr"><span class="duz">Tedavi değişiyor.</span></p>

    <p class="duz" xml:lang="tr"><span class="duz">Daha az hap, daha fazla psikanaliz. Rahiplere bile bugüne kadar günahlarını anlatmamış olan, bizzat Tanrı’ya bile şüphelerini asla söylememiş olan benden, hiçbir üstün yanı olmayan duygusuz bir uzmana içimi boşaltmam isteniyor. Bu çok tuhaf bir fikir. İnsan ruhunun agnostik, indirgeyici, umutsuz bir saplantısı.</span></p>

    <p class="duz-ilk-paragraf" xml:lang="tr"><span class="italik">Kasım 1994.</span></p>

    <p class="duz" xml:lang="tr"><span class="duz">Bana rağmen, her şeye rağmen, bazı iyileşme belirtileri görülüyor. Uyuşmalarım azalıyor, ağlama krizlerim seyrekleşiyor, intihar saplantım yok oluyor. Günde on iki haptan beşe iniyorum. Yeniden dua etmeye başlıyorum. Mırıldanmalar, rasgele sözcükler, yarım kalan dualar... Doğruyu söylemek gerekirse antidepresanlar beni perişan ediyor...</span></p>

    <p class="duz" xml:lang="tr"><span class="duz">Tanrı’nın yolunu yeniden buluyorum. Orada gördüklerim ve yaşadıklarım için O’nu bağışlamam gerektiği fikrinden uzaklaşıyorum. Roma’daki öğretmenlerimden birinin söylediği bir cümleyi hatırlıyorum: “İmanın gerçek gizemi bağışlamak değil bağışlanmayı istemektir; dünyayı olduğu gibi kabullenmeliyiz, çünkü onu değiştirmeyi bilmiyoruz.”</span></p>

    <p class="duz-ilk-paragraf" xml:lang="tr"><span class="italik">Ocak 1995.</span></p>

    <p class="duz" xml:lang="tr"><span class="duz">Gerçek dünyaya dönüş. Dini vakıflara, manastırlara sayısız mektup yolluyorum, küçük bir görev istiyorum, ne olursa olsun, yeter ki başka insanlarla birlikte olayım. Teoloji eğitimi veren Drôme’daki bir merkez isteğime olumlu cevap veriyor, hem de durumuma rağmen; onlardan hastalığımı saklamadım.</span></p>

    <p class="duz" xml:lang="tr"><span class="duz">Beni arşiv memuru yapıyorlar. Güçsüz koluma rağmen hızlı çalışıyorum, yerleştiriyorum, sınıflandırıyorum. Dosyalarla, tozlarla ve staja gelmiş ruhban okulu öğrencileriyle çevriliyim ve ben de bu dekorun bir parçasıyım. Her gün bir avuç hap içiyorum ve haftada iki kez Montélimar’daki bir psikiyatrı ziyaret ediyorum, durumumdan memnunum. Ve bir rahatsızlığa, bir huzursuzluğa sebep olmamak için depresif durumumu burada bile –özellikle burada– saklamayı başarıyorum.</span></p>

    <p class="duz" xml:lang="tr"><span class="duz">Bazen kriz geliyor. Ellerim titriyor, vücudum kabına sığmıyor, açıklanması güç bir coşkuya kapılıyorum. Bazen de tam tersine şuurum sönmüş bir yıldız gibi ağırlaşıyor. Buna apati diyorlar. Parmağımı bile kıpırdatamıyorum. Saatlerce bu şekilde kalıyorum, beynimi düşünceler kemiriyor: ölüm, ahret, bilinmezlik... Bu gibi anlarda Tanrı yeniden yok oluyor.</span></p>

    <p class="duz" xml:lang="tr"><span class="duz">Ama hatıralarım, onlar hep burada. Bütün tedbirlerime rağmen her seferinde bir şey oluyor. Radyolardan, televizyonlardan uzak durmaya çalışıyorum, ama ne yazık ki kişiliksiz bir ses, bir cızırtı kulaklarımda yankılanıyor, anında şiddetli bir bulantı başlıyor ve kusma ihtiyacı duyuyorum. “Hiçbir karafatma elinizden kurtulamaz!” Tuvalete kusmaya koşuyorum –içimdeki safrayı, korkuyu, korkaklığı– ve her şey, her zaman olduğu gibi ağlama kriziyle son buluyor.</span></p>

    <p class="duz" xml:lang="tr"><span class="duz">Bir başka örnek. Çatal bıçak gürültüsünden, metal gıcırtısından uzak durmak için diğerleriyle birlikte yemek yemek istemedim. Ama bir masanın parkenin üzerine sürtünmesi bile beni çıldırtıyor ve kendimi bir anda Kigali’deki caddede hissediyorum. Katiller köpekler gibi uluyor, ıslık çalıyor, bedenler çukurlarda birikiyor; sayısı bilinmeyen, hiçbir zaman sayılmayan bedenler... Ölülerden yayılan kokular bütün duyularımı esir alıyor. Çırpınmaya başlamadan önce bir çığlık atıyorum. Kendimi revirde buluyorum, yatıştırıcıların etkisi altında. Ve bir kez daha henüz iyileşmediğimi, asla iyileşemeyeceğimi anlıyorum. Aşı tutmadı ve yabancı cismi vücuttan atmanın başka bir yolu yok.</span></p>

    <p class="duz-ilk-paragraf" xml:lang="tr"><span class="italik">Ocak 1996.</span></p>

    <p class="duz" xml:lang="tr"><span class="duz">Yukarı Pireneler’de, kuş uçmaz kervan geçmez bir yerdeki bir manastıra gitmek üzere teoloji merkezinden ayrılıyorum. Sadece dua etmek için. Tanrı’yla baş başa kalmak için. İçsel bir deneyim yaşamak için. Aşkın bilgiye ulaşmak için. Kutsal Oğul’u aramak için. Bu Citeaux keşişleri arasında gücü, umudu, yaşam sevgisini yeniden keşfediyorum. Ta ki bu yaşam tarzı bir gün yetersiz kalana dek.</span></p>

    <p class="duz" xml:lang="tr"><span class="duz">Yaşadığım bunca şeyden sonra, burada dizlerimin üzerine çöküp Tanrı’yla konuşamam artık, cehennem yeryüzünde çünkü. Çevremdeki bütün keşişler ruhani konularda birer çömez. Ülkenin en ücra köşelerini dolaştım. İnsanın gerçek yüzünü gördüm. Parçalanmış vücutlar, çıplak adaleler, derisi yüzülmüş bedenler. Yok edilemez bir kin. Sınırsız bir şiddet. İnsanı kötülüğünden kurtarmak gerekiyor ve ben bunu suskunluğumu koruyarak, inzivaya çekilerek yapamam.</span></p>

    <p class="duz" xml:lang="tr"><span class="duz">Luc’ü düşünüyorum.</span></p>

    <p class="duz" xml:lang="tr"><span class="duz">İki yıldan beri hiç aklıma gelmemişti.</span></p>

    <p class="duz" xml:lang="tr"><span class="duz">Siluetini ve sesini hatırlıyorum, bu benim için son derece önemli. Luc benden hep birkaç adım öndeydi. O gerçeğin sarsıcı, çelişkili, karanlık yanlarını hep önceden gördü. Bugün, ben de onun izlediği yoldan gitmem gerektiğini biliyorum.</span></p>

    <p class="duz-ilk-paragraf" xml:lang="tr"><span class="italik">Eylül 1996.</span></p>

    <p class="duz" xml:lang="tr"><span class="duz">Kargalar adasına gidiyorum.</span></p>

    <p class="duz" xml:lang="tr"><span class="duz">Cannes-Écluse’de Seine-et-Marne’da bulunan ENSOP’a, (Ulusal Polis Yüksekokulu); kargalar adası denmesinin sebebi buradaki herkesin üniforma giymesi. Bu durumdan rahatsız değilim. Çünkü rahip cüppesinden alışkınım üniformaya. Şimdi ise üzerimde lacivert bir ceket var.</span></p>

    <p class="duz" xml:lang="tr"><span class="duz">Eğitmen polisler bana kötü kötü bakıyor, çünkü sahip olduğum diplomalarımla Saint-Cyr-au-Mont-d’Or’da, “komiser okulu”nda bile şansımı deneyebilirim, elde ettiğim sonuçlar da bunu gösteriyor.</span></p>

    <p class="duz" xml:lang="tr"><span class="duz">Her branşta en iyi notları alıyorum. Ceza hukuku. Anayasa hukuku. Medeni hukuk. Yargılama usulü. İnsan bilimleri. Hiçbir sorun yok. Spordan söz etmiyorum bile. Atletizm. Atış. Yakın dövüş... Yaşadığım çile hayatı, sertliğe olan yeteneğim beni korkunç bir rakip yapıyor.</span></p>

    <p class="duz" xml:lang="tr"><span class="duz">Eğitim sonu stajım sırasında, yani sahada, kalitem iyice belirginleşiyor: Sokağın anlamı. Sezgi, iz sürme içgüdüsü, psikoloji... Ve özellikle de gizlenme yeteneği. Sırık gibi boyuma ve entelektüel görünüşüme rağmen, serserilerin diline uyum sağlayarak, en boktan ayaktakımına dostça yaklaşarak nerede olursa olsun hemen ortama kaynaşıyorum.</span></p>

    <p class="duz-ilk-paragraf" xml:lang="tr"><span class="italik">Haziran 1998.</span></p>

    <p class="duz" xml:lang="tr"><span class="duz">Birincilikle mezun oluyorum. 31 yaşındayım. Okulun en başarılı öğrencisi olmam, boş olan görevler arasından birini seçme şansı veriyor. Birkaç gün sonra okul müdürü beni çağırtıyor.</span></p>

    <p class="duz" xml:lang="tr"><span class="duz">– Ahlak Masası’nı mı tercih ettiniz?</span></p>

    <p class="duz" xml:lang="tr"><span class="duz">– Evet, neden?</span></p>

    <p class="duz" xml:lang="tr"><span class="duz">– Merkez büroda çalışmak istemez misiniz? İçişleri Bakanlığı mesela?</span></p>

    <p class="duz" xml:lang="tr"><span class="duz">– Sorun nedir?</span></p>

    <p class="duz" xml:lang="tr"><span class="duz">– Bana... Sizin Katolik olduğunuzu söylediler, yanılıyor muyum?</span></p>

    <p class="duz" xml:lang="tr"><span class="duz">– İlişkiyi anlayamadım.</span></p>

    <p class="duz" xml:lang="tr"><span class="duz">– Bakın, Ahlak Masası’nda pek hoş olmayan vakalarla karşılaşabilirsiniz ve...</span></p>

    <p class="duz" xml:lang="tr"><span class="duz">Adam bir an tereddüt etti, sonra babacan bir tavırla gülümsedi:</span></p>

    <p class="duz" xml:lang="tr"><span class="duz">– Ahlak Masası’nda on yılımı geçirdim. Çok farklı bir dünyadır. Ahlaksızların sizin çapınızda bir polise ihtiyaçları var mı, emin değilim.</span></p>

    <p class="duz" xml:lang="tr"><span class="duz">Bu kez gülümseme sırası bendeydi, bir seksenlik boyumla hafifçe öne doğru eğildim:</span></p>

    <p class="duz" xml:lang="tr"><span class="duz">– Anlamadınız. Asıl benim onlara ihtiyacım var.</span></p>

    <p class="duz-ilk-paragraf" xml:lang="tr"><span class="italik">Eylül 1998.</span></p>

    <p class="duz" xml:lang="tr"><span class="duz">Suç dünyasına balıklama daldım. Birkaç ay içinde sözcük dağarcığımı zenginleştirdim. Koprofili: Dışkıdan ve dışkı yemekten cinsel haz alma. Ondinizm: İdrar görmekten veya idrarla temastan zevk duyma. Zoofili: Her şeyin apaçık ortada olduğu yüzlerce kasete el koydum. Nekrofili: Montparnasse Mezarlığı’na bir geceyarısı, hafızalardan silinmeyecek bir baskın düzenledim.</span></p>

    <p class="duz" xml:lang="tr"><span class="duz">Kılık değiştirme yeteneğim bana çok yardımcı oluyor. Her yere sızıyorum, pezevenklerle, fahişelerle arkadaşlık kuruyorum, kimi zaman en çetrefil işleri bile konuşarak çözümlüyorum. Eş değiştirilen lokaller, sadomazoşist kulüpler, özel geceler... Suçüstü yapıyorum, gözlemliyorum, yakalıyorum. Hiç bıkkınlık duymadan, ruhsal hiçbir değişim yaşamadan. Sürekli alesta durumdayım. Geceleri baskınlar yapmak için. Gündüzleri kanıt toplamak, fahişelere, kurbanların ailelerine merhamet göstermek için.</span></p>

    <p class="duz" xml:lang="tr"><span class="duz">Çoğunlukla yirmi dört saatimi Emniyet’te geçiriyorum. Ofisimde üstümü değiştirmek için elbise bulunduruyorum. Meslektaşlarımın gözünde bir iş tutkunu, bir fanatik, amacına varmak için her yolu deneyen biriyim. Bu hızla gidersem, çok yakında yüzbaşı olacağım, bunu herkes biliyor. Ama kimse gerçek motivasyonumu anlamıyor. Cinselliğin bu yönü sadece bir etap. Cehennemin ilk çemberi. Bütün yönleriyle kötüye nüfuz etmek istiyorum, onunla daha iyi savaşabilmek için.</span></p>

    <p class="duz" xml:lang="tr"><span class="duz">Üstelik, her zaman olduğu gibi ruhsal durumum hakkında da yanılıyorlar. Mutluyum. Kural içinde bir kurala riayet ediyorum. Polis görünüşümün altında hayatım üç keşiş andının çevresinde sürüp gidiyor: itaat, yoksulluk, dürüstlük. Bunlara bir tane de ben ekledim: Yalnızlık. Bu disiplini bir zırh gibi taşıyorum.</span></p>

    <p class="duz" xml:lang="tr"><span class="duz">Her gün Notre-Dame’da dua ediyorum. Her gün, elde ettiğim sonuçlar için Tanrı’ya şükrediyorum. Ve kullandığım yöntemler için O’nun beni bağışladığına eminim. Şiddet. Tehdit. Aldatmaca. Kurbanlara yardım etme ve suçluları bağışlama gücünü bana verdiği için O’na müteşekkirim.</span></p>

    <p class="duz" xml:lang="tr"><span class="duz">Hastalığım arada bir nüksediyordu. Paris’in göbeğinde, Strasbourg Bulvarı’nda veya Pigalle Meydanı’nda, telsizimden gelen cızırtılar veya kaldırıma sürtünen bir metalin sesi bazen irkilmeme sebep oluyordu. Ama kendimi yatıştırmamın yolunu da buldum. Geçmişin şiddetini bugünün şiddetiyle bastırıyorum.</span></p>

    <p class="duz-ilk-paragraf" xml:lang="tr"><span class="italik">Eylül 1999.</span></p>

    <p class="duz" xml:lang="tr"><span class="duz">Çirkefle dolu bir yıl, yoldan çıkmışların peşinde geçen bir yıl. Büyük bir iş, bu kez söz konusu olan sıradan muhabbet tellalları değil, kadın tacirleri, şebekeler. Gözetlemelerle, takiplerle, Slav mafyasının, Magripli serserilerin, kötü niyetli ama ünlü prodüktörlerin, çarpık ilişkiler içinde olan siyasilerin peşinde geçen günler. Kasetleri izleyerek, internet sitelerinde dolaşarak tüketilen geceler.</span></p>

    <p class="duz" xml:lang="tr"><span class="duz">Ayrıca Emniyet’te olan bitenlere de gözlerimi kapatmak zorundayım: kendilerini travestilere emdiren meslektaşlarım, VHS kasetleri kendi kişisel kullanımları için çalan stajyerler. Cinsellik her yerde, aynanın her iki tarafında da.</span></p>

    <p class="duz" xml:lang="tr"><span class="duz">İçinde soluksuz kaldığım kapkara bir okyanus.</span></p>

    <p class="duz" xml:lang="tr"><span class="duz">Aylar boyunca, bir değişim dikkatimi çekiyor. Kişiliğim artık daha az güvensizlik oluşturmaya başlıyor. Beni hep ihtiraslı biri olarak gören yargıçlar, istediğimde arama iznini imzalıyor. Meslektaşlarım benimle konuşmaya başlıyor, beni dinlemekten zevk bile alıyor. Sırlarını açma bir süre sonra günah çıkarmaya dönüşüyor ve ben, kötülüğe karşı verilen mücadelenin bizi ne derece kirlettiğini ve her geçen gün çizgiyi aşmak zorunda bıraktığını anlıyorum. Gitgide lakabıma –rahip– layık oluyorum.</span></p>

    <p class="duz" xml:lang="tr"><span class="duz">Luc’ü düşünüyorum. Bugün nerede? Adli Polis’te mi? Cinayet Masası’nda? mı Merkez Şube’de mi? Ruanda’dan beri, onunla temasımı kaybettim. Onunla karşılaşmayı umuyorum, bir soruşturma sırasında veya bir koridorda. Bazen bürodaki bir ses, bazen mahkeme salonundaki bir siluet, onu bulduğumu sanıyorum. Koşuyorum; hayal kırıklığı.</span></p>

    <p class="duz" xml:lang="tr"><span class="duz">Bununla birlikte, onunla temasa geçmek istemiyorum. İkimiz de aynı yolda ilerliyoruz ve ben, bizim yolumuza güveniyorum. Mutlaka bir yerde karşılaşacağız. İkimizin de mücadelesi aynı.</span></p>

    <p class="duz" xml:lang="tr"><span class="duz">Arada sırada, günlük yaşamın koşuşturması içinde aklıma bir başka figür geliyor. Annem. Hem yaşı, hem de kocasının ölümü onu bana biraz daha yakınlaştırdı. Ancak mantıklı sınırlar içinde; haftada bir, Rive Gauche’daki bir çay salonunda yenilen öğle yemeği.</span></p>

    <p class="duz" xml:lang="tr"><span class="duz">– İşler nasıl, her şey yolunda mı? diye soruyor cheesecake’ini tırtıklarken.</span></p>

    <p class="duz" xml:lang="tr"><span class="duz">Ben ise, geçen gece yakaladığım, yeniyetme bir çocuğa tecavüzle suçlanan herifi, ekmeğini, Doğu Garı’ndaki tuvaletlerin pisuvarlarına banan hasta adamı düşünüyorum. Ya da kendini dobermanına arkadan düzdürdükten sonra iç kanamadan ölen piromanı hatırlıyorum.</span></p>

    <p class="duz" xml:lang="tr"><span class="duz">– Yolunda.</span></p>

    <p class="duz" xml:lang="tr"><span class="duz">Sonra ona, Rambouillet’deki kır evinde yaptığı yeni düzenlemeleri soruyorum ve her şey yolunda akıp gidiyor.</span></p>

    <p class="duz" xml:lang="tr"><span class="duz">Ve cehennem böylece varlığını sürdürüyor, küçük küçük yangınlarla.</span></p>

    <p class="duz" xml:lang="tr"><span class="duz">Ta ki 2000 yılı aralık ayına kadar.</span></p>

    <p class="duz-son-paragraf-2" xml:lang="tr"><span class="duz">Ta ki Lilas vakasına kadar.</span></p>
  </div>
</body>
</html>