<html xmlns="http://www.w3.org/1999/xhtml">
<head>
  <title>106.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x106">
    <h1 class="bolum-ismi" id="toc-anchor" xml:lang="tr"><span class="bolum-ismi">106</span></h1>

    <p class="duz-ilk-paragraf" xml:lang="tr"><span class="italik">08:30, 15 kasım, cuma.</span></p>

    <p class="duz" xml:lang="tr"><span class="duz">Gece gözümü kırpmamıştım.</span></p>

    <p class="duz" xml:lang="tr"><span class="duz">Manon saat 7’de uyanmıştı. Ona kahvaltı hazırlamış –fırından alınmış kruvasan, çikolatalı ekmek– sonra yarım saat kadar olayların seyrini anlatmıştım. Pek tatmin olmamıştı. Evimde, tıkılıp kalmaktan çok sıkıldığını söylemişti. Geceki konuşmalarına en ufak bir imada bulunmadan ona sarılmış ve öğle yemeği için eve uğrayacağıma söz vermiştim.</span></p>

    <p class="duz" xml:lang="tr"><span class="duz">Şimdi, Notre-Dame Katedrali’nin tam karşısında, Sol Yaka’da Dante Sokağı’ndaydım. Dün gece Foucault’yla buluştuğum meydanın birkaç metre ötesinde. Trafiğin gidiş geliş olduğu sokağa, adresimin tam önüne arabamı bıraktım.</span></p>

    <p class="duz" xml:lang="tr"><span class="duz">Aspara bir çay salonuydu, yarı Hintli, yarı Endonezyalı. Gizli bir toplantı söz konusu olduğunda adamlarımla burada buluşurdum; zencefilli ve mangolu çayların içildiği bir yerde Cinayet Masası polislerini aramak kimsenin aklına gelmezdi.</span></p>

    <p class="duz" xml:lang="tr"><span class="duz">Salon kapalıydı. Bizi bu kadar erken kabul etmek patronun bir hoşgörüsüydü. İçerisinin dekorasyonu bir palmiye yaprağını andırıyordu: Zümrüt yeşili duvarlar, Veronese tarzı masa örtüleri, su yeşili kâğıt peçeteler. Bütün mobilyalar sorgun ağacı ahşabındandı.</span></p>

    <p class="duz" xml:lang="tr"><span class="duz">Gizlenmek için mükemmel bir yer.</span></p>

    <p class="duz" xml:lang="tr"><span class="duz">Tek sorun vardı; içeride sigara içmek yasaktı.</span></p>

    <p class="duz" xml:lang="tr"><span class="duz">İlk gelen bendim. Cep telefonumu kapattım ve bir siyah çay sipariş ettim. Keemun’umu tadını çıkara çıkara yudumladım, bir yandan da acil durum stratejimi kafamda şekillendirmeye çalışıyordum. Artık adamlarıma olayları bütün ayrıntılarıyla anlatma vakti gelmişti. Zaten yeterince zaman kaybetmiştim. Polonya’dan döndüğümden bu yana bir hafta geçmişti. Şimdi onlara bütün olayı açıklamalı ve önümüzdeki iki gün için onlara sarih görevler vermeliydim. Ancak Araf Ziyaretçisi hakkında tek bir ipucu, tek bir kanıt olmadan bunu yapmak da çok zordu!</span></p>

    <p class="duz" xml:lang="tr"><span class="duz">Foucault, Meyer ve Malaspey geldi, varlıklarıyla dekoru biraz daha kırılgan hale getirdiler. Meşin ceketleri, parkalarıyla çay salonunun porselen heykelleri ve nazik biblolarıyla tam bir tezat oluşturuyordu.</span></p>

    <p class="duz" xml:lang="tr"><span class="duz">Oturur oturmaz onlara kafamdakileri anlatmaya başladım.</span></p>

    <p class="duz" xml:lang="tr"><span class="duz">Madde bir: Massine Larfaoui cinayeti. Madde iki: Jura Bölgesi’ndeki Sylvie Simonis olayı. Madde üç: Aynı ritüelle işlenmiş diğer cinayetler, sonra onlara “Near Death Experience”lardan, Işıksızlardan söz ettim... Ardından bu olayın metafizik yönünü anlattım: negatif deneyim, şeytanın bu işteki rolü, Araf Yolcuları’nın Yemini.</span></p>

    <p class="duz" xml:lang="tr"><span class="duz">Çocukların gözleri fal taşı gibi açılmıştı.</span></p>

    <p class="duz" xml:lang="tr"><span class="duz">Son olarak da, onlara benim akılcı varsayımımdan bahsettim. Tüm bu kâbusun ardında tek bir adam vardı. Kendini şeytan sanan, Işıksızlarını yaratan ve asitlerle, böceklerle intikam aldırtan bir kaçık.</span></p>

    <p class="duz" xml:lang="tr"><span class="duz">Anlattıklarımı iyice sindirmeleri için biraz bekledim, sonra devam ettim:</span></p>

    <p class="duz" xml:lang="tr"><span class="duz">– Sonuç olarak tek bir katil arıyorum. Ve bu herifin Jura Bölgesi’nde yaşadığından eminim. Sylvie Simonis’i, Agostina Gedda’nın kocası Salvatore’yi, Raïmo Rihiimäki’nin babasını öldüren bu adam. Öldükten sonra hayata dönenleri koşullandıran, onların kafalarına satanist fikirleri sokan bu adam. Ayrıca bu herifin bir doktor olduğunu tahmin ediyorum, ancak kimya, botanik, entomoloji, anestezi gibi diğer konularda da bilgi sahibi. Benim düşünceme göre herif bir süre Orta Afrika’da yaşamış. Bu tür heyecan uyandırıcı reanimasyon vakalarına şahit olmuş ve onların yanlarında bulunmuş. Ve bir hastaneye kolayca sızabilme imkânına sahip.</span></p>

    <p class="duz" xml:lang="tr"><span class="duz">Yine bir süre sustuktan sonra devam ettim:</span></p>

    <p class="duz" xml:lang="tr"><span class="duz">– Onun, komadan çıkar çıkmaz Luc’ün belleğine de müdahale ettiğini düşünüyorum.</span></p>

    <p class="duz" xml:lang="tr"><span class="duz">Yeniden bir sessizlik oldu. Kimse fincanına el sürmemişti. Bu olay, bugüne dek karşılaştıklarımız arasında en çılgın olanıydı. Sonunda, Foucault koltuğunda kıpırdanarak konuşmaya başladı:</span></p>

    <p class="duz" xml:lang="tr"><span class="duz">– Ne yapıyoruz?</span></p>

    <p class="duz" xml:lang="tr"><span class="duz">– Soruşturmaya en baştan başlıyoruz, artık somut olaylara bütün dikkatimizi vereceğiz.</span></p>

    <p class="duz" xml:lang="tr"><span class="duz">– Senin vadiyi taradım, Mat. Şu bokböcekleri hikâyesi ve...</span></p>

    <p class="duz" xml:lang="tr"><span class="duz">– Her şeye yeniden başlamak gerekiyor. Herif orada, bundan eminim. Meyers’e doğru döndüm. Sen, şu böcekleri, likeni, Jura’daki Afrikalıları yeniden araştır. Foucault sana açıklayacak. Tüm bu verilerden bir isim, bir ipucu çıkacağına inanıyorum. Başka çaremiz yok.</span></p>

    <p class="duz" xml:lang="tr"><span class="duz">Malaspey’e döndüm:</span></p>

    <p class="duz" xml:lang="tr"><span class="duz">– Sen, Larfaoui’nin izinden git. Afrika kökenli uyuşturucu, siyah ibogaya yoğunlaş, çok zor bulunan bir madde. Kabiliyeli bazı müşterilerine tedarik ediyormuş. Elimde bununla ilgili bir dosya var, sana getirdim. Başka bağlantıları da var mıymış araştır. Bizim katil, deneyimlerde kullanmak için siyah iboga arıyor, bundan eminim. Diğer satıcılarla da temasa geç.</span></p>

    <p class="duz" xml:lang="tr"><span class="duz">Malaspey, ağzında piposu not alıyordu. Ona güvenebilirdim; uzun yıllar Narkotik’te görev yapmıştı. Foucault araya girdi:</span></p>

    <p class="duz" xml:lang="tr"><span class="duz">– Peki ben?</span></p>

    <p class="duz" xml:lang="tr"><span class="duz">– Teorime göre, katil, Avrupa çapında bütün reanimasyon vakalarının yerlerini saptıyor. Yani bunları saptamak için bazı imkânlara sahip. Bu bizim en önemli ipucumuz. Şu veya bu şekilde ölüp de hayata dönenleri buluyor. Bunu nasıl yaptığını öğrenmemiz gerekiyor.</span></p>

    <p class="duz" xml:lang="tr"><span class="duz">– Somut olarak, ben kimle temasa geçiyorum?</span></p>

    <p class="duz" xml:lang="tr"><span class="duz">– NDE vakalarının dökümünü tutan kuruluşlar. INDS mesela: International Association for Near Death Studies.</span></p>

    <p class="duz" xml:lang="tr"><span class="duz">– Bir Amerikan kurulunu mu?</span></p>

    <p class="duz" xml:lang="tr"><span class="duz">– ABD’de bir ofisi var, ama Fransa’da ve Avrupa’nın birçok ülkesinde de. Bütün şubeleri araştır. Belki negatif deneyimlerle ilgilenen birini hatırlıyorlardır. Ya da sadece şüphelerini çekmiş birini. Yabancı dillerle aran iyi olduğuna göre senin için bir sorun olacağını sanmıyorum.</span></p>

    <p class="duz" xml:lang="tr"><span class="duz">Foucault suratını astı. Devam ettim:</span></p>

    <p class="duz" xml:lang="tr"><span class="duz">– Araştırmanı, herhangi bir hayal görmemiş olsalar bile, heyecan uyandırıcı deneyim yaşamış kişilerin tamamını kapsayacak şekilde genişlet. Her şeye rağmen, eğer haklıysam, bizim katil onların beyinlerine nüfuz etmeyi kendine görev edinecektir. Komadan çıkmış hastalarla ilgilenen kuruluşlarla temasa geçmek zorunda.</span></p>

    <p class="duz" xml:lang="tr"><span class="duz">Salonun temiz havasına rağmen bir Camel yaktım.</span></p>

    <p class="duz" xml:lang="tr"><span class="duz">– Bana gelince, dedim, Raïmo Rihiimäki’nin, Agostina Gedda’nın ve Manon Simonis’in tıbbi dosyalarına yeniden göz atacağım. Bu üç dosyada ortak bir isim olabilir. Bir doktor, bir bilirkişi, bir uzman.</span></p>

    <p class="duz" xml:lang="tr"><span class="duz">Meyer bir çekincesini söylemek zorunda kaldı:</span></p>

    <p class="duz" xml:lang="tr"><span class="duz">– Mat, tamam bütün bunları yapalım. Ancak başka dosyalar da var, bizi bekleyen.</span></p>

    <p class="duz" xml:lang="tr"><span class="duz">– Her şeyi bırakın.</span></p>

    <p class="duz" xml:lang="tr"><span class="duz">– Ya Dumayet? diye sordu Foucault.</span></p>

    <p class="duz" xml:lang="tr"><span class="duz">– Ben ilgilenirim. Bu soruşturma mutlak bir önceliğe sahip. Her üçünüzü de bu işin içinde görmek istiyorum.</span></p>

    <p class="duz" xml:lang="tr"><span class="duz">Sustum. Sonra bir kahkaha patlattım. Garsona işaret ettim:</span></p>

    <p class="duz-son-paragraf-2" xml:lang="tr"><span class="duz">– Artık daha ciddi konulara geçebiliriz. Buralarda bir yerde gizlenmiş bir şişe olacaktı!</span></p>
  </div>
</body>
</html>