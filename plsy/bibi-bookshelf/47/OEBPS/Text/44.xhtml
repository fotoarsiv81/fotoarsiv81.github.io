<html xmlns="http://www.w3.org/1999/xhtml">
<head>
  <title>44.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x44">
    <h1 class="bolum-ismi" id="toc-anchor" xml:lang="tr"><span class="bolum-ismi">44</span></h1>

    <p class="duz" xml:lang="tr"><span class="duz">Çimenlerin üzerine yayılmış aileler güneşin cazibesine kapılmışlardı. Buzluklar, bira kutuları ve kâğıt tabaklar. Çocuklar oyun alanındaydı. Aileler ise neşe içinde kafaları çekiyordu. Arkalarında, Corolle sitesinin binaları, beyaz duvarları ve kırmızı panjurlarıyla legolardan yapılmış evleri andırıyordu.</span></p>

    <p class="duz" xml:lang="tr"><span class="duz">Park alanına, dışa doğru çıkıntı yapacak şekilde arabamı bıraktım, sonra yamaçtan indim. Piknikçilere gözükmemek için, ilk binanın çevresini kuşatan kurtbağrıların arkasından dolandım ve Manon’un dadısı Martine Scotto’nun oturduğu 15 no’lu apartmanın merdiven boşluğuna doğru ilerledim.</span></p>

    <p class="duz" xml:lang="tr"><span class="duz">Apartmanın girişi dar ve yarı aydınlıktı. İnterfon yoktu. Sadece, sakinlerin isimlerinin yer aldığı bir pano vardı. İsmi aradım; ikinci kattaydı.</span></p>

    <p class="duz" xml:lang="tr"><span class="duz">Yürüyerek çıktım ve zili çaldım. Cevap yoktu. Anlaşılan Martine Scotto evde değildi. Belki de, diğerleriyle birlikte aşağıda bahçedeydi. Ama onu tanımamın imkânı yoktu. Hayal kırıklığına uğramıştım. Bocalamaya başlamıştım ve önümde sadece birkaç dakika vardı.</span></p>

    <p class="duz" xml:lang="tr"><span class="duz">Cep telefonum çalmaya başladı.</span></p>

    <p class="duz" xml:lang="tr"><span class="duz">Arayan Faturatör’dü. Hep ilk olurdu, bunun için iddiaya bile girebilirdim.</span></p>

    <p class="duz" xml:lang="tr"><span class="duz">– Bir şeyler buldun mu?</span></p>

    <p class="duz" xml:lang="tr"><span class="duz">– Evet. Sylvie Simonis düzenli virmanlar yapıyormuş. Ama içlerinden biri, sanırım senin aradığınla tam örtüşüyor. Bir İsviçre hesabına üç ayda bir yapılan bir virman.</span></p>

    <p class="duz" xml:lang="tr"><span class="duz">– Ne zamandan beri?</span></p>

    <p class="duz" xml:lang="tr"><span class="duz">– Çok eski. Ekim 1989. O dönemde üç aylık aralıklarla on beş bin frank. Günümüzün, aşağı yukarı beş bin avrosu. Her üç ayda bir.</span></p>

    <p class="duz" xml:lang="tr"><span class="duz">Yumruğumla duvara vurdum. Yaptığım onca araştırmadan sonra, nihayet biri işe yaramıştı. Soruşturmadan bir sonuç alınamaması, Moraz, Cazeviel ve Longhini fiyaskolarından sonra, Sylvie bizzat harekete geçmeye karar vermiş ve bir özel dedektif tutmuştu. Ve bu dedektif on yıldan fazla bir süre onun hesabına çalışmıştı.</span></p>

    <p class="duz" xml:lang="tr"><span class="duz">– Alıcının ismini öğrenebildin mi?</span></p>

    <p class="duz" xml:lang="tr"><span class="duz">– Hayır. Para bir hesap numarasına yollanmış.</span></p>

    <p class="duz" xml:lang="tr"><span class="duz">– Gizliliği kaldırma imkânı?</span></p>

    <p class="duz" xml:lang="tr"><span class="duz">– Sorun değil. Uluslararası bir arama müzekkeresi çıkartman ve söz konusu paranın haksız bir kazanç olduğuna dair somut kanıtları sunman yeterli.</span></p>

    <p class="duz" xml:lang="tr"><span class="duz">– Kahretsin.</span></p>

    <p class="duz" xml:lang="tr"><span class="duz">– Bu paranın kaynağı ne? diye sordu Faturatör.</span></p>

    <p class="duz" xml:lang="tr"><span class="duz">– Kendi özel geliri, sanırım. Sylvie Simonis saatçiydi.</span></p>

    <p class="duz" xml:lang="tr"><span class="duz">– Bu durumda, sen bu işi unut, aslanım.</span></p>

    <p class="duz" xml:lang="tr"><span class="duz">– Ne yani, bunun başka bir yolu yok mu?</span></p>

    <p class="duz" xml:lang="tr"><span class="duz">– Bakacağım. Bana göre bu para sadece hesap numarasına transfer edilmekle kalmıyordu. Alıcının bunu bir başka hesaba, bu kez ismi belli bir hesaba virman yapması gerekiyordu.</span></p>

    <p class="duz" xml:lang="tr"><span class="duz">– Para transferini izleyebilir misin?</span></p>

    <p class="duz" xml:lang="tr"><span class="duz">– Bakacağım. Ama herif bizzat gelip parayı vezneden nakit olarak aldıysa, boku yedik.</span></p>

    <p class="duz" xml:lang="tr"><span class="duz">Teşekkür ettim ve telefonu kapattım. Giriş katına indim, diğer bütün olasılıkları bir yana itmiştim; belki de Sylvie sadece birikim olsun diye bir kenara para koyuyordu ve uzaktaki bir akrabasına yardımda bulunuyordu. Ama yine de bir özel dedektife para ödediğine inanıyordum. Bu adamın elinde, önemli ipuçlarını barındıran bir soruşturma dosyası olabilirdi. Belki de katilin kimliğini bile biliyordu!</span></p>

    <p class="duz" xml:lang="tr"><span class="duz">Girişteki camlı kapının önünde durdum. Dışarıda, çimenlerin üzerinde hayatın tatlılığı ve tembelliği hâkimdi. Erkeklerin hemen hepsi bıyıklı ve eşofmanlıydı; kadınlar ise pantolon ve çiğ renkli svetşörtler giymişti. Çocuklar sütunlu girişte zincirlerinden boşalmış gibi oyun oynuyordu. İnsanlar, barbeküdeki sosisler gibi güneşin altında kızarıyordu.</span></p>

    <p class="duz" xml:lang="tr"><span class="duz">Yeniden Foucault’nun numarasını tuşladım. İki çalıştan sonra açıldı:</span></p>

    <p class="duz" xml:lang="tr"><span class="duz">– Foucault! Durey.</span></p>

    <p class="duz" xml:lang="tr"><span class="duz">– Mat! Tam da senden bahsediyorduk.</span></p>

    <p class="duz" xml:lang="tr"><span class="duz">– Kiminle?</span></p>

    <p class="duz" xml:lang="tr"><span class="duz">– Karımla. Çocukla birlikte André-Citroën Parkı’ndayız.</span></p>

    <p class="duz" xml:lang="tr"><span class="duz">İnanamıyordum; sabahtan beri soruşturmayla ilgili haber beklerken bu salak herif sakin sakin yürüyüş yapıyordu! Onları köle gibi kullanmak için zaman zaman ekibindeki adamlara övgüler düzen Luc’ü düşünerek öfkemi bastırdım.</span></p>

    <p class="duz" xml:lang="tr"><span class="duz">– Bana yeni bir haberin var mı?</span></p>

    <p class="duz" xml:lang="tr"><span class="duz">– Mat, bugün pazar; bu sana bir şey ifade ediyor mu?</span></p>

    <p class="duz" xml:lang="tr"><span class="duz">– Üzgünüm.</span></p>

    <p class="duz" xml:lang="tr"><span class="duz">Foucault bir kahkaha patlattı:</span></p>

    <p class="duz" xml:lang="tr"><span class="duz">– Hayır. Değilsin. Ve ben de değilim. Longhini için aradın değil mi? Senin çocuk, bir görünmez adam.</span></p>

    <p class="duz" xml:lang="tr"><span class="duz">– Yeni ismini öğrenebildin mi?</span></p>

    <p class="duz" xml:lang="tr"><span class="duz">– Hayır. Besançon Valiliği engel çıkartıyor. Sosyal Güvenlik Sigortası’nın elinde hiçbir şey yok. Adli Sicil’e gelince, orada özel bir dosya var.</span></p>

    <p class="duz" xml:lang="tr"><span class="duz">– Ne geveliyorsun?</span></p>

    <p class="duz" xml:lang="tr"><span class="duz">– Jandarma tarafından saklanan bir dosya. O dönemde kaçmasına yardımcı olmuşlar.</span></p>

    <p class="duz" xml:lang="tr"><span class="duz">Demek jandarma, polise karşı yeniyetmenin tarafını tutmuştu ve işi, onun ortadan kaybolmasına yardımcı olacak kadar abartmışlardı. Bu koşullar altında, onu bulma umudu hiç kalmamıştı. Sırtımı camlı kapıya döndüm ve binanın arkasına kadar koridor boyunca ilerledim.</span></p>

    <p class="duz" xml:lang="tr"><span class="duz">– İzlenimlerimi söyleyebilir miyim? dedi Foucault.</span></p>

    <p class="duz" xml:lang="tr"><span class="duz">– Dinliyorum.</span></p>

    <p class="duz" xml:lang="tr"><span class="duz">Acil çıkış kapısını açtım ve kendimi otlarla kaplı dik bir yamacın dibinde buldum. Tepede köknarlar ağır ağır sallanıyor, soğuk güneş ışınları arada bir geçebiliyordu. Duvara dayandım.</span></p>

    <p class="duz" xml:lang="tr"><span class="duz">– Gözaltı süresi boyunca, polis çocuğu bayağı hırpalamış. Şoka girmiş.</span></p>

    <p class="duz" xml:lang="tr"><span class="duz">– Bunu sana kim söyledi?</span></p>

    <p class="duz" xml:lang="tr"><span class="duz">– Bir psikiyatr tarafından muayene edilmiş.</span></p>

    <p class="duz" xml:lang="tr"><span class="duz">– Nereden biliyorsun?</span></p>

    <p class="duz" xml:lang="tr"><span class="duz">– Sigorta. O dönemde, sigorta şirketi ödemeleri ailenin eski adresine yollamaya devam etmiş. Jandarma da hepsini alıcının adres değişikliği sebebiyle iade etmiş. Bütün faturalar, psikiyatrın konsültasyon raporları hâlâ şirkette duruyor.</span></p>

    <p class="duz" xml:lang="tr"><span class="duz">– Umarım bana psikiyatrın adını vereceksin.</span></p>

    <p class="duz" xml:lang="tr"><span class="duz">– Adını, adresini, evet.</span></p>

    <p class="duz" xml:lang="tr"><span class="duz">– Ve bana bunu şimdi söylüyorsun, ha?</span></p>

    <p class="duz" xml:lang="tr"><span class="duz">– Dün seni aradım. Ama henüz yeni adresini alamamıştım ve...</span></p>

    <p class="duz" xml:lang="tr"><span class="duz">– Bana ismi ve adresi ver.</span></p>

    <p class="duz" xml:lang="tr"><span class="duz">Not defterimi çoktan hazır etmiştim. Foucault bir an tereddüt etti:</span></p>

    <p class="duz" xml:lang="tr"><span class="duz">– Şey...</span></p>

    <p class="duz" xml:lang="tr"><span class="duz">– Ne var?</span></p>

    <p class="duz" xml:lang="tr"><span class="duz">– Yanımda değil, ben... Şu an parktayım.</span></p>

    <p class="duz" xml:lang="tr"><span class="duz">– Ofise gitmek için on dakikan var. Elini çabuk tutsan iyi edersin.</span></p>

    <p class="duz" xml:lang="tr"><span class="duz">Foucault telefonu tam kapatacakken sordum:</span></p>

    <p class="duz" xml:lang="tr"><span class="duz">– Bekle. Ya diğer araştırma? Şu aynı tip cinayetler?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">– Tüm Fransa’da bile mi?</span></p>

    <p class="duz" xml:lang="tr"><span class="duz">– Kimse mesajlarıma tepki vermedi. Emniyet’in ana datasında seninkine benzeyen tek bir cinayet bile yok. Bu onun ilk cinayeti, Mat.</span></p>

    <p class="duz" xml:lang="tr"><span class="duz">– Dokuz dakikan kaldı.</span></p>

    <p class="duz" xml:lang="tr"><span class="duz">Telefonu kapattım ve Svendsen’i aradım. Adli tabip telefonu açtı. Bir anda, boşuna aradığımı hissettim.</span></p>

    <p class="duz" xml:lang="tr"><span class="duz">– Benim çocuklar iş üstünde, ama yeni bir şey yok.</span></p>

    <p class="duz" xml:lang="tr"><span class="duz">– Seni başka şey için aradım.</span></p>

    <p class="duz" xml:lang="tr"><span class="duz">Tabip, bıkkın bir ses tonuyla derin bir iç çekti.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Foucault, bizimkinin tarzında başka bir cinayete rastlamadı.</span></p>

    <p class="duz" xml:lang="tr"><span class="duz">– Yani? Belki de bu onun ilk işidir.</span></p>

    <p class="duz" xml:lang="tr"><span class="duz">– Ben aksini iddia ediyorum, hatta bundan eminim. Araştırma sırasında başka kriterleri de girmek gerekiyor.</span></p>

    <p class="duz" xml:lang="tr"><span class="duz">– Bu konuda ne yapmamı istiyorsun?</span></p>

    <p class="duz" xml:lang="tr"><span class="duz">– Foucault işe cinayetten başladı. Belki de cesetten başlamak gerekiyor.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Bunu kendin söyledin: Katilin imzası çürüme sürecine dayanıyor. Ölümün kronolojisiyle oynuyor.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Dikkatsiz bir adli tabip, kurtlar tarafından kemirilmiş bir kadavradaki bu farklılıkları anlayamayabilir...</span></p>

    <p class="duz" xml:lang="tr"><span class="duz">– Dikkatsiz ve sarhoş.</span></p>

    <p class="duz" xml:lang="tr"><span class="duz">– Hayır. İleri derecede çürümüş bir halde bulunan cesetlerle ilgili ciddi bir araştırma başlatmak istiyorum, tüm Fransa’da.</span></p>

    <p class="duz" xml:lang="tr"><span class="duz">– Hangi yıllar arasında?</span></p>

    <p class="duz" xml:lang="tr"><span class="duz">– 1989-2002.</span></p>

    <p class="duz" xml:lang="tr"><span class="duz">– Bu kaç ceset demek, biliyor musun?</span></p>

    <p class="duz" xml:lang="tr"><span class="duz">– Mümkün mü, değil mi? Ülkedeki tüm adli tıp enstitüleri taranabilir mi?</span></p>

    <p class="duz" xml:lang="tr"><span class="duz">– Hemen bütün kayıtlara bakacağım. Ve kişisel numaralarını bildiğim meslektaşlarımı arayacağım. Pazartesiyi beklerken. Ama her halükârda bu zaman alacaktır.</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">Telefonu kapattım ve duvar boyunca ilerledim, tepemdeki kara köknarlar beni büyülemişti. Güneş köknarların ardına saklandığında üşüyordum. Pardösümün yakalarını kaldırıp Foucault’nun telefonunu beklemeye başladım.</span></p>

    <p class="duz" xml:lang="tr"><span class="duz">Tüm varsayımlar kafamın içinde dolanıp duruyor, ama hiçbiri tam anlamıyla içime sinmiyordu. Binanın arkasına gizlenmiştim ve kendimi güvende hissediyordum.</span></p>

    <p class="duz-son-paragraf-2" xml:lang="tr"><span class="duz">En azından Sarrazin’in aklına beni burada aramak gelmezdi...</span></p>
  </div>
</body>
</html>