<html xmlns="http://www.w3.org/1999/xhtml">
<head>
  <title>27.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x27">
    <h1 class="bolum-ismi" id="toc-anchor" xml:lang="tr"><span class="bolum-ismi">27</span></h1>

    <p class="duz" xml:lang="tr"><span class="duz">Şehrin batısındaki Trépillot Mahallesi.</span></p>

    <p class="duz" xml:lang="tr"><span class="duz">Jandarma Merkez Karargâhı, belediye havuzunun arkasındaydı. Park alanına girmem sorun olmadı; girişte nöbetçi bile yoktu. İki Peugeut’nun arasına park ettim. Doğrudan Sartuis’ye gitmem gerekirdi. Fakat ilk önce bu kadar iyi korunan bir kadavra üzerinde araştırma yapan tipleri görmek istiyordum.</span></p>

    <p class="duz" xml:lang="tr"><span class="duz">Kışlanın en görkemli binasını gözüme kestirip, merdivenleri çıkmaya başladım. Etrafta tek bir üniformalı yoktu. Birinci kata gizlice şöyle bir göz attım ve “Araştırma Servisi”nin tabelasını gördüm. Kimse yoktu. İkinci katta bir başka tabelayla karşılaştım. JHM: Jandarma Harekât Merkezi.</span></p>

    <p class="duz" xml:lang="tr"><span class="duz">Kapı aralıktı. İki jandarma, bölge haritasının üzerindeki santral telefonunun önünde uyukluyordu. Yine sahte kimliğimi kullanarak kendimi tanıttım ve Simonis soruşturmasını yürüten kişiyle görüşmek istediğimi söyledim. İki adam birbirlerine baktılar, biri tek kelime etmeden ortadan kayboldu.</span></p>

    <p class="duz" xml:lang="tr"><span class="duz">Beş dakika sonra geri döndü ve beni üçüncü kata çıkardı; küçük ve sade bir odaydı. Beyaz duvarlar, ahşap sandalyeler, formika bir masa.</span></p>

    <p class="duz" xml:lang="tr"><span class="duz">Tam pencereden dışarı bir göz atıyordum ki iki elinde birer plastik bardakla çok zayıf bir adam kapıda belirdi. Kahve kokusu odaya yayıldı. Ne kepi ne de üniforması vardı. Sırtında sadece, yakası açık, omuzlarında rütbe şeritleri bulunan gök mavisi bir gömlek bulunuyordu.</span></p>

    <p class="duz" xml:lang="tr"><span class="duz">Tek kelime etmeden bardaklardan birini masanın benim tarafımdaki ucuna bıraktı ve kendisi de masanın diğer ucuna geçip oturdu. Bu davranışı bir tür emirdi; duraksamadan oturdum.</span></p>

    <p class="duz" xml:lang="tr"><span class="duz">Subay dikkatle bana bakıyordu. Ben de ona baktım. Yaşı otuz ya var ya yoktu, fakat Simonis soruşturmasının sorumlusu olduğuna emindim. Her halinden kararlı bir kişiliği olduğu anlaşılıyordu. Çok kısa kesilmiş saçları kafasını siyah bir kukuleta gibi örtüyordu. Burnuna yakın, kalın kaşlarının altındaki koyu renk gözleri olanca parlaklığıyla ışıldıyordu.</span></p>

    <p class="duz" xml:lang="tr"><span class="duz">– Yüzbaşı Stéphane Sarrazin, dedi nihayet. Corine Magnan telefonla beni aradı.</span></p>

    <p class="duz" xml:lang="tr"><span class="duz">Çabuk çabuk ve anlaşılmaz konuşuyor, kelimeleri ağzında yuvarlıyordu. Sahte kimliğimle lafa girdim:</span></p>

    <p class="duz" xml:lang="tr"><span class="duz">– Paris’te gazeteciyim ve...</span></p>

    <p class="duz" xml:lang="tr"><span class="duz">– Kimi kandırmaya çalışıyorsunuz?</span></p>

    <p class="duz" xml:lang="tr"><span class="duz">Ensemin gerginleştiğini hissettim.</span></p>

    <p class="duz" xml:lang="tr"><span class="duz">– Cinayet Masası’ndansınız değil mi?</span></p>

    <p class="duz" xml:lang="tr"><span class="duz">– Resmi olarak görevli değilim, diye cevap verdim.</span></p>

    <p class="duz" xml:lang="tr"><span class="duz">– Kontrol ettik. Sylvie Simonis hakkında ne biliyorsunuz?</span></p>

    <p class="duz" xml:lang="tr"><span class="duz">Her geçen saniye boğazım biraz daha kuruyordu:</span></p>

    <p class="duz" xml:lang="tr"><span class="duz">– Hiçbir şey. Sadece gazetede hakkında yazılmış iki yazı okudum.</span> <span class="italik">L’Est Republicain</span> <span class="duz">ve</span> <span class="italik">Le Courrier de Jura</span> <span class="duz">gazeteleri.</span></p>

    <p class="duz" xml:lang="tr"><span class="duz">– Neden bu davayla ilgileniyorsunuz?</span></p>

    <p class="duz" xml:lang="tr"><span class="duz">– Meslektaşlarımdan biri bu cinayeti soruşturuyordu, Luc Soubeyras.</span></p>

    <p class="duz" xml:lang="tr"><span class="duz">– Tanımıyorum.</span></p>

    <p class="duz" xml:lang="tr"><span class="duz">– İntihara teşebbüs etti. Şu anda komada. Arkadaşımdı. İntihara karar verdiğinde aklında ne olduğunu bulmaya çalışıyorum.</span></p>

    <p class="duz" xml:lang="tr"><span class="duz">Cebimden Luc’ün fotoğrafını çıkardım ve masaya koydum.</span></p>

    <p class="duz" xml:lang="tr"><span class="duz">– Hiç görmedim, dedi gözucuyla baktıktan sonra. Yanılıyorsunuz. Eğer arkadaşınız cinayeti soruşturuyor olsaydı, mutlaka karşılaşırdık. Soruşturma grubunun başında ben varım.</span></p>

    <p class="duz" xml:lang="tr"><span class="duz">Bakışları sert ve inatçıydı, siyah gözbebekleri her an kafamı kırabilecekmiş gibi bakıyordu.</span></p>

    <p class="duz" xml:lang="tr"><span class="duz">– Neden bu hikâyeyle ilgilenmiş olsun ki?</span></p>

    <p class="duz" xml:lang="tr"><span class="duz">Cevap vermeye cesaret edemedim: “Çünkü Şeytan’la ilgileniyordu.”</span></p>

    <p class="duz" xml:lang="tr"><span class="duz">– Olayın arkasındaki sır perdesi yüzünden.</span></p>

    <p class="duz" xml:lang="tr"><span class="duz">– Ne sırrı?</span></p>

    <p class="duz" xml:lang="tr"><span class="duz">– Ölüm nedeni. Cesedin sıradışı bir şekilde çürümesi.</span></p>

    <p class="duz" xml:lang="tr"><span class="duz">– Yalan söylüyorsunuz. Onca yolu bana maval okumaya gelmediniz umarım.</span></p>

    <p class="duz" xml:lang="tr"><span class="duz">– Yemin ederim ki başka bir şey bilmiyorum.</span></p>

    <p class="duz" xml:lang="tr"><span class="duz">– Sylvie Simonis’in kim olduğunu bilmiyor musunuz?</span></p>

    <p class="duz" xml:lang="tr"><span class="duz">– Hiçbir şey bilmiyorum. Ve öğrenmek için buradayım.</span></p>

    <p class="duz" xml:lang="tr"><span class="duz">Yüzbaşı bardağı aldı ve üfledi. Bir an bana bilgi vereceğini sandım fakat yanılmıştım:</span></p>

    <p class="duz" xml:lang="tr"><span class="duz">– Açık olacağım, dedi. Adınızı ve bağlı olduğunuz şubeyi biliyorum. Sigorta numaranızdan öğrendim. Eğer şimdi giderseniz, telefonu elime almayacağım. Ama yarın da hâlâ buralarda dolaştığınızı öğrenirsem! Külahları değişiriz!</span></p>

    <p class="duz" xml:lang="tr"><span class="duz">Kahvemi içtim. Tatsızdı. Sanki gerçek kahve bile değildi. Tıpkı bir aldatmaca olan bu buluşma gibi. Yerimden kalktım ve kapıya yöneldim. Jandarma subayı arkamdan seslendi:</span></p>

    <p class="duz" xml:lang="tr"><span class="duz">– Bütün bir gününüz var. Vauban Kalesi’ni ziyaret edebilirsiniz.</span></p>

    <p class="duz" xml:lang="tr"><span class="duz">Hiç vakit kaybetmeden AFP bürosunun bulunduğu şehir merkezine gittim. Araç trafiğine kapalı bir mahalleye girmek üzere arabamı Pasteur Meydanı civarında bıraktım. Sonunda ajansın yerini buldum; geleneksel mimaride yapılmış bir binanın çatı katıydı. Joël Shapino hikâyeme bayıldı.</span></p>

    <p class="duz" xml:lang="tr"><span class="duz">– Sizi kabul etmeleri gerekirdi!</span></p>

    <p class="duz" xml:lang="tr"><span class="duz">Kel kafalı, genç bir adamdı, başının etrafındaki bukleler bir defne tacını andırıyordu. Çenesinin altında keçi sakalı vardı. Sen diye hitap etmeye devam ettim.</span></p>

    <p class="duz" xml:lang="tr"><span class="duz">– Neden böyle bir tutum sergiliyorlar, sence?</span></p>

    <p class="duz" xml:lang="tr"><span class="duz">– Karartma. Hiçbir şey söylemek istemiyorlar.</span></p>

    <p class="duz" xml:lang="tr"><span class="duz">– Peki sen, son birkaç ay içinde yeni bir şey öğrenemedin mi?</span></p>

    <p class="duz" xml:lang="tr"><span class="duz">Bir mısır gevreği –şampiyonların kahvaltısı– kutusunun içine elini sokup bir şeyler aramaya başladı:</span></p>

    <p class="duz" xml:lang="tr"><span class="duz">– Hiçbir şey. Sürgüler çekilmiş, inanın bana. Herhangi bir şey öğrenmek için gerekli şartları taşımıyorum.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Buralı değilim. Jura’da kirli çamaşırlar hep aile içinde yıkanır.</span></p>

    <p class="duz" xml:lang="tr"><span class="duz">– Buraya yerleşeli çok oldu mu?</span></p>

    <p class="duz" xml:lang="tr"><span class="duz">– Altı ay. Ben Irak’ı istemiştim. Bezak çıktı.</span></p>

    <p class="duz" xml:lang="tr"><span class="duz">– Bezak mı?</span></p>

    <p class="duz" xml:lang="tr"><span class="duz">– Burada Besançon böyle adlandırılır.</span></p>

    <p class="duz" xml:lang="tr"><span class="duz">– Sarrazin, Sylvie Simonis’in kurban olmasının yanı sıra, başka özelliğinden de bahsetti.</span></p>

    <p class="duz" xml:lang="tr"><span class="duz">– İşte püf noktası.</span></p>

    <p class="duz" xml:lang="tr"><span class="duz">– Şu evlat katili hikâyesi mi?</span></p>

    <p class="duz" xml:lang="tr"><span class="duz">– Hop, biraz yavaş ol! Hiçbir şey kanıtlanmamıştı. Üstelik üç şüpheli daha vardı. Ama yine de sonuç koskoca bir hiç oldu.</span></p>

    <p class="duz" xml:lang="tr"><span class="duz">– Katilin kimliği tespit edilemedi mi?</span></p>

    <p class="duz" xml:lang="tr"><span class="duz">– Edilemedi. Ve işte Sylvie Simonis esrarengiz bir şekilde öldü. Christine Villemin olayı için de aynı şeyi mi düşünüyorsunuz? Öldürüldüğüne mi inanıyorsunuz?</span></p>

    <p class="duz" xml:lang="tr"><span class="duz">– Corine Magnan olayın cinayet olduğunun bile kesinleşmediğini söyledi bana.</span></p>

    <p class="duz" xml:lang="tr"><span class="duz">– Ne demezsin! Üstünü örttüler, hepsi bu.</span></p>

    <p class="duz" xml:lang="tr"><span class="duz">Eğik tavanın altında sıralanan üst üste yığılmış gri dosyalar ve fotoğraf kutularıyla dolu rafları incelemeye başladım.</span></p>

    <p class="duz" xml:lang="tr"><span class="duz">– O döneme ait yazı ve fotoğraflar var mı elinde? 1988 yılı demek istiyorum.</span></p>

    <p class="duz" xml:lang="tr"><span class="duz">–</span> <span class="italik">Nada</span><span class="duz">, on yılı aşan her şey Paris’teki genel merkezin arşivine gönderilir.</span></p>

    <p class="duz" xml:lang="tr"><span class="duz">– Haziranda hepsini geri getirmedin mi?</span></p>

    <p class="duz" xml:lang="tr"><span class="duz">– Evet, ama her şeyi geri gönderdim. Zaten önemli bir şey yoktu.</span></p>

    <p class="duz" xml:lang="tr"><span class="duz">– Sylvie Simonis’e dönelim. Cesetle ilgili negatif var mı elinde.</span></p>

    <p class="duz" xml:lang="tr"><span class="duz">– Yok.</span></p>

    <p class="duz" xml:lang="tr"><span class="duz">– Cesetteki anormallikler hakkında ne biliyorsun?</span></p>

    <p class="duz" xml:lang="tr"><span class="duz">– Bazı söylentiler var. Öyle görünüyor ki vücudunun bazı kısımları kemiklerine kadar çürümüş. Buna karşın yüzü hiç bozulmamış.</span></p>

    <p class="duz" xml:lang="tr"><span class="duz">– Daha fazla bir şey öğrenemedin mi?</span></p>

    <p class="duz" xml:lang="tr"><span class="duz">– Besançon Adli Tabibi Valleret’yle görüştüm. Dediğine göre bu tür vakalar olurmuş. Bana yıllar geçse de bozulmayan ceset örnekleri saydı, özellikle de aziz ilan edilen din adamları.</span></p>

    <p class="duz" xml:lang="tr"><span class="duz">– Cesedin bozulmama olasılığı var. Fakat yarısının bozulması diye bir şey görülmemiş.</span></p>

    <p class="duz" xml:lang="tr"><span class="duz">– Bu konuyu Valleret’yle konuşmak lazım. Bir ukala. Paris’ten geldi, fakat orada bazı sıkıntıları olmuş.</span></p>

    <p class="duz" xml:lang="tr"><span class="duz">– Ne tür sıkıntılar?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">Konuyu değiştirdim.</span></p>

    <p class="duz" xml:lang="tr"><span class="duz">– Olayın satanist bir cinayet olduğunu duydum. Bu konuda bir şey biliyor musun?</span></p>

    <p class="duz" xml:lang="tr"><span class="duz">– Hayır. Duymadım.</span></p>

    <p class="duz" xml:lang="tr"><span class="duz">– Ya manastırla ilgili bir şey?</span></p>

    <p class="duz" xml:lang="tr"><span class="duz">– Notre-Dame-de-Bienfaisance mı? Uzun zamandır kapalı. Demek istediğim, manastırda ne keşiş ne de rahibe var. Dinlenme yeri olarak kullanılıyor. Bir tür sığınak. Misyonerler başlarını dinlemek amacıyla geliyorlar. Bir de yas tutanlar.</span></p>

    <p class="duz" xml:lang="tr"><span class="duz">Ayağa kalktım:</span></p>

    <p class="duz" xml:lang="tr"><span class="duz">– Sartuis’de bir tur atayım.</span></p>

    <p class="duz" xml:lang="tr"><span class="duz">– Sizinle geleyim!</span></p>

    <p class="duz" xml:lang="tr"><span class="duz">– Yardımcı olmak istiyorsan TGI’ye geri dön. Bak bakalım ziyaretimin yankıları ne olmuş.</span></p>

    <p class="duz" xml:lang="tr"><span class="duz">Hayal kırıklığına uğramıştı. Ona bir kemik attım:</span></p>

    <p class="duz" xml:lang="tr"><span class="duz">– Seni daha sonra ararım.</span></p>

    <p class="duz" xml:lang="tr"><span class="duz">Son olarak, ona Luc’ün fotoğrafını gösterdim.</span></p>

    <p class="duz" xml:lang="tr"><span class="duz">– Bu adamı hiç gördün mü?</span></p>

    <p class="duz" xml:lang="tr"><span class="duz">– Hayır kim bu?</span></p>

    <p class="duz" xml:lang="tr"><span class="duz">Demek ki Luc, Besançon’a gelmemişti. Cevap vermeden, kapıya yöneldim.</span></p>

    <p class="duz" xml:lang="tr"><span class="duz">– Son bir soru, dedim kapıdan çıkarken. Sartuis’den yerel gazeteci tanıdığın var mı?</span></p>

    <p class="duz" xml:lang="tr"><span class="duz">– Tabii ki. Jean-Claude Chopard,</span> <span class="italik">Courrier du Jura</span><span class="duz">’dan. Önemli davaların adamı. Hatta bunlarla ilgili bir kitap bile yazmak istiyordu.</span></p>

    <p class="duz" xml:lang="tr"><span class="duz">– Sence benimle konuşur mu?</span></p>

    <p class="duz-son-paragraf-2" xml:lang="tr"><span class="duz">– Onun hakkında, sessizlik yemini ettim!</span></p>
  </div>
</body>
</html>