<html xmlns="http://www.w3.org/1999/xhtml">
<head>
  <title>84.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x84">
    <h1 class="bolum-ismi" id="toc-anchor" xml:lang="tr"><span class="bolum-ismi">84</span></h1>

    <p class="duz" xml:lang="tr"><span class="duz">Krakov, karanlığın içinde bir heykel gibi yükseliyordu. Çatlak duvarlarıyla, çukur yollarıyla kulelerini ve çan kulelerini örten sis örtüsüyle “cadı avı”na hazır bir şehre benziyordu. Sadece kurtlar ve büyücüler eksikti. Bu kez su üstünde giden hayalet bir gemiyi andıran yepyeni bir limuzindeydim.</span></p>

    <p class="duz" xml:lang="tr"><span class="duz">Araba, sadece yayalara açık dar sokakların hemen yakınındaki bir parkın bitişiğinde yer alan büyük ve karanlık bir binanın önünde durdu. Rahipler bizi bekliyordu. Bagajlarımızı aldılar, kapıları açtılar. Beyaz yakalılar, gecenin içinde küçük alevler gibi parıldıyordu. Bir süre bu hareketliliği seyrettim.</span></p>

    <p class="duz" xml:lang="tr"><span class="duz">İçeride, küçük bahçeleri, sütunlu galerileriyle bir iç avlu vardı. Sağ taraftaki bir dış merdivene yöneldik, rahiplerin galoşlarının sesi asker postallarınınkini andırıyordu. Sanki askeri bir kaleye gece ikmali vardı.</span></p>

    <p class="duz" xml:lang="tr"><span class="duz">Bana bir hücre açtılar. Üzerinde İsa’lı haç bulunan granit duvarlar. Ve duvarlar kadar siyah bir yatak, bir çalışma masası ve bir komodin. Bir köşede, bir paravanın arkasında bir musluk ile bir klozet vardı.</span></p>

    <p class="duz" xml:lang="tr"><span class="duz">Rehberlerim beni yalnız bıraktı. Yüzümü aynada seyrederek dişlerimi fırçaladım, sonra nemli örtünün altına girdim. Vücudum ısınamadan uykuya daldım.</span></p>

    <p class="duz" xml:lang="tr"><span class="duz">Uyandığımda odama, uçuşan parçacıklarla dolu ince bir ışık huzmesi giriyordu. Kaynağını buldum; kepenkleri hafif aralanmış küçük bir pencere vardı.</span></p>

    <p class="duz" xml:lang="tr"><span class="duz">Saatime baktım: 11:00 olmuştu.</span></p>

    <p class="duz" xml:lang="tr"><span class="duz">Yataktan fırladım ve odanın soğukluğuyla kaskatı kesildim Dün geceyi düşündüm. Zamorski’yle randevumuzu. Özel jetle yolculuk. Bilmediğim bir şehrin herhangi bir yerindeki bu manastıra gelişimiz.</span></p>

    <p class="duz" xml:lang="tr"><span class="duz">Kafamı buz gibi suyun altına soktum, sırtıma temiz bir şeyler geçirdim, sonra odadan çıktım. Geniş parkelerle döşeli, duvarlarında iç karartıcı tablolar bulunan bir koridorda, çerçevesi oymalı büyük kapıya kadar yürüdüm.</span></p>

    <p class="duz" xml:lang="tr"><span class="duz">Tokmağı çevirdim ve kendimi dışarıda buldum.</span></p>

    <p class="duz" xml:lang="tr"><span class="duz">İç avlu dört binanın ortasındaydı. Her binanın bahçesi ayrıydı. Nazi bombardımanlarına ve sosyalist saldırılarına kafa tutmuş bir inanç kalesiydi. Her blokta iki kat vardı. Ben aşağıda, birinci kattaydım. Merdivene kadar galeri boyunca ilerledim. Her tonozda ışık bacaları ve demir çubuklar vardı.</span></p>

    <p class="duz" xml:lang="tr"><span class="duz">Görünürde kimse yoktu. Tam avluya inmiştim ki çanlar çalmaya başladı. Gülümsedim, beyaz ve soğuk ışıktan etkilenmiştim. Bu tertemiz, katıksız anın tadını çıkarmak istiyordum.</span></p>

    <p class="duz" xml:lang="tr"><span class="duz">Bahçeler Rönesans döneminin bahçelerini andırıyordu: budanmış çalılar kareler ve dikdörtgenler oluşturuyordu, tam ortada, yuvarlak biçimli bir alanın çevresinde serviler vardı. Banklar galeriler boyunca yerleştirilmişti ve tonozların gerisindeki vitraylı pencerelerde kıvrımlı yansımalar göze çarpıyordu. Avluyu geçtim. Kulağıma bazı gürültüler geldi. Yolumu değiştirdim ve karşıma çıkan bir kapıyı ittim.</span></p>

    <p class="duz" xml:lang="tr"><span class="duz">Yemekhane epey aydınlıktı, içeride uzun masalar vardı. Masalara sekizli gruplar halinde oturmuş rahipler yemek yiyor, içki içiyordu. Kusursuz üniformaları, siyah ve beyazın ağırbaşlı sadeliği kahkaha sesleri ve ağız şapırtılarıyla bir tezat oluşturuyordu. Buraya hâkim olan şey, kalenderlik, gençlik, iyi ve güzel yemekti. Soğuk Savaş boyunca en iyi beslenenlerin Polonyalı rahipler olduğu söylenirdi; sebze bahçeleri sayesinde.</span></p>

    <p class="duz" xml:lang="tr"><span class="duz">Kalkan bir kol yardımıma yetişti. Zamorski tek başına bir masada oturuyordu. Grupların arasından geçip yanına gittim. Kimse bana dönüp bakmamıştı.</span></p>

    <p class="duz" xml:lang="tr"><span class="duz">– İyi uyudun mu?</span></p>

    <p class="duz" xml:lang="tr"><span class="duz">Polonyalı karşısındaki iskemleyi işaret etti. Oturdum, bahçede sigara içmediğim için pişman olmuştum. Şimdi çok geçti. Masanın üzerindeki yemeklere baktım. Masa iki kişi için hazırlanmıştı; damasko bir örtü, üzeride kristal bardaklar ve gümüş çatal bıçaklar. Yüzümü sıvazladım.</span></p>

    <p class="duz" xml:lang="tr"><span class="duz">– Özür dilerim, dedim utanarak. Saatin farkına varmamışım...</span></p>

    <p class="duz" xml:lang="tr"><span class="duz">– Ben de biraz önce uyandım. Sabah ayinini kaçırdık. Yemeğini al.</span></p>

    <p class="duz" xml:lang="tr"><span class="duz">Demek bu sabah artık senlibenli konuşuyordu. Ne seçeceğimi bilmiyordum. Bir Slav mönüsüydü. İnce ince dilimlenmiş marine balıklar, havyar, siyah ve beyaz ekmek, çeşit çeşit kırmızı meyve: karadut, ahududu, yabanmersini. Rahipler bu mevsimde böyle meyveleri nereden buluyorlar diye düşündüm.</span></p>

    <p class="duz" xml:lang="tr"><span class="duz">– Votka? Yoksa çok mu erken?</span></p>

    <p class="duz" xml:lang="tr"><span class="duz">– Kahveyi tercih ederim.</span></p>

    <p class="duz" xml:lang="tr"><span class="duz">Elçi bir işaret yaptı. Gölgeden bir rahip çıktı ve bir hayalet ağırlığıyla bana servis yaptı.</span></p>

    <p class="duz" xml:lang="tr"><span class="duz">– Neredeyiz?</span></p>

    <p class="duz" xml:lang="tr"><span class="duz">– Scholastyka Manastırı’nda, eski şehirde. Benedikten rahibelerin yurtluğu.</span></p>

    <p class="duz" xml:lang="tr"><span class="duz">– Benedikten rahibeler mi?</span></p>

    <p class="duz" xml:lang="tr"><span class="duz">Zamorski bana doğru eğildi. İnce burnu güneşte parlıyordu.</span></p>

    <p class="duz" xml:lang="tr"><span class="duz">– Şu an sixta<a class="footnote-link" href="#footnote-231-1" id="footnote-231-1-backlink">[1]</a> ayini saati, dedi sır verir bir tonda. Rahibeler şapelde dua ederken biz de yemeğimizi yiyoruz.</span></p>

    <p class="duz" xml:lang="tr"><span class="duz">– Manastırı paylaşıyor musunuz?</span></p>

    <p class="duz" xml:lang="tr"><span class="duz">Bir kaşık yardımıyla rafadan yumurtanın tepesini açtı.</span></p>

    <p class="duz" xml:lang="tr"><span class="duz">– Son derece titiz bir birliktelik. Hiçbir etkinliği beraber yapmıyoruz.</span></p>

    <p class="duz" xml:lang="tr"><span class="duz">– Bunun geleneklere uygun olduğu söylenemez, doğru bir şey değil.</span></p>

    <p class="duz" xml:lang="tr"><span class="duz">Parmakları arasında tuttuğu yumurtanın kabuğunu sıyırdı:</span></p>

    <p class="duz" xml:lang="tr"><span class="duz">– Kesinlikle. Bir Benedikten manastırında, özellikle de bizim tarikatımızdan din adamlarını kim araştırır ki?</span></p>

    <p class="duz" xml:lang="tr"><span class="duz">– Hangi tarikattansınız?</span></p>

    <p class="duz" xml:lang="tr"><span class="duz">– Yemeğini ye. Bunlar insanı öldürmez.</span></p>

    <p class="duz" xml:lang="tr"><span class="duz">– Hangi tarikattansınız?</span></p>

    <p class="duz" xml:lang="tr"><span class="duz">Elçi derin bir iç çekti:</span></p>

    <p class="duz" xml:lang="tr"><span class="duz">– Kuşkusuz sen bir Jansencisin. Hayattan tat almayı bilmiyorsun.</span></p>

    <p class="duz" xml:lang="tr"><span class="duz">Birkaç kaşıkta yumurtasını bitirdi, sonra sandalyesini geriye itti:</span></p>

    <p class="duz" xml:lang="tr"><span class="duz">– Fincanını al. Yemeğini daha sonra yersin.</span></p>

    <p class="duz" xml:lang="tr"><span class="duz">Kahvemi bir dikişte bitirmeyi tercih ettim. Gırtlağımdan mideme kadar yandım. Ben acıyla başa çıkmaya çalışırken Zamorski yemekhanenin kapısına ulaşmıştı bile.</span></p>

    <p class="duz" xml:lang="tr"><span class="duz">Galeride güneş ışınları ve sütunların gölgeleri siyah beyaz bir tablo oluşturuyordu. Soğuk da, gizemli bir şekilde bu iki renkliliği daha da keskinleştiriyordu. Üst düzey rahip bir kapı sundurmasının altından geçti ve doğrudan Ortaçağ’a inermiş hissi veren bir merdivene yöneldi.</span></p>

    <p class="duz" xml:lang="tr"><span class="duz">– Ofislerimizi bodruma yerleştirdik.</span></p>

    <p class="duz" xml:lang="tr"><span class="duz">Tekdüze aydınlatılmış bir tünele girdik, ancak görünürde tek lamba bile yoktu. Taş duvarlarda geçmiş yüzyılların izi vardı. Yine de, modernlik ve teknoloji son derece dikkat çekiciydi. Zamorski işaretparmağını biyometrik analiz plakasına yerleştirdiğinde artık bundan emindim. Kalenin yer üstündeki kısmını görmüştüm. Şimdi kalbine iniyordum.</span></p>

    <p class="duz" xml:lang="tr"><span class="duz">Çelik bir kapı, tavanlı tonozlu büyük bir odaya açıldı, daha çok bir gazetenin redaksiyon salonunu andırıyordu. Bilgisayar ekranları parıldıyor; sütunların diplerine yerleştirilmiş yazıcılar uğulduyor; telefonlar, fakslar, teleks makineleri çalıyor ve titreşiyordu. Gömleklerinin kollarını sıyırmış rahipler koşuşturuyordu. Bir an kendimi, Papalık Sitesi’nin resmi yayın organı</span> <span class="italik">L’Osservatore romano</span><span class="duz">’nun bir şubesindeymişim gibi hissettim, ancak burada askeri bir ortam vardı, bir tür savunma gizliliği.</span></p>

    <p class="duz" xml:lang="tr"><span class="duz">– Kontrol odası! dedi Zamorski.</span></p>

    <p class="duz" xml:lang="tr"><span class="duz">– Neyin kontrolü?</span></p>

    <p class="duz" xml:lang="tr"><span class="duz">– Dünyamızın. Katolik âlemi sürekli tehdit altında, saldırıya maruz kalıyor. Dikkatle izliyoruz, görüyoruz, harekete geçiyoruz.</span></p>

    <p class="duz" xml:lang="tr"><span class="duz">Zamorski ortadaki koridordan yürümeye başladı. Bilgisayarların ısısı ve havalandırma sisteminin esintisi hissedilebiliyordu. Beyaz yakalı adamlar telefonda Arapça konuşuyordu. Zamorski açıkladı:</span></p>

    <p class="duz" xml:lang="tr"><span class="duz">– İnancımız her tür düşmanla mücadeleyi gerektiriyor. Bazı sorunlar duayla veya diplomasiyle halledilemez.</span></p>

    <p class="duz" xml:lang="tr"><span class="duz">– Lütfen biraz daha açık konuşunuz.</span></p>

    <p class="duz" xml:lang="tr"><span class="duz">– Mesela bu rahipler, Sudan’daki isyancı gruplarla sürekli temas halindeler. Hepsi animist, ama umarım içlerinde az da olsa Hıristiyan vardır. Onlara yardım eli uzatıyoruz. Ve elbette bu sadece pirinç çuvallarıyla olmuyor. İşaretparmağını tavana doğru kaldırdı. İslam’ı geriletmemiz lazım; başka çaremiz yok.</span></p>

    <p class="duz" xml:lang="tr"><span class="duz">– Bu bana biraz kolaycı bir bakış açısı gibi geldi.</span></p>

    <p class="duz" xml:lang="tr"><span class="duz">– Savaştayız. Ve savaş, dünyaya kolaycı bir bakış açısıyla bakmamızı gerektirir.</span></p>

    <p class="duz" xml:lang="tr"><span class="duz">Elçi tüm bunları sertlikle değil, aksine keyifle anlatıyordu. Sağımızda dört rahip İspanyolca konuşuyordu:</span></p>

    <p class="duz" xml:lang="tr"><span class="duz">– Onlar Güney Amerika’yla ilgileniyorlar, orada da durum karışık. Doğrudan iktidarı elinde tutanlarla, uyuşturucu ve silah tacirleriyle çatışmaya giremiyoruz. Bu sebeple de görüşmeler yapmak, bazı şeyleri zamana bırakmak ve kimi kez de kötü adamlarla iş birliğine gitmek gerekiyor.</span> <span class="italik">Ad Majorem Dei Gloriam!<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">Slav dilinde gazeteler okuyan bir başka gruba yaklaştı:</span></p>

    <p class="duz" xml:lang="tr"><span class="duz">– Hırvatistan’daki biraz daha pis bir iş. İşkencecileri, cellatları, infazcıları korumak. Onlar Hıristiyan ve bizden yardım istediler. Tanrı, kullarından asla yardımını esirgemez, öyle değil mi?</span></p>

    <p class="duz" xml:lang="tr"><span class="duz">Bazı gazete kupürlerini hatırladım. Uluslararası Ceza Mahkemesi yargıçları, eski Yugoslavya’daki insanlık suçu işlemiş generalleri Fransisken manastırlarında gizlemekten dolayı Vatikan’ı ve Hırvat Kilisesi’ni suçluyordu. Demek her şey doğruydu. Zamorski devam etti:</span></p>

    <p class="duz" xml:lang="tr"><span class="duz">– Surat asma. Her şeye rağmen her ikimiz de aynı işi yapıyoruz, kendi çapımızda. Ellerini kirleten bir tek sen değilsin.</span></p>

    <p class="duz" xml:lang="tr"><span class="duz">– Ellerimin kirli olduğunu kim söyledi?</span></p>

    <p class="duz" xml:lang="tr"><span class="duz">– Arkadaşın Luc, polis mesleğiyle ilgili küçük teorinizi bana anlattı.</span></p>

    <p class="duz" xml:lang="tr"><span class="duz">– O sadece bir teori.</span></p>

    <p class="duz" xml:lang="tr"><span class="duz">– Güzel, ben de bu bakış açısını tercih ederim. Başkaları –hatta herkes– rahat bir hayat sürsün diye kimilerinin en aşağılık işleri yapması gerekiyor.</span></p>

    <p class="duz" xml:lang="tr"><span class="duz">– Sigara içebilir miyim?</span></p>

    <p class="duz" xml:lang="tr"><span class="duz">– O zaman dışarı çıkalım.</span></p>

    <p class="duz" xml:lang="tr"><span class="duz">Siyah tonozların altında, banklara oturduk. Reçine ve ıslak yaprakların kokusu, güneşin ısıttığı çakıllar. Camel’imden derin bir nefes çektim ve zevkle dumanı dışarı verdim. Günün ilk sigarasıydı...</span></p>

    <p class="duz" xml:lang="tr"><span class="duz">– Dün, dedim, bana KUK’den bahsettiniz. Özel bir bölüme bağlı olduğunuzu söylediniz. İsmi nedir?</span></p>

    <p class="duz" xml:lang="tr"><span class="duz">– İsmi yok. Bir sırrı muhafaza etmenin en iyi yolu, sırrın olmamasıdır. Bizler şövalye keşişleriz, Kutsal Toprakları koruyan Milites Christi’nin mirasçılarıyız, ancak kurulu bir düzenimiz yok.</span></p>

    <p class="duz" xml:lang="tr"><span class="duz">Gözümün önüne yeniden görüntüler geldi. XII. yüzyılda İspanya’da Reconquista<a class="footnote-link" href="#footnote-231-3" id="footnote-231-3-backlink">[3]</a> dönemindeki kale manastırlar, Filistin çöllerinde inşa edilen, içinde keşiş hayatı süren Haçlıların yaşadığı şatolar. Bulunduğum manastır da böyle bir yer miydi?</span></p>

    <p class="duz" xml:lang="tr"><span class="duz">– Aynı zamanda satanizm meselesiyle de mi ilgileniyorsunuz?</span></p>

    <p class="duz" xml:lang="tr"><span class="duz">– Düşmanlarımız çeşitli, Mathieu, ama o, en önemlisi, en tehlikelisi, en... süreklisi, bizi var olmadığına inandırmayı başarmış olanı.</span></p>

    <p class="duz" xml:lang="tr"><span class="duz">Cevap vermedim. Charles Baudelaire’in</span> <span class="italik">Paris Sıkıntısı</span><span class="duz">’ndan sürekli yapılan bir alıntıydı:</span> <span class="italik">“Şeytan’ın en güzel hilesi, kendisinin var olmadığına inandırmaktır bizi.”</span> <span class="duz">Ama Zamorski başka bir metni yüksek sesle dile getirdi:</span></p>

    <p class="duz" xml:lang="tr"><span class="duz">–</span> <span class="italik">“Kötülük sadece bir zayıflık değildir, insanı yoldan çıkaran, ahlakını bozan tinsel bir olgudur. Yaman, gizemli ve korkunçtur.”</span> <span class="duz">Bunu kimin yazdığını biliyor musun?</span></p>

    <p class="duz" xml:lang="tr"><span class="duz">– VII. Paulus, 15 kasım 1972 tarihli genel oturumda. Bu pasaj, o dönemde bayağı bir gürültü koparmıştı.</span></p>

    <p class="duz" xml:lang="tr"><span class="duz">– Doğru. Vatikan, Şeytan’ı hep ciddiye aldı, ama II. Johannes Paulus’un papa olmasıyla, konumumuz biraz daha güçlendi. Karol Wojtyla’nın bizzat Şeytan çıkarma ayinleri yaptığını biliyor muydun? Gülümsedi. Aşağıda gördüğün her şey onun tarafından finanse ediliyor. Ve kredimizin önemli bir kısmı şeytanla mücadeleye gidiyor. Çünkü sonuçta, esas savaşımız bu. Siklonun gözü.</span></p>

    <p class="duz" xml:lang="tr"><span class="duz">Buraya geldiğimden beri aklıma takılan bir soru vardı:</span></p>

    <p class="duz" xml:lang="tr"><span class="duz">– Luc Soubeyras buraya geldi mi?</span></p>

    <p class="duz" xml:lang="tr"><span class="duz">– Bir kez.</span></p>

    <p class="duz" xml:lang="tr"><span class="duz">– Burası hoşuna gitmiştir.</span></p>

    <p class="duz" xml:lang="tr"><span class="duz">– Luc gerçek bir askerdi. Ama bir kez daha yineliyorum; sert değildi, disiplini yoktu. Şeytan’a, onunla daha etkili savaşmak için inanıyordu.</span></p>

    <p class="duz" xml:lang="tr"><span class="duz">Laure’un bulduğu satanik objeleri düşündüm. Elçi devam ediyordu:</span></p>

    <p class="duz" xml:lang="tr"><span class="duz">– Şeytan’a karşı savaşabilmek için, ona mesafeli durmayı bilmek gerekiyor. Ona asla inanmamak, onu asla dinlememek lazım. Bir paradoks gibi gözüküyor olabilir, ama ona korkusuzca karşı koyabilmek için, tüm gerçekliği içinde onu bir</span> <span class="italik">khimaira</span><span class="duz">, bir serap olarak görmek gerekiyor.</span></p>

    <p class="duz" xml:lang="tr"><span class="duz">Sigaramı duvarda ezdim, sonra izmariti cebime attım. Zamorski ayağa kalkmış, sırtını bir sütuna dayamış, dimdik duruyordu. Omuzlarının genişliği, beyaz yakası, gri alabros saçları ona farklı bir hava katıyor, savaşçı yanını ön plana çıkarıyordu. İnsanı etkileyen gizemli bir çekiciliği vardı. Ve tuhaf bir şekilde itimat duygusu uyandırıyordu. Sordum:</span></p>

    <p class="duz" xml:lang="tr"><span class="duz">– Peki siz, siz Şeytan’a inanıyor musunuz? Yani fiziki ve ruhsal gerçekliğine, demek istiyorum?</span></p>

    <p class="duz" xml:lang="tr"><span class="duz">Bir kahkaha patlattı:</span></p>

    <p class="duz" xml:lang="tr"><span class="duz">– Sana cevap verebilmem için bana bir tam gün lazım. Ve belki de yarın akşama kadar süre.</span> <span class="italik">Korkunun Bedeli</span><span class="duz">’ni okudun mu?</span></p>

    <p class="duz" xml:lang="tr"><span class="duz">– Epey önce.</span></p>

    <p class="duz" xml:lang="tr"><span class="duz">– Alıntının başlığını hatırlıyor musun?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Georges Arnaud “Coğrafi kesinlik bir aldatmacadır; mesela Guatemala, öyle bir ülke yok. Biliyorum; çünkü orada yaşadım” diyor, özetle. Ben de sana Şeytan’la ilgili olarak aynı cevabı verebilirim. “Şeytan yoktur. Bunu biliyorum; çünkü kırk yıldan beri onunla savaşıyorum.”</span></p>

    <p class="duz" xml:lang="tr"><span class="duz">– Kelime oyunu yapıyorsunuz.</span></p>

    <p class="duz" xml:lang="tr"><span class="duz">Zamorski doğruldu ve ciğerlerini havayla doldurmak için derin bir nefes aldı, bezmiş bir hali vardı:</span></p>

    <p class="duz" xml:lang="tr"><span class="duz">– Şeytan gerçeği her yerde, Mathieu... En kötü örneği de, tefessüh etmiş erkek ve kadınlarda ortaya çıkan tüm bu mezheplerde. Yanlış bir şekilde, ruhlarını Şeytan’a satmış kişiler olarak değerlendirilen şizofrenlerin yaşadığı akıl hastanelerinde. Ama özellikle de, arzu, istek, bilinçsiz davranışlar her birimizin ruhunu altüst ettiğinde. Bu, ruhlarımızı soğuran manyetik bir güce, bir tür kara deliğe indirgenebilir mi?</span></p>

    <p class="duz" xml:lang="tr"><span class="duz">– Öyleyse siz, dünya üzerinde ezelden beri var olan kötücül bir güce mi inanıyorsunuz? Evrendeki kötülüğün kaynağı olan yaratılmamış, transandan bir güç mü?</span></p>

    <p class="duz" xml:lang="tr"><span class="duz">Zamorski kaçamak kaçamak, belli belirsiz gülümsedi. Birkaç adım attı, sonra bana doğru döndü:</span></p>

    <p class="duz" xml:lang="tr"><span class="duz">– Yapacak çok işimiz var. Gelin. Saatine baktı. Randevu saatiniz yaklaşıyor.</span></p>

    <p class="duz" xml:lang="tr"><span class="duz">– Ne randevusu?</span></p>

    <p class="duz-son-paragraf-2" xml:lang="tr"><span class="duz">– Saat 17:00’de, Manon sizi burada, bahçede bekleyecek. Şurada gördüğün bankta.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Öğlen 12’ye doğru yapılan kısa ayin. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Tanrı’nın daha büyük zaferi için! (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">İspanya’nın Hıristiyanlarca yeniden fethi. (ç.n.)</span></p>
      </div>
    </div>
  </div>
</body>
</html>