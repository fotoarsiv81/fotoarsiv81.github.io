<html xmlns="http://www.w3.org/1999/xhtml">
<head>
  <title>58.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x58">
    <h1 class="bolum-ismi" id="toc-anchor" xml:lang="tr"><span class="bolum-ismi">58</span></h1>

    <p class="duz" xml:lang="tr"><span class="duz">Bulutlar dağılmıştı. Yanardağ bölgesi dışında gökyüzü masmaviydi.</span> <span class="italik">Carabinieri</span> <span class="duz">karargâhından fazla uzakta olmayan bir yere kahve içmeye gittim. Emniyet amirinin verdiği sözler üzerinde neden fazla düşünmediğimi bilmiyordum. Burada evrensel bir aksiyom hâkimdi: Güneye doğru inildikçe, sertlik ve güvenirlik azalıyor, sanki bu iki değer güneşin altında eriyip yok oluyordu.</span></p>

    <p class="duz" xml:lang="tr"><span class="duz">Sicilya’nın en önemli gazetesi</span> <span class="italik">L’Ora’</span><span class="duz">nın adresini öğrenmek için birkaç telefon görüşmesi yaptım. Sonra arabama atladım ve güneşin altında şehri keşfe çıktım. Sonbahar mevsiminde olunmasına rağmen burada, güneş ışınlarının altında uçuşan polenlerle şaşırtıcı bir hava vardı. Bu karanlık şehrin üstünde, çiçektozları çikolatalı bir pastanın üzerindeki şeker tabakası gibi duruyordu. Catania, lav ile güneşin sürekli çekişme ve çatışma halinde olduğu siyah beyaz bir şehirdi.</span></p>

    <p class="duz" xml:lang="tr"><span class="duz">Trafik hâlâ düzelmemişti. Kuzeye giden yollar barikatlarla kapatılmıştı, temizlik kamyonları caddelerdeki külleri toplaya toplaya ağır ağır ilerliyordu. Tıkanıklık bir commedia dell’arte oyununa dönüşmüştü; sürücüler</span> <span class="italik">carabinieri</span><span class="duz">’ye hakaret etmek için yarı bellerine kadar pencereden sarkıyor, onlar da sürücülere el hareketi yapıyordu.</span></p>

    <p class="duz" xml:lang="tr"><span class="duz">Gazete binası Via Santa Maria delle Salette’deydi. Mimarisinin modern bir yapıdan çok resmi bir havası –senato veya adliye sarayı gibi– vardı. Arabamı ilk bulduğum yere park ettim ve büyük kapıdan içeri girdim. Arşiv bodrumdaydı. Dörtnala koşturan gazetecilere çarpa çarpa asansöre doğru ilerledim.</span></p>

    <p class="duz" xml:lang="tr"><span class="duz">Tam tersine, bir kat aşağıda, durum gayet sakindi. Burası, ağzına kadar kraft zarflarla dolu metal dolaplarıyla camekânlı bir salondu. Tam ortada ışıklı masaların ve bilgisayarların bulunduğu bir bölüm vardı. Bu kötü aydınlatılmış salon, soruşturmalarımı destekleyecek bilgiler bulmak için sık sık gittiğim diğer arşivlerden farksızdı.</span></p>

    <p class="duz" xml:lang="tr"><span class="duz">Bir arşiv memuresi beni yönlendirdi. Her bilgisayarda temaya, isme ve tarihe göre arama yapabilirdim. Veritabanı, araştırmak istediğim kaydın numarasını anında veriyordu.</span></p>

    <p class="duz" xml:lang="tr"><span class="duz">Agostina Gedda’nın ismini girdim. Tarih kısmında 2000 yılı belirdi. Ardından, birkaç saniyenin sonunda bilgisayar ekranında bir başka yıl –1996– sonra da bir başka yıl –1984– gözüktü. Agostina, henüz on iki yaşındayken,</span> <span class="italik">L’Ora</span><span class="duz">’da bir dizi yazıya konu olacak kadar ne yapmış olabilirdi?</span></p>

    <p class="duz" xml:lang="tr"><span class="duz">İlk tarihten başladım ve bölmelerdeki 1984 zarfını aldım. Zarfla birlikte, bankonun arkasındaki masasında bir öğretmen edasıyla oturmakta olan görevliye gittim ve sigara içebilir miyim diye sordum. Tüm beklentilerimin tersine, adam bana gülümseyerek cevap verdi.</span></p>

    <p class="duz" xml:lang="tr"><span class="duz">Dudaklarımın arasına bir sigara sıkıştırıp zarfı açtım. Zarfta gazetelerden kesilmiş yazıların yanı sıra cılız bir kızın fotoğrafları vardı. Bazı resimler bir hastane yatağındayken çekilmişti. Yazıları okuyunca Callacciura ile emniyet amirinin imalarını anladım. Katil, diğerleri gibi sıradan bir kadın değildi.</span></p>

    <p class="duz" xml:lang="tr"><span class="duz">Agostina Gedda mucizevi bir şekilde ölümden kurtulmuştu.</span></p>

    <p class="duz" xml:lang="tr"><span class="duz">O Lourdes mucizesiydi.</span></p>

    <p class="duz-ilk-paragraf" xml:lang="tr"><span class="italik">L’Ora;</span> <span class="duz">16 eylül 1984.</span></p>

    <p class="alinti-ilk-paragraf" xml:lang="tr"><span class="dar-paragraf-bold">Catania’da mucize</span></p>

    <p class="alinti" xml:lang="tr"><span class="dar-paragraf-duz">On iki yaşında, bir gecede ölümcül bir kangrenden kurtuldu.</span></p>

    <p class="alinti" xml:lang="tr"><span class="dar-paragraf-duz">Şehrimiz, Catania’yı Sicilya’nın en değerli şehirlerinden biri haline getiren eşsiz hikâyelere, olağanüstü kişiliklere alışkındır. Agostina Gedda’nın hikâyesi de bunlara yeni bir örnektir. Evet, şehrimizde mucizevi şeyler oluyor!</span></p>

    <p class="alinti" xml:lang="tr"><span class="dar-paragraf-duz">Aslında Agostina Gedda da diğerleri gibi küçük bir kız. Yumuşak huylu, çalışkan bir çocuk, Catania’nın banliyösünden Paternolu bir marangozun kızı.</span></p>

    <p class="alinti" xml:lang="tr"><span class="dar-paragraf-duz">Ama 1984 şubatının bir pazar günü her şey altüst oldu. Anne ve babası Teormina’ya, kaplıcalara gitmişti, Agostina da yaşıtı arkadaşlarıyla oynarken on metreden düştü ve bilincini kaybetti. Çocuk derhal hastaneye, Catania Üniversitesi Ortopedi Kliniği’ne kaldırıldı, ölümcül bir yarası yoktu, sadece bacaklarında kırıklar vardı.</span></p>

    <p class="alinti" xml:lang="tr"><span class="dar-paragraf-duz">Agostina beş gün hastanede kaldıktan sonra, bacakları alçıda evine döndü. İki haftanın sonunda ağrılardan yakınmaya başladı. Ayrıca bacaklarından irin de sızıyordu. Yeniden hastaneye döndüler. Doktorlar derhal alçıları açtı. Yaralar iyileşmemiş, aksine kangrene dönüşmüştü.</span></p>

    <p class="alinti" xml:lang="tr"><span class="dar-paragraf-duz">Doktorlar bacakların kesilmesi gerektiğini söyledi. Agostina’nın annesi Sophia, yıkıldı. Baba ise, tam tersine, açıklama istiyordu. Ama doktorlar gerçeği telaffuz edemiyordu. Ne olacağını biliyorlardı: Agostina için ölüm kaçınılmazdı. Birkaç haftalık bir ömrü kalmıştı. Aslında bacakları kesmenin de bir yararı yoktu...</span></p>

    <p class="alinti" xml:lang="tr"><span class="dar-paragraf-duz">Paterno’da bir dayanışma hareketi başladı. Agostina’ya son bir şans olarak bir yolculuk armağan etmek amacıyla kapı kapı dolaşarak para toplanmaya başlandı: amaç onu Lourdes’da hac yolculuğuna yollamaktı. İtalya’da Unital6 olarak bilinen bir dernek, bu mucizeler kentine geziler düzenliyordu. Eğer Geddalar kabul ederse, Agostina en yakın zamanda bu yolculuğa çıkabilirdi...</span></p>

    <p class="alinti" xml:lang="tr"><span class="dar-paragraf-duz">5 mayısta, nihayet Agostina ailesiyle birlikte yola çıktı. Yolculuk boyunca çocuk mutluydu. Hayatında ilk kez trene ve gemiye bindi! Herkes ona şekerlemeler veriyor, etrafında dört dönüyordu...</span></p>

    <p class="alinti" xml:lang="tr"><span class="dar-paragraf-duz">Ama Lourdes’da, Agostina panikledi. Sokakları dolduran tüm bu hastalar, sakatlar, heykelciklerle dolu vitrinler, menekşe renkli kıyafetleri içinde rahibeler. Anlamıyordu: Neden buradaydı? Onu bu engellilerle mi bırakacaklardı? Havuza götürdüklerinde girmeyi reddetti, sonra kabullendi. Buz gibi suya temas eder etmez, Agostina ulur gibi bağırdı, çünkü suyun sıcaklığı en fazla on iki dereceydi. Havuzda bir dakika ancak kaldı.</span></p>

    <p class="alinti" xml:lang="tr"><span class="dar-paragraf-duz">Paterno’ya döndüklerinde çocuk iyileşmemişti. On yedi kiloya kadar düşmüştü. Her geçen gün kangren ilerliyordu. Temmuzda aile doğum gününü kutladı. Agostina on iki yaşına basıyordu. Sadece birkaç haftalık ömrü kalmıştı. Annesi, gömülürken üzerine giyeceği elbiseyi bile dikmeye başlamıştı.</span></p>

    <p class="alinti" xml:lang="tr"><span class="dar-paragraf-duz">5 ağustosta, akşamın sekizinde Agostina komaya girdi. Vücudunda kan dolaşımı durmuş, bu da beynin oksijensiz kalmasına neden olmuştu. Sophie derhal doktor çağırdı. Adam geldiğinde Agostina şoka girmişti. Sonra birden Agostina’yı ayakta gördüler, kapının pervazında duruyordu. Mutfağa kadar yürümeyi başarmıştı. Yüzünde hastalık solgunluğu kalmamıştı.</span></p>

    <p class="alinti" xml:lang="tr"><span class="dar-paragraf-duz">Doktor çocuğu muayene etti. Şüphe yoktu; kangren geriliyordu. İzleyen günlerde Catania’da çeşitli tetkikler yapıldı. Teşhis aynıydı. Agostina iyileşiyordu. Yaraları kabuk bile bağlamaya başlamıştı. Bir gece içinde, küçük kız iyileşmesi imkânsız bir hastalıktan kurtulmuştu, hem de en ufak bir tedavi görmeden!</span></p>

    <p class="alinti" xml:lang="tr"><span class="dar-paragraf-duz">Paterno sakinleri için bu hikâye çok bildik bir şeydi. Bu yeni mucize kilise çanlarıyla tüm şehre duyuruldu. Bu olayın Catania’da, bir mucize olarak yorumlanmasıyla birlikte de tüm İtalyan medyası kente akın etti.</span></p>

    <p class="alinti" xml:lang="tr"><span class="dar-paragraf-duz">Ancak, yine de, Catania Piskoposluğu’ndan Monsenyör Paolo Corsi, basın toplantısında olaya ihtiyatla yaklaştı: “Agostina’nın iyileşmesi bizi sevindirdi. Bu umudun ve inancın olağanüstü bir başarısı. Ama Papalık ve Roma Kilisesi’nin bunun bir mucize olduğunu söylemesi için zaman, çok zaman gerekiyor...”</span></p>

    <p class="alinti-son-paragraf-x" xml:lang="tr"><span class="dar-paragraf-duz">Agostina normal hayatına döndü. Hatta yaşıtı diğer çocuklar gibi eylül başında okula başladı. Ama küçük kızın yaşadığı bu eşsiz deneyim unutulmadı. Katolik olanlar da olmayanlar da, Lourdes’a yapılan hac yolculuğundan birkaç hafta sonra gerçekleşen bu açıklanamaz iyileşmeyi kabullenmek zorunda kaldı. Hatta en kuşkucular bile bundan bazı sonuçlar çıkarma gereği hissetti!</span></p>

    <p class="duz-ilk-paragraf" xml:lang="tr"><span class="duz">Bir sigara yaktım, sonra fotoğrafları yeniden inceledim. Agostina, on bir buçuk yaşında, hastane yatağında. Agostina tekerlekli sandalyede, çevresinde Paterno destek komitesi. Agostina Lourdes’da, bir sürü engellinin arasında...</span></p>

    <p class="duz" xml:lang="tr"><span class="duz">Hemşire,</span> <span class="italik">L’Ora</span><span class="duz">’nın gazetecileri için kuşkusuz iyi bir malzemeydi. On iki yaşında, mucizevi bir şekilde hayata dönen bir kız, otuzunda bir katil; hiç de fena değil. Sigaramdan derin bir nefes çektim ve düşündüm. Tüm bu olayların ardındaki çelişkiye rağmen içsel bir mantık olduğunu hissediyordum. Bu kadar karşıtlıklarla dolu olayların bir rastlantıdan ibaret olması imkânsızdı.</span></p>

    <p class="duz" xml:lang="tr"><span class="duz">İkinci zarfa geçtim: nisan 1996.</span></p>

    <p class="duz-ilk-paragraf" xml:lang="tr"><span class="italik">L’Ora;</span> <span class="duz">12 nisan 1996.</span></p>

    <p class="alinti-ilk-paragraf" xml:lang="tr"><span class="dar-paragraf-bold">Agostina mucizesi nihayet kabul edildi!</span></p>

    <p class="alinti" xml:lang="tr"><span class="dar-paragraf-duz">On iki yıllık bir incelemeden sonra, Agostina Gedda, Catania Piskoposluğu ile Santa Sede tarafından gerçek bir mucize olarak kabul edildi.</span></p>

    <p class="alinti" xml:lang="tr"><span class="dar-paragraf-duz">İşte yaklaşık on iki yıldan beri beklenen haber. Sicilya’da, Lourdes’a yaptığı hac yolculuğundan sonra bir gecede ölümcül kangrenden kurtulan Agostina Gedda’nın hikâyesi unutulmamıştı. Catania’da herkes bunun bir mucize olduğunu haykırmış, ama Katolik Kilisesi mensupları bu duruma ihtiyatla yaklaşmıştı. Catania Başpiskoposu Monsenyör Corsi “İhtiyatlı olmamız lazım. Kilise inananlara yanlış umutlar vaat etmeyi istemez. Ayrıca tababet de Kilise’nin ilgi alanı değil. Bunu ilan edebilmek için diğer uzmanlara da danışmamız lazım, incelemeler yıllar alabilir” demişti.</span></p>

    <p class="alinti" xml:lang="tr"><span class="dar-paragraf-duz">On iki yıl, daha az değil: Santa Sede tarafından görevlendirilmiş uluslararası uzmanlardan oluşan bir komiteye, ardından da bir Vatikan komisyonuna, bunun bir mucize olduğuna karar vermeleri için gereken süre. Önce bu iyileşme Catania Hastanesi’nin yanı sıra Lourdes Tıbbi Gözlem Bürosu tarafından da teyit edilmişti.</span></p>

    <p class="alinti" xml:lang="tr"><span class="dar-paragraf-duz">Büronun yetkilisi Doktor Bucholz şöyle diyordu: “ ‘Ani ve açıklanamaz bir iyileşme’ olduğunu söylemeden önce hastalığın iyi olmaz niteliğine ve uygulanmakta olan tedavinin eksikliğine kesin olarak inanmamız gerekiyor. Kişi iyileşme emareleri gösterdiğinde, gerilemenin belirgin nitelikler arz etmesi gerekir. İşte ancak bu koşullarda Kilise’yle işbirliğine gidebilirdik, dosyayı, Katolik olsun olmasın birçok ulustan otuz kadar doktor, nörolog ve psikiyatrdan oluşan Uluslararası Tıp Komitesi’ne gönderdik. Uzun bir incelemenin sonunda bu uzmanlar iyileşmenin açıklanamaz niteliğini ya kabul edecek ya da etmeyecek.”</span></p>

    <p class="alinti" xml:lang="tr"><span class="dar-paragraf-duz">Doktorlar bu olguyu teyit ettikten sonra Santa Sede dosyayı aldı ve dosyayı manevi bakımından inceledi. Lourdes Piskoposu Monsenyör Perrier’nin yorumu şöyle: “Kilise için fizik iyileşme, mucizenin sadece bir yanı. Manevi açıdan değerlendirildiğinde, bu büyük ve önemli bir gelişmenin sadece bir göstergesi. İşte bu sebeple iyileşmiş kişinin psikolojik evrimini izliyoruz. Mesela, bu deneyimini paraya çevirmek isteyen veya iyileşmesini herhangi bir inanca dayandırmayan kişiyi reddediyoruz. Bu tür olayların çoğunda mucizeler, daha üst bir ruh haline ulaşmanın da gösterdiği gibi hep ruhani bir yol izler.”</span></p>

    <p class="alinti" xml:lang="tr"><span class="dar-paragraf-duz">Agostina Gedda bu profile uygun biriydi. Çocuk büyüdü, hemşire oldu ve yıllarca hastalara, hacılara yardım etmek amacıyla sürekli olarak Lourdes’a gidip geldi. Herkes Agostina’nın bir iyilik meleği olduğunu ve yakınlarına, komşularına sürekli yardım ettiğini düşünüyordu.</span></p>

    <p class="alinti" xml:lang="tr"><span class="dar-paragraf-duz">Onunla karşılaştığınızda, kibarlığından ve alçakgönüllülüğünden etkilenmemeniz imkânsız. Bugün yirmi dört yaşında olan Agostina içindeki ışığı yansıtan biri. Halen Paterno’da oturan, Gedda, elektrik tesisatçısı, kocası Salvatore’yle bir hayatı paylaşıyor. Paterno’nun toplu konutlarından biri olan CEP’te (Consorzio Edilizia Popolare) bir apartman dairesinde sade bir hayat sürüyorlar.</span></p>

    <p class="alinti-son-paragraf-x" xml:lang="tr"><span class="dar-paragraf-duz">Bugün mucizesi resmen kabul edildi, Tanrı tarafından seçilmiş biri olarak nasıl bir yaşam sürecek? Agostina belli belirsiz gülümsüyor: “İyileşmem sadece bir rastlantı değil, ama öte yandan da hiçbir şey bu kutsal tavassutu açıklayamaz. Ben de diğerleri gibi bir çocuktum. Daha yeni yeni dua etmeye başlamıştım ve dini bilgilerim yeterli değildi. Ama hep bu gizemli konuyu düşündüm. Sonuçta hikâyemin Kutsal Kitaplar’la tutarlık içinde olduğuna inanıyorum. Sıradan biriydim, adsızlardan bir adsızdım. Ve sadece bu nedenle, ki bundan şüphem yok, Bakire Meryem beni seçti. Bir çocuk selamete erişti, hepsi bu.”</span></p>

    <p class="duz" xml:lang="tr"><span class="duz">İki yüzü olan kadın. Gerçek bir film adı. Yarı melek yarı şeytan. Tanrı tarafından seçilmiş Agostina’nın kocasını korkunç işkencelerle öldürmesi başka nasıl açıklanabilirdi? Bir kez daha, tuhaf bir duygu. Bir tarafta, tamamen çelişik, birbiriyle uyuşmayan iki olay. Diğer tarafta, hâlâ akıl almaz gibi gözüken, mucize ile cinayet arasında var olması gereken bir bağ.</span></p>

    <p class="duz" xml:lang="tr"><span class="duz">Şimdilik, eski bir sorunun dikkate almam gereken tek bir cevabı vardı: Unital6. Luc neden bu hac derneğiyle ilgilenmişti? Çünkü Agostina’nın seyahatini bu dernek organize etmişti. Ve bu derneğin her yerde hazır ve nazır bulunan bir gönüllüsü haline gelmişti. Luc bu dernekte ne arıyordu?</span></p>

    <p class="duz" xml:lang="tr"><span class="duz">Zarftaki fotoğraflara baktım. Agostina on beş ya da on altı yaşında, Papa II. Johannes Paulus’un önünde saygıyla eğilirken. Agostina, yirmi yaşında, Lourdes’un kalabalığı içinde bir tekerlekli sandalyeyi iterken, üzerinde rahibelerin giydiği menekşe renkli elbise. Son olarak Agostina çalışırken; yüzünde geniş bir gülümseme, üzerinde beyaz önlük. Bir azize. Sorunsuz bir yaşama eşlik eden merhametli, kibar ve alçakgönüllü bir figür.</span></p>

    <p class="duz" xml:lang="tr"><span class="duz">Saat 13:00. Emniyet amiri Michele Geppu’dan hâlâ haber yoktu. Bu koskoca salonda, geçmişin karanlığına gömülmüş, bugünün himayesinde tek başınaydım.</span></p>

    <p class="duz" xml:lang="tr"><span class="duz">Yeniden evrak dolabına döndüm ve Agostina’nın “2000” yılına ait zarfını aldım. Yeni bir şey yoktu. Salvatore’nin bir şantiye alanında bulunmuş cesedi.</span></p>

    <p class="duz" xml:lang="tr"><span class="duz">Evinde yakalanmış Agostina. Her şeyi itiraf etmesi, ancak cinayet nedeni hakkında tek bir kelime etmeyişi. Böyle bir tahkikat dosyasının derhal sonuçlandırılması gerekiyordu. Ama Agostina hâlâ yargılanmayı bekliyordu. Süreç bir türlü tamamlanmamıştı. Savunma avukatlarının –Santa Sede’nin ünlü avukatları– işe karıştığını tahmin ediyordum.</span></p>

    <p class="duz" xml:lang="tr"><span class="duz">Bu zarfta da fotoğraflar vardı; cesede ait resimler. Sylvie Simonis’in fotoğraflarını biliyordum, ama bunların da onlardan aşağı kalır tarafı yoktu. Kemiklere kadar kemirilmiş kol ve bacaklar. Larva kaynayan basen. Yaralarla kaplı gövde. Ağızda ters bir haç. Kokudan fenalaşmış gibi gözüken, ağızları maskeli olay yeri incelemenin polisleri.</span></p>

    <p class="duz" xml:lang="tr"><span class="duz">Kafamı kaldırdım, arşiv memuru küçük bir televizyondan Etna’nın püskürmesini izliyordu. Çaktırmadan fotoğrafları pardösünün içine yerleştirdim. Bunu yapmam gerekiyordu. İşkence görmüş cesedin bir fotoğrafı; Agostina’nın antropometrik bir portresi; menekşe renkli giysisi içinde bir melek edasıyla gözüktüğü bir başka resim. Zarfları tarih sırasına soktum ve bankonun üzerine bıraktım. Ardından salonun efendisini elimle selamladım.</span></p>

    <p class="duz" xml:lang="tr"><span class="duz">Şimdi Paterno’ya gitmek istiyordum.</span></p>

    <p class="duz-son-paragraf-2" xml:lang="tr"><span class="duz">Olayın geçtiği yeri görmem gerekiyordu.</span></p>
  </div>
</body>
</html>