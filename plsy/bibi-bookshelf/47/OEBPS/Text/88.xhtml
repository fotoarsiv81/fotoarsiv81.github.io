<html xmlns="http://www.w3.org/1999/xhtml">
<head>
  <title>88.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x88">
    <h1 class="bolum-ismi" id="toc-anchor" xml:lang="tr"><span class="bolum-ismi">88</span></h1>

    <p class="duz" xml:lang="tr"><span class="duz">Strateji bir yana, henüz korkumu yenmeyi başaramamıştım.</span></p>

    <p class="duz" xml:lang="tr"><span class="duz">Ve başarabilecek gibi de görünmüyordum.</span></p>

    <p class="duz" xml:lang="tr"><span class="duz">Hücreme geri döndüm ve cep telefonumu kontrol ettim.</span></p>

    <p class="duz" xml:lang="tr"><span class="duz">İki mesaj vardı. Foucault ve Svendsen’den.</span></p>

    <p class="duz" xml:lang="tr"><span class="duz">Yardımcımı aradım.</span></p>

    <p class="duz" xml:lang="tr"><span class="duz">– Ne durumdasın? diye sordum.</span></p>

    <p class="duz" xml:lang="tr"><span class="duz">– Jura’dan bir sonuç yok. Jandarma Sarrazin olayında yerinde sayıyor. Bokböcekleri gizemini koruyor. Gabonlular fos çıktı. Tüm Franche-Comté’de yedi kişi var. Hepsi de kendi halinde insanlar.</span></p>

    <p class="duz" xml:lang="tr"><span class="duz">– Ya oradan sürgün edilmiş olanlar?</span></p>

    <p class="duz" xml:lang="tr"><span class="duz">– Saptamak zor. Çalışıyoruz.</span></p>

    <p class="duz" xml:lang="tr"><span class="duz">– Köleler hakkında bir şeyler buldun mu?</span></p>

    <p class="duz" xml:lang="tr"><span class="duz">– Hayır. Bilen yok. Eğer bu bir tarikatsa, son derece gizli...</span></p>

    <p class="duz" xml:lang="tr"><span class="duz">Foucault’nun lafını kestim, bu işin peşini bırakmasını söyledim. Zaten her konunun uzmanı olan Zamorski’den yeterince bilgi almıştım.</span></p>

    <p class="duz" xml:lang="tr"><span class="duz">Buna karşılık, ondan başka bir şey istedim:</span></p>

    <p class="duz" xml:lang="tr"><span class="duz">– Larfaoui dosyası hâlâ elinin altında mı?</span></p>

    <p class="duz" xml:lang="tr"><span class="duz">– Şu Narkotik’in ilgilendiği olay mı?</span></p>

    <p class="duz" xml:lang="tr"><span class="duz">– Evet. Bizim hikâyeyle bir bağlantısı olabilir.</span></p>

    <p class="duz" xml:lang="tr"><span class="duz">– “Bizim” hikâye mi? Benimle pek bir şey paylaştığın söylenemez, en azından şimdilik.</span></p>

    <p class="duz" xml:lang="tr"><span class="duz">– Dönüşümü bekle. Herifin, uyuşturucu satıcısı olarak profilini çıkar. Narkotik’teki çocuklarla konuş, mal teslimi nasıl yapıyormuş, düzenli müşterileri kimlermiş öğren. Ölümünden önce en son kimlerle telefon görüşmesi yapmış sapta. Banka hesaplarını kontrol et. Pazarda onun yerini kim almış öğren. Meyer ile Malaspey’den yardım al.</span></p>

    <p class="duz" xml:lang="tr"><span class="duz">– Ne arıyoruz?</span></p>

    <p class="duz" xml:lang="tr"><span class="duz">– Çok özel bir şebeke. Afrika kökenli bir uyuşturucu olan iboganın çevresinde dönen bir dolap.</span></p>

    <p class="duz" xml:lang="tr"><span class="duz">– Gabon’dan mı geliyor?</span></p>

    <p class="duz" xml:lang="tr"><span class="duz">– Senden de bir şey gizlenmiyor. Bu ülkenin bir rolü var, bu kesin. Ama henüz ne derecede bilmiyorum. Beni bu akşam ara.</span></p>

    <p class="duz" xml:lang="tr"><span class="duz">Telefonu kapattım ve Svendsen’in numarasını tuşladım.</span></p>

    <p class="duz" xml:lang="tr"><span class="duz">– Sana bir haberim var, dedi İsveçli heyecanlı bir sesle. Ve çok önemli. Haklıymışsın. Sarrazin’in vücudu üzerinde çalışılmış.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Herifin iç organları nekroza uğramış. Ciddi bir şekilde çürümüş. Sanki en az bir ay önce ölmüş gibi. Oysa omuzlarda ölüm sertliği var.</span></p>

    <p class="duz" xml:lang="tr"><span class="duz">– Bir açıklaman var mı?</span></p>

    <p class="duz" xml:lang="tr"><span class="duz">– Elbette. Katil ona asit içirmiş. Sonra iç organlarının, bağırsaklarının çürümesini beklemiş. Ardından da, aşağıdan yukarı doğru karnını yarmış.</span></p>

    <p class="duz" xml:lang="tr"><span class="duz">Demek Sarrazin’in katili ölümle oyun oynamıştı. Sylvie Simonis’in katili de o olabilir miydi? Bir Işıksız mıydı? Veya mucize yaşamış olanlara esin veren kişi mi?</span></p>

    <p class="duz" xml:lang="tr"><span class="duz">Cam ağacının gövdesine kazınmış yazıyı düşündüm: IŞIKSIZLARI KORUYORUM. Sarrazin’i Manon’un öldürmediği kesin olan tek şeydi. O tarihte Scholastyka’da sürgündeydi.</span></p>

    <p class="duz" xml:lang="tr"><span class="duz">Svendsen devam ediyordu:</span></p>

    <p class="duz" xml:lang="tr"><span class="duz">– Pislik herif bütün bunları Sarrazin hayattayken yapmış. Kurbanının bağırsaklarını küvete döktüğünde adam yaşıyormuş ve şuuru açıkmış.</span></p>

    <p class="duz" xml:lang="tr"><span class="duz">Kanımın donduğunu hissettim. Hatırladığım kadarıyla jandarmada bağlandığını gösteren bir iz yoktu.</span></p>

    <p class="duz" xml:lang="tr"><span class="duz">– Sarrazin bağlanmamıştı.</span></p>

    <p class="duz" xml:lang="tr"><span class="duz">– Hayır. Ancak yapılan toksikolojik analizlerde kanında yüksek miktarda, felce neden olan bir madde bulundu. Herif onu doğrarken yerinden kıpırdayamıyormuş.</span></p>

    <p class="duz" xml:lang="tr"><span class="duz">Cinayet mahallini gözümün önüne getirdim. İki büklüm olmuş, fetüs biçimini almış bir beden. Leş kokan havada vızıldayan sinekler.</span></p>

    <p class="duz" xml:lang="tr"><span class="duz">– Ya böcekler?</span></p>

    <p class="duz" xml:lang="tr"><span class="duz">–</span> <span class="italik">Sarcophagidae</span> <span class="duz">ve</span> <span class="italik">Piophilidae</span> <span class="duz">sineklerinin yumurtaları bulunmuş, burada olması gereken sinek türleri bunlar. Yani ölümden birkaç saat sonra demek istiyorum. Senin kadını öldüren çılgının işi, Mat. Hiç şüphe yok.</span></p>

    <p class="duz" xml:lang="tr"><span class="duz">– Teşekkür ederim. Sana raporunu yolladılar mı?</span></p>

    <p class="duz" xml:lang="tr"><span class="duz">– Valleret e-postayla attı. Sempatik biri.</span></p>

    <p class="duz" xml:lang="tr"><span class="duz">– Her ayrıntıyı incele. Bu çok önemli.</span></p>

    <p class="duz" xml:lang="tr"><span class="duz">– Bana biraz daha açıklama yapsan?</span></p>

    <p class="duz" xml:lang="tr"><span class="duz">– Daha sonra. Tüm bunlar bir yöntemin parçası. Önce tereddüt ettim, sonra düşüncelerimi yüksek sesle dile getirdim. Bir tür... bir tür, bir adamın diğer katiller arasında ön plan çıkmak için geliştirdiği bir üst yöntem...</span></p>

    <p class="duz" xml:lang="tr"><span class="duz">– Hiçbir şey anlamıyorum, dedi Svendsen. Ama heyecan verici görünüyor.</span></p>

    <p class="duz" xml:lang="tr"><span class="duz">– Paris’e döner dönmez, sana her şeyi açıklayacağım.</span></p>

    <p class="duz" xml:lang="tr"><span class="duz">– Güzel pazarlık, dostum.</span></p>

    <p class="duz" xml:lang="tr"><span class="duz">Yeniden dosyama döndüm, bir kez daha, elimdeki veriler ile gerçekleşen olaylar arasında bir bağ kurmaya çalıştım.</span></p>

    <p class="duz" xml:lang="tr"><span class="duz">Kafamı notlarımdan kaldırdığımda manastırın çanları on biri çalmaya başladı. Zamanın nasıl geçtiğini anlayamamıştım. Benedikten rahibelerinin yemek saatiydi. Kimseye görünmeden ortadan kaybolabilirdim, özellikle de rahibelerle birlikte yemekte olan Manon’la karşılaşma tehlikem yoktu. Birkaç kazağı üst üste giydikten sonra sırtıma pardösümü aldım.</span></p>

    <p class="duz" xml:lang="tr"><span class="duz">Sıra kemerlerin altında koşar adım yürürken birinin bana seslendiğini işittim:</span></p>

    <p class="duz" xml:lang="tr"><span class="duz">– Selam.</span></p>

    <p class="duz" xml:lang="tr"><span class="duz">Manon bir sütunun dibine oturmuştu, üzerinde kalın bir anorak vardı. Bir kaşkol ile bir bere takımı tamamlıyordu. Gırtlağımın kuruyuverdiğini hissettim.</span></p>

    <p class="duz" xml:lang="tr"><span class="duz">– Bana açıklamak ister misin?</span></p>

    <p class="duz" xml:lang="tr"><span class="duz">– Neyi?</span></p>

    <p class="duz" xml:lang="tr"><span class="duz">– Buraya geldiğinden beri her gün nereye kaybolduğunu.</span></p>

    <p class="duz" xml:lang="tr"><span class="duz">Ona doğru yaklaştım. Yüzünde pembenin bütün tonları vardı.</span></p>

    <p class="duz" xml:lang="tr"><span class="duz">– Sana hesap vermem mi gerekiyordu?</span></p>

    <p class="duz" xml:lang="tr"><span class="duz">Bu saldırgan tutumum karşısında sanki üzerine bir silah çevrilmiş gibi ellerini havaya kaldırdı:</span></p>

    <p class="duz" xml:lang="tr"><span class="duz">– Hayır, durumu abartman gerekmiyor. Burada herkes hareketlerinde özgürdür.</span></p>

    <p class="duz" xml:lang="tr"><span class="duz">– Sen öyle sanıyorsun.</span></p>

    <p class="duz" xml:lang="tr"><span class="duz">Sütundan uzaklaştı ve gerindi. Ensesi bile, tek başına bir cazibe merkeziydi.</span></p>

    <p class="duz" xml:lang="tr"><span class="duz">Gülümseyerek sordu:</span></p>

    <p class="duz" xml:lang="tr"><span class="duz">– Bir ilerleme sağlayabildin mi?</span></p>

    <p class="duz" xml:lang="tr"><span class="duz">Bacaklar iki yana açık, vücut gergin bir şekilde tam karşısında duruyordum. Kendine güvenen polisi oynuyordum. Ama hâlâ gırtlağım kuruydu ve konuşabilmek için iki defa yutkunmak zorunda kaldım.</span></p>

    <p class="duz" xml:lang="tr"><span class="duz">– Bu durum senin işine geliyor. Burada kalmak, bu manastırda gizlenmek. Annenin cinayeti Fransa’da soruşturulurken hem de.</span></p>

    <p class="duz" xml:lang="tr"><span class="duz">– Polisten kaçtığımı mı söylemek istiyorsun?</span></p>

    <p class="duz" xml:lang="tr"><span class="duz">– Belki de gerçeklerden kaçıyorsun.</span></p>

    <p class="duz" xml:lang="tr"><span class="duz">– Gerçeğin pek yakında olduğunu sanmıyorum. Yoksa buralarda ne işim olabilirdi.</span></p>

    <p class="duz" xml:lang="tr"><span class="duz">– Yani annenin katilini öğrenmek istemiyor musun?</span></p>

    <p class="duz" xml:lang="tr"><span class="duz">– Bununla sen ilgileniyorsun, öyle değil mi?</span></p>

    <p class="duz" xml:lang="tr"><span class="duz">Her söylediğime bir karşılık verdikçe öfkem artıyordu. İnatla gülümsemeyi sürdürüyordu. Onu çirkin buldum. Dudaklarının kenarlarındaki kıvrımlar yüzünden sert ve yaşlı görünüyordu</span></p>

    <p class="duz" xml:lang="tr"><span class="duz">– Sen gerçekten alık bir üniversitelisin.</span></p>

    <p class="duz" xml:lang="tr"><span class="duz">– Ne kadar hoş.</span></p>

    <p class="duz" xml:lang="tr"><span class="duz">– Neler olduğunun gerçekten bilincinde değilsin!</span></p>

    <p class="duz" xml:lang="tr"><span class="duz">– Senin sayende. Bana bildiklerinin dörtte birini bile söylemedin.</span></p>

    <p class="duz" xml:lang="tr"><span class="duz">– Senin iyiliğin için! Hepimiz seni korumaya çalışıyoruz! Bunu senin kafan almıyor mu, yoksa?</span></p>

    <p class="duz" xml:lang="tr"><span class="duz">Gülmeyi kesmişti. Yanaklarının pembeliği kırmızıya dönmüştü. Doğruldu ve aynı tonda bana cevap vermek için ağzını açtı. Ama birden vazgeçti ve yumuşak bir sesle sordu:</span></p>

    <p class="duz" xml:lang="tr"><span class="duz">– Beni tavlamaya kalkışmayacak mısın?</span></p>

    <p class="duz" xml:lang="tr"><span class="duz">Böyle bir soruyu beklemiyordum, bir an şaşırdım. Kısa bir sessizlik oldu, sonra bir kahkaha attım:</span></p>

    <p class="duz" xml:lang="tr"><span class="duz">– Biraz başardım, öyle değil mi?</span></p>

    <p class="duz" xml:lang="tr"><span class="duz">– Evet, fena sayılmaz.</span></p>

    <p class="duz" xml:lang="tr"><span class="duz">Krakov, renkleri, ışıkları ve efektleriyle kendine has bir dünyaydı. Büyük bir tablo gibi uyumlu ve çok özel bir evren. Gauguin’in ölçülü tonları, Rembrandt’ın ışık-gölge dağılımı...</span></p>

    <p class="duz" xml:lang="tr"><span class="duz">Manon koluma girmişti. Konuşmadan hızlı adımlarla yürüyorduk. Kaçamak gözlerle Manon’u profilden seyrediyordum. Saçları, küçük sevimli burnu mükemmel bir uyuma sahipti ve çocukluğuyla gizemli bir suç ortaklığı içindeydi. Ve gözlerinin lacivertliğiyle. Hafifçe kalkık kaşları yüzüne şaşkın bir ifade veriyordu, sanki dünyayı sorgularmış gibi bir hali vardı.</span></p>

    <p class="duz" xml:lang="tr"><span class="duz">Belli bir ritimde yürüyorduk. Daha önceki günlerde not aldığım işaret noktalarına artık hiç dikkat etmiyordum. Yollarda, sokaklarda, caddelerde rasgele dolaşıyorduk. Herhangi bir zamanda herhangi bir yerde bize saldırabilirlerdi, ama ben kaygılanmıyordum. Manon’un manastırdan çıkmasına tek şartla izin vermişlerdi; belli bir mesafeden bir veya birkaç korumanın bizi izlemesi koşuluyla. Dönüp hiç arkama bakmamıştım, ama onların orada olduğunu biliyordum. Rahip cüppeleri ve şişkin kaslarıyla.</span></p>

    <p class="duz" xml:lang="tr"><span class="duz">Şimdi hızlı yürüdüğümüz gibi hızlı da konuşuyorduk. Kaybettiğimiz zamanı yakalamak ister gibi.</span></p>

    <p class="duz" xml:lang="tr"><span class="duz">Manon beni soru bombardımanına tutuyordu:</span></p>

    <p class="duz" xml:lang="tr"><span class="duz">– Polisiye romanları sever misin?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Kelimelerin gerçeklerin ağırlığın karşısında hiçbir gücü yoktur.</span></p>

    <p class="duz" xml:lang="tr"><span class="duz">– Ya bilgisayar oyunlarını?</span></p>

    <p class="duz" xml:lang="tr"><span class="duz">Bilgisayar oyunlarıyla tek ilişkim, öldürülen bir homoseksüelin evinde bulduğum, hırsızlık malı software stokuydu. Bunun izini sürerek de, aynı zamanda sevgilisi ve katili olan suç ortağına ulaşmıştık.</span></p>

    <p class="duz" xml:lang="tr"><span class="duz">Adımlarımız bizi Wawel Şatosu’nun yakınındaki tepeye kadar getirmişti. Vistül Nehri’nin karşısında duruyorduk. Nehir karanlık, hareketsiz ve yoğun bir kütleydi.</span></p>

    <p class="duz" xml:lang="tr"><span class="duz">Akşam oluyordu. Tuhaf, sıkıcı, tüm şehri kaplayan bir andı, etraf yavaş yavaş kararıyordu, sokak lambaları henüz yanmamıştı. Gerçek gecenin, uygarlığın izlerini silerek egemenliğini ilan ettiği gizemli saatlerdi bunlar.</span></p>

    <p class="duz" xml:lang="tr"><span class="duz">Nehrin diğer tarafında, şehir hâlâ karanlıktaydı. Duvarlardaki mavimsi yansıma mora çalan bir griye dönüşüyordu.</span></p>

    <p class="duz" xml:lang="tr"><span class="duz">– Dönelim mi? diye sordu Manon.</span></p>

    <p class="duz" xml:lang="tr"><span class="duz">Cevap vermeden ona baktım. Gün gözlerinde batıyordu. Anorağının içine büzülmüş soğuktan titriyordu. Bir bankta oturmuştuk. Yerimden kımıldamadım, dünyayı kendine çeken, onu kendi arzusuna göre şekillendiren küçük bir kız gibi elimden tuttu.</span></p>

    <p class="duz" xml:lang="tr"><span class="duz">– Gel.</span></p>

    <p class="duz-son-paragraf-2" xml:lang="tr"><span class="duz">Ruhunu Şeytan’a sattığı için annesi tarafından öldürülen Manon Simonis’i düşünüyordum. Hayvanları öldüren, ahlaksızca davranışlarda bulunan, tecavüze uğramış küçük kızı. Ya Tanrı’nın ya da Şeytan’ın sayesinde ölümden kurtulmuş çocuğu. Sartuis’deki soruşturma artık canıma tak etmişti. Neden böyle davrandığımı bilmeden, Manon’u kendime doğru çektim ve tutkuyla öptüm.</span></p>
  </div>
</body>
</html>