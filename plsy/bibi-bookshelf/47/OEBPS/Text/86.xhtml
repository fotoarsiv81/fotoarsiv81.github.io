<html xmlns="http://www.w3.org/1999/xhtml">
<head>
  <title>86.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x86">
    <h1 class="bolum-ismi" id="toc-anchor" xml:lang="tr"><span class="bolum-ismi">86</span></h1>

    <p class="duz" xml:lang="tr"><span class="duz">Bu gece, keşiş odamda en yakın düşmanımla yüz yüzeydim.</span></p>

    <p class="duz" xml:lang="tr"><span class="duz">Duygusal hayatımın boşluğuyla.</span></p>

    <p class="duz" xml:lang="tr"><span class="duz">İki farklı dönemim olmuştu. İlki Tanrı aşkıydı. Roma Ruhban Okulu’na kadar karşı cinsle maceram hiç olmamıştı. Bundan dolayı da ne acı ne de eksiklik hissetmiştim; kalbim zaten doluydu. Mumlarla dolu bir kilisede kibrit yakmanın bir anlamı yoktu.</span></p>

    <p class="duz" xml:lang="tr"><span class="duz">Elbette kimi zaman düşüncelerim bacak arama kadar iniyor, itkiler kafamı dolduruyordu. O dönemlerde mastürbasyon, dua, tövbe çevrimine giriyordum. Kendi kendimi cezalandırıyordum.</span></p>

    <p class="duz" xml:lang="tr"><span class="duz">Ama her şey Afrika’da değişti...</span></p>

    <p class="duz" xml:lang="tr"><span class="duz">Kan, toprak, tensel istek orada beni bekliyordu. Ruanda’daki soykırım öncesi, kendimi ondüle çatılı bir barakada bulmuştum. Aklımda hiçbir şey yoktu. Veya araba kazası gibi bir şeydi. Bir çarpma, bir altüst oluş dış dünyayla bütün temasımı kesmişti. En ufak bir tat almıyor, en ufak bir şey hissetmiyordum. Ama kesin olan tek şey vardı; parlak tenli, neşeli bir kadın benim hayatımı kurtarmıştı.</span></p>

    <p class="duz" xml:lang="tr"><span class="duz">Ona karşı büyük bir minnettarlık duyuyordum, beni yeniden hayata döndürmüştü. Bir süre onu görmesem çıldıracak gibi oluyordum. Yine de bir sabah, elveda demeden, oradan ayrıldım. Bir hırsız gibi kaçtım, kimseye görünmeden, kimseyle konuşmadan şehri boydan boya kat ettim. Kigali sokaklarında, Bin Tepeler radyosu hâlâ intikam çağrıları yapıyordu... Kigali’nin güneyinde, Butamwa’daki bir kiliseye sığındım ve üç gün boyunca uyumadan dua ettim. Tanrı’ya yakardım, biliyordum hiçbir şeyi silip atamazdım, ama bir şekilde Tanrı’ya daha fazla yakarabilir, onu daha fazla sevebilirdim.</span></p>

    <p class="duz" xml:lang="tr"><span class="duz">Artık özgürdüm. Sonunda duygularımı kabullenmiştim; tensel isteğe, onun şiddetine karşı konamazdı. Bu dıştan kaynaklanan –iğvaya kapılma– bir şey değildi, tamamen içseldi; arzularıma gem vuramıyordum. Sonunda kendime karşı samimi olmaya karar verdim ve birbiriyle çelişik de olsa, ruhumu daha fazla arındıracaktım. Ben odama çekilmiş bu düşüncelerle boğuşurken ilk mülteciler geldi.</span></p>

    <p class="duz" xml:lang="tr"><span class="duz">Günlerden 9 nisandı.</span></p>

    <p class="duz" xml:lang="tr"><span class="duz">Başkan Juvenal Habyarimana’nın uçağı düşürülmüştü.</span></p>

    <p class="duz" xml:lang="tr"><span class="duz">Aklıma kadın geldi, şu elveda demeden, kucaklaşmadan, terk ettiğim kadın. Üstelik o bir Tutsi’ydi. Yeniden Kigali’ye döndüm, okullarda, kiliselerde, resmi binalarda onu aradım. Hayatımı kurtaran onu ölümden kurtarmak için burada olamayışımdan başka bir şey düşünemiyordum.</span></p>

    <p class="duz" xml:lang="tr"><span class="duz">Aramaya gece gündüz devam ettim, cesetlerin arasında dolaşıyordum. Yollarda, kanallarda, barikatların civarında, ölülerin üst üste yığıldığı toplu mezar çukurlarında. Kafaları, bedenleri kaldırıp bakıyordum. Ellerim ölüm kokuyordu. Bedenim ölüm kokuyordu ve bendeki aşk, fiziksel aşk, çürümekte olan bu cesetlerin görüntüsüyle sanki birleşmişti. İçimde bir ceset vardı. Kadını asla bulamadım.</span></p>

    <p class="duz" xml:lang="tr"><span class="duz">Sonraki haftalarda, iyice yoldan çıkmıştım. Katliamlar, açılan toplu mezarlar, yakılan cesetler. Bu cehennemin içinde hâlâ aşkı arıyordum. Zaire sınırındaki Kibuye kamplarında da başka metreslerim vardı. Ama ben Kigali’de kaybettiğimi arıyordum. Kendimden iğreniyor, vicdan azabı çekiyordum. Kolera salgını başlamıştı, etraf çürümüş ceset kokuyordu, kepçelerle binlerce ceset taşınıyordu, ama ben her bulduğum fırsatta aşk yapmaya devam ediyordum. Farklı bir ruh halindeydim, herkes gibi korkuyordum, panik içindeydim ve umutsuzdum.</span></p>

    <p class="duz" xml:lang="tr"><span class="duz">Bu cinsel aşırılık beni hiçbir şey yapamaz hale getirmişti. Sonunda sağlık nedenleriyle Fransa’ya döndüm. Paris’teki Sainte-Anne Hastanesi’ne nakledildim. Depresyonla birlikte, ilaçların da etkisiyle içimdeki arzu ölmüştü. Sonunda duyarsızlaşmıştım. İçimdeki hayvan uyuşmuştu.</span></p>

    <p class="duz" xml:lang="tr"><span class="duz">Yıllarca süren bir sakinlik dönemine girdim.</span></p>

    <p class="duz" xml:lang="tr"><span class="duz">Kadınlara karşı en ufak bir istek duymuyordum.</span></p>

    <p class="duz" xml:lang="tr"><span class="duz">Sonra Hıristiyanlık gururum yüzeye çıktı. Yeniden Tanrı’ya karşı büyük bir aşk duymaya başlamıştım. Ne kalbimi ne de bedenimi Yüce Rabbimden başkasıyla paylaşmam söz konusuydu. Ancak bu kez başka bir açmaza girmiştim:</span></p>

    <p class="duz" xml:lang="tr"><span class="duz">Rahip olacak gücüm yoktu.</span></p>

    <p class="duz" xml:lang="tr"><span class="duz">Erkek olacak cesaretim de.</span></p>

    <p class="duz" xml:lang="tr"><span class="duz">Polis mesleği imdadıma yetişti. Artık Ahlak Masası’nda yüzbaşıydım, bana yardımcı olabilecek kişilerle karşılaşmaya başladım, fahişeler. Aşksız aşk; bu benim tek çaremdi. Ruhumu rehine koymadan bedenimi rahatlatmak.</span></p>

    <p class="duz" xml:lang="tr"><span class="duz">Siyah tenlere özel bir düşkünlüğüm vardı; bunun nedeni Afrikalı o kadın olmalıydı. Genellikle Keur Samba’dan ve Ruby’s’ten buluyordum siyahları. Ayrıca Asya kökenli Fransızlara da takılıyordum. Vietnamlılar, Taylandlılar, Çinliler...</span></p>

    <p class="duz" xml:lang="tr"><span class="duz">Egzotizm, yabancı diller benim için filtre görevi yapıyor, ek bir barikat rolü oynuyordu. Sadece ismini anlayabildiğin bir kadına âşık olamazdın. Böylelikle, partnerlerimi küçük düşürerek, onlara sahip olarak, isteklerimi yaptırarak hayallerimi gerçekleştiriyor, onları birer cinsellik objesine dönüştürerek kalbimi iğrenç bir biçimde korumaya çalışıyordum.</span> <span class="italik">Bedenime sahip olabilirsiniz, ama ruhuma asla!</span></p>

    <p class="duz" xml:lang="tr"><span class="duz">Bu yanılsama çok uzun sürmedi. Ben aşkı reddetmiştim, ama o benden vazgeçmemişti. İğrenç bir seksten sonra, artık aklım başıma geliyor, içimi dayanılmaz bir hüzün kaplıyordu. Bu gece de bir şeyleri ıskalamıştım. Ve bu “bir şeyler” gırtlağımda takılıp kalmıştı. Belki inancım beni hep korumuştu, belki egzotizmdi, cinselliğin kendisiydi, ama aslında ıskaladığım şey de buydu, çok daha derin, çok daha acı. Ve çok daha kötü. Tabularıma ihanet ediyordum. Aşka hiç saygı göstermemiş, onu kirletmiş, onunla alay etmiş, onu ayaklar altına almıştım, ama şimdi aşk, iyileşmez bir yara gibi tam karşımdaydı...</span></p>

    <p class="duz-ilk-paragraf" xml:lang="tr"><span class="italik">Saat 22:00.</span></p>

    <p class="duz" xml:lang="tr"><span class="duz">Kütüphanede radyo dinledikten sonra, yemeğe ve akşam duasına katılmadan hücreme sığınmıştım. Otuz beş yaşındaydım. Manon’a karşı bilinçdışı bir korku hissediyordum. Çünkü zaten kırılgan ve aldatıcı olan çelik zırh stratejimi çökertebilecek tek kişiydi.</span></p>

    <p class="duz" xml:lang="tr"><span class="duz">Yeniden soruşturmamla ilgilenmeye karar verdim.</span></p>

    <p class="duz" xml:lang="tr"><span class="duz">Pardösümü çıkarmamıştım ve hâlâ titriyordum, üzerine PC’mi koyduğum küçük çalışma masasına yerleştim. İnternette, beni ilgilendiren gazetelere bağlandım.</span> <span class="italik">La République des Pyrénées</span> <span class="duz">adlı gazetenin ilk sayfasından verilen sonra 4. sayfada devam eden bir haberde Lourdes civarında, Mirel yakınlarında iki cesedin bulunduğunu yazıyordu. Dr. Pierre Bucholz’u kutsal kentin önemli bir kişisi olarak tanıtıyor, sonra da “katil”in profilini çiziyordu: Richard Moraz, İsviçre uyruklu, 53 yaşında, saatçi. Ardından da yazıda olayın bilinmezleri üzerinde duruluyordu, Moraz’ı kim öldürmüştü, Bucholz’un öldürülme sebebi neydi? İsviçreli bir saatçi, evinden bin kilometre uzaktaki emekli bir doktoru, mucizeler konusunda uzman bir adamı neden öldürmüştü.</span></p>

    <p class="duz" xml:lang="tr"><span class="italik">Courrier du Jura’</span><span class="duz">ya baktım, banyosunda ölü bulunmuş jandarma yüzbaşısı Stéphane Sarrazin’le ilgili uzun bir haber vardı. Ancak banyonun durumu hakkında tek kelime bile yoktu. Aynı şekilde ölüm şekli de belirtilmemişti. Jandarmanın veya savcının bir önlemi miydi? Besançon Araştırma Birimi’nden bir yüzbaşı bu cinayetle görevlendirilmişti: Bernard Brugen. Sorgu yargıcının ismi de tanıdıktı: Corine Magnan, Simonis davasının yargıcı.</span></p>

    <p class="duz" xml:lang="tr"><span class="duz">Yazıda bazı tahminlerde de bulunulmuştu; bu cinayette bir tuhaflık vardı. Ne bir sebep, ne bir tanık, ne de bir şüpheli söz konusuydu. Yazıyı yazan gazeteci bir Sarrazin portresi çizmeyi de ihmal etmemişti; örnek bir subay, üstün meziyetleri olan bir jandarma. Demek henüz, jandarmanın namı diğer Thomas Longhini’nin gerçek kimliğini öğrenmemişlerdi, 1988’deki Manon cinayetinde gözaltına alındığını bilmiyorlardı.</span></p>

    <p class="duz" xml:lang="tr"><span class="duz">Ama bu sır, daha uzun süre sır olarak kalamazdı. Zincirleme tepkileri düşünüyordum. Sarrazin’den anne Simonis cinayetine ulaşacaklardı. Oradan da kızı Simonis’in dosyasına. Buradan da Manon’un hayatta olduğunu öğreneceklerdi, bu kaçınılmazdı. Medya bu olayın üzerindeki perdeyi kaldırmadan önce ne kadar zamanım vardı? Besançon jandarması Manon’un peşine düşmeden önce?</span></p>

    <p class="duz" xml:lang="tr"><span class="duz">Cep telefonumu aldım. Şebeke bağlantısı vardı. Mesajlarımı dinledim. Önemli bir şey yoktu, annemin sitem dolu mesajı dışında. Gülümsedim.</span></p>

    <p class="duz" xml:lang="tr"><span class="duz">Foucault’dan, Malaspey’den, Svendsen’den hiç haber yoktu.</span></p>

    <p class="duz" xml:lang="tr"><span class="duz">Hindistancevizi ağacını tek başıma sallamaya devam edecektim anlaşılan.</span></p>

    <p class="duz" xml:lang="tr"><span class="duz">Foucault’nun numarasını tuşladım. Sesimi duyar duymaz bağırmaya başladı:</span></p>

    <p class="duz" xml:lang="tr"><span class="duz">– Kahretsin, Mat, neredesin?</span></p>

    <p class="duz" xml:lang="tr"><span class="duz">– Polonya’da. Sana açıklayacak zamanım yoktu.</span></p>

    <p class="duz" xml:lang="tr"><span class="duz">– Dumayet bizi işten çekti ve...</span></p>

    <p class="duz" xml:lang="tr"><span class="duz">– Onu arayacağım...</span></p>

    <p class="duz" xml:lang="tr"><span class="duz">– Bunu bir kez daha söylemiştin. İşin boku çıktı artık.</span></p>

    <p class="duz" xml:lang="tr"><span class="duz">– Bana hiç mesaj bırakmamışsın. Herhangi bir ilerleme yok mu?</span></p>

    <p class="duz" xml:lang="tr"><span class="duz">– Bütün Jura kaynıyor. Dün bir jandarma öldürüldü ve...</span></p>

    <p class="duz" xml:lang="tr"><span class="duz">– Haberim var.</span></p>

    <p class="duz" xml:lang="tr"><span class="duz">– Senin işle mi ilgili?</span></p>

    <p class="duz" xml:lang="tr"><span class="duz">– Evet, benim işle alakalı.</span></p>

    <p class="duz" xml:lang="tr"><span class="duz">– Tam olarak neler olduğunu öğrenmek isterdim.</span></p>

    <p class="duz" xml:lang="tr"><span class="duz">– Hepsi bu mu? Yeni bir şey?</span></p>

    <p class="duz" xml:lang="tr"><span class="duz">– Svendsen aradı. Sana ulaşamamış. Bitki Bahçesi’ndeki çocuklar Mathias Plinkh’ın bilgilerini doğruladı. Bokböceği birçok ülkeden gelebilirmiş: Kongo, Benin, Gabon... Jura’daki bütün yetiştirme bölgeleri tarandı. Sonuç yok.</span></p>

    <p class="duz" xml:lang="tr"><span class="duz">Söylediklerini takip etmekte zorlanıyordum. Onun heyecanı benim polislik hayatımın ilk yıllarını hatırlatmıştı. Dikkatimi toplamaya çalıştım.</span></p>

    <p class="duz" xml:lang="tr"><span class="duz">– Koleksiyoncuları da araştırdık, dedi Foucault. Kimlerle değiş tokuş yaptıklarını saptamak zor. Yumurtaları postayla yolluyorlar. Tabii, pantolon kıvrımına gizlenmiş böceklerle Afrika’dan dönen herifleri saymazsak. Şu senin bokböceği herhangi bir yerden, herhangi bir şekilde gelmiş olabilir.</span></p>

    <p class="duz" xml:lang="tr"><span class="duz">– Peki liken, Svendsen bir şey söyledi mi?</span></p>

    <p class="duz" xml:lang="tr"><span class="duz">– Botanikçiler familyasını saptamışlar. Afrika kökenli. Büyük tropikal ağaçların içinde, kabuğun altında, ağaçlar çürümeye başladığında oluşan bir tür. Avrupa’daki bazı mağaralarda da bulunabileceğini söylüyorlar, ancak yeterli ısı ve nem olması koşuluyla. Ama uzmanlara göre, bu likene özellikle Orta Afrika’da çok sık rastlanıyor.</span></p>

    <p class="duz" xml:lang="tr"><span class="duz">– Bokböceğiyle aynı ülkeden mi?</span></p>

    <p class="duz" xml:lang="tr"><span class="duz">– Hemen hemen, evet. Gabon. Kongo. Orta Afrika.</span></p>

    <p class="duz" xml:lang="tr"><span class="duz">Gabon. Soruşturma sırasında, bir kez daha bu ülkenin ismini duymuştum, ama ne zaman, nerede, nasıl hatırlamıyordum. Yine de, bu ülkeyi sürekli yinelenen bir unsur olarak kabul etmek haksızlık olurdu. Ama, şüphelinin Orta Afrika’da yaşamış biri olduğu gerçeğini göz ardı etmemek lazımdı.</span></p>

    <p class="duz" xml:lang="tr"><span class="duz">– Jura Bölgesi’nde Gabonlu, hatta Orta Afrikalı bir topluluk yaşıyor mu, öğrenmeye çalış. Ayrıca oralardan buraya “sürülmüş” birileri var mı araştır.</span></p>

    <p class="duz" xml:lang="tr"><span class="duz">– Zor olacak.</span></p>

    <p class="duz" xml:lang="tr"><span class="duz">– İdari makamlardan yararlan. Nüfus daireleri. Polis. Belediyeler... Ayrıca bu kelimeleri girerek internette araştırma yap.</span></p>

    <p class="duz" xml:lang="tr"><span class="duz">Foucault cevap verecek zamanı bulamadan başka bir konuya geçtim:</span></p>

    <p class="duz" xml:lang="tr"><span class="duz">– Raïmo Rihiimäki? Dosyası geldi mi?</span></p>

    <p class="duz" xml:lang="tr"><span class="duz">– Henüz gelmedi. Ama Tallin polisiyle konuştum. Kanlı bir hikâye. Rihiimäki, bilinen beş cinayetin zanlısı, bu cinayetlerin içinde, bir kuzey kasabasında öldürdüğü bir kadın ile yedi yaşındaki çocuğu da var. İki tecavüzü, üç hırsızlığı saymıyorum. Bir tür seyyar kaçık. Sandığım gibi yakın mesafeden vurularak öldürülmemiş. Polisler onu, ismini telaffuz edemediğim bir köyde sıkıştırmış ve ölene kadar dövmüşler. Gözlerine kan oturmuş, kafatası çatlamış, vücuduna yüzlerce darbe almış, ölüm sebebi bu... Polisler ancak bu şekilde rahatlayabilmiş. Herif bir ay boyunca ülkeye korku salmış.</span></p>

    <p class="duz" xml:lang="tr"><span class="duz">– Ya koma durumu?</span></p>

    <p class="duz" xml:lang="tr"><span class="duz">– Ne koması?</span></p>

    <p class="duz" xml:lang="tr"><span class="duz">– Boğulmasının ardından girdiği koma.</span></p>

    <p class="duz" xml:lang="tr"><span class="duz">– Mat, bu olay ile işlediği cinayetler arasında bir bağ kuran yok. Sadece bir tek sen...</span></p>

    <p class="duz" xml:lang="tr"><span class="duz">– Bana tıbbi dosyasını bulabilir misin?</span></p>

    <p class="duz" xml:lang="tr"><span class="duz">– Estonyaca olarak mı? İyi şanslar, dostum.</span></p>

    <p class="duz" xml:lang="tr"><span class="duz">– Bulabilir misin, evet veya hayır?</span></p>

    <p class="duz" xml:lang="tr"><span class="duz">– Denerim. Bakarsın talihimiz döner ve rapor Rusça yazılmış çıkar.</span></p>

    <p class="duz" xml:lang="tr"><span class="duz">Gülmemek için kendimi zor tuttum:</span></p>

    <p class="duz" xml:lang="tr"><span class="duz">– Beni habersiz bırakma.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Cep telefonumdan. Kapsama alanında.</span></p>

    <p class="duz" xml:lang="tr"><span class="duz">– Ya sen? Bana anlatacak bir şeylerin yok mu?</span></p>

    <p class="duz" xml:lang="tr"><span class="duz">Foucault’ya birkaç bisküvi vermeliydim:</span></p>

    <p class="duz" xml:lang="tr"><span class="duz">– Jura’da öldürülen şu jandarma. Adı Stéphane Sarrazin. Ama bu ismi daha sonra almış. Gerçek adı Thomas Longhini.</span></p>

    <p class="duz" xml:lang="tr"><span class="duz">– Şu aradığın oğlan mı?</span></p>

    <p class="duz" xml:lang="tr"><span class="duz">– Ta kendisi. Jandarma olmuş ve bir zamanlar satanistmiş. Cinayet benim soruşturmamla bağlantılı.</span></p>

    <p class="duz" xml:lang="tr"><span class="duz">– Nasıl öldürülmüş?</span></p>

    <p class="duz" xml:lang="tr"><span class="duz">– Henüz bilmiyorum. Besançon Adli Polisi’ni ara ve onlardan Sarrazin’in otopsi raporunu iste. Cinayet mahallinde kanla yazılmış bir not vardı.</span></p>

    <p class="duz" xml:lang="tr"><span class="duz">– Sen orada mıydın?</span></p>

    <p class="duz" xml:lang="tr"><span class="duz">– Cesedi ben buldum.</span></p>

    <p class="duz" xml:lang="tr"><span class="duz">– Seni beş dakika yalnız bırakmaya gelmiyor.</span></p>

    <p class="duz" xml:lang="tr"><span class="duz">– Beni dinle. Yazıyı incelemişler mi öğren. Parmak izi veya başka bir kanıt olduğunu sanmıyorum. Ancak jandarmaya fazla bulaşma. Bizim bu olayla ilgilendiğimizi bilmemeleri gerekiyor. Sonra bir de yargıç var, Corine Magnan isminde bir kadın.</span></p>

    <p class="duz" xml:lang="tr"><span class="duz">– Başka emriniz var mı, generalim?</span></p>

    <p class="duz" xml:lang="tr"><span class="duz">– Evet. Genel İstihbarat’la temasa geç, tarikatlar konusunda uzmanlaşmış bölümü bul. Bak bakalım, satanist gruplar hakkında ne tür dosyaları var. Özellikle de kendilerini Köleler olarak adlandıranlar hakkında. Bazen Yazıcılar ismini de kullanıyorlar.</span></p>

    <p class="duz" xml:lang="tr"><span class="duz">Bir sessizlik oldu. Foucault not alıyordu herhalde. Benim de isteklerimin bir sonu vardı, ekledim:</span></p>

    <p class="duz" xml:lang="tr"><span class="duz">– Tüm bunları araştır. Yakında eve döneceğim. Her şeyi bütün ayrıntılarıyla anlatırım.</span></p>

    <p class="duz" xml:lang="tr"><span class="duz">Telefonu kapattım. Bu araştırmalardan bir sonuç çıkacağına inanmıyordum, ama yeniden kendimi iyi hissetmeye başlamıştım.</span></p>

    <p class="duz" xml:lang="tr"><span class="duz">Svendsen’ı aradım. Geç bir saat olmasına rağmen “alo”su son derece canlıydı. Sesimi duyar duymaz, bağırmaya başladı:</span></p>

    <p class="duz" xml:lang="tr"><span class="duz">– Nerelerdesin? Sana ulaşmak imkânsız! Mesajlarına da bakmıyor musun?</span></p>

    <p class="duz" xml:lang="tr"><span class="duz">– Polonya’dayım.</span></p>

    <p class="duz" xml:lang="tr"><span class="duz">– Polonya’da mı?</span></p>

    <p class="duz" xml:lang="tr"><span class="duz">– Boş ver. Benim için bir şey yapmanı istiyorum.</span></p>

    <p class="duz" xml:lang="tr"><span class="duz">– Sana bazı haberlerim var.</span></p>

    <p class="duz" xml:lang="tr"><span class="duz">– Biliyorum. Az önce Foucault’yla konuştum.</span></p>

    <p class="duz" xml:lang="tr"><span class="duz">İsveçli homurdandı, bulgularını kendisi anlatamadığı için hayal kırıklığına uğramıştı.</span></p>

    <p class="duz" xml:lang="tr"><span class="duz">– Besançon’da bir cinayet işlendi, diye devam ettim. Bir jandarma.</span></p>

    <p class="duz" xml:lang="tr"><span class="duz">– Okudum. Dün akşamki</span> <span class="italik">Le Monde</span><span class="duz">’da.</span></p>

    <p class="duz" xml:lang="tr"><span class="duz">Demek cinayet ulusal gazetelerin de dikkatini çekmişti. Bu bir işaretti. Simonis olayı patlayacaktı. Ekibim artık sadece jandarmadan değil, medyadan da uzak durmak zorundaydı. Ekledim:</span></p>

    <p class="duz" xml:lang="tr"><span class="duz">– Maktule otopsi yapıldı. Senden Besançon’daki Jean-Minjoz Hastanesi adli tabibi Guillaume Vallaret’yi aramanı isteyecektim.</span></p>

    <p class="duz" xml:lang="tr"><span class="duz">– Tanımıyorum.</span></p>

    <p class="duz" xml:lang="tr"><span class="duz">– Hayır, tanıyorsun. Hatırlamaya çalış, onun hakkında senden bilgi istemiştim.</span></p>

    <p class="duz" xml:lang="tr"><span class="duz">– Şu depresif herif mi?</span></p>

    <p class="duz" xml:lang="tr"><span class="duz">– Ta kendisi. Cesedin durumunu kesin olarak öğren.</span></p>

    <p class="duz" xml:lang="tr"><span class="duz">– Neden bana cevap versin ki?</span></p>

    <p class="duz" xml:lang="tr"><span class="duz">– Sylvie Simonis hakkında benimle konuştu.</span></p>

    <p class="duz" xml:lang="tr"><span class="duz">– Benzer iş mi?</span></p>

    <p class="duz" xml:lang="tr"><span class="duz">– Bana göre, aynı katil. Bedenlerle oynuyor, onları bozuyor. Valleret’yle konuş jandarmanın cesedinde de böyle deformasyonlar var mı öğren.</span></p>

    <p class="duz" xml:lang="tr"><span class="duz">– Ceset çürümüş müydü?</span></p>

    <p class="duz" xml:lang="tr"><span class="duz">Koku hâlâ burnumda, sinekler etrafımda, fayanslar kan içindeydi.</span></p>

    <p class="duz" xml:lang="tr"><span class="duz">– Sylvie Simonis kadar değil, ama katil süreci hızlandırmış.</span></p>

    <p class="duz" xml:lang="tr"><span class="duz">– Cesedi gördün mü?</span></p>

    <p class="duz" xml:lang="tr"><span class="duz">– Valleret’yi ara. Ona sor. Sonra beni ara.</span></p>

    <p class="duz" xml:lang="tr"><span class="duz">– Bu katil, en baştan beri peşinde olduğun herif mi?</span></p>

    <p class="duz" xml:lang="tr"><span class="duz">Banyonun fayanslarında: “SADECE SEN VE BEN”, günah çıkartma hücresinde: “SENİ BEKLİYORDUM” yazıyordu. Daha çok o benim peşimdeydi sanki. Bu düşüncelerden kurtuldum ve ekledim:</span></p>

    <p class="duz" xml:lang="tr"><span class="duz">– Adli tabiple konuş. Bütün bunların cevaplarını öğren.</span></p>

    <p class="duz" xml:lang="tr"><span class="duz">– Sabah ilk işim onu aramak olacak.</span></p>

    <p class="duz" xml:lang="tr"><span class="duz">Telefonu kapattım. Yatağa uzanmış, odamın duvarlarını inceliyordum. Siyah, kalın ve sağlam görünüşlüydü. Manon’un odasının duvarları da aynıydı herhalde...</span></p>

    <p class="duz" xml:lang="tr"><span class="duz">Düşüncelerimin merkezine hemen yerleşiverdi. Coşkulu, heyecanlı düşüncelerimi bir taç gibi sardı... “Hayır” dedim kafamı sallayarak. Farkında olmadan bağırmıştım. Bütün dikkatimi soruşturmaya vermeliydim, başka bir şeye değil.</span></p>

    <p class="duz" xml:lang="tr"><span class="duz">Manon Simonis’i sorgulamalıydım.</span></p>

    <p class="duz" xml:lang="tr"><span class="duz">Belleğine nüfuz etmeli ve sonra Polonya’dan ayrılmalıydım.</span></p>

    <p class="duz-son-paragraf-2" xml:lang="tr"><span class="duz">Ama her şeyden önce objektifliğimi yitirmemeliydim.</span></p>
  </div>
</body>
</html>