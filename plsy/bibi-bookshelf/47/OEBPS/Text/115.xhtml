<html xmlns="http://www.w3.org/1999/xhtml">
<head>
  <title>115.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x115">
    <h1 class="bolum-ismi" id="toc-anchor" xml:lang="tr"><span class="bolum-ismi">115</span></h1>

    <p class="duz" xml:lang="tr"><span class="duz">Aguino’lu Aziz Tommaso</span> <span class="italik">“Tanrı, bilinmezliğiyle bilinirse, çok daha iyi bilinir”</span> <span class="duz">diye yazar. Dua, Tanrı ne kadar uzak, anlaşılmaz, ulaşılmaz olursa, o kadar tutkulu olur. Mümin Tanrı’yı anlamak için dua etmez. O’nun gizeminde, O’nun büyüklüğünde yitip gitmek için dua eder. Istırap eşiği ne kadar aşılırsa aşılsın, terk edilme duygusu ne kadar ezici olursa olsun önemi yoktur. Tam tersine, Tanrı’ya ulaşan yollar azaldıkça, O’na daha fazla yakarılır. Bu anlaşılmazlık bile O’nun gizemine giden bir köprüdür. O’nun esrarını çözme yöntemidir. Başkaldırıyı, gururu, iradeyi bu yolda yakmaktır. Ruanda’da bile, dışarıdan palaların sesleri, ıslıklar duyulurken büyük bir tutkuyla dua etmiştim. Umutsuzca. Tıpkı bugünkü gibi...</span></p>

    <p class="duz" xml:lang="tr"><span class="duz">Cumartesi sabahının ilk saatlerinden beri bazı sözcükleri belleğimde yeniden bulmuştum.</span></p>

    <p class="duz" xml:lang="tr"><span class="duz">İnancın belleğinde.</span></p>

    <p class="duz" xml:lang="tr"><span class="duz">Aslında, bu inanç yüzeysel bir davranıştan başka bir şey değildi. Kaybettiğim alçakgönüllülüğü, anlaşılmazlığı yeniden kazanmak için bir girişimdi.</span></p>

    <p class="duz" xml:lang="tr"><span class="duz">Aslında artık ne bir Hıristiyan’dım ne de bir insan. Sadece bir çığlıktan başka bir şey değildim. Asla kabuk bağlamayacak açık bir yara. Her geçen gün iltihaplanan, çürüyen zavallı bir varlık. Dualarımın, sözcüklerimin altında bir kokuşmuşluk vardı.</span></p>

    <p class="duz" xml:lang="tr"><span class="duz">Manon.</span></p>

    <p class="duz" xml:lang="tr"><span class="duz">Onun için gerçek hayatın –sonsuzluk– şimdi başladığını ve benim de, vaktim gelince ona kavuşacağımı düşünmem abesle iştigaldi, gerçek olan tek bir şey vardı; onu benden çalmışlardı. Dünyadaki tek şansımızı. Birlikte yaşayabileceğimiz mutlu yılları düşündükçe, benden koparıp aldıkları bu mutluluğun neden olduğu fiziksel acıyı hissediyordum. Anestezi yapılmadan alınan bir organ, bir kas, bir et parçası gibi.</span></p>

    <p class="duz" xml:lang="tr"><span class="duz">Acının değişik biçimleri vardı. Bazen iki küçük kızı –Camille ve Amandine– düşünüyordum. Ve Laure’u, hep mesafeli durduğum, artık uykusuz gecelerimin kâbusu olacak Laure’u.</span></p>

    <p class="duz" xml:lang="tr"><span class="duz">Cumartesi sabahının ilk ışıklarıyla jandarma beni serbest bırakmıştı. Bir kez daha yalan söylemek zorunda kalmıştım; Manon kiralık arabamı çalmıştı. Ona ihanet ettiğim için vicdan azabı duyuyordum, ancak jandarmaya kabul edilebilir bir açıklamada bulunmam gerekiyordu.</span></p>

    <p class="duz" xml:lang="tr"><span class="duz">Aslında, tek istedikleri beni serbest bırakmaktı.</span> <span class="italik">“Vanitas vanitatum et omnia vanitas...”<a class="footnote-link" href="#footnote-231-1" id="footnote-231-1-backlink">[1]</a></span> <span class="duz">Jandarma ne Vaiz’i ne de Bossuet’yi bilirdi, ama sorgulamalarının, soruşturmalarının ve yetkilerinin boşluğunu hissedebilirlerdi.</span></p>

    <p class="duz" xml:lang="tr"><span class="duz">Sabah 08:00’de, serbesttim.</span></p>

    <p class="duz" xml:lang="tr"><span class="duz">Aynı gün, cesedi teşhis etmek için Jean-Minjoz Hastanesi’nin morguna gittim. Son karşılaşmamızla ilgili hiçbir şey hatırlamıyordum. Vicdanımın derinliklerinde, çok uzaklarda, yapmam gereken bir şey vardı. Manon’un cenaze töreniyle ben ilgilenecektim. Bu da, Luc’ün ailesinin cenazesini kaçırmam demekti.</span></p>

    <p class="duz" xml:lang="tr"><span class="duz">Soğuk odadan ayrılmadan önce, adli tabip Guillaume Valleret’den bana antidepresan veya sakinleştirici türünden bir şeyler vermesini istedim. Dua etmek yeterli değildi. Ancak cevabı son derece ilginçti: Bir ölü doktoru sadece zombileri tedavi edebilirdi.</span></p>

    <p class="duz" xml:lang="tr"><span class="duz">Daha sonra, Notre-Dame-de-Bienfaisance’a, Rahibe Marilyne Rosarias’a sığınmayı düşündüm. Yastaki diğer Hıristiyanlar arasında ölülerine ağlamaya, meditasyona dalmaya ve dua etmeye en uygun yerdi.</span></p>

    <p class="duz" xml:lang="tr"><span class="duz">İnzivaya çekildiğim süre boyunca, hiç gazete okumadım. Ne Beltreïn’in ölümüyle ilgili olarak yürütülen soruşturmayı ne de Simonis cinayetini düşündüm. Sadece, Foucault aracılığıyla, Soubeyras dosyasındaki gelişmeleri takip ettim. Katliamı yapan hâlâ bulunamamıştı. Bunda şaşırtıcı hiçbir şey yoktu.</span></p>

    <p class="duz" xml:lang="tr"><span class="duz">Bir sabah, dua sonrasında aklıma bir şey takıldı. Manastır hayatını seçebilirdim. Günahın ve küfrün egemen olduğu bu dünyayı terk etmeli, beni kıskacına almasına engel olmalıydım. Tövbe etmeli, alçakgönüllü, itaatkâr bir hayat sürmeliydim. İnzivaya çekilmeli, Tanrı’yla barışmak için yeniden ruhumu arındırmalıydım. Aziz Augustinus</span> <span class="italik">“Dışarı gitme; kendi içine dön”</span> <span class="duz">demişti.</span></p>

    <p class="duz" xml:lang="tr"><span class="duz">Bundan sonra, beni ayakta tutacak olan bu düşünceydi.</span></p>

    <p class="duz" xml:lang="tr"><span class="duz">Manon’un cenaze töreni 19 kasım salı günü, Sartuis’de, ıssız bir mezarlıkta yapıldı. Birkaç gazeteci geldi, hepsi bu. Chopard, yaşlı muhabir de aralarındaydı. Peder Mariotte cenazeyi kutsamayı ve ölünün ardından dua etmeyi kabul etti. Manon için de böylesi daha uygundu.</span></p>

    <p class="duz" xml:lang="tr"><span class="duz">Marilyne Rosarias bana eşlik etmişti. Cenaze gömüldükten sonra, kulağıma fısıldadı:</span></p>

    <p class="duz" xml:lang="tr"><span class="duz">– Hiçbir şey sona ermedi.</span></p>

    <p class="duz" xml:lang="tr"><span class="duz">Herhangi bir tepkide bulunmadan, kafamı ona doğru çevirdim. Beynim henüz birinci viteste çalışıyordu.</span></p>

    <p class="duz" xml:lang="tr"><span class="duz">– Şeytan hâlâ hayatta, diye devam etti.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Elbette anlıyorsun. Bu vahşet, bu kargaşa onun eseri. Onun kazanmasına izin verme.</span></p>

    <p class="duz" xml:lang="tr"><span class="duz">Sesini güçlükle duyuyordum. Kafamın içi Manon’la doluydu. Kapkara bir yıldızın damgasını vurduğu bir kader. Ve belli belirsiz birkaç hatıra. Mezarı işaret ederek, devam etti:</span></p>

    <p class="duz" xml:lang="tr"><span class="duz">– Onun için savaş. Şeytan’ın onun ruhuna hâkim olmasını önle. Onun cinayet anında başka yerde olduğunu ve çocukları Şeytan’ın öldürdüğünü ispatla. Onu bul. Onu yok et.</span></p>

    <p class="duz" xml:lang="tr"><span class="duz">Cevabımı beklemeden, arkasını dönüp uzaklaşmaya başladı. Pelerinin keskin hatları gri havayı yırttı. Arkasından baktım. Kısık sesle mırıldanırken, birden son cümlelerini bağırarak söylemişti, manastır hayatım başlamadan sona eriyor gibiydi.</span></p>

    <p class="duz" xml:lang="tr"><span class="duz">Korku hasadı henüz bitmemişti.</span></p>

    <p class="duz" xml:lang="tr"><span class="duz">Her şeyden el çekmeden önce, son bir şey daha yapmalıydım.</span></p>

    <p class="duz" xml:lang="tr"><span class="duz">Son sözü, Şeytan’a bırakamazdım.</span></p>

    <p class="duz-son-paragraf-2" xml:lang="tr"><span class="duz">Bu durumda geriye onu bulmak ve ona meydan okumak kalıyordu.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">“Boşların boşu, boşların boşu, her şey boş.” Eski Ahit, Vaiz I:2. (ç.n.)</span></p>
    </div>
  </div>
</body>
</html>