<html xmlns="http://www.w3.org/1999/xhtml">
<head>
  <title>11.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x11">
    <h1 class="bolum-ismi" id="toc-anchor" xml:lang="tr"><span class="bolum-ismi">11</span></h1>

    <p class="duz" xml:lang="tr"><span class="duz">– Gürültü yapmayın, çocuklar uyuyor.</span></p>

    <p class="duz" xml:lang="tr"><span class="duz">Laure Soubeyras içeri girmem için geri çekildi. Kurulmuş bir makine gibi saatime baktım: 20:30. Kapıyı kapatırken ekledi:</span></p>

    <p class="duz" xml:lang="tr"><span class="duz">– Çok yoruldular. Ve yarın okul var.</span></p>

    <p class="duz" xml:lang="tr"><span class="duz">“Anladım” der gibi başımı salladım, ama çocukların kaçta yatması gerektiğine dair bir fikrim yoktu. Laure pardösümü aldı, sonra salona geçmemi söyledi:</span></p>

    <p class="duz" xml:lang="tr"><span class="duz">– Çay ister misin? Ya da kahve veya içki.</span></p>

    <p class="duz" xml:lang="tr"><span class="duz">– Kahve, teşekkür ederim.</span></p>

    <p class="duz" xml:lang="tr"><span class="duz">Ortadan kayboldu. Kanepeye oturdum ve etrafı incelemeye başladım. Soubeyras’lar, Paris Emlak Kurumu tarafından yaptırılmış şu tuğla apartmanlardan birinde oturuyordu; dört odalı şatafatsız bir daireydi. Çift evlendikten hemen sonra, uzun vadeli krediyle evi satın almıştı. İçerdeki her şey çok sıradandı: kötü kalite parkeler, kontrplak mobilyalar, ucuz biblolar... Televizyon açıktı, ama sesi kapalıydı.</span></p>

    <p class="duz" xml:lang="tr"><span class="duz">Luc, bu daireye bakarak, kadınlar konusundaki fikrini söylemiş olmalıydı: “Onu unutmanın en iyi yolu, sorunu mümkün olduğunca çabuk halletmektir.” Aslında, yaşadığı yerle dalga geçiyordu. Eğer yalnız olsaydı evi benimkine benzeyecekti: mobilyasız, süssüz. İkimiz de maddi dünyaya karşı ilgisizdik, özellikle de burjuva konforuna. Ama Luc, görünürde oyun oynamayı seçmişti. Paris’te daire, köyde ev...</span></p>

    <p class="duz" xml:lang="tr"><span class="duz">Laure, üzerinde cam bir kafetiyer, porselen iki fincan, şekerlik ve bisküvi tabağı bulunan bir tepsiyle yeniden göründü. Gücü tükenmiş gibiydi. Gri, kıvırcık saçlarının altındaki uzun yüzü gergin ve yorgundu.</span></p>

    <p class="duz" xml:lang="tr"><span class="duz">Belki bininci defadır, kendime aynı soruyu soruyordum: Luc, doğduğu köyden çocukluk arkadaşı olan, zekâsı kıt bu sıkıcı kadınla neden evlenmişti? Bir doktorun yanında sekreter olarak çalışıyordu ve konuşması harf sıkıntısı çekilen bir Scrabble oyununa benziyordu. Bir keresinde Luc’ün “Sadece misyoner pozisyonu, hepsi bu” dediğini hatırlıyordum. Tiksinti dolu bir ifade.</span></p>

    <p class="duz" xml:lang="tr"><span class="duz">Tam karşıma, bir tabureye oturdu. Aramızda sehpa vardı. Laure ile çocukların neyle geçineceklerini düşünüyordum. İntihar etmiş bir polisin karısına emekli aylığı bağlanır mıydı? Bu konuda bilgi edinmeliydim. Her neyse şimdi maddi sorunları düşünmenin sırası değildi. Luc’ün durumuyla ilgili gevezelik ettikten sonra Laure baklayı ağzından çıkardı:</span></p>

    <p class="duz" xml:lang="tr"><span class="duz">– Luc için bir ayin düzenliyorum.</span></p>

    <p class="duz" xml:lang="tr"><span class="duz">– Ne sebeple? Luc ölmedi ki...</span></p>

    <p class="duz" xml:lang="tr"><span class="duz">– Onun için değil. Ben düşündüm de...</span></p>

    <p class="duz" xml:lang="tr"><span class="duz">Tereddüt etti. Yavaşça ellerini ovuşturdu.</span></p>

    <p class="duz" xml:lang="tr"><span class="duz">– Arkadaşlarını, dostlarını bir araya getirmek istiyordum. Birlikte murakabeye varmak için. Bir tür yakarış...</span></p>

    <p class="duz" xml:lang="tr"><span class="duz">– Tanrı’ya yakarış mı, demek istiyorsun?</span></p>

    <p class="duz" xml:lang="tr"><span class="duz">Laure inançlı biri değildi; Luc’le ayrıldığı bir başka nokta. Ve ben başı derde girince veya sıkıntıda kalınca Tanrı’ya yakarma düşüncesinden hazzetmiyordum. Artık insanlar Tanrı’yı vaftiz, evlenme, ölüm gibi nedenlerle hatırlıyorlardı.</span></p>

    <p class="duz" xml:lang="tr"><span class="duz">– Dini bir yanı yok, diye devam etti. Koma hakkında bazı şeyler okudum. Çevresindekilerin etkili bir rol oynayabileceği söyleniyor. Onlarla konuşulunca, çevrelerinde sevgi çemberi oluşturulunca insanlar komadan çıkmışlar.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Dostlarını bir araya getirmek istiyorum. Bir tür enerji yoğunlaşması yaratmak için, anlıyor musun? Luc’ün hissedebileceği bir güç.</span></p>

    <p class="duz" xml:lang="tr"><span class="duz">New Age modası. Ruhsuz bir sesle sordum:</span></p>

    <p class="duz" xml:lang="tr"><span class="duz">– Hangi kilisede?</span></p>

    <p class="duz" xml:lang="tr"><span class="duz">– Sainte-Bernadette. İki adım mesafede. Luc genelde oraya giderdi.</span></p>

    <p class="duz" xml:lang="tr"><span class="duz">Orayı biliyordum, Vincennes Şatosu duvarı boyunca biraz yürümek gerekiyordu. Yer altına inşa edilmiş bir tür bunkerdi, günümüzde bir Tamul cemaatinin yönetimindeydi. Birkaç yıl önce, Ahlak Masası’nda görev yaparken, şehir dışındaki bulvarlarda yasadışı fahişelik yapanları gözaltına aldıktan sonra, sabaha karşı oraya uğramıştım. Devam ettim:</span></p>

    <p class="duz" xml:lang="tr"><span class="duz">– Kilise rahibi asla kabul etmez.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Luc’ün intiharı dinen caiz değil.</span></p>

    <p class="duz" xml:lang="tr"><span class="duz">Laure alaycı bir şekilde gülümsedi:</span></p>

    <p class="duz" xml:lang="tr"><span class="duz">– Şu sizin salakça ilkeleriniz. Ama biraz önce sen söyledin; Luc daha ölmedi.</span></p>

    <p class="duz" xml:lang="tr"><span class="duz">– Bu bir şeyi değiştirmez.</span></p>

    <p class="duz" xml:lang="tr"><span class="duz">– Onun cehennemlik olduğunu mu söylemek istiyorsun?</span></p>

    <p class="duz" xml:lang="tr"><span class="duz">– Yeter artık. Kilise’nin bazı kuralları vardır ve...</span></p>

    <p class="duz" xml:lang="tr"><span class="duz">– Rahiple konuştum, diye sözümü kesti. Bir Hintli. Tören, öbür gün sabah olacak.</span></p>

    <p class="duz" xml:lang="tr"><span class="duz">Habere sevinebilmek için birkaç sebep arıyordum. Ama yapacak bir şey yoktu. Onu radikal, kapalı ve tutucu bir Hıristiyan olarak düşünmeye alışmıştım. Luc’ün madalyasını düşündüm, onu Şeytan’a karşı koruyan madalyayı. Laure haklıydı; biz, yani Luc ve ben Ortaçağ’da yaşıyorduk.</span></p>

    <p class="duz" xml:lang="tr"><span class="duz">– Ya sen, diye sordu. Bu gece neden buradasın?</span></p>

    <p class="duz" xml:lang="tr"><span class="duz">Sesinde bir kuşku vardı. Beni hep bir düşman ya da en azından bir rakip olarak görmüştü. Ben Luc’ün saydam olmayan, mistik tarafını temsil ediyordum ve bu ruhsal derinlik Luc’ü ondan uzaklaştırıyordu... Ayrıca bir polisti de. Tüm bunlar, Laure’a göre intiharını açıklayan şeylerdi.</span></p>

    <p class="duz" xml:lang="tr"><span class="duz">– Sana birkaç soru sormak istiyordum.</span></p>

    <p class="duz" xml:lang="tr"><span class="duz">– Şüphesiz. Bu senin işin.</span></p>

    <p class="duz" xml:lang="tr"><span class="duz">Ona doğru eğildim ve sesime bir sıcaklık kattım:</span></p>

    <p class="duz" xml:lang="tr"><span class="duz">– Kafasında ne olduğunu öğrenmem gerek.</span></p>

    <p class="duz" xml:lang="tr"><span class="duz">Başını “anladım” dercesine salladı, yeninin içinden bir kâğıt mendil çıkardı ve burnunu sildi.</span></p>

    <p class="duz" xml:lang="tr"><span class="duz">– Arkasında bir şey bırakmamış mı? Bir sözcük? Bir mesaj?</span></p>

    <p class="duz" xml:lang="tr"><span class="duz">– Olsaydı sana söylerdim.</span></p>

    <p class="duz" xml:lang="tr"><span class="duz">– Vernay’e gidip baktın mı?</span></p>

    <p class="duz" xml:lang="tr"><span class="duz">– Bu öğleden sonra oradaydım. Hiçbir şey yok. Kısa bir sessizliğin ardından ekledi. Hep gizemliydi. Anlaşılmak istemiyordu sanki.</span></p>

    <p class="duz" xml:lang="tr"><span class="duz">– Hasta mıydı?</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Bilmiyorum. Hiç tahlil yaptırdı mı, doktora gitti mi?</span></p>

    <p class="duz" xml:lang="tr"><span class="duz">– Hayır. Kesinlikle.</span></p>

    <p class="duz" xml:lang="tr"><span class="duz">– Son dönemlerde nasıldı?</span></p>

    <p class="duz" xml:lang="tr"><span class="duz">– Neşeli, keyifli.</span></p>

    <p class="duz" xml:lang="tr"><span class="duz">– Neşeli mi?</span></p>

    <p class="duz" xml:lang="tr"><span class="duz">Gözlerini kaldırıp bana baktı:</span></p>

    <p class="duz" xml:lang="tr"><span class="duz">– Çok konuşuyordu, sürekli coşku doluydu. Bir şeyler onu değiştirmişti.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">Kısa bir sessizlikten sonra devam etti:</span></p>

    <p class="duz" xml:lang="tr"><span class="duz">– Bir metresi olduğunu düşünüyorum.</span></p>

    <p class="duz" xml:lang="tr"><span class="duz">Az kalsın kanepeden düşüyordum. Luc bir Jansenist’ti. Dünya zevklerinin üstünde değil,</span> <span class="italik">dışında</span> <span class="duz">biriydi. Bu papanın satmak için Vatikan’daki kutsal emanetleri çalmasından şüphe etmek gibi bir şeydi.</span></p>

    <p class="duz" xml:lang="tr"><span class="duz">– Kanıtın var mı?</span></p>

    <p class="duz" xml:lang="tr"><span class="duz">– Tahmin. Bazı önseziler. Bakışları donuklaşmıştı. Bu sizler için de geçerli sanırım, öyle değil mi?</span></p>

    <p class="duz" xml:lang="tr"><span class="duz">– Neler?</span></p>

    <p class="duz" xml:lang="tr"><span class="duz">Cevap vermedi. Başını öne eğdi, kâğıt mendilini kesik kesik hareketlerle parçalamaya başladı. Bu bir üzüntü değil öfke ifadesiydi.</span></p>

    <p class="duz" xml:lang="tr"><span class="duz">– Mizacı tamamen değişmişti, diye devam etti. Heyecanlıydı. Kadınlar bu tür şeyleri hisseder. Ve sonra, sonra da sürekli bir yerlere gidiyordu...</span></p>

    <p class="duz" xml:lang="tr"><span class="duz">– Nereye?</span></p>

    <p class="duz" xml:lang="tr"><span class="duz">– Bilmiyorum. Geçtiğimiz temmuzdan bu yana böyleydi. Önce hafta sonları. İş bahanesiyle. Sonra ağustosta Vernay’e gideceğini söyledi. İki haftalığına. Ardından yurtdışına gitti. Her seferinde bir hafta. Bir araştırma için olduğunu söylüyordu. Ama ben enayi değildim.</span></p>

    <p class="duz" xml:lang="tr"><span class="duz">– Bu seyahatleri ne zaman son buldu?</span></p>

    <p class="duz" xml:lang="tr"><span class="duz">– Ekim ayının sonunda hâlâ sürüyordu.</span></p>

    <p class="duz" xml:lang="tr"><span class="duz">Laure’un şüphesi çok gülünçtü. Luc ona sadece gerçeği söylemişti; kişisel bir soruşturma. Bu üzerinde gizlice çalıştığı bir iş olmalıydı. Belki de benim öğrenmek istediğim iş...</span></p>

    <p class="duz" xml:lang="tr"><span class="duz">– Gittiği yer hakkında bir şey biliyor musun?</span></p>

    <p class="duz" xml:lang="tr"><span class="duz">Yeniden gülümsedi, acımasız bir ifadesi vardı.</span></p>

    <p class="duz" xml:lang="tr"><span class="duz">– Bildiğim söylenemez. Ama ben de küçük bir araştırma yaptım. Ceplerini karıştırdım, ajandasına baktım...</span></p>

    <p class="duz" xml:lang="tr"><span class="duz">– Karıştırdın mı?</span></p>

    <p class="duz" xml:lang="tr"><span class="duz">– Bütün kadınlar bunu yapar. Özellikle de incinmiş kadınlar. Bu konuda cahilsin. Mendil küçük parçalara ayrılmıştı. Sadece bir ipucu buldum. Bir kez. Besançon’a bir bilet.</span></p>

    <p class="duz" xml:lang="tr"><span class="duz">– Besançon mu? Neden?</span></p>

    <p class="duz" xml:lang="tr"><span class="duz">– Ben ne bileyim. O kaltak orada oturuyor olmalı.</span></p>

    <p class="duz" xml:lang="tr"><span class="duz">– Biletin tarihi ne?</span></p>

    <p class="duz" xml:lang="tr"><span class="duz">– 7 temmuz. Bu kez orada, en az dört gün kalmıştı. Yurtdışından söz ediyorsan...</span></p>

    <p class="duz" xml:lang="tr"><span class="duz">Laure bana önemli bir ipucu vermişti. Luc Jura’da bir soruşturma yürütüyordu. Laure’u ikna etmeye çalıştım.</span></p>

    <p class="duz" xml:lang="tr"><span class="duz">– Sanırım, sen kafanda kurmuşsun. Luc’ü benden daha iyi tanıyorsun. Hatta benden çok daha iyi. O sana yalan söylemedi.</span></p>

    <p class="duz" xml:lang="tr"><span class="duz">– Yo, hayır, diye sırıttı.</span></p>

    <p class="duz" xml:lang="tr"><span class="duz">– Sana gerçeği söyledi; bir soruşturma yapıyordu, hepsi bu. Görev saatlerinin dışında, kişisel bir iş.</span></p>

    <p class="duz" xml:lang="tr"><span class="duz">– Hayır. Bir kadın vardı.</span></p>

    <p class="duz" xml:lang="tr"><span class="duz">– Bunu nasıl biliyorsun?</span></p>

    <p class="duz" xml:lang="tr"><span class="duz">– Değişmişti. Fizik olarak değişmişti.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Bu durum beni şaşırtmıyor. Derin bir nefes aldı, sonra belli belirsiz dışarı verdi. Çocuklar doğduğundan beri bana dokunmuyor.</span></p>

    <p class="duz" xml:lang="tr"><span class="duz">Kanepenin üzerinde kıpırdandım. Bu tür sırları duymak istemiyordum. Devam etti:</span></p>

    <p class="duz" xml:lang="tr"><span class="duz">– Klasik vaka. Üstünde durmadım. Cinsellik onu hiç ilgilendirmemişti. Hep soruşturmaları, hep duaları vardı. Sonra bu yaz, her şey değişti. İştahı sanki... yerine gelmişti. Hatta doymak bilmiyordu.</span></p>

    <p class="duz" xml:lang="tr"><span class="duz">– Bu daha çok ilişkinize odaklanmasının bir göstergesi değil mi?</span></p>

    <p class="duz" xml:lang="tr"><span class="duz">– Zavallı Mathieu. Siz ikiniz, birbirinizin aynısınız.</span></p>

    <p class="duz" xml:lang="tr"><span class="duz">Bunu sevgisiz bir şekilde söylemişti. Daha çok bir kusuru yüze vurmak gibiydi. Devam etti:</span></p>

    <p class="duz" xml:lang="tr"><span class="duz">– Zinanın en önemli göstergelerinden biri de bu ateşli geri dönüşlerdir. Koca artık bu işten zevk almaya başlamıştır, anlıyor musun? Ama vicdan azabı da duymaktadır. Dengeleme yoluna gider. Geceyi başka kadınlarla geçiren sevgili kocanız böylece vicdanını rahatlatır.</span></p>

    <p class="duz" xml:lang="tr"><span class="duz">Kendimi kötü hissediyordum. Soubeyras’yı yatakta başka kadınlarla düşünmek, biraz bir rahibin eteğini kaldırmak gibiydi. Hiç kimsenin bilmek istemediği bir sırrı keşfetmek gibi. Konuşmayı bitirmek için ayağa kalktım. Ziyaret sebebimi sonunda açığa vurdum.</span></p>

    <p class="duz" xml:lang="tr"><span class="duz">– Ben... Acaba Luc’ün çalışma odasına bakabilir miyim?</span></p>

    <p class="duz" xml:lang="tr"><span class="duz">Laure da ayağa kalktı, eteği kâğıt mendil parçalarıyla doluydu:</span></p>

    <p class="duz-son-paragraf-2" xml:lang="tr"><span class="duz">– Önceden söyleyeyim, bir şey bulamazsın. Ben her yeri aradım.</span></p>
  </div>
</body>
</html>