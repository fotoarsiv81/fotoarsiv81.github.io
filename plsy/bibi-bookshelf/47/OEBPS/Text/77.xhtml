<html xmlns="http://www.w3.org/1999/xhtml">
<head>
  <title>77.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x77">
    <h1 class="bolum-ismi" id="toc-anchor" xml:lang="tr"><span class="bolum-ismi">77</span></h1>

    <p class="duz" xml:lang="tr"><span class="duz">Acilen yapmam gereken ilk iş Stéphane Sarrazin’le hesaplaşmaktı.</span></p>

    <p class="duz" xml:lang="tr"><span class="duz">Jandarma yüzbaşısı Manon’un hayatta olduğunu biliyordu, en başından beri. Simonis soruşturmasıyla görevlendirildiğinde, 1988 yılının dosyasını incelemiş olması gerekirdi. Böyle bir dosyanın hiç olmadığını iddia ediyordu, ama yalan söylüyordu, şimdi bundan iyice emindim. Vali olan Setton ve diğer soruşturmacılarla da temasa geçmiş olmalıydı. Her şeyi biliyordu. Neden bana işin doğrusunu söylememişti?</span></p>

    <p class="duz" xml:lang="tr"><span class="duz">Yeniden sınırı geçtim, öfke doluydum.</span></p>

    <p class="duz" xml:lang="tr"><span class="duz">Ve o dönemdeki olayları bir kez daha düşünmeye çalıştım.</span></p>

    <p class="duz-ilk-paragraf" xml:lang="tr"><span class="italik">Kasım 1988.</span></p>

    <p class="duz" xml:lang="tr"><span class="duz">Medyanın olayın üstüne gitmesinden çekinen anne ile soruşturmayı yürüten yetkililer, çocuğun yaşadığını gizleme konusunda fikir birliğine vardılar. Yargıç Witt, Yüzbaşı Lamberton, Komiser Setton, avukatlar çenelerini kapattılar. Savcıya gelince, o insanları aldatmak için bulmaca gibi birkaç açıklama yaptı, o kadar.</span></p>

    <p class="duz" xml:lang="tr"><span class="duz">Çifte kilit altına alınmış bilginin gizliliği.</span></p>

    <p class="duz-ilk-paragraf" xml:lang="tr"><span class="italik">Aralık 1988.</span></p>

    <p class="duz" xml:lang="tr"><span class="duz">Sylvie Simonis yoğun bir bunalım dönemi yaşadı. Onun içindeki Şeytan’ı yok etmek için kendi kızını öldürdü, ancak kız kurtuldu. Bu durumda ne düşünmüş olabilirdi? Tahmin edebiliyordum: Sylvie iyi bir Hıristiyan’dı, bu hayata dönmede Tanrı’nın etkisini görüyordu. Bu İbrahim’in hikâyesiydi. Yehova, onun kızını kurban etmesini istememişti. Sylvie de Manon’a bir şans daha vermişti. Mucize şüphesiz onun ruhunu temizlemiş Şeytan’ı kovmuştu.</span></p>

    <p class="duz" xml:lang="tr"><span class="duz">Devamını çok net bir şekilde görüyordum, dualar, gizlenmeler, Sylvie, Manon’u Jura Vadisi’nde bir yerlerde büyük bir gizlilik içinde büyüttü. Veya ülke dışında. Bir ayrıntı şimdi kafamın içinde şekillenmeye başlıyordu; on dört yıl boyunca bir İsviçre hesabına yapılan virmanlar. Bu hesap ne bir şantajcıya ne de Sylvie’ye aitti. Ama kızının vasilerinin olabilirdi! Kimdi onlar? Manon İsviçre’de yaşamış mıydı? Gerçek ismini mi kullanmıştı?</span></p>

    <p class="duz" xml:lang="tr"><span class="duz">Sarrazin’in her şeyi anlatması yararına olacaktı.</span></p>

    <p class="duz" xml:lang="tr"><span class="duz">Bana evinin adresini vermişti. Tropillot’daki askeri lojmanda değil Besançon’un güney çıkışında müstakil bir evde oturuyordu. Evi bir köydeydi: “Les Mulots”. Sarrazin bir dağ evinden söz etmişti. Şehrin dışına çıktım, bir müddet yol aldıktan sonra evi gördüm.</span></p>

    <p class="duz" xml:lang="tr"><span class="duz">Yolun aşağısında, ahşap evin çatısı karanlığın içinde ben buradayım diyordu.</span></p>

    <p class="duz" xml:lang="tr"><span class="duz">Eve elli metre kala durdum, etrafı kolaçan ettim ve çantamı aldım. İçimden demonte haldeki Glock 27 parçalarını çıkardım ve hızla silahı monte ettim. Arcane mermileriyle dolu bir şarjörü kabzaya yerleştirdim ve namluya bir mermi sürdüm. Elimle şöyle bir ağırlığını tarttım. Polimerden yapılmış olmasına rağmen 9 mm’lik Para’dan daha ağırdı.</span></p>

    <p class="duz" xml:lang="tr"><span class="duz">Saat gecenin ikisiydi, Sarrazin’i yatağında yakalamayı ve aklını başına getirmeyi umuyordum.</span></p>

    <p class="duz" xml:lang="tr"><span class="duz">Gürültü etmeden arabadan çıktım, silah elimdeydi. Yağmur dinmişti. Ay yeniden görünmüş, ıslak asfaltı aydınlatıyordu. Aşağı, dağ evine doğru indim, kapıya gelince durdum. Giriş kapısı açıktı, yağmur suyu açık kapıdan içeri akıyordu. Bu kötüye işaretti. Suya basmamaya dikkat ederek, içeri süzüldüm, bütün duyularım alarmdaydı. Holü geçtim, karşıma üç penceresi olan dikdörtgen bir salon çıktı. İçimden bir ses kötü bir şeyle karşılaşacağımı söylüyordu, ama bunu düşünmek istemiyordum.</span></p>

    <p class="duz" xml:lang="tr"><span class="duz">Seslendim:</span></p>

    <p class="duz" xml:lang="tr"><span class="duz">– Sarrazin!</span></p>

    <p class="duz" xml:lang="tr"><span class="duz">Cevap yoktu. Mutfağı geçtim, son derece düzenli bir odayı geride bıraktım ve merdivene ulaştım. Giysim hâlâ ıslak olduğundan titriyordum.</span></p>

    <p class="duz" xml:lang="tr"><span class="duz">– Sarrazin!</span></p>

    <p class="duz" xml:lang="tr"><span class="duz">Yine ses yoktu. Ev ölüm kokuyordu.</span></p>

    <p class="duz" xml:lang="tr"><span class="duz">Basamakların bittiği yerde bir koridor başlıyordu. Bir oda daha vardı. Sarrazin’in odasıydı herhalde. İçeri bir göz attım. Boştu. Umutlandım. Sarrazin nöbette olabilir miydi?</span></p>

    <p class="duz" xml:lang="tr"><span class="duz">Bir uğultu duydum.</span></p>

    <p class="duz" xml:lang="tr"><span class="duz">Sinekler, tam arkamdaydı. Sürü halinde.</span></p>

    <p class="duz" xml:lang="tr"><span class="duz">Koridorun dibinde, aralık bir kapının önünde öbek öbek sinek vardı. Banyo. Sinekler vızıldayarak uçuşuyor, aralık kapıdan içeri girip çıkıyordu. İğrenç bir koku duyuluyordu. Yaklaştım. Silahımı kılıfına yerleştirdim, nefesimi tuttum ve dirseğimle kapıyı ittim.</span></p>

    <p class="duz" xml:lang="tr"><span class="duz">Çürümüş et kokusu yüzüme çarptı. Stéphane Sarrazin, kahverengi bir suyla dolu küvetinde yatıyordu. Gövdesi suyun üzerindeydi, başı arkaya kaykılmış, bedeni acıyla bükülmüştü. Sağ kolu küvetin dışına sarkıyordu. Duvar fayanslarının üzerindeki kan lekeleri, dışarıdan vuran ay ışığının etkisiyle bir motif oluşturuyordu. Elektrik düğmesini buldum.</span></p>

    <p class="duz" xml:lang="tr"><span class="duz">Çiğ ışık bütün iğrençliği gözler önüne serdi. Sarrazin’in yüzü yoktu; kaşlarından çenesine kadar derisi yüzülmüştü. Gövdesi göğüskemiğinden pübise kadar açılmıştı. Bağırsakları bedeninin dışına sarkmış, kıvrık bacaklarına dolanmıştı, ilk bakışta onun kapkara bir suyun içindeymiş gibi gözükmesine neden olan da buydu. Cesedin üzerinde, sinekler bir bulut halinde vızıldıyordu.</span></p>

    <p class="duz" xml:lang="tr"><span class="duz">Geriledim. Titremelerim spazma dönüşmüştü, bütün konsantrasyonumu yitirmiştim, cinayet mahallini analiz edecek gücüm kalmamıştı. Burayı bir an önce terk etmekten başka bir şey istemiyordum. Ama bir kere daha bakmak için kendimi zorladım.</span></p>

    <p class="duz" xml:lang="tr"><span class="duz">Küvetin yanında, yanlış anlamaya mahal vermeyecek kadar belirgin bir şey vardı; Sarrazin’in organı. Katil yüzbaşının aletini kesmişti. Banyodan çıkmadan önce yeniden fayansların üzerindeki lekelere baktım. Kanlı harflerle yazılmış bir cümleydi bu; katil kurbanının organını bir fırça gibi kullanmıştı.</span></p>

    <p class="duz" xml:lang="tr"><span class="duz">Uzun, büyük harflerle yazılmıştı:</span></p>

    <p class="duz" xml:lang="tr"><span class="duz">SADECE SEN VE BEN.</span></p>

    <p class="duz" xml:lang="tr"><span class="duz">Yazı, günah çıkarma hücresindeki yazıya benziyordu.</span></p>

    <p class="duz-son-paragraf-2" xml:lang="tr"><span class="duz">Ve bir kez daha, bu mesajın benim için yazılmış olduğundan emindim.</span></p>
  </div>
</body>
</html>