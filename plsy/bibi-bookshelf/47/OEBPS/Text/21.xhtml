<html xmlns="http://www.w3.org/1999/xhtml">
<head>
  <title>21.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x21">
    <h1 class="bolum-ismi" id="toc-anchor" xml:lang="tr"><span class="bolum-ismi">21</span></h1>

    <p class="duz" xml:lang="tr"><span class="duz">Doudou motorunu Porte-de-Vincennes Caddesi’ne park etmişti. Bir koleksiyon parçası olmalıydı: 500 cc’lik trial versiyon bir Yamaha. Motora doğru ilerledim ve cep telefonumu çıkardım. Konuşan saat numarasını tuşladım, sonra telefonu motorun selesi ile yüksek çamurluğunun arasına sıkıştırdım.</span></p>

    <p class="duz" xml:lang="tr"><span class="duz">Kalabalık, şapelin kapısında belirene kadar bir beş dakika bekledim. Sonra en uygun anda aralarına karıştım ve gözlerimle Laure’u aramaya başladım. Geçmiş olsun dileklerini ve iyi niyet temennilerini kabul ediyordu. Siyah paltoluların arasından süzüldüm ve kulağına fısıldadım:</span></p>

    <p class="duz" xml:lang="tr"><span class="duz">– Seni arayacağım.</span></p>

    <p class="duz" xml:lang="tr"><span class="duz">Hemen döndüm ve çıkışta Foucault’yu ceketinden yakaladım:</span></p>

    <p class="duz" xml:lang="tr"><span class="duz">– Bana cep telefonunu verebilir misin?</span></p>

    <p class="duz" xml:lang="tr"><span class="duz">Hiçbir şey sormadan bana doğru uzattı. Doudou motorunun yanına varmış, kaskını takıyordu.</span></p>

    <p class="duz" xml:lang="tr"><span class="duz">– Teşekkür ederim. Öğlen, Emniyet’te veririm.</span></p>

    <p class="duz" xml:lang="tr"><span class="duz">– Öğlen mi? Ama...</span></p>

    <p class="duz" xml:lang="tr"><span class="duz">– Kusura bakma. Benimkini evde unuttum.</span></p>

    <p class="duz" xml:lang="tr"><span class="duz">Bir şey söylemesine fırsat vermeden, elli metre uzağa, yolun karşısına park ettiğim Audi A3’üme doğru koştum. Kontağı çevirdiğimde Doudou da marş pedalına basıyordu. Cep telefonunu çıkarıp ezbere bildiğim bir numarayı tuşladım.</span></p>

    <p class="duz" xml:lang="tr"><span class="duz">– Durey, Cinayet Masası. Vardiyada kim var?</span></p>

    <p class="duz" xml:lang="tr"><span class="duz">– Estreda.</span></p>

    <p class="duz" xml:lang="tr"><span class="duz">Talihim yaver gidiyordu; tanıdığım en iyi operatörlerden biriydi.</span></p>

    <p class="duz" xml:lang="tr"><span class="duz">– Bana onu bağlayın.</span></p>

    <p class="duz" xml:lang="tr"><span class="duz">Doudou trafikte kaybolmak üzereydi. Ben de peşinden hareket ettim, sonra trafiğe girmeden önce durdum. Estreda’nın aksanlı sesini duydum.</span></p>

    <p class="duz" xml:lang="tr"><span class="duz">– Durey.</span></p>

    <p class="duz" xml:lang="tr"><span class="duz">– Nasılsın?</span></p>

    <p class="duz" xml:lang="tr"><span class="duz">– Cep telefonumu çaldılar.</span></p>

    <p class="duz" xml:lang="tr"><span class="duz">– Aferin polisimize.</span></p>

    <p class="duz" xml:lang="tr"><span class="duz">– Bana yerini tespit edebilir misin?</span></p>

    <p class="duz" xml:lang="tr"><span class="duz">– Eğer senin herif telefonu kullanıyorsa, sorun değil.</span></p>

    <p class="duz" xml:lang="tr"><span class="duz">Yakın bir zamandan beri, bir cep telefonunun izini, bağlantı halinde olması koşuluyla takip etmek mümkündü. İlke çok basitti. Telefonun temas kurduğu baz istasyonu saptanıyordu. Şehirde bu baz istasyonlarından çok miktarda vardı ve kapsama alanları iki veya üç yüz metreyle sınırlıydı.</span></p>

    <p class="duz" xml:lang="tr"><span class="duz">Bu teknik ilk olarak taşımacılık yapan bazı özel şirketler tarafından taşıtlarının bulunduğu yeri saptamada kullanılmıştı. Fransız polisinin kendi sistemleri yoktu ve gerektiğinde bu şirketlere başvurarak para karşılığı hizmet alıyordu.</span></p>

    <p class="duz" xml:lang="tr"><span class="duz">– Peşindesin, dedi Estreda. Senin herif telefonla konuşuyor.</span></p>

    <p class="duz" xml:lang="tr"><span class="duz">Telefonu çenemin altına sıkıştırdım, birinci vitese geçtim:</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Bilgisayarın var mı?</span></p>

    <p class="duz" xml:lang="tr"><span class="duz">– Hayır. Arabadayım. Bana sen kılavuzluk edeceksin.</span></p>

    <p class="duz" xml:lang="tr"><span class="duz">– Şu senin hikâye, biraz karışık gibi.</span></p>

    <p class="duz" xml:lang="tr"><span class="duz">– Hadi. Yoldayım.</span></p>

    <p class="duz" xml:lang="tr"><span class="duz">– Umarım bana uygunsuz bir iş yaptırmıyorsundur?</span></p>

    <p class="duz" xml:lang="tr"><span class="duz">– Bana güvenmiyor musun yoksa?</span></p>

    <p class="duz" xml:lang="tr"><span class="duz">– Hayır. Ama senin herif çevreyoluna çıkmak üzere. Porte de Vincennes’da.</span></p>

    <p class="duz" xml:lang="tr"><span class="duz">Hızımı artırdım:</span></p>

    <p class="duz" xml:lang="tr"><span class="duz">– Hangi yönde?</span></p>

    <p class="duz" xml:lang="tr"><span class="duz">– Güney çevreyolu.</span></p>

    <p class="duz" xml:lang="tr"><span class="duz">Meydanı bir uçtan diğer uca, öteki arabaları durmak zorunda bırakarak, klakson sesleri arasında hızla geçtim; siren kullanamazdım. Eğimli yolda saatte seksen kilometrenin üzerine çıkmıştım.</span></p>

    <p class="duz" xml:lang="tr"><span class="duz">– Acelesi var gibi. Yoksa kaçıyor mu?</span></p>

    <p class="duz" xml:lang="tr"><span class="duz">Cevap vermedim ve bu yeniliğe şapka çıkardım; kullanılan yeni bir software bir noktadan bir başka noktaya varış hızını gerçek zamanda hesaplamayı sağlıyordu. Gerçek bir video oyunu.</span></p>

    <p class="duz" xml:lang="tr"><span class="duz">– Porte de Charenton’u geçti.</span></p>

    <p class="duz" xml:lang="tr"><span class="duz">Saatte yüz kilometreyi aşmıştım ve en sol şeritten gidiyordum. Trafik akıcıydı. Doudou’nun 36’ya dönmediğinden emindim. Estrada motorcunun Porte de Berey’den geçtiğini bildirdi.</span></p>

    <p class="duz" xml:lang="tr"><span class="duz">Porte de Berey. Quai d’Ivry. Porte d’Italie.</span></p>

    <p class="duz" xml:lang="tr"><span class="duz">– Yavaşlıyor gibi...</span></p>

    <p class="duz" xml:lang="tr"><span class="duz">Sağa yanaşmak için direksiyonu kırdım.</span></p>

    <p class="duz" xml:lang="tr"><span class="duz">– Çıktı mı? Nerede?</span></p>

    <p class="duz" xml:lang="tr"><span class="duz">– Bekle, bekle...</span></p>

    <p class="duz" xml:lang="tr"><span class="duz">Estreda da oyuna katılmıştı. “Hırsızımın” kıçından ayrılmadığımı anlamıştı. Onu bilgisayar ekranına eğilmiş, telefonumla bağlantılı olarak yanıp sönen imleci izlerken hayal ediyordum...</span></p>

    <p class="duz" xml:lang="tr"><span class="duz">– A6’ya çıkıyor. Orly yönüne doğru.</span></p>

    <p class="duz" xml:lang="tr"><span class="duz">Havaalanı mı? Doudou bazı şeyleri göze alıp kaçıyor muydu? Ama bu yön Rungis depolarına da gidiyordu. Birden bu depoların içki dağıtıcılarıyla bir ilgisi olabileceğini düşündüm.</span></p>

    <p class="duz" xml:lang="tr"><span class="duz">– Herif nerede?</span></p>

    <p class="duz" xml:lang="tr"><span class="duz">Estreda’dan cevap yoktu; sinyalde mutlaka bir değişiklik olmamıştı.</span></p>

    <p class="duz" xml:lang="tr"><span class="duz">– Nerede, Tanrı aşkına? Orly’ye mi saptı?</span></p>

    <p class="duz" xml:lang="tr"><span class="duz">Önümde yolun ikiye ayrıldığını görüyordum: solda Orly, sağda Rungis... Birkaç yüz metre kalmıştı. Ayağımı gaz pedalından çektim, birkaç saniye kazanmanın peşindeydim. Birden Portekizli bağırdı:</span></p>

    <p class="duz" xml:lang="tr"><span class="duz">– Devam et! Rungis yönüne.</span></p>

    <p class="duz" xml:lang="tr"><span class="duz">Doğru tahmin etmiştim. İçki depoları. Hızımı yeniden artırdım. Benim yönümde trafik bir mucizeydi, karşı yön ise neredeyse durma noktasına gelmişti.</span></p>

    <p class="duz" xml:lang="tr"><span class="duz">– Yavaşladı... dedi Estreda, nefes nefese. Sapıyor. ZA Delta. Depolara doğru.</span></p>

    <p class="duz" xml:lang="tr"><span class="duz">Yolu biliyordum; buraya, “ulusal menfaatlerimizi ilgilendiren bu pazara” daha önce de gelmiştim. Karşıma bir dizi levha çıktı: Bahçe ürünleri, Deniz ürünleri, Meyve ve Sebze... Durdum ve telefonu elime aldım:</span></p>

    <p class="duz" xml:lang="tr"><span class="duz">– Nerede? Bana hiç olmazsa yönünü söyle!</span></p>

    <p class="duz" xml:lang="tr"><span class="duz">– Kahretsin. Sinyal hiç hareket etmiyor.</span></p>

    <p class="duz" xml:lang="tr"><span class="duz">– Durmuş mu?</span></p>

    <p class="duz" xml:lang="tr"><span class="duz">– Hayır. Ama Rungis’te çok sayıda baz istasyonu var. Genellikle de hepsi meşgul.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Yanisi, senin herif belki biraz daha ilerlemiş olabilir, ama sinyal hep aynı yerde duruyor, diğer istasyonlar onu yakalayamıyor. Duruma göre çağrıların dağılımını ayarlayan bir</span> <span class="italik">dispatch</span> <span class="duz">sistemi vardır...</span></p>

    <p class="duz" xml:lang="tr"><span class="duz">– Hay sıçayım!</span></p>

    <p class="duz" xml:lang="tr"><span class="duz">Direksiyona vurdum. Bu uçsuz bucaksız ticari bölgede, sokak sokak Doudou’nun motorunu arayışım gözümde canlanmıştı bile.</span></p>

    <p class="duz" xml:lang="tr"><span class="duz">– Tamam, dedim, başımın çaresine bakarım.</span></p>

    <p class="duz" xml:lang="tr"><span class="duz">– Bundan emin mi...</span></p>

    <p class="duz" xml:lang="tr"><span class="duz">– Eğer sinyalde bir hareketlenme olursa beni ara.</span></p>

    <p class="duz" xml:lang="tr"><span class="duz">– Seni mi arayayım? Ama cep telefonun...</span></p>

    <p class="duz" xml:lang="tr"><span class="duz">– Bana başkasını verdiler. Numarası ekranında görünmüştür.</span></p>

    <p class="duz" xml:lang="tr"><span class="duz">– Tamam, ben.... Bekle, sinyalde hareket var!</span></p>

    <p class="duz" xml:lang="tr"><span class="duz">– Haydi!</span></p>

    <p class="duz" xml:lang="tr"><span class="duz">– Ticari bölgenin merkezindeki dönel kavşak, Porte de Thiais’den fazla uzak değil.</span></p>

    <p class="duz" xml:lang="tr"><span class="duz">Estrada’nın buraları iyi bildiği belliydi. Açıklama gereği duydu:</span></p>

    <p class="duz" xml:lang="tr"><span class="duz">– Rungis, bizim bölgemiz, dostum. Kamyonlarımız her gün oraya gidip geliyor.</span></p>

    <p class="duz" xml:lang="tr"><span class="duz">– Civarda sadece içki depolanan bir blok biliyor musun?</span></p>

    <p class="duz-son-paragraf-2" xml:lang="tr"><span class="duz">– Bir blok mu, hayır, ama orada bir bira şirketinin antreposu var. Tour Sokağı’nda.</span></p>
  </div>
</body>
</html>