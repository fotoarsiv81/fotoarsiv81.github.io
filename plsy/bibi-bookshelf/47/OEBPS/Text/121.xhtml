<html xmlns="http://www.w3.org/1999/xhtml">
<head>
  <title>121.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x121">
    <h1 class="bolum-ismi" id="toc-anchor" xml:lang="tr"><span class="bolum-ismi">121</span></h1>

    <p class="duz" xml:lang="tr"><span class="duz">Arkamı döndüm. Luc oradaydı, üzerinde mavi renkli bir mağarabilimci tutumu vardı. Çalışma masasının üzerinde duran resimde, babasının giydiği tulumun aynısı. Yere oturmuştu, etrafı gemici fenerleriyle çevriliydi. Silahsızdı. Savaşımız, silahsız, kansız ve şiddetten uzak olacaktı.</span></p>

    <p class="duz" xml:lang="tr"><span class="duz">Anlaşılan eskatoloji üzerine savaşacaktık.</span></p>

    <p class="duz" xml:lang="tr"><span class="duz">Her ikimiz de zaten ölmüştük.</span></p>

    <p class="duz" xml:lang="tr"><span class="duz">Ölmüş ve gömülmüştük.</span></p>

    <p class="duz" xml:lang="tr"><span class="duz">– Freskim hakkında ne düşünüyorsun? diye sordu. Aziz Luc’e göre tutku.</span></p>

    <p class="duz" xml:lang="tr"><span class="duz">Sesi zorlukla anlaşılıyordu. Alaycı, umutsuz. Karşımda Saint-Michel-de-Sèze’deki yeniyetme duruyordu. Kırılgan ve hâkim, coşkulu ve uyanık.</span></p>

    <p class="duz" xml:lang="tr"><span class="duz">– Sanırım nerede olduğumuzu anlamışsındır. Bir gün, bu mağaradan, Aziz Augustinus’un Milano bahçesi veya Claudel’in Notre-Dame’ı gibi bahsedilecek. Bir görüşmenin geçtiği yer. Aslında, gizeme giriş odası. Bu oyuk, gerçek karanlıkların sadece bir başlangıcı. İşaretparmağını şakağına dayadı. Komanın karanlıkları, buradayken “O” beni gelip buldu.</span></p>

    <p class="duz" xml:lang="tr"><span class="duz">Luc, birkaç saniye boyunca arkamdaki freski hayranlıkla seyretti. Sonra devam etti:</span></p>

    <p class="duz" xml:lang="tr"><span class="duz">– Her şeyden önce, buraya indiğim andan itibaren yaşadığım korkuyu hayal etmen gerekiyor. Sırıttı. Klostrofobim vardı. Babam bunu biliyordu ve yine de beni bu çukura getirmişti. Tam bir erkek olmam için! Sıkıntımı, korkumu anlayabiliyor musun? Hastaydım. Ancak gerçek felaket, yer göçmesinden sonra başladı. Babamın cesediyle birlikte buraya sıkışıp kaldığımı anladığımda.</span></p>

    <p class="duz" xml:lang="tr"><span class="duz">İçeride hiç gürültü yoktu. Ne bir tıkırtı, ne bir su sesi. Sıcağın, tuhaf bir kuruluğun hâkim olduğu yeni bir ekosistem.</span></p>

    <p class="duz" xml:lang="tr"><span class="duz">– Gel, dedi, ayağa kalkarken. Büyük salona geçelim.</span></p>

    <p class="duz" xml:lang="tr"><span class="duz">Onu takip ettim. Daha büyük bir mağaraya girdik. Balo salonu. Kenarlara yerleştirilmiş gemici fenerleri içeriyi aydınlatmıştı. Karanlığın içinden çıkan sütunlar tavanı destekliyordu. Sarkıtlar, kristal parçaları gibi parlıyordu. Duvarlar, kıvrım kıvrım, kapkaraydı, kömürü andırıyordu. Luc’ün tapınmasına uygun lanetli bir katedral diye düşündüm.</span></p>

    <p class="duz" xml:lang="tr"><span class="duz">Dar bir köprüde ilerliyorduk. Aşağıda bir kaya çıkıntısının üzerinde, burada birilerinin yaşadığını gösteren bazı eşyalar vardı. Bir çadır, bir sırt çantası, bir kamp ocağı. Birkaç gün kalmak için gerekli malzemeler. Luc, buraya, kaynağına arada sırada geliyordu muhtemelen.</span></p>

    <p class="duz" xml:lang="tr"><span class="duz">– Bir yere otur. Manzara buradan olağanüstü gözüküyor.</span></p>

    <p class="duz" xml:lang="tr"><span class="duz">Ayaklarımın dibindeki boşluğa bakmamaya özen göstererek, korkuluğun üzerine oturdum.</span></p>

    <p class="duz" xml:lang="tr"><span class="duz">– Isıyı hissediyor musun? Linyit, Mat. Dünyanın soluğu. İnan bana, burada, babamın cesedi hemen çürüdü. Etleri şişti, patladı... Bu görüntüler asla gözümün önünden gitmedi. Lambam sönünce, kokularla, gazla, cesetle yalnız kaldım. Sonra yavaş yavaş tüm bedenim gevşemeye başladı. İşte o anda, bilinçsizliğimin derinliklerinde ilk karşılaşmamız gerçekleşti.</span></p>

    <p class="duz" xml:lang="tr"><span class="duz">– Ne gördün?</span></p>

    <p class="duz" xml:lang="tr"><span class="duz">– Az da olsa bir fikrin olduğunu sanıyorum, öyle değil mi?</span></p>

    <p class="duz" xml:lang="tr"><span class="duz">– Hipnoz anında bize anlattıkların mı?</span></p>

    <p class="duz" xml:lang="tr"><span class="duz">– Gerçek anılarımdan ilham aldım, evet.</span></p>

    <p class="duz" xml:lang="tr"><span class="duz">– Yaşlı bir adam, ışıldayan saçlar, neden?</span></p>

    <p class="duz" xml:lang="tr"><span class="duz">– Yolun sonuna geldik, Mat ve sen hâlâ hiçbir şey anlamamışsın.</span></p>

    <p class="duz" xml:lang="tr"><span class="duz">– Soruma cevap ver. Kim bu ihtiyar?</span></p>

    <p class="duz" xml:lang="tr"><span class="duz">– Cevabı yok. Bir gizemin önünde saygıyla eğilmek gerekir. Kendi inancını düşün. Onu akılcı kelimelerle ifade edebiliyor musun? Onu açıklayabiliyor musun? Ayrıca Tanrı’nın varlığından hiç şüphe etmedin mi?</span></p>

    <p class="duz" xml:lang="tr"><span class="duz">– Ya Araf Yolcuları’nın Andı?</span></p>

    <p class="duz" xml:lang="tr"><span class="duz">Luc gülümsedi:</span></p>

    <p class="duz" xml:lang="tr"><span class="duz">– Anlatılamaz. Ne kelimelerle ne de düşüncelerle. Şüphesiz sen Faust tarzı saçmalıklar, pazarlıklar, anlaşmalar hayal ediyorsun. Araf Yolcuları’nın Andı sözle anlatılamaz bir deneyimdir. İnsanın içini dolduran büyük bir yaşam coşkusu da verir. Şeytan beni kurtardığında, beni, ben olduğum için kurtarmadı. Yeni bir varlığın doğmasını sağladı.</span></p>

    <p class="duz" xml:lang="tr"><span class="duz">Alaycı bir tavırla sordum:</span></p>

    <p class="duz" xml:lang="tr"><span class="duz">– Sen de diğerleri gibi bir Işıksız, değil misin?</span></p>

    <p class="duz" xml:lang="tr"><span class="duz">– Ondan çok daha fazlası, bunu biliyorsun. Bir elçi. Bir özel görevli. Bilinçlerine nüfuz ediyorum ve O’nun sözcülüğünü yapıyorum. Kendi esirlerimi yaratıyorum. Kendi lejyonumu oluşturuyorum.</span></p>

    <p class="duz" xml:lang="tr"><span class="duz">Sorular ardı ardına dudaklarımın ucuna geliyordu. Bana hikâyenin tamamı lazımdı. Ama soruyu soran Luc oldu:</span></p>

    <p class="duz" xml:lang="tr"><span class="duz">– Kurzef’i hatırlıyor musun?</span></p>

    <p class="duz" xml:lang="tr"><span class="duz">– Tarih hocası mı?</span></p>

    <p class="duz" xml:lang="tr"><span class="duz">– “İlk savaşlar vatan veya özgürlük için yapılır. Son savaşlar ise efsane için” derdi. Bu bizim son savaşımız, Mat. Karanlık efsanemizin savaşı. Gerçeği öğrendiğinde, seni de benim yarattığımı anlayacaksın. Ben, senin var oluşunun tek nedeniyim.</span></p>

    <p class="duz" xml:lang="tr"><span class="duz">– Bana her şeyi anlat. Ve bırak ben karar vereyim.</span></p>

    <p class="duz" xml:lang="tr"><span class="duz">Luc başını arkaya doğru attı.</span></p>

    <p class="duz" xml:lang="tr"><span class="duz">İlgisiz bir tonda, akıl almaz</span> <span class="italik">Odisseia</span><span class="duz">’sını anlatmaya başladı:</span></p>

    <p class="duz-ilk-paragraf" xml:lang="tr"><span class="italik">Nisan 1978.</span></p>

    <p class="duz" xml:lang="tr"><span class="duz">Çocuk komadan çıktığında, Moritz Beltreïn onun yanındaydı, allak bullak olmuştu. On bir yaşındaki Luc, klinik olarak öldükten sonra, hayata dönmüştü, bu onun zaferiydi. Onun kuduz aşısı, onun penisilini, onun AİDS tedavisiydi. Gösterdiği bu cesaret, onun tıp tarihinin sayfalarında yer almasını sağlayacaktı.</span></p>

    <p class="duz" xml:lang="tr"><span class="duz">İki yıl boyunca, Beltreïn Luc’ü, Lozan’daki evinde misafir etmişti, tabii ayyaş anneye yüklü miktarda para ödeyerek. Onu okula kaydettirdi, besledi ve eğitti. Ama daha çok da sorguladı.</span></p>

    <p class="duz" xml:lang="tr"><span class="duz">Çocuğun diğer tarafta ne gördüğünü öğrenmek istiyordu.</span></p>

    <p class="duz" xml:lang="tr"><span class="duz">Yıllardan beri Beltreïn niyetini saklamıştı. Bekârdı, ne özel hayatı vardı, ne de mesleği dışında bir başka tutkusu; kendini işine adamış kusursuz bir bilim adamı gibi davranmıştı. Aslında, bir manyaktı, bir sapkın, kötüye ve onun aşkın gücüne takmış bir obsesifti. Koma deneyiminin, öteki dünyadan gelen görüntülerin görünür kılındığı bir</span> <span class="italik">camera oscura</span> <span class="duz">olduğunu düşünüyordu. Beltreïn, öteki dünyanın karanlık tarafıyla ilgileniyordu. İnsan bilincinin kötü yanlarını keşfetmek istiyordu. Şeytan’ın yeryüzündeki öncüsü olmak istiyordu.</span></p>

    <p class="duz" xml:lang="tr"><span class="duz">Ama Luc hiçbir şey hatırlamıyordu. Buna karşılık, onun yerine davranışları, eylemleri konuşuyordu. Hayvanlara işkence etmek. Marazi bir cinsellik. Yalnızlıktan zevk alma. Luc, fiilen bir katildi. Patlatılmaya hazır bir çıban. Beltreïn, bu dönüşümü büyük bir açgözlülükle takip ediyordu.</span></p>

    <p class="duz" xml:lang="tr"><span class="duz">Bir gün, nihayet, Luc hatırladı. Tünel. Kırmızı ışık. Akkor halinde buz. Albino ihtiyar. Beltreïn notlar alıyordu. Çocuğu kaydediyordu. Her açıdan inceliyordu.</span></p>

    <p class="duz" xml:lang="tr"><span class="duz">Luc onun kobayıydı.</span></p>

    <p class="duz" xml:lang="tr"><span class="duz">Ama aynı zamanda da öykücüsü, rotacısı, Homeros’uydu.</span></p>

    <p class="duz" xml:lang="tr"><span class="duz">Ve yakın bir gelecekte de efendisi olacaktı.</span></p>

    <p class="duz" xml:lang="tr"><span class="duz">On iki yaşında, Luc, Beltreïn’in köpeğini öldürdü, sırf oyun olsun diye. Doktorun artık hiç şüphesi kalmamıştı: çocuk Şeytan’ın elçisiydi. Ona bağlılık yemini etti. Sadece “öteki taraf”ın istekleri olan emirlerine itaat etmeye hazırdı.</span></p>

    <p class="duz-ilk-paragraf" xml:lang="tr"><span class="italik">1981.</span></p>

    <p class="duz" xml:lang="tr"><span class="duz">Beltreïn, Luc’ü resmen evlat edinmeye karar verdi; annesi kronik alkolizm sebebiyle hastaneye kapatılmıştı. Sonra vazgeçti; çocuğun gizli, anonim bir kimliğe ihtiyacı olduğunu düşündü. Onu yasalardan, adaletten, insanların zavallı sisteminden korumalıydı.</span></p>

    <p class="duz" xml:lang="tr"><span class="duz">Luc bir canavardı.</span></p>

    <p class="duz" xml:lang="tr"><span class="duz">Şeytan’ın elçisiydi.</span></p>

    <p class="duz" xml:lang="tr"><span class="duz">Beltreïn onun gölgesi, havarisi, koruyucusu olacaktı.</span></p>

    <p class="duz" xml:lang="tr"><span class="duz">Çocuğu Saint-Michel-de-Sèze’e kaydettirdi.</span></p>

    <p class="duz" xml:lang="tr"><span class="duz">Luc, Katolik eğitimi aldı. Düşmanın içine sızdı ve bundan çok hoşlandı. İşte o dönemde, genç ve idealist bir inananla –benimle– karşılaştı. “Sen benim gözlem konumdun” dedi Luc. “Üzerinde deneyler yaptığım kobayım.”</span></p>

    <p class="duz" xml:lang="tr"><span class="duz">Ondaki kötü yan sürekli olarak büyüyordu. Hayvanları öldürmek artık yeterli gelmiyordu. İnsan öldürmeye başlamalıydı. Fırsat buldukça Saint-Michel’den kaçıyor ve komşu kasabalarda kurban arıyordu. Bir gün Cécilia Bloch’a rastladı, dokuz yaşındaydı. Onu ormana götürdü ve tutuşabilir bir aerosol sıkarak kızı diri diri yaktı.</span></p>

    <p class="duz" xml:lang="tr"><span class="duz">Cécilia Bloch.</span></p>

    <p class="duz" xml:lang="tr"><span class="duz">Uzun süre aklımı meşgul eden küçük kız.</span></p>

    <p class="duz" xml:lang="tr"><span class="duz">Yirmi yıl boyunca gecelerime musallat olan cinayet. Luc Soubeyras’nın katili olduğu cinayet. Hayatımın en büyük aldatmacası. Kendimi yıkılmış hissediyordum, artık anlattıklarını algılayamıyordum. Yeniden Luc’ün sesine dikkatimi verebilmek için insanüstü bir güç harcamam gerekti.</span></p>

    <p class="duz" xml:lang="tr"><span class="duz">O gece, kızı yaktıktan sonra Luc ortadan kayboldu. Kolejin müdürü Beltreïn’i aradı. Korkudan çılgına dönmüş bir halde doktor yola çıktı ve çevredeki ormanları taramaya başladı: Luc’ün vahşi, karanlık ve ıssız yerlere olan tutkusunu biliyordu. Bulamadı. Sonunda Genderer çukuruna inmeye karar verdi ve çocuğu, resimlerin olduğu bu mağarada bitkin bir halde buldu. Deli gibiydi, açtı, Luc cinayetini itiraf etti, ama ortalığı temizlemek için çok geçti. Ceset bulundu. Ama Luc’ten kimse şüphelenmedi. Bir çocuğun böyle bir cinayeti işleyebileceğinden kim kuşkulanırdı ki?</span></p>

    <p class="duz" xml:lang="tr"><span class="duz">Yıllar geçti. Luc cinayetlerine devam ediyordu. Her seferinde, cesetle Beltreïn ilgileniyor, cinayet mahallini temizliyordu. Luc onun hem efendisi hem de yaratıcısıydı.</span></p>

    <p class="duz" xml:lang="tr"><span class="duz">Çocuk için her cinayet bir geçiş ritüeliydi.</span></p>

    <p class="duz" xml:lang="tr"><span class="duz">Tamamen deri değiştirmeden önce yılanın bıraktığı parçaydı.</span></p>

    <p class="duz-ilk-paragraf" xml:lang="tr"><span class="italik">1986.</span></p>

    <p class="duz" xml:lang="tr"><span class="duz">Luc, Paris’e yerleşti. On sekiz yaşındaydı. Çok sık olmasa da öldürmeye devam ediyordu. Birbirleriyle bağlantı kurulamayacak cinayetler. Henüz kaderinin içsel mantığını kavramamıştı.</span></p>

    <p class="duz" xml:lang="tr"><span class="duz">Doğum gününde, Beltreïn ona korkunç bir ifşaatta bulundu. Luc’ün vakası tek değildi. İsviçreli doktor, ona, üzerinde araştırmalar yaptığı Işıksızlardan söz etti. Luc bir “ailesi” olduğunu öğrendi. Ayrıca önemli bir misyon üstlendiğini de anlamıştı.</span></p>

    <p class="duz" xml:lang="tr"><span class="duz">Sadece kötülük yapmayacak, sebep olacak, çoğaltacaktı.</span></p>

    <p class="duz" xml:lang="tr"><span class="duz">Başka Işıksızlar yaratacaktı.</span></p>

    <p class="duz" xml:lang="tr"><span class="duz">Bir negatif ışık kutbu olacaktı.</span></p>

    <p class="duz-ilk-paragraf" xml:lang="tr"><span class="italik">1988.</span></p>

    <p class="duz" xml:lang="tr"><span class="duz">Beltreïn, Lozan Üniversitesi Hastanesi servis şefi, başka bir çocuğun daha hayatını kurtardı: Manon Simonis. Ancak kafası allak bullak olmuş anne kızının ruhunu Şeytan’a sattığına inanıyordu. Beltreïn kadına hak veriyor, ama bir yandan da kızın da bir Işıksız olabileceğini düşünüyordu. Kızının yaşadığını kimseye söylememesi için Sylvie’yi ikna etti. Manon’u İsviçre’de bir yatılı okula, takma bir adla yerleştirdi ve Luc’ün hikâyesinin benzerini, ondan da duymak için çaba gösterdi.</span></p>

    <p class="duz" xml:lang="tr"><span class="duz">Ancak küçük kızda, Şeytan’la karşılaştığına dair en ufak bir işaret, negatif bir deneyim yaşadığına ilişkin en küçük bir iz yoktu. Beltreïn yanılmış olduğunu kabul etmiyordu. Manon ölülerin arasından geliyordu. Şeytan’la karşılaşmış olması gerekirdi. Hasta olduğu muhakkaktı; bu kötücül yan er veya geç ortaya çıkacaktı.</span></p>

    <p class="duz" xml:lang="tr"><span class="duz">Luc ile Manon’u nişanladı.</span></p>

    <p class="duz" xml:lang="tr"><span class="duz">Bu arada, Luc’ün çıraklık eğitimi devam ediyordu.</span></p>

    <p class="duz-ilk-paragraf" xml:lang="tr"><span class="italik">1991.</span></p>

    <p class="duz" xml:lang="tr"><span class="duz">Önce Sudan, sonra, özellikle, Vukovar.</span></p>

    <p class="duz" xml:lang="tr"><span class="duz">Kuşatma altındaki kentte, şiddet kol geziyordu. Canlı canlı yakılan hamile kadınlar, annelerinin karnı bıçakla yarılarak alınan yenidoğanlar, gözleri oyulmuş çocuklar. Luc’ü son derece mutlu eden vahşet sahneleri. Bu kan şölenlerine katılıyordu. Kendinden geçiyor, sonsuz bir rahatlama hissediyordu. Şeytan, dünyanın efendisiydi!</span></p>

    <p class="duz" xml:lang="tr"><span class="duz">Luc, yeniden Afrika’ya döndü. Samuel K. Doe’nin öldürülmesinden sonra, Liberya’da birkaç ay kaldı. Artık yeni bir zevk edinmişti; kılık değiştirme. Komik maskeli katillerin arasına karışıyordu. O da, öldürürken, tecavüz ederken, yağmalarken büyükanne veya zombi maskeleri takıyordu...</span></p>

    <p class="italik" xml:lang="tr"><span class="italik">“Benim adım lejyondur, çünkü biz çokluğuz.”</span></p>

    <p class="duz-ilk-paragraf" xml:lang="tr"><span class="italik">1992.</span></p>

    <p class="duz" xml:lang="tr"><span class="duz">Yeni bir metamorfoz. Luc polis oluyordu. Ancak, cezasız kalan, korku, şiddet, kokuşmuşluğu saçmaya devam ediyordu. Bazen, kendi cinayetlerinin soruşturmasını bizzat yapıyordu. Bazen de, rakiplerinin –katillerin– peşine düşüyordu. Eğer vasat ve yeteneksizlerse, onları tutukluyordu. Eğer özel bir yetenekleri, bir orijinallikleri varsa, onlara göz yumuyor, işlerini yapmalarını sağlıyordu. Bu şatafatlı bir dönemdi. İpler Luc’ün elindeydi. Yargı sistemini içeriden çökertiyordu. Toplumu kandırmak, yok etmek, mayınlamak için en uygun konumdaydı.</span></p>

    <p class="duz" xml:lang="tr"><span class="duz">Hem Şeytan’ın kendisi, hem de onun eliydi.</span></p>

    <p class="duz" xml:lang="tr"><span class="duz">Luc evlenmeye, sonra da iki çocuk sahibi olmaya büyük özen gösterdi. Bu da, bir başka maskeydi. Yüzde yüz etkili bir maske. Bir aile babasından, bir polisten, iyi bir Katolik’ten kim şüphe ederdi?</span></p>

    <p class="duz" xml:lang="tr"><span class="duz">Ama Luc, asıl projesini de unutmadı: Işıksızlarını yaratmak.</span></p>

    <p class="duz" xml:lang="tr"><span class="duz">Doksanlı yılların ortalarında, Beltreïn siyah ibogadan söz edildiğini işitti. Ölüme yakın deneyime yol açabilen bazı kimyasal maddeleri biliyordu, ama bu Afrika bitkisinin özelliklerini hiç incelememişti. Beltreïn bilgi toplamak için Paris’e geldi. Afrikalıların arasında dolaştı. Bu psikoetken bitkiyi sağlayan Massine Larfaoui’yle tanıştı.</span></p>

    <p class="duz" xml:lang="tr"><span class="duz">Hiç tereddüt etmeden Luc, zehri kendine enjekte etti, ancak büyük bir hayal kırıklığına uğradı. Siyah iboga sadece bir safsataydı. Çukurun dibinde gördüğüyle hiç ilgisi yoktu. Yine de, kendi “Işıksızlar”ını “yaratmak” için, birkaç düzenlemeyle kök işine yarayabilirdi.</span></p>

    <p class="duz-ilk-paragraf" xml:lang="tr"><span class="italik">Nisan 1999.</span></p>

    <p class="duz" xml:lang="tr"><span class="duz">Beltreïn, Estonya’daki bir başka vakaya çağrılmıştı: Raïmo Rihiimäki. Vaka her açıdan kusursuzdu. Satanik rock müziğiyle beslenen genç bir gotik müzisyen, ayyaş babası tarafından, balıkçı teknesinde ölene dek dövülmüştü.</span></p>

    <p class="duz" xml:lang="tr"><span class="duz">Luc de Tallinn’e, Beltreïn’in yanına gitti. Raïmo hâlâ hastanedeydi. İlk geceden itibaren, Beltreïn ona, başka psikotrop maddelerle karıştırarak bu Afrika bitkisini enjekte etmişti. Estonyalının yolculuğu başlamıştı. Bedenini terk ediyor, bir koridor ve kırmızımsı gölgeler görüyordu, ancak şuuru asla tamamen kapalı değildi.</span></p>

    <p class="duz" xml:lang="tr"><span class="duz">Luc, küçük bir çocuğun kılığına bürünerek odaya giriyordu. Suratına kesik burnundan, yanaklarından kan damlayan bir maske takıyordu. Raïmo hem çok korkuyor hem de etkileniyordu. Luc onunla konuşuyordu. Raïmo onun sözlerini bir su gibi içiyordu. Luc Soubeyras’ya göre Araf Yolcularının Andı’nı.</span></p>

    <p class="duz" xml:lang="tr"><span class="duz">Hastaneden çıktığında, müzisyen, Şeytan’ın adına hareket etmeye ikna olmuştu. Artık kötülük yapmalı, öldürmeliydi. Luc ile Beltreïn, Raïmo’nun babasıyla ilgileniyordu. Luc, bedenlerin çürümesiyle kafasını bozmuş olduğundan, kurbanının organizmasını kasıtlı olarak çürütüyordu. Hamisinin de yardımıyla ona asitler, böcekler enjekte ediyor, sonra eserinin çürümesini, onun karnına yerleştirdiği likenin ışığında, büyük bir hayranlıkla seyrediyordu. Etlerini lime lime dökülene dek çürütüyordu. Onları yarasa dişleriyle parçalıyordu. Yaşlı adamın dilini koparıyordu.</span></p>

    <p class="duz" xml:lang="tr"><span class="duz">Luc hem Şeytan, hem Baal-Zebub, hem de Lucifer’di.</span></p>

    <p class="duz" xml:lang="tr"><span class="duz">Sonunda kendi yöntemini bulmuştu.</span></p>

    <p class="duz" xml:lang="tr"><span class="duz">Onu kendinden geçirecek kadar doyuma ulaştıran bir yöntem.</span></p>

    <p class="duz-ilk-paragraf" xml:lang="tr"><span class="italik">Nisan 2000</span><span class="duz">.</span></p>

    <p class="duz" xml:lang="tr"><span class="duz">Beltreïn, Luc’e başka vakalardan da söz ediyordu, bunlardan biri de Agostina vakasıydı. Hayaller çoğalıyor, cinayet yöntemleri gitgide gelişiyordu. Luc, yeryüzüne korku ve kokuşmuşluk yaymaya devam ediyordu. O, dünyayı iltihaplandıran Pazuzu’ydu...</span></p>

    <p class="duz" xml:lang="tr"><span class="duz">Artık “nişanlısı”yla bir araya gelmenin zamanı gelmişti.</span></p>

    <p class="duz-ilk-paragraf" xml:lang="tr"><span class="italik">2002.</span></p>

    <p class="duz" xml:lang="tr"><span class="duz">Olayı kutsamak için, Luc ve Beltreïn önce Manon’un intikamını almaya karar verdiler. Luc kurban etme törenini Jura’daki bir ambarda gerçekleştirdi. Bu tören tam bir hafta sürdü. Sonra Manon’a, etleri canlı canlı soyulmuş birinin kılığında gözüktü. Ama hiçbir şey öngördüğü gibi gitmiyordu. Enjeksiyonlara rağmen, Luc’ün mizansenlerine rağmen, genç kadın bu “ziyaretler”le ilgili hiçbir şey hatırlamıyordu.</span></p>

    <p class="duz" xml:lang="tr"><span class="duz">Manon, Şeytan için yaratılmamıştı.</span></p>

    <p class="duz" xml:lang="tr"><span class="duz">Asla bir Işıksız olamayacaktı.</span></p>

    <p class="duz" xml:lang="tr"><span class="duz">Bu dirençte, Luc bir işaret görüyordu. Eserinin ilk çevrimini tamamlamanın vakti gelmişti. Manon’u safdışı bırakmanın. Ayrıca ilk kimliğinden de –evli, iki çocuk babası burjuva polis– kurtulmanın zamanı gelmişti. Luc ailesini öldürmeye ve cinayetleri Manon’un üstüne yıkmaya karar verdi. Ayrıca, “havarisi”ne, onun zıttı olan çiftine, egemenliğinin büyüklüğünü göstermeye karar verdi.</span></p>

    <p class="duz" xml:lang="tr"><span class="duz">– Sen her zaman benim Aziz Mikailimdin, diye mırıldandı Luc. Ben, Kötülük Meleği, kendime bir İyilik Başmeleği bulmak zorundaydım.</span></p>

    <p class="duz" xml:lang="tr"><span class="duz">– Senin hiç işine yaramadım.</span></p>

    <p class="duz" xml:lang="tr"><span class="duz">– Yanılıyorsun. Kötülük, iyiye bütün haşmetiyle üstün geldiği müddetçe var olacaktır. Senden Şeytan gerçeğiyle, onun zekâsıyla yüzleşmeni istiyordum. Bunu kusursuzca yaptın. Adım adım benim planımın ardından gittin ve benim gücümün enginliğini anladın. Ben senin kıyamet gününüm ve sen benim Tanrı’ya karşı zaferimsin.</span></p>

    <p class="duz" xml:lang="tr"><span class="duz">Luc’ün açıklamaları, benim yargılarımı doğruluyordu. Luc Soubeyras ve Moritz Beltreïn, şiddet tutkunu olmuş, kendi fantezilerinin tutsağı iki kaçıktı.</span></p>

    <p class="duz" xml:lang="tr"><span class="duz">Ama aklımı kurcalayan başka ayrıntılar da vardı.</span></p>

    <p class="duz" xml:lang="tr"><span class="duz">Bu itirafların kaynağı ne olursa olsun, bazı cevapları almam gerekiyordu.</span></p>

    <p class="duz" xml:lang="tr"><span class="duz">– Bu intihar, dedim, biraz riskli değil miydi?</span></p>

    <p class="duz" xml:lang="tr"><span class="duz">– Tek başıma intihara kalkışsaydım, evet. Ama Vernay’de, Beltreïn yanımdaydı. Bana Penthotal enjekte etti, yapay bir koma hali yaratmak için. Sonra, Hôtel-Dieu’de de, enjeksiyonlarımı düzenlemek için hep yanımda oldu. Ve vakti geldiğinde de beni uyandırdı.</span></p>

    <p class="duz" xml:lang="tr"><span class="duz">Tüm bunları düşünemediğim için kendime kızıyordum. Beltreïn gibi bir uzman, ancak tüm bunları organize edebilirdi. Sahte bir intihar ve geri döndürülebilir bir koma durumu.</span></p>

    <p class="duz" xml:lang="tr"><span class="duz">– Uyandırılma zamanını nereden biliyordun?</span></p>

    <p class="duz" xml:lang="tr"><span class="duz">– İşareti bana sen verdin. Beltreïn’in kapısını çaldığında. Bu, Manon’un hayatta olduğunu anladığını gösteriyordu. Her şeyi keşfetmek üzereydin. Son perdeyi oynamak için yeniden doğabilirdim. Şeytan’ın esiri olmuş gibi davranabilir, annesinin cinayetinde bütün şüpheleri Manon’un üzerine yönlendirebilirdim. O bir suçluydu! Manon’un gözaltına alınacağını biliyordum. Ve bana olan öfkesini haykıracağını. Artık geriye ailemi ortadan kaldırmak ve bu üç cinayeti onun üzerine yıkmak kalıyordu. Sonrası kendiliğinden gelişti.</span></p>

    <p class="duz" xml:lang="tr"><span class="duz">– Cesetleri dondurmak için ne yaptın?</span></p>

    <p class="duz" xml:lang="tr"><span class="duz">– Sen iyi bir polissin, Mat. Bunu da anlayacağını biliyordum. Mahzenimde, büyük bir derin dondurucu var. Cesetleri oraya taşımam gerekti, hepsi bu. Mükemmel bir mizansen olması için kanlarını çekmeyi ve onları dondurmayı düşündüm. Ama kendimle gurur duyduğum bir şey daha var: Parmak izleri. Beltreïn, Manon’un parmak izlerinin olduğu yapışkan bir kalıp hazırlamıştı. Bana sadece onları evin belirli yerlerine uygulamak kaldı. Bu, benim daha önce de Agostina vakasında kullandığım bir teknikti.</span></p>

    <p class="duz" xml:lang="tr"><span class="duz">– Sen bu dünyaya ait değilsin.</span></p>

    <p class="duz" xml:lang="tr"><span class="duz">– Bu senin, soruşturmandan çıkardığın bir ders, Mat. Sen sadece karşı karşıya kaldığın güçleri dikkate alıyorsun! Ben sizin zavallı mantık kurallarınızın dışındayım! Bir anda sakinleşti ve devam etti. Dondurma tekniğinin iki avantajı vardı. Hem benim cinayet anında başka yerde olduğumu ispatlayacaktı, hem de bir imzaydı. Şeytan, hep kendi kurallarına saygı gösterir. Tıpkı Beltreïn’in Sarrazin’i öldürdüğünde olduğu gibi. Cesetle oynamak, ölümün kronolojisini değiştirmek gerekiyordu.</span></p>

    <p class="duz" xml:lang="tr"><span class="duz">Bir anda, bir ayrıntı dikkatimi çekti, uğursuz bir ayrıntı. Luc’ün elinde otomatik bir silah vardı. İşte sonunda herkes gibi hesaplaşacaktık. Ben silahımı çekene kadar Luc tetiğe basacaktı, hiç şansım yoktu. Tam her şeyi çözmüşken, tam Luc’ün “marifetleri”ni öğrenmişken o beni tepeleyecekti.</span></p>

    <p class="duz" xml:lang="tr"><span class="duz">Son bir soru daha sormalıydım; zaman kazanmaktan çok bazı şeyleri netleştirmek için.</span></p>

    <p class="duz" xml:lang="tr"><span class="duz">– Ya Larfaoui?</span></p>

    <p class="duz" xml:lang="tr"><span class="duz">– Önemsiz bir zayiat. Beltreïn, ondan gitgide artan miktarlarda iboga almaya başlamıştı. Bu siparişler Kabiliyeli’yi kıllandırmıştı. Onu Lozan’a kadar takip etmiş ve doktor olduğunu öğrenmişti. Siyah ibogayı hastaları üzerinde yasadışı deneylerde kullandığını düşündü. Ona şantaj yapmak istedi. Yanılıyordu, ancak bu tür meraklı birini serbest bırakmak olmazdı. Hiç düşünmeden onu ortadan kaldırmalıydım.</span></p>

    <p class="duz" xml:lang="tr"><span class="duz">– Onu öldürdüğün gece Larfaoui yalnız değildi. Bir fahişe vardı. Seni gördü. Ama hep bir rahipten söz etti.</span></p>

    <p class="duz" xml:lang="tr"><span class="duz">– Bu fikri seviyordum: Kan dökmek için rahip kıyafeti giymek. Öyle veya böyle onu öldürmeliydim.</span></p>

    <p class="duz" xml:lang="tr"><span class="duz">Tabancanın horozunu kaldırdı. Son bir girişimde daha bulundum:</span></p>

    <p class="duz" xml:lang="tr"><span class="duz">– Ben senin tanığınım, beni öldürmeyi neden istiyorsun? Bu durumda senin sözcülüğünü asla yapamam.</span></p>

    <p class="duz" xml:lang="tr"><span class="duz">– Görüntü aynada kusursuz olduğunda, aynayı kırmanın zamanı gelmiş demektir.</span></p>

    <p class="duz" xml:lang="tr"><span class="duz">– Ama hikâyen bilinmeyecek!</span></p>

    <p class="duz" xml:lang="tr"><span class="duz">– Bizim tartışmamızın boyutu çok farklı, Mat. Sen Tanrı’nın temsilcisisin. Ben ise Şeytan’ın. Bizim görgü tanıklarımız onlar.</span></p>

    <p class="duz" xml:lang="tr"><span class="duz">– Peki... sonra ne yapacaksın?</span></p>

    <p class="duz" xml:lang="tr"><span class="duz">– Devam edeceğim. Ruhlarda yolculuk edecek, Şeytan’ın esirlerinin sayısını artıracağım... Başka kimlikler, başka yöntemler beni bekliyor. Tek önemli yolculuk, Araf’a yapılan yolculuktur.</span></p>

    <p class="duz" xml:lang="tr"><span class="duz">Luc ayağa kalktı ve silahını doğrulttu. O anda elindeki silahın benim 45’liğim olduğunu anladım. Onu ne zaman benden araklamıştı? Namluyu şakağıma dayadı: Mathieu Durey, beylik silahıyla intihar eden polis. Soruşturmamdaki fiyaskodan, Manon’un öldürülmesinden ve Soubeyras ailesinin katledilmesinden sonra, başka ne beklenebilirdi ki?</span></p>

    <p class="duz" xml:lang="tr"><span class="duz">–</span> <span class="italik">Adios</span><span class="duz">, Aziz Mikail.</span></p>

    <p class="duz" xml:lang="tr"><span class="duz">Patlama mağaranın içinde yankılandı. Şiddetli bir acı, sonra hiçlik. Ama hiçbir şey olmadı. Kan da yoktu. Barut kokusu da. Yüzümün birkaç santimetre ötesindeki Glock’tan duman da çıkmıyordu. Kafamı çevirdim, kulaklarım uğulduyordu.</span></p>

    <p class="duz" xml:lang="tr"><span class="duz">Kara melek silahımı elinden düşürdü, kenardaki çıkıntının üzerinde sallanıyordu. Ona doğru hamle yapmaya çalıştım, Luc şaşkın şaşkın elini uzattı, sonra geriye doğru kaykıldı ve boşluktan aşağı uçtu.</span></p>

    <p class="duz" xml:lang="tr"><span class="duz">Siyah bir siluet, birkaç metre aşağıda yerde yatıyordu.</span></p>

    <p class="duz" xml:lang="tr"><span class="duz">Önden vuran ışığa rağmen kurtarıcımı tanıdım.</span></p>

    <p class="duz" xml:lang="tr"><span class="duz">Zamorski, Krakov’daki Vatikan elçisi.</span></p>

    <p class="duz" xml:lang="tr"><span class="duz">Beyaz yakası ve siyah giysisiyle, kutsal yağ sürmek için hazır bekliyordu.</span></p>

    <p class="duz" xml:lang="tr"><span class="duz">İlk izlenimim bugüne kadar asla beni yanıltmamıştı.</span></p>

    <p class="duz-son-paragraf-2" xml:lang="tr"><span class="duz">Dumanı tüten 9 milimetrelik eline bir eldiven gibi oturmuştu.</span></p>
  </div>
</body>
</html>