<html xmlns="http://www.w3.org/1999/xhtml">
<head>
  <title>89.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x89">
    <h1 class="bolum-ismi" id="toc-anchor" xml:lang="tr"><span class="bolum-ismi">89</span></h1>

    <p class="duz" xml:lang="tr"><span class="duz">Altın parıltıları olan bir taverna, deri taklidi arkalıksız kanepeler, renkli camdan avizeler. Çingeneler, bir sekinin üzerinde kendilerinden geçmiş bir halde keman ve simbalom çalıyorlardı. Burası, gecenin dar sokaklarında bulabildiğimiz tek sığınaktı. Gürültü patırtıya, sigara dumanına, yağ ve alkol kokusuna rağmen kendimizi hafif ve dünya üzerinde yalnız hissediyorduk.</span></p>

    <p class="duz" xml:lang="tr"><span class="duz">Birbirimize her bakışımızda, aramızdaki uyumu, eşsiz suç ortaklığını hissedebiliyordum. Manon kelimeleri ağzımdan alıyordu. Kendine has bir üslubu vardı, çenesini hafifçe yukarı kaldırıyor, lafı ağzımdan kapmak için sesini yükseltiyor ve benim söylemek istediğim şeyi söylüyordu. Aramızdaki yaş farkına, kaderlerimizin farklılığına ve bizi bir araya getiren olaya rağmen, bizi mutlu eden birçok ortak nokta vardı.</span></p>

    <p class="duz" xml:lang="tr"><span class="duz">Saatler geçiyordu. Yemekler gelip gidiyordu. Dumandan gözlerimiz yaşarıyordu. Tatlı niyetine bir sigara yaktım ve hikâyeyi tamamlamak için ona sorular sormaya başladım.</span></p>

    <p class="duz" xml:lang="tr"><span class="duz">Anında kasıldı:</span></p>

    <p class="duz" xml:lang="tr"><span class="duz">– Ağzımdan laf almaya mı çalışıyorsun?</span></p>

    <p class="duz" xml:lang="tr"><span class="duz">– Hayır, dedim dumanı tavandaki dumanların arasına üfleyerek. Sadece hayatında biri var mı öğrenmek istedim.</span></p>

    <p class="duz" xml:lang="tr"><span class="duz">Gülümsedi ve bu cevabım ona tuhaf da gelse biraz gevşemişti. Aramızda artık güvensizliğin söz konusu olmadığı aklına gelmişti herhalde. Ve anlatmaya başladı. Hiçbir şeyi saptırmadan, hiçbir şeyi atlamadan. Travmatik çocukluk döneminden, yatılı okul yıllarından, katil korkusundan, sürekli dua eden annesinin tuhaf ziyaretlerinden bahsetti. Sonra Lozan’da geçen yeniyetmelik döneminden, lise ve fakülte yıllarından söz etti. Bir arkadaş çevresi ve “güvenli” mekânları vardı, aile bireylerinden büyük destek görüyordu; annesi “yeniden dünyaya geldikten” sonra her hafta sonu onu ziyaret ediyordu, büyükbabası ve büyükannesi Vevey’e yerleşmişti ve ayrıca Doktor Moritz Beltreïn vardı, onu hayata döndüren bu adam onun için bir tür vaftiz babası gibiydi.</span></p>

    <p class="duz" xml:lang="tr"><span class="duz">On sekiz yaşına gelmişti.</span></p>

    <p class="duz" xml:lang="tr"><span class="duz">Seyahatlere çıkmaya, yollarda takip edildiği kuşkusuyla arkasına bakmamaya başladı. Onun için yeni bir hayat başlamıştı. Ta ki annesinin ölümüne kadar. Bir anda her şey yok oldu. Huzur, güven, umut. Eski korkular yeniden döndü, hem de daha güçlü olarak. Bu cinayet her şeyin gerçek olduğunu ispatlıyordu. Ailesinin üzerinde bir lanet vardı. 1988’de onu vurmuş, 2002’de de annesini ondan koparmıştı.</span></p>

    <p class="duz" xml:lang="tr"><span class="duz">Zamorski ona Polonya’ya gelmesini teklif ettiğinde, katil yakalanıncaya kadar kalmayı kabul etmişti. Hiç tereddüt etmeden. Şimdi günleri sayıyor, sırrının açığa çıkmasını bekliyordu.</span></p>

    <p class="duz" xml:lang="tr"><span class="duz">Bunların tümünü biliyordum ya da en azından tahmin ediyordum. Buna karşılık, sapkınlar tarafından yoldan çıkarıldığını sonra annesinin onu öldürmeye teşebbüs ettiğini bilmiyordu, çünkü hiçbir şey hatırlamıyordu. Bunu ona söylemeyecektim. Ne bu gece ne de yarın. Gülümsedim, votkadan sersemlemiştim ve hâlâ beni alakadar eden bilgiyi alamamıştım:</span></p>

    <p class="duz" xml:lang="tr"><span class="duz">– Lozan’da biri var mı, evet veya hayır?</span></p>

    <p class="duz" xml:lang="tr"><span class="duz">Bir kahkaha attı. Yanık yağ kokusu, içerinin sıcağı, şantözün sesi onu ilgilendirmiyordu. Ve tabii beni de. Sanki denizin dibindeydim, basınçtan kulaklarım sağır olmuştu, ama bazı gürültüleri olağanüstü bir netlikle ayırt edebiliyordum.</span></p>

    <p class="duz" xml:lang="tr"><span class="duz">– Bir hikâyem oldu, dedi. Fakültedeki hocalarımdan biri. Evli bir adamdı. Benim için bir serüven, birkaç mutlu andı. Ancak kendime karşı bile açık değildim.</span></p>

    <p class="duz" xml:lang="tr"><span class="duz">– Ne demek istiyorsun?</span></p>

    <p class="duz" xml:lang="tr"><span class="duz">– Aslında, benim sevdiğim bu gizem, bu acıydı. Ve utanç. Bir tür... aşağılanma. Tıpkı içki içer gibi, anlıyor musun? Her yudumun tadını çıkarırken, her bardakta harap olduğunu, yavaş yavaş battığını bilirsin.</span></p>

    <p class="duz" xml:lang="tr"><span class="duz">Sözlerini hareketiyle bütünleştirdi, bir dikişte votkasını bitirdi ve devam etti:</span></p>

    <p class="duz" xml:lang="tr"><span class="duz">– Sanıyorum... Sonuç olarak, ölümün tadı, yasak şeylerin tadı, hayatıma benziyordu. Elini benimkinin üzerine koydu. Duru, sade bir hayat sürebileceğimden emin değilim, meleğim. Yeniden güldü, ama neşeli bir gülüş değildi bu. Alçakça bir hayat bu! Ben de zombi zevki var.</span></p>

    <p class="duz" xml:lang="tr"><span class="duz">Eğer yaşayan bir ölü arıyorsa, ben onun aradığı adamdım. Ruanda’dan bu yana, ben de ölüme ait biriydim.</span></p>

    <p class="duz" xml:lang="tr"><span class="duz">Bardaklarımızı yeniden doldurdum, tokuşturduk ve içtik. Tüm bu anlattıkları Manon’un saflığını kirletmiyordu. Hiçbir şey onun masumiyetini lekeleyemezdi. Bu masumiyet, kötücül bir çocukluktan ve tuhaf bir olaydan kaynaklansa da. Aşka ait tek hatırası yasak bir ilişkiyken bile.</span></p>

    <p class="duz" xml:lang="tr"><span class="duz">Birden mantosunu aldı:</span></p>

    <p class="duz" xml:lang="tr"><span class="duz">– Gidelim mi?</span></p>

    <p class="duz" xml:lang="tr"><span class="duz">Pusun içinde, kendi bedenlerimizden bağımsız yürüyorduk. Tüm şehir değişken ve gerçekdışıydı. Binalar, anıtlar, yollar, bir duman bulutunun üzerinden havalanan dev bir uzaymekiği gibi sisin içinde yüzüyordu.</span></p>

    <p class="duz" xml:lang="tr"><span class="duz">Saatten haberim yoktu. Geceyarısı olabilirdi. Belki de daha geçti. Ancak daima var olan tehlikeyi unutacak kadar sarhoş değildim. Manon’u bulmak için şehirde dolanıp duran Köleler... Dönüp arkama bakıyor, çıkmaz sokakları, kapı sundurmalarını gözlüyordum. Bu gece Glock’umu yanıma almıştım, ama ne kadar dikkatli olursam olayım faka basabilirdim. Zamorski’nin adamlarının hâlâ peşimizde olması için dua ediyordum ve inşallah benden daha az içmişlerdi.</span></p>

    <p class="duz" xml:lang="tr"><span class="duz">Yol bitmek bilmiyordu. İşaret noktası Planty’ydi, eski şehri kuşatan büyük park. Bahçeyi bulduktan sonra, buradan devam etmek ve merkeze doğru ilerlemek yeterliydi.</span></p>

    <p class="duz" xml:lang="tr"><span class="duz">Scholastyka’nın kapı sundurmasının altına gelince, Manon çanı çaldı. Üzerinde cüppesi olmayan bir adam bize kapıyı açtı. Onu kahkahalarla karşıladık, ayakta sallanıyorduk.</span></p>

    <p class="duz" xml:lang="tr"><span class="duz">Ses çıkarmadan galeri boyunca ilerledik. Ben artık gülmüyordum. İki “L”nin kesiştiği yere doğru yaklaşıyorduk, içim sıkılmaya başlamıştı. Burada ayrılacaktık, burada bir şeyler söylemek zorunda kalacaktık... Bir formül bulmalıydım, bir şeyler yapmalıydım.</span></p>

    <p class="duz" xml:lang="tr"><span class="duz">Ayrılacağımız kapı oradaydı ve ben hâlâ ne yapacağımı düşünüp duruyordum. Manon Benedikten rahibelerinin yaşadığı bölümde kalıyordu. Bir şeyler gevelemeye çalışırken Manon beni ensemden tuttu. Dilini ağzımın içine soktu. Duvara doğru geriledim. Taşın soğukluğunu sırtımda hissettim, Manon hâlâ dudaklarımı emiyordu.</span></p>

    <p class="duz" xml:lang="tr"><span class="duz">Kollarından kurtuldum, kendimi ona karşı korumaya çalışıyordum. Toparlanmam gerekiyordu. Manon karanlığın içinden bana bakıyordu. On yaş birden yaşlanmıştı. Heyecanı yüz hatlarını belirginleştirmişti. Gözleri volkanik kuvarslar kadar siyahlaşmıştı. İstekli dudaklarından buharlar çıkıyordu.</span></p>

    <p class="duz" xml:lang="tr"><span class="duz">Onu kollarımın arasına aldım, sarhoş ve arzuluydu. Bu kez ondan önce davrandım ve dudaklarına doğru hamle yaptım.</span></p>

    <p class="duz" xml:lang="tr"><span class="duz">Ancak beni durdurdu ve kulağıma fısıldadı:</span></p>

    <p class="duz-son-paragraf-2" xml:lang="tr"><span class="duz">– Hayır. Gel.</span></p>
  </div>
</body>
</html>