<html xmlns="http://www.w3.org/1999/xhtml">
<head>
  <title>25.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x25">
    <h1 class="bolum-ismi" id="toc-anchor" xml:lang="tr"><span class="bolum-ismi">25</span></h1>

    <p class="duz" xml:lang="tr"><span class="duz">45 kalibrelik Glock 21 marka bir otomatik tabanca.</span></p>

    <p class="duz" xml:lang="tr"><span class="duz">Çukur uçlu on altı mermilik üç şarjör.</span></p>

    <p class="duz" xml:lang="tr"><span class="duz">İki kutu zırhlı ve yarı zırhlı mermi.</span></p>

    <p class="duz" xml:lang="tr"><span class="duz">Çelik yelekleri delebilen cephaneler.</span></p>

    <p class="duz" xml:lang="tr"><span class="duz">İnsanı felç eden bir gaz bombası.</span></p>

    <p class="duz" xml:lang="tr"><span class="duz">Ağzı tırtıllı bir komando bıçağı.</span></p>

    <p class="duz" xml:lang="tr"><span class="duz">Gerçek bir savaş donanımı. Polis kimliğiyle veya kimliksiz, yasal veya değil, kendimi en kötüye hazırlamalıydım. Silahlarımı, sugeçirmez malzemeden yapılmış siyah çantalara, gömleklerimin, kazaklarımın ve çoraplarımın arasına yerleştirdim. Elbise taşıyıcısına iki kışlık takım, rasgele seçtiğim birkaç kravat koydum. Ayrıca eldiven, bir bere ve iki süveter aldım. Önceden bir tahminde bulunmak zordu; ama uzun süre Jura’da kalacağımı da hesaba katmam gerekirdi.</span></p>

    <p class="duz" xml:lang="tr"><span class="duz">Giysilerin arasına dizüstü bilgisayarımı, bir dijital fotoğraf makinesi, bir Streamlight el feneri ile olay yeri inceleme ekipleri tarafından kullanılan parmak izi ve örnek almaya yarayan bir kit de koydum.</span></p>

    <p class="duz" xml:lang="tr"><span class="duz">Tüm bunlara internetten indirdiğim bölgeyle ilgili bir belgeyi ve Luc’ün en son resimlerinden birini de ekledim. Ve tabii ki bir Kitabı Mukaddes ile Aziz Augustinus’un</span> <span class="italik">Confessiones</span><span class="duz">’ini ve Aziz Juan de la Cruz’un</span> <span class="italik">Subida del Monte Carmelo’</span><span class="duz">sunu da unutmadım. Yolculuklarda bu üç kitabı hep yanımda bulundururdum.</span></p>

    <p class="duz-ilk-paragraf" xml:lang="tr"><span class="italik">Saat 19:00.</span></p>

    <p class="duz" xml:lang="tr"><span class="duz">Biraz romla tatlandırılmış son bir kahve ve hareket.</span></p>

    <p class="duz" xml:lang="tr"><span class="duz">Hemen çevreyoluna bağlanan bulvara çıkmadım. Önce Sen, Cité Köprüsü, ardından Rive Gauche, Saint-Jacques Sokağı. Yağmur yeniden başlamıştı. Paris yeni verniklenmiş bir tablo gibi parlıyordu. Sokak lambalarının maviliğinde şehre bir tür sabırsızlık, bir kıpır kıpırlık hâkimdi.</span></p>

    <p class="duz" xml:lang="tr"><span class="duz">Gay-Lussac Sokağı’nı geçtikten hemen sonra, sola, Abbé-de-L’Épée Sokağı’na park ettim. Çantalarımı bagaja koyup kilitledim ve Saint-Jacques du Haut-Pas Kilisesi’ne doğru yürüdüm.</span></p>

    <p class="duz" xml:lang="tr"><span class="duz">Kilise asfalt yerine parketaşı döşenmiş kaldırımın hemen kenarındaydı. Yan kapıyı itip içeri girdim. Haç çıkardım, artık mekânın tertemiz, yumuşak ve ahenkli aydınlığındaydım. Günün bu saatinde bile, yanan ampullerin ışığı altında kilise sanki güneş ışınlarıyla aydınlanıyormuş gibi berraktı.</span></p>

    <p class="duz" xml:lang="tr"><span class="duz">Ayak sesleri duydum. Peder Stéphane avizelerin ışıklarını söndürmek için düğmeleri çevire çevire ilerliyordu. Her akşam bu ritüeli yerine getirirdi. Onunla Paris Katolik Üniversitesi’nde tanışmıştım, o zamanlar teoloji profesörüydü. Emekli olunca, ona bu kiliseyi tahsis etmişler, böylece o da aynı mahallede kalma imkânı bulmuştu. Biri olduğunu fark etti:</span></p>

    <p class="duz" xml:lang="tr"><span class="duz">– Kim o?</span></p>

    <p class="duz" xml:lang="tr"><span class="duz">Kolonun arkasından çıktım:</span></p>

    <p class="duz" xml:lang="tr"><span class="duz">– Sana merhaba demeye geldim. Daha doğrusu hoşça kal demeye. Seyahate çıkıyorum.</span></p>

    <p class="duz" xml:lang="tr"><span class="duz">Yaşlı adam beni tanıdı ve gülümsedi. Yuvarlak bir kafası ve yine yuvarlak gözleri vardı. Kocaman gözbebekleri haylaz bir çocuğunkileri andırıyordu. Bir lambayı daha söndürerek bana doğru yaklaştı.</span></p>

    <p class="duz" xml:lang="tr"><span class="duz">– Tatile mi?</span></p>

    <p class="duz" xml:lang="tr"><span class="duz">– Sence?</span></p>

    <p class="duz" xml:lang="tr"><span class="duz">Koltukları göstererek oturmamı işaret etti. o da, bir dua iskemlesi alarak, sıranın dışına, tam karşıma yanlamasına oturdu. Gülümsemesi yüzüne sıcaklık yayıyordu.</span></p>

    <p class="duz" xml:lang="tr"><span class="duz">– Haydi bakalım, dedi ellerini birbirine vurarak. Seni hangi rüzgâr attı?</span></p>

    <p class="duz" xml:lang="tr"><span class="duz">– Luc’ü hatırlıyor musun? Luc Soubeyras’yı?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– İntihar etti.</span></p>

    <p class="duz" xml:lang="tr"><span class="duz">Suratı asıldı. Yuvarlak gözlerini kapatıp açtı:</span></p>

    <p class="duz" xml:lang="tr"><span class="duz">– Mat, evladım, senin için elimden hiçbir şey gelmez.</span></p>

    <p class="duz" xml:lang="tr"><span class="duz">Rahip buraya gelişimi yanlış anlamıştı. Ondan Hıristiyan usullerine uygun bir cenaze merasimi isteyeceğimi sanmıştı.</span></p>

    <p class="duz" xml:lang="tr"><span class="duz">– Yok, hayır. Luc ölmedi. Kendini suda boğmaya kalkıştı, ama şu an komada. Ne zaman çıkacağı bilinmiyor. Şansı yüzde elli-elli.</span></p>

    <p class="duz" xml:lang="tr"><span class="duz">Başını, kınar gibi ağır ağır salladı.</span></p>

    <p class="duz" xml:lang="tr"><span class="duz">– Eğer bu denli gözü dönmüşse, diye mırıldandı. Her zaman altında bir şeyler vardır...</span></p>

    <p class="duz" xml:lang="tr"><span class="duz">– İnançlı biriydi.</span></p>

    <p class="duz" xml:lang="tr"><span class="duz">– Hepimiz inançlıyız. Luc’ün tehlikeli düşünceleri vardı. Tanrı öfkeyi ve fanatizmi reddeder.</span></p>

    <p class="duz" xml:lang="tr"><span class="duz">– Neden intihara teşebbüs ettiğini sormayacak mısın?</span></p>

    <p class="duz" xml:lang="tr"><span class="duz">– Böyle bir eylemi anlamak mümkün mü? Biz bile, çoğunlukla bu ruhları günahlarından arındırmayı başaramıyoruz...</span></p>

    <p class="duz" xml:lang="tr"><span class="duz">– Bir soruşturma nedeniyle intihara teşebbüs ettiğini düşünüyorum.</span></p>

    <p class="duz" xml:lang="tr"><span class="duz">– Bunun senin seyahatinle bir ilgisi var mı?</span></p>

    <p class="duz" xml:lang="tr"><span class="duz">– Luc’ün başladığı işi bitirmek istiyorum. Bu benim için onun anlamanın tek yolu.</span></p>

    <p class="duz" xml:lang="tr"><span class="duz">– Tek sebep bu olmamalı.</span></p>

    <p class="duz" xml:lang="tr"><span class="duz">Stéphane içimi okuyordu. Kısa bir suskunluğun ardından devam ettim:</span></p>

    <p class="duz" xml:lang="tr"><span class="duz">– Onun izinden gitmek istiyorum. Soruşturmasını tamamlamak. Sanıyorum... Yani gerçeği bulabilirsem Luc’ün komadan çıkacağına inanıyorum.</span></p>

    <p class="duz" xml:lang="tr"><span class="duz">– Batıl itikatlar mı edindin?</span></p>

    <p class="duz" xml:lang="tr"><span class="duz">– Onu bataklıktan kurtarabileceğimi hissediyorum. Karanlığın içinden çekip alabileceğimi.</span></p>

    <p class="duz" xml:lang="tr"><span class="duz">– Bana bu soruşturmayı onun tamamlamadığını söyleyen sen değil misin? Karamsarlığa kapılması da bunun sonucu öyle değil mi?</span></p>

    <p class="duz" xml:lang="tr"><span class="duz">– Onu kurtarabilirim, diye cevap verdim, inatçı bir ses tonuyla.</span></p>

    <p class="duz" xml:lang="tr"><span class="duz">– Sadece Babamız onu kurtarabilir.</span></p>

    <p class="duz" xml:lang="tr"><span class="duz">– Elbette. Tarz değiştirdim. Şeytan’a inanır mısın?</span></p>

    <p class="duz" xml:lang="tr"><span class="duz">– Hayır, diye cevapladı, tereddütsüz. Kadiri mutlak bir Tanrı’ya inanırım. Gücünü paylaşmayan bir Yaradan’a. Şeytan yoktur. Var olan Rabb’in bize bahşettiği özgürlük ve bizim gereksiz israfımızdır.</span></p>

    <p class="duz" xml:lang="tr"><span class="duz">Sessizliğimi korudum. Stéphane bana doğru eğildi ve çocuk paylar gibi bir ses tonuyla devam etti:</span></p>

    <p class="duz" xml:lang="tr"><span class="duz">– Bana danışıyormuş gibi yapıyorsun, ama sen zaten her şeyden eminsin. Bana sormak istediğin başka bir şey var mı?</span></p>

    <p class="duz" xml:lang="tr"><span class="duz">Sandalyemde kımıldandım:</span></p>

    <p class="duz" xml:lang="tr"><span class="duz">– Günah çıkarmak istiyorum.</span></p>

    <p class="duz" xml:lang="tr"><span class="duz">– Şimdi mi?</span></p>

    <p class="duz" xml:lang="tr"><span class="duz">– Şimdi.</span></p>

    <p class="duz" xml:lang="tr"><span class="duz">Tütsünün, sandalye hasırlarının örüldüğü sorgunun kokusunu büyük bir zevkle soluyor, seslerimizin çınlamasının tadını çıkarıyordum. Burası bir ikrar ve günahlardan arınma mekânıydı.</span></p>

    <p class="duz" xml:lang="tr"><span class="duz">– Beni izle.</span></p>

    <p class="duz" xml:lang="tr"><span class="duz">– Burada olmaz mı?</span></p>

    <p class="duz" xml:lang="tr"><span class="duz">Stéphane kaşlarını çattı, şaşırmıştı. Babacan, yumuşak görünümünün altında, yobazlık sınırında bir muhafazakârlık vardı. Teoloji dersleri verdiği dönemde, bu ilk bakışta anlaşılmayan yanını hep sergilemişti. Yine de, bu akşam fazla tepkisel davranmamıştı. Gözlerini kapadı, ellerini birleştirdi ve “Babamız” diye mırıldanmaya başladı. Ben de onu taklit ettim.</span></p>

    <p class="duz" xml:lang="tr"><span class="duz">Sonra bana doğru eğildi ve ruhani bir sesle konuştu:</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">Doudou’dan, Rungis’de olanlardan, yalanlarından ve dümenlerinden söz ettim. Afrikalılara ait gece kulüplerinden, buraların bende uyandırdığı arzulardan bahsettim. Foxy’yi, onun temsil ettiği iğrenç gerçeği ve onunla yapmak zorunda kaldığım anlaşmayı anlattım. Bir kötülüğe engel olmak için başka bir kötülüğü görmezden gelmenin çok daha ciddi ve iğrenç olduğunu söyledim.</span></p>

    <p class="duz" xml:lang="tr"><span class="duz">Luc’ü görmekten korktuğumu itiraf ettim; yola çıkmadan önce hastaneye uğrama gücünü kendimde bulamamıştım. Ayrıca Laure’u, annemi ve bu sabah şapelde gördüğüm polisleri küçümsediğimi söyledim.</span></p>

    <p class="duz" xml:lang="tr"><span class="duz">Stéphane gözleri kapalı bir şekilde dinliyordu. Bunları söylerken hâlâ günah işlemekte olduğumun farkına vardım. Pişmanlıklarım samimi değildi; paylaşmayı, açık olmayı gerektiren bu anın tadını çıkarıyordum. Tövbe etmek, vicdan azabı çekmek yerine hâlâ haz alıyordum.</span></p>

    <p class="duz" xml:lang="tr"><span class="duz">– Hepsi bu kadar mı? diye sordu.</span></p>

    <p class="duz" xml:lang="tr"><span class="duz">– Yeterli değil mi?</span></p>

    <p class="duz" xml:lang="tr"><span class="duz">– Sen mesleğini yapıyorsun, öyle değil mi?</span></p>

    <p class="duz" xml:lang="tr"><span class="duz">– Bu bir mazeret değil.</span></p>

    <p class="duz" xml:lang="tr"><span class="duz">– Bu günahın ve kayıtsızlığın tembelliğinde yok olup gitmek için bir mazeret olabilirdi. Ama bana öyle geliyor ki sen bu durumdan oldukça uzaksın.</span></p>

    <p class="duz" xml:lang="tr"><span class="duz">– Demek bağışlandım. Parmağımı şıklattım. Böyle bir anda, ha!</span></p>

    <p class="duz" xml:lang="tr"><span class="duz">– Alaycılığı bırak. Beraber bir dua okuyalım.</span></p>

    <p class="duz" xml:lang="tr"><span class="duz">– Ben seçebilir miyim?</span></p>

    <p class="duz" xml:lang="tr"><span class="duz">– Alakart değil, evladım. Gülümsedi. Hangi duayı istiyorsun?</span></p>

    <p class="duz" xml:lang="tr"><span class="duz">Mırıldandım:</span></p>

    <p class="alinti-ilk-paragraf" xml:lang="tr"><span class="italik">Hayatım bir an, geçici bir zaman</span></p>

    <p class="alinti" xml:lang="tr"><span class="italik">Hayatım bir gün sadece</span></p>

    <p class="alinti-son-paragraf" xml:lang="tr"><span class="italik">Benden uzaklaşan, kaçan.</span></p>

    <p class="duz" xml:lang="tr"><span class="duz">– Thérèse de Lisieux mü?</span></p>

    <p class="duz" xml:lang="tr"><span class="duz">Yeniyetmelik dönemlerimizde, Luc’le birlikte, Hıristiyan tarihinin ünlü kadınlarını küçümserdik. Avilalı Azize Teresa, histerikti. Sainte Thérèse de Lisieux, saf. Hildegarde von Bingen, meczup... Ama yaşla birlikte, onları yavaş yavaş keşfetmeye başlamış ve etkileri altına girmiştim. Thérèse de Lisieux’nün saflığı, masumluğu onun en özlü ve en güzel yanıydı. Sade ve yalın bir Hıristiyan...</span></p>

    <p class="duz" xml:lang="tr"><span class="duz">– Pek doğru bir seçim sayılmaz, dedi Stéphane. Ama eğer istiyorsan...</span></p>

    <p class="duz" xml:lang="tr"><span class="duz">Fısıltı halinde söylemeye başladı:</span></p>

    <p class="alinti-ilk-paragraf" xml:lang="tr"><span class="italik">Hayatım bir an, geçici bir zaman</span></p>

    <p class="alinti" xml:lang="tr"><span class="italik">Hayatım bir gün sadece</span></p>

    <p class="alinti" xml:lang="tr"><span class="italik">Benden uzaklaşan, kaçan</span></p>

    <p class="alinti" xml:lang="tr"><span class="italik">Seni sevmek için Yüce Rabbim yeryüzünde</span></p>

    <p class="alinti-son-paragraf" xml:lang="tr"><span class="italik">Sadece bugünüm var!</span></p>

    <p class="duz" xml:lang="tr"><span class="duz">Devamında ona katıldım:</span></p>

    <p class="alinti-ilk-paragraf" xml:lang="tr"><span class="italik">Ah! Yüce İsa, seni seviyorum!</span></p>

    <p class="alinti" xml:lang="tr"><span class="italik">Sende aydınlanıyor ruhum.</span></p>

    <p class="alinti" xml:lang="tr"><span class="italik">Tek bir gün için gönlüme hâkim ol!</span></p>

    <p class="alinti" xml:lang="tr"><span class="italik">Bana bahşet gülümsemeni</span></p>

    <p class="alinti-son-paragraf" xml:lang="tr"><span class="italik">Sadece bugün var!</span></p>

    <p class="duz" xml:lang="tr"><span class="duz">Rahibin yorgun ve yıpranmış yüzü ile sabırsız insan ruhunu ferahlatan kelimeler arasındaki karşıtlık yüzünden gözlerim dolmuştu. Son kelimeleri söylerken başımı öne eğdim. Rahip alnıma haç işareti yaptı.</span></p>

    <p class="duz" xml:lang="tr"><span class="duz">– Huzur içinde git, oğlum.</span></p>

    <p class="duz" xml:lang="tr"><span class="duz">Birden, buraya, bu kiliseye ne aramaya geldiğimi anladım. Bir tür öngörüydü bu. Son zamanlardaki hata ve günahlarım için değil, gelecektekiler için bir aklanma...</span></p>

    <p class="duz" xml:lang="tr"><span class="duz">Stéphane tanıdık, dost bir ses tonuyla konuştu; sanki o da anlamıştı.</span></p>

    <p class="duz-son-paragraf-2" xml:lang="tr"><span class="duz">– Senin için yapabileceklerim bu kadar. İyi şanslar.</span></p>
  </div>
</body>
</html>