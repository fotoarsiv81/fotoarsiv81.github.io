<html xmlns="http://www.w3.org/1999/xhtml">
<head>
  <title>71.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x71">
    <h1 class="bolum-ismi" id="toc-anchor" xml:lang="tr"><span class="bolum-ismi">71</span></h1>

    <p class="duz" xml:lang="tr"><span class="duz">– Fiumicino. Uluslararası havalimanı.</span></p>

    <p class="duz" xml:lang="tr"><span class="duz">Taksiye atladım. Bir an önce Roma’dan kaçmaktan başka bir şey düşünmüyordum.</span></p>

    <p class="duz" xml:lang="tr"><span class="duz">İlk uçağa atlamak, bu korkunç ölümden mümkün olduğunca uzaklaşmak. “Bir kaza” diye mırıldandım. Kelimeler ağzımın içinde titriyordu. “Bir kaza...”</span></p>

    <p class="duz" xml:lang="tr"><span class="duz">Via de Lungara. Çantamın pansiyonda kaldığını hatırladım.</span></p>

    <p class="duz" xml:lang="tr"><span class="duz">– Pantheon! diye bağırdım. Via del Seminario!</span></p>

    <p class="duz" xml:lang="tr"><span class="duz">Araba ani bir dönüş yaptı ve Mazini Köprüsü’nden Tiber Nehri’ni geçti. Bir kez daha kafamı toplamaya, sakin olmaya, kontrolümü kazanmaya çalıştım. İmkânsızdı. Parmaklarımla arabanın camına vuruyordum, gömleğimin yakası ter içinde kalmıştı. İlk kez bir işi yarım bırakmayı gerçekten istedim. Paris’e dönmek ve yuvamda, Quai des Orfèvres’de iyi polisi oynamak, belki de en iyisi buydu.</span></p>

    <p class="duz" xml:lang="tr"><span class="duz">Taksi durdu. Odama çıktım, eşyalarımı topladım, hesabı ödedim ve yeniden taksiye bindim. Roma Havaalanı’na giderken, yolda içinde bulunduğum saçma gerçeğin farkına vardım; gidecek hiçbir yerim yoktu.</span></p>

    <p class="duz" xml:lang="tr"><span class="duz">Gedda dosyası kapanmıştı. Foucault’nun ortaya çıkardığı Estonyalı Raïmo Rihiimäki’ninki de. Sylvie Simonis olayına gelince, tüm şehri silkelememe rağmen hiçbir şey bulamamıştım. Sarrazin’den, Foucault’dan, Svendsen’den haber yoktu. Yaptığım bunca araştırmadan sonra elimde somut birkaç şey vardı: bokböceği, liken, unital6 ve iç içe geçmiş bir sürü bilgi... Mutlak ölü nokta.</span></p>

    <p class="duz" xml:lang="tr"><span class="duz">Sonunda kafamı toplamayı başarmıştım.</span></p>

    <p class="duz" xml:lang="tr"><span class="duz">Olay örgüsü üç katmandan oluşuyordu.</span></p>

    <p class="duz" xml:lang="tr"><span class="duz">İlki Sylvie Simonis cinayetiydi. Sartuis’de bir katil. Saatçi kadına işkence etmiş ve Manon’un intikamını almış biri. Ağacın gövdesine “IŞIKSIZLARI KORUYORUM”, günah çıkarma hücresine “SENİ BEKLİYORDUM” diye yazan kimdi? Agostina ve Raïmo gibi o da öldükten sonra dirilmiş miydi?</span></p>

    <p class="duz" xml:lang="tr"><span class="duz">İkinci katman Van Dieterling’in kuramıydı. Tek bir katil yoktu, söz konusu olan bir katiller serisiydi. Işıksızların bundan sonra atacağı adımı tahmin etmek, ritüellerinin ne anlama geldiğini çözmek, arkasında neyin saklı olduğunu öğrenmek gerekiyordu. “Değişim var” demişti. Değişim ve kehanet.</span></p>

    <p class="duz" xml:lang="tr"><span class="duz">Manzara sürekli değişiyordu. Ne yapılmalıydı: Benzer başka vakaları araştırmaya devam mı edilmeliydi? Neden? İtiraf etmiş katiller listesini genişletmek için mi? Kardinalin arşivini zenginleştirmek için mi? Onun da söylediği gibi seri cinayetlerin ardındaki “katillerüstü” kişiyi ortaya çıkarmak için mi? Eğer tüm bunların ardında bizzat şeytan varsa, bu işin sonunu iyi görmüyordum...</span></p>

    <p class="duz" xml:lang="tr"><span class="duz">Ama özellikle de bu gidişat dönüp dolaşıp iblisin varlığını kabullenmeye dayanıyordu. Ve bu asla söz konusu olamazdı. Bir polis için somut olan tek bir sorun, çözülmesi gereken tek bir bulmaca vardı: Sylvie Simonis’i kim öldürmüştü? Başladığım noktaya dönmüştüm.</span></p>

    <p class="duz" xml:lang="tr"><span class="duz">Geriye üçüncü katman kalıyordu. Peşimdeki katiller. Onlar, onlar beni Simonis’in katiline götürebilirdi. İçlerinden biri de Cazeviel’di. Peki diğeri kimdi? Neden beni öldürmek istemişlerdi? Hayır: Bu herifler bir sırrı gizliyordu. Işıksızların varlığını mı? Uğradıkları değişimi mi? Yoksa Simonis dosyasının ardındaki bir başka sırrı mı? Bu katman da son derece cılızdı. Ama en azından, ikinci katil beni tepelemeye kalkışmadan, onu yakalayıp sorgulayabilirdim... Durum hiç de iç açıcı değildi.</span></p>

    <p class="duz-ilk-paragraf" xml:lang="tr"><span class="italik">Saat 16:00.</span></p>

    <p class="duz" xml:lang="tr"><span class="duz">Fiumicino Havaalanı göründü.</span></p>

    <p class="duz" xml:lang="tr"><span class="duz">Roma’nın banliyösünde akşam oluyordu. Menekşe rengi bulutlar, sapsarı bir gökyüzü. Luc’ü yardımıma çağırdım. Soruşturmanın bu evresinde, kararı ne olurdu? Nasıl bu kadar benden uzaklaşmıştı? Onunla benim aramda derin bir fark vardı. Luc Şeytan’ın varlığına inanıyordu, ben inanmıyordum. Önümdeki en büyük engel benim Descartes’çı inancımdı. Bu dosyada ilerleyebilecek en son adamdım...</span></p>

    <p class="duz" xml:lang="tr"><span class="duz">Luc, o, Işıksızların yolunu izlemiş olmalıydı, bazı bulgulara yoğunlaşmış ve o uğursuzlara yaklaşmıştı.</span></p>

    <p class="duz" xml:lang="tr"><span class="duz">Bir düşünce: Sadece bir kereliğine iblisin varlığına inanmak.</span></p>

    <p class="duz" xml:lang="tr"><span class="duz">Yürekten inanmak.</span></p>

    <p class="duz" xml:lang="tr"><span class="duz">Aslında, Gedda olayında doğaüstü tek şey Agostina’nın bedenen iyileşmesiydi. Açıklanamayan tek olgu. Küçük kız komadayken bir halüsinasyon görmüş olabilirdi. Cehennemi bir NDE. Bu deneyim onda travmaya yol açmış ve bir katile dönüşmüş olabilirdi. Metafizik açıdan, bunun hiçbir anlamı yoktu.</span></p>

    <p class="duz" xml:lang="tr"><span class="duz">Buna karşılık, iyileşme mucizesi, o başka bir hikâyeydi.</span></p>

    <p class="duz" xml:lang="tr"><span class="duz">Bir kangrenin birkaç günde iyileşmesi: İşte bu somuttu. Taksi durdu. Fiumicino’ya varmıştık. Şoförün parasını ödedim. Havaalanı. Danışma bankosu. 1984’ün bir ağustos gecesinde, Agostina’nın bedeninde neler olduğunu anlayabileceğim tek bir yer vardı.</span></p>

    <p class="duz" xml:lang="tr"><span class="duz">Hostes gülümsedi:</span></p>

    <p class="duz" xml:lang="tr"><span class="duz">– Ne tarafa?</span></p>

    <p class="duz" xml:lang="tr"><span class="duz">– Lourdes.</span></p>

    <p class="duz" xml:lang="tr"><span class="duz">Roma’dan kısa mesafelere uçuşlar devam ediyordu, ama sezon kapandığından bu gece herhangi bir uluslararası uçuş yoktu. İlk uçak, ertesi sabah saat altı on beşteydi. Business’tan bir bilet aldım, sonra otel aramaya koyuldum.</span></p>

    <p class="duz" xml:lang="tr"><span class="duz">Havaalanının içinde, uçak hangarlarına birkaç adım mesafede bir motel buldum. Karanlık koridorlar, odalar. Tüm mobilyası bir yatak ile bir saatten oluşan bir oda. Bir köşede bir duş kabini.</span></p>

    <p class="duz" xml:lang="tr"><span class="duz">Kapıyı kilitledim ve soyunmadan yatağa kıvrıldım. Elbiselerim ter kokuyordu, kırış kırış olmuş ve yırtılmıştı. Gözlerimi kapadım. Binanın üstünden geçen uçakların gürültüsü duvarlardan süzülüp odaya giriyor ve kafamda yankılanıyordu.</span></p>

    <p class="duz" xml:lang="tr"><span class="duz">Giuseppe Momo merdivenlerinde bir bıçak kalabalığı yardı. Tam karşımdaki kalın kola saplandı. Fışkıran kanla irkildim. Gözlerimi kırpıştırdım. Bu kol kime aitti? Catania’da ve Vatikan’da, iki kez yoluma çıkmış olan, Cazeviel’in suç ortağı bu irikıyım herif kimdi? Şimdi de gideceğim yeri tahmin ediyor muydu? Yeni bir saldırıya daha maruz kalabilirdim.</span></p>

    <p class="duz" xml:lang="tr"><span class="duz">İçgüdüsel bir biçimde Glock’umu sımsıkı tuttum. Vücudum gevşiyordu. Yarı uykuluydum. Luc’ün sesini duydum: “Boğazı buldum.” “Ben de” diye cevap verdim, ona, zihnimden, “Ben de onu buldum.” En azından var olduğunu biliyordum. Ama ona nasıl yaklaşacaktım?</span></p>

    <p class="duz" xml:lang="tr"><span class="duz">Yavaş yavaş bilincimi yitiriyordum. Şimdi karanlık bir koridordaydım. Yerin altında, yılankavi bir labirentte. Cılız kırmızı bir fener vardı. Elimi uzattım. Bir ses uzaklaştı. Bu Agostina’nın sesiydi.</span></p>

    <p class="duz" xml:lang="tr"><span class="italik">Lex est quod facimus</span><span class="duz">.</span></p>

    <p class="duz-son-paragraf-2" xml:lang="tr"><span class="duz">YASA BİZİM YAPTIĞIMIZDIR.</span></p>
  </div>
</body>
</html>