<html xmlns="http://www.w3.org/1999/xhtml">
<head>
  <title>55.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x55">
    <h1 class="bolum-ismi" id="toc-anchor" xml:lang="tr"><span class="bolum-ismi">55</span></h1>

    <p class="duz" xml:lang="tr"><span class="duz">– Formda görünüyorsun.</span></p>

    <p class="duz" xml:lang="tr"><span class="duz">Giovanni Callacciura soğuk şakalardan hoşlanırdı. Uzun boylu, yüksek alınlı, somurtkan dudaklarının üstündeki ince bıyığıyla tipik bir Kuzey İtalyalıydı. Tepeden tırnağa Prada giyinmişti, kilosu konusunda insanı şüpheye düşüren yuvarlak yüzünden çok daha inceydi. Üzerinde yünlü gri bir pantolon, yuvarlak yaka kahverengi kaşmir bir kazak ve lacivert ceket vardı. Corso Europa vitrininden yeni fırlamış gibiydi.</span></p>

    <p class="duz" xml:lang="tr"><span class="duz">Karşımdaki sandalyeyi işaret ettim. Savcı kahvesini ısmarlarken oturdu. New Boston tipik bir “gelateria”ydı: uzun çinko bir bar tezgâhı, kahve ve marmelat kokuları, kat kat, kromdan bir pastalığa yerleştirilmiş paniniler ve kruvasanlar. Koltuklar erik rengi, örtüler ise pembeydi. Yuvarlak masalar, dev boğaz pastillerine benziyordu.</span></p>

    <p class="duz" xml:lang="tr"><span class="duz">– Şu çılgın geceden bahset, dedi güneş gözlüklerini çıkarırken.</span></p>

    <p class="duz" xml:lang="tr"><span class="duz">– Önce sen: Bana saldıran herifler yakalanmış mı, biliyor musun?</span></p>

    <p class="duz" xml:lang="tr"><span class="duz">– Kayıplara karışmışlar.</span></p>

    <p class="duz" xml:lang="tr"><span class="duz">– Kayıplara mı karışmışlar? Sınırdan birkaç kilometre uzakta mı?</span></p>

    <p class="duz" xml:lang="tr"><span class="duz">– Ama sen de ormanda saklanabildin.</span></p>

    <p class="duz" xml:lang="tr"><span class="duz">Kahvemden büyük bir yudum aldım. Tadı hiç de fena değildi. Biraz önce ısmarladığım çikolatalı ekmeğe baktım, henüz elimi sürmemiştim.</span></p>

    <p class="duz" xml:lang="tr"><span class="duz">– Burada sigara içiliyor mu? diye sordum.</span></p>

    <p class="duz" xml:lang="tr"><span class="duz">– Sen yeter ki iste.</span></p>

    <p class="duz" xml:lang="tr"><span class="duz">Callacciura bir sigarillo yaktı ve Davidoff paketini bana doğru itti. Ben de bir tane yaktım. Sınırın bu tarafında da, sigara paketlerinde uyarı yazıları vardı: “FUMARE UCCİDE”.<a class="footnote-link" href="#footnote-231-1" id="footnote-231-1-backlink">[1]</a> Savcı, soğuktan morarmış parmaklarıma baktı:</span></p>

    <p class="duz" xml:lang="tr"><span class="duz">– Bir doktora görünmek ister misin?</span></p>

    <p class="duz" xml:lang="tr"><span class="duz">– Hayır, her şey yolunda.</span></p>

    <p class="duz" xml:lang="tr"><span class="duz">– Dün gece neler oldu?</span></p>

    <p class="duz" xml:lang="tr"><span class="duz">Tüm ayrıntılarıyla akşamki kovalamacayı ona özetledim; peşimdeki katillerin profesyonel olduğunu, ellerinde suikast tüfekleri bulunduğunu söyledim... Heriflerin sıradan adamlar olmadığını belirttim. Soluklanmama fırsat vermeden Giovanni devam etti:</span></p>

    <p class="duz" xml:lang="tr"><span class="duz">– Bana soruşturmandan bahset. Seni buralara kadar getiren şu soruşturmadan.</span></p>

    <p class="duz" xml:lang="tr"><span class="duz">Kızını öldüren Sylvie Simonis’in, on dört yıl sonra bir cinayete kurban gittiğini, iki cinayet arasında ilginç bağlantılar olduğunu söyledim. İntikam peşinde koşan ve yüzde elli güvenilir olan jandarma yüzbaşısı Sarrazin-Longhini’yle işbirliğimizden de söz ettim. Ancak tüm bu kâbusların başlangıcı olan Luc Soubeyras’yı ve onun intihara teşebbüsünü es geçtim. Şu anda kafa karıştırmanın lüzumu yoktu.</span></p>

    <p class="duz" xml:lang="tr"><span class="duz">Callacciura bir dakika kadar sustu. Güneş gözlüklerinin saplarını açıp kapadı, sigarillosu hâlâ ağzındaydı. Sonunda konuştu:</span></p>

    <p class="duz" xml:lang="tr"><span class="duz">– Tüm bunları örtüştürmek zor.</span></p>

    <p class="duz" xml:lang="tr"><span class="duz">Ensemi ovuşturdum, çarpmanın etkisiyle hâlâ ağrıyordu:</span></p>

    <p class="duz" xml:lang="tr"><span class="duz">– Özellikle de ben ilgilenince.</span></p>

    <p class="duz" xml:lang="tr"><span class="duz">Gülümseme zahmetine bile katlanmadı. Elini evrak çantasına soktu ve masanın üzerine kırmızı kaplı oldukça ince bir dosya bıraktı.</span></p>

    <p class="duz" xml:lang="tr"><span class="duz">– Elimde olan sadece bu. Milano Sicilya’ya pek yakın sayılmaz. Sen bana hikâyenden söz edince, dün, harekete geçecek zamanım olmadı. Aslında cinayet iki yıl önce de bayağı bir gürültü koparmıştı. Önce, bunun, Sicilya’nın gizeminden kaynaklanan şu vahşi cinayetlerden biri olduğu sanılmıştı. Ama katilin kimliği ortaya çıkınca her şey değişti.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Uzun hikâye. Bir İtalya hikâyesi. Bunu kendin keşfet. Catania’da olayla ilgili tüm ayrıntıları bulmakta zorluk çekmeyeceksin.</span></p>

    <p class="duz" xml:lang="tr"><span class="duz">– Sen yine de bana özetle.</span></p>

    <p class="duz" xml:lang="tr"><span class="duz">Giovanni bir dikişte kahvesini bitirdi.</span></p>

    <p class="duz" xml:lang="tr"><span class="duz">– Agostina Gedda, Catania’nın banliyösü Paterno’da yaşayan sıradan bir hemşireydi. Elektrik tesisatçısı olan çocukluk arkadaşı Salvatore’yle evlenmişti. Dikkati çeken bir şey yoktu. Sonra, birden, geçen yıl kocasını öldürdü. Hem de çok kötü bir şekilde.</span></p>

    <p class="duz" xml:lang="tr"><span class="duz">– Sebep?</span></p>

    <p class="duz" xml:lang="tr"><span class="duz">– Asla açıklamak istemedi.</span></p>

    <p class="duz" xml:lang="tr"><span class="duz">– Benim cinayette kullanılan yöntemlerin aynısı olduğundan emin misin?</span></p>

    <p class="duz" xml:lang="tr"><span class="duz">– Kesinlikle. Çürümeler. Böcekler. Isırıklar. Kesilmiş dil. Göğüs kafesinin içinde bulunmuş bir likenden de söz ettiler; bu sana bir şey ifade ediyor mu?</span></p>

    <p class="duz" xml:lang="tr"><span class="duz">Başımı sallayarak onayladım. İki farklı kişi tarafından işlenmiş iki cinayet arasında nasıl böyle bir benzerlik olabilirdi. Ve diğer ayrıntılar da bire bir örtüşüyordu. Devam ettim:</span></p>

    <p class="duz" xml:lang="tr"><span class="duz">– Böyle bir cinayet uzmanlığı ve herkesin elinin altında bulunmayan kimyasal maddeleri gerektirir.</span></p>

    <p class="duz" xml:lang="tr"><span class="duz">– Agostina hemşireydi. Asit ürünlere kolaylıkla erişebilirdi. Böceklere gelince, onları atık yerindeki hayvan leşlerinden topladığını söyledi. Kontrol etmek imkânsız.</span></p>

    <p class="duz" xml:lang="tr"><span class="duz">Dosyaya uzandım. Ancak Callacciura elini dosyanın üstüne koydu:</span></p>

    <p class="duz" xml:lang="tr"><span class="duz">– Seni uyarmam lazım.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Bu olayın ardında... mistik bir şeyler var.</span></p>

    <p class="duz" xml:lang="tr"><span class="duz">Bana kalsa daha çok “uğursuz” derdim. Devam etti:</span></p>

    <p class="duz" xml:lang="tr"><span class="duz">– Olay artık polisin kontrolünde değil. Agostina vakasıyla dini otorite ilgileniyor.</span></p>

    <p class="duz" xml:lang="tr"><span class="duz">– Hangi dini otorite?</span></p>

    <p class="duz" xml:lang="tr"><span class="duz">– Tek ve yegâne otorite: Vatikan. Agostina’yı Santa Sede savundu. Avukatlarını yolladılar.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Savcı belli belirsiz gülümsedi:</span></p>

    <p class="duz" xml:lang="tr"><span class="duz">– Bunu sen bulacaksın.</span></p>

    <p class="duz" xml:lang="tr"><span class="duz">Cebinden ikiye katlanmış bir kâğıt çıkardı. Catania’ya için alınmış bir elektronik biletti.</span></p>

    <p class="duz" xml:lang="tr"><span class="duz">– Sana</span> <span class="italik">business</span><span class="duz">’tan bilet aldım. Havaalanında ödeyeceksin. Yanlış hatırlamıyorsam para konusunda bir sıkıntın yoktu.</span></p>

    <p class="duz" xml:lang="tr"><span class="duz">– Rahatımı mı düşündün?</span></p>

    <p class="duz" xml:lang="tr"><span class="duz">– Daha çok dış görüntünü. Caravaggio Lounge’a gidersin, VIP salonu. Orada duşlar var. Kendine çeki düzen verirsin.</span></p>

    <p class="duz" xml:lang="tr"><span class="duz">Elinde bir zarf belirdi.</span></p>

    <p class="duz" xml:lang="tr"><span class="duz">– Bu, Michele Geppu için bir mektup, Catania’daki Questura’nın<a class="footnote-link" href="#footnote-231-2" id="footnote-231-2-backlink">[2]</a> şefi. Onunlayken genellikle her kapı açılır.</span></p>

    <p class="duz" xml:lang="tr"><span class="duz">Tam ona teşekkür edecekken Giovanni elini kaldırdı:</span></p>

    <p class="duz" xml:lang="tr"><span class="duz">– Tezahürata gerek yok. Şimdi tuvalete gidiyorsun. Adamlarımdan biri seni orada bekliyor. Silahını ona veriyorsun.</span></p>

    <p class="duz" xml:lang="tr"><span class="duz">– Ama...</span></p>

    <p class="duz" xml:lang="tr"><span class="duz">– Kibarlığımı suiistimal etme. Kuralı biliyorsun: Bir seferde yalnız bir mucize.</span></p>

    <p class="duz" xml:lang="tr"><span class="duz">Bu sözlerin ardından ayağa kalktı ve bana göz kırptı:</span></p>

    <p class="duz-son-paragraf-2" xml:lang="tr"><span class="duz">– Yeni bir şeyler öğrenir öğrenmez ayrıntılı bir rapor istiyorum. Ürpermiş gibi yaptı. Ben bir beyaz yakalıyım. Senin şu cinayet hikâyelerin beni heyecanlandırıyor.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Sigara içmek öldürür. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Emniyet Müdürlüğü. (ç.n.)</span></p>
      </div>
    </div>
  </div>
</body>
</html>