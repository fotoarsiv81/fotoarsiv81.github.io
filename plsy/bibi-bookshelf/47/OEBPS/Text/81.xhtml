<html xmlns="http://www.w3.org/1999/xhtml">
<head>
  <title>81.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x81">
    <h1 class="bolum-ismi" id="toc-anchor" xml:lang="tr"><span class="bolum-ismi">81</span></h1>

    <p class="duz" xml:lang="tr"><span class="duz">Saint-Honoré Sokağı’nda 263 numaraya kadar lüks mağazalar ile yol düzenleme çalışması tam bir karmaşa oluşturuyordu. Polonya kilisesi ise Cambon Sokağı’nın köşesine, varlığıyla damgasını vuruyordu.</span></p>

    <p class="duz" xml:lang="tr"><span class="duz">Arabamı bir yaya geçidinin üstüne park ettim, sonra su birikintilerine basmamaya özen göstererek koştum. Yağmur yeniden ve daha şiddetli olarak başlamıştı. Kilisenin kapısına çıkan basamakları hızla tırmandım ve eşikte silkelendim. İçerisi loş ve pisti. Çevresindeki pırıltılı, renkli, lüks vitrinlerle bir tezat oluşturuyordu. Girişi, kolonları çarpılmış bir iç avluya benziyordu. Yağmur kötü yerleştirilmiş taşların arasından içeri sızıyordu.</span></p>

    <p class="duz" xml:lang="tr"><span class="duz">Saate rağmen, burada bir hareketlilik vardı. Elleri ceplerinde, kasketlerini gözlerine kadar indirmiş güven telkin etmeyen birkaç adam, Lehçe söyleniyor, homurdanıyorlardı; şüphesiz kaçak olarak çalışan Polonyalılardı bunlar. Bir rahibe bir camın arkasından onlara bir şeyler anlatıyordu.</span></p>

    <p class="duz" xml:lang="tr"><span class="duz">Ahşap kapıyı ittim.</span></p>

    <p class="duz" xml:lang="tr"><span class="duz">Küçük bir hole girdim ve diğer kapıyı açtım.</span></p>

    <p class="duz" xml:lang="tr"><span class="duz">Kilisenin içi yuvarlaktı. Ve de karanlık. Nef ile koroyeri büyük bir oval oluşturuyordu, avizeler çok alçaktı, boyalı ampullerden kehribar rengi, cılız bir ışık yayılıyordu. İçerinin loşluğuna alışmak için birkaç kez gözlerimi kırpıştırdım. Tam tepesinden sarkan kocaman bir haçın altındaki ana altara kadar sıralar verevine yerleştirilmişti. Sağda, absidanın dip tarafında titrek ışıklı bir kandil vardı. Tütsü ve çürümüş çiçek kokusunun baskın olduğu bu yerde, her şey, karanlıkta asılı duran bir belirsizlik içindeydi.</span></p>

    <p class="duz" xml:lang="tr"><span class="duz">Elimi hafifçe kutsal suya değdirdim, haç çıkardım ve birkaç adım ilerledim. Avizelerin sayesinde duvarlardaki tabloları gördüm. Azizler, melekler, Hıristiyanlık uğruna kendilerini feda etmiş kişiler. Çok yukarıda, kubbenin altındaki vitraylar belli belirsiz parlıyordu. Yağmur damlaları cama şiddetle çarpıyordu.</span></p>

    <p class="duz" xml:lang="tr"><span class="duz">Görünürde kimse yoktu.</span></p>

    <p class="duz" xml:lang="tr"><span class="duz">Ne sıralarda bir mümin ne de altarın dibinde bir hacı. Ve özellikle de Manon. Saatime baktım: 22:00’ydi. Acaba neye benziyordu? Küçük kızın resimlerini hatırlıyordum. Çok sarı, görünmez kaşları ve kirpikleri olan bir kızdı. Acaba hâlâ albino çocuk görünümünde miydi? Hiçbir şey hayal edemiyordum. Ama damarlarımda bir kıpırdanma vardı.</span></p>

    <p class="duz" xml:lang="tr"><span class="duz">Sol tarafımdan bir ahşap gıcırtısı geldi.</span></p>

    <p class="duz" xml:lang="tr"><span class="duz">İlk sırada bir kıpırdanma olmuştu. Gri saçları, geniş omuzları ve beyaz yakayı fark ettim. Bir rahipti. Yaklaştım. Ve duruverdim, manzaranın mükemmelliği karşısında vurulmuştum.</span></p>

    <p class="duz" xml:lang="tr"><span class="duz">Adam dizlerinin üzerine çökmüştü, omuzlarının genişliğini daha iyi algılayabiliyordum, gümüşi ensesini, kendisini kutsayacak bir kılıca uzatır gibi eğmişti. Bu, dua eden bir din adamını görmekten duyduğum hazdan farklı bir şeydi, o bir savaşçıydı, bundan emindim. O Polonyalı asker rahiplerden biriydi, Haçlıların askeri tarikatlarının uzak bir mirasçısı. Çok eski zamanlardan çıkıp gelmiş sert, temiz bir din adamı.</span></p>

    <p class="duz" xml:lang="tr"><span class="duz">Ayağa kalktı, haç çıkardıktan sonra sıraların arasındaki yola doğru yürüdü. Zayıf ışığın altında yüzünü gördüm ve şaşkınlıkla geriledim. Bu adamı tanıyordum.</span></p>

    <p class="duz" xml:lang="tr"><span class="duz">Bu, Luc için düzenlenen ayinde gördüğüm sivil giyimli rahipti.</span></p>

    <p class="duz" xml:lang="tr"><span class="duz">Doudou’nun ahşap kalem kutusunu verdiği adam.</span></p>

    <p class="duz" xml:lang="tr"><span class="duz">Ters haç çıkaran adam.</span></p>

    <p class="duz" xml:lang="tr"><span class="duz">Gizlenmek için bir adım yana çekildim, ama beni çoktan fark etmişti. Hiç tereddüt etmeden bana doğru yaklaştı. Sert çeneli yüzü, siyah ceketinin içine zorlukla sığmış atletik omuzlarıyla uyum içindeydi.</span></p>

    <p class="duz" xml:lang="tr"><span class="duz">– Demek geldiniz.</span></p>

    <p class="duz" xml:lang="tr"><span class="duz">Rahiplere has, sarih bir ses tonu vardı. Aksansızdı.</span></p>

    <p class="duz" xml:lang="tr"><span class="duz">– Bana randevu veren siz misiniz? diye aptalca bir soru sordum.</span></p>

    <p class="duz" xml:lang="tr"><span class="duz">– Başka kim olabilir ki?</span></p>

    <p class="duz" xml:lang="tr"><span class="duz">Kafam yavaş çalışmaya başlamıştı:</span></p>

    <p class="duz" xml:lang="tr"><span class="duz">– Kimsiniz?</span></p>

    <p class="duz" xml:lang="tr"><span class="duz">– Andrej Zamorski, Vatikan Papalık elçisi. Fransa ve Polonya gibi birçok ülkede görev yapıyorum. Benimkisi tuhaf bir kader; ülkemde bile yabancı bir elçiyim.</span></p>

    <p class="duz" xml:lang="tr"><span class="duz">İkinci dinleyişimde hafif aksanını fark ettim. O kadar belli belirsizdi ki, bunun anadilinden kaynaklandığı bile söylenebilirdi. Çevremizdeki nefi işaret ettim:</span></p>

    <p class="duz" xml:lang="tr"><span class="duz">– Bu buluşmanın sebebi ne? Neden burası?</span></p>

    <p class="duz" xml:lang="tr"><span class="duz">Adam gülümsedi. Şimdi yüzünün her ayrıntısını görebiliyordum. Kaslı yüz hatları, açık renk, buz mavisi gözler. Sadece burnu diğer taraflarla uyumsuzdu; ince, düz, kadınsı sayılabilecek komando eğitmenini andıran bu yüzde yeri olmayan bir burun.</span></p>

    <p class="duz" xml:lang="tr"><span class="duz">– Aslında, birbirimizden hiç ayrılmadık.</span></p>

    <p class="duz" xml:lang="tr"><span class="duz">– Beni mi izliyordunuz?</span></p>

    <p class="duz" xml:lang="tr"><span class="duz">– Tamamen gereksiz. Biz zaten aynı yolda yürüyoruz.</span></p>

    <p class="duz" xml:lang="tr"><span class="duz">– İçinde bulunduğum koşullarda, bilmecelerle vakit kaybedecek kadar sabrım yok.</span></p>

    <p class="duz" xml:lang="tr"><span class="duz">Adam kendi ekseninde döndü sonra diz çöker gibi yaptı. Yan taraftaki, çerçevesi aydınlatılmış bir kapıyı gösterdi:</span></p>

    <p class="duz-son-paragraf-2" xml:lang="tr"><span class="duz">– Beni takip ediniz.</span></p>
  </div>
</body>
</html>