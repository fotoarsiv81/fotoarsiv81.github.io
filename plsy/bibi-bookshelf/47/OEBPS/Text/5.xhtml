<html xmlns="http://www.w3.org/1999/xhtml">
<head>
  <title>5.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x5">
    <h1 class="bolum-ismi" id="toc-anchor" xml:lang="tr"><span class="bolum-ismi">5</span></h1>

    <p class="duz" xml:lang="tr"><span class="duz">Dört yıl olmasına rağmen henüz yerleşememiştim. Kitap ve CD kolileri hâlâ holde üst üste duruyordu ve artık evin bir dekoru olmuşlardı. Silahımı üzerlerine bıraktım, pardösümü yere attım ve ayakkabılarımı, yeniyetmeliğimden beri hep aynı modelde ebedi mokasenlerim Sebago’yu çıkardım.</span></p>

    <p class="duz" xml:lang="tr"><span class="duz">Banyonun ışığını yaktım, aynadaki yansımamla karşılaştım. Aşina olduğum siluet; marka bir takım elbise, koyu renkli ve yıpranmış; açık renk gömlek ve koyu gri eski püskü bir kravat. Bir saha polisinden çok avukata benziyordum. Çok uzun süreden beri ipsiz sapsızlarla düşüp kalkan, yoldan çıkmış bir avukat.</span></p>

    <p class="duz" xml:lang="tr"><span class="duz">Aynaya yaklaştım. Suratım karman çorman bir fundalığı, rüzgârla altüst olmuş bir ormanı –Turner’in bir manzarasını– andırıyordu. Çukura kaçmış açık renkli gözler ve alna dökülen kahverengi, kıvırcık saçlarla mutaassıp bir kafa. Yüzümü yıkadım, bir yandan da hâlâ bu gece olanların tuhaf birleşimini düşünüyordum. Luc’ün koması ve annemin ziyareti.</span></p>

    <p class="duz" xml:lang="tr"><span class="duz">Mutfakta kendime bir fincan yeşil çay doldurdum; sabahtan beri termostaydı. Sonra, bütün bir hafta yemek için hafta sonu pişirdiğim pirinçten bir kâse doldurarak mikrodalgaya koydum. Çilecilik konusunda Zen inancında karar kılmıştım. Organik kokulardan tiksiniyordum; ne et ne meyve ne de pişirme. Bütün daireme, sürekli olarak yaktığım tütsünün kokusu hâkimdi. Ama özellikle de pirinç, ahşap çubuklarla yenebiliyordu. Metal çatal bıçakların ne gürültüsüne ne de birbirlerine temasına dayanabiliyordum. Bu nedenle restoran müşterisi hiç olamamıştım, şehirde akşam yemeklerine de kalamamıştım.</span></p>

    <p class="duz" xml:lang="tr"><span class="duz">Ancak bu gece yemek yemem imkânsızdı. İki lokma atıştırdıktan sonra kâsenin kalanını çöpe boşalttım. Ve ikinci termostan kendime bir kahve doldurdum.</span></p>

    <p class="duz" xml:lang="tr"><span class="duz">Dairem bir salon, bir yatak odası ve bir çalışma odasından oluşuyordu. Parisli bir bekârın klasik üçlüsü. Her yer beyazdı, zemin hariç, siyah parke kaplıydı ve salonun tavanındaki kirişler ise açıktaydı. Işıkları yakmadan doğruca yatak odama geçtim ve yatağa uzandım, düşünceler kafamın içinde at koşturuyordu.</span></p>

    <p class="duz" xml:lang="tr"><span class="duz">Luc elbette.</span></p>

    <p class="duz" xml:lang="tr"><span class="duz">Ama onun içinde bulunduğu durumdan –bir açmaz– veya bu durumun sebebinden –bir başka açmaz– çok, geçmişteki bir anıyı düşünüyordum. Dostumun tuhaflıklarından birinin ispatı olan anılarından birini.</span></p>

    <p class="duz" xml:lang="tr"><span class="duz">Şeytan’a karşı olan tutkusunu.</span></p>

    <p class="duz-ilk-paragraf" xml:lang="tr"><span class="italik">Ekim 1989.</span></p>

    <p class="duz" xml:lang="tr"><span class="duz">Yirmi ikinci yaş, Paris Katolik Enstitüsü.</span></p>

    <p class="duz" xml:lang="tr"><span class="duz">Sorbonne’daki dört yıldan sonra tezimi vermiştim –“Aziz Augustinus’ta maniciliğin ötesi”– ve hızımı alamamıştım. Enstitüye kaydolmak üzere yoldaydım. Teolojide Kilise hukuku üzerine doktora yapmak istiyordum. Tezimin konusunu bile belirlemiştim: “İlk Hıristiyan Latin yazarlar sayesinde Hıristiyanlığın biçimlenmesi” ve bu da uzun yıllar boyunca en sevdiğim yazarlarla birlikte yaşamamı sağlayacaktı: Tertullianus, Minucius Felix, Cyprianus.</span></p>

    <p class="duz" xml:lang="tr"><span class="duz">O dönemde, zaten keşişliğin üç andı üzerinde çalışıyordum: itaat, yoksulluk, dürüstlük. Bu durumda aileme pek yük olduğum söylenemezdi. Babam bu tutumumdan hoşnut değildi. “Tüketim, modern insanın dinidir!” diyordu, Jacques Séguéla’ya gönderme yaparak. Ama benim katı tutumum saygısını zorluyordu. Anneme gelince, onun snopluğunu pohpohlayan temayülümü anlıyormuş gibi görünüyordu. Seksenli yıllarda oğlunun zamanını banyo-duş ve kokain arasında harcadığını söylemek, ruhban okuluna gitmeye hazırlandığını söylemekten çok daha ilgi çekiciydi.</span></p>

    <p class="duz" xml:lang="tr"><span class="duz">Ama yanılıyorlardı. Ne kederli ne sıkıntılı bir hayat sürüyordum. İmanım neşeye ve sevince dayalıydı. Bir ışık dünyasında, binlerce mumun sürekli olarak yandığı uçsuz bucaksız bir sahında yaşıyordum.</span></p>

    <p class="duz" xml:lang="tr"><span class="duz">Latin yazarlarıma tutkuyla bağlıydım. Onlar, Batı dünyasının büyük dönemecinin yansımasıydı. Vaktiyle söylenen ve yazılan her şeyden çok uzakta bulunan bir Hıristiyan düşüncesiyle kışkırtılan bu mutlak şoku, bu altüst oluşu tanımlamak istiyordum. İsa’nın dünyaya gelişi tinsel bir mucize olduğu kadar felsefi bir devrimdi de. Fiziksel bir dönüşüm –İsa’nın tecessümü– ve tanrısal bir dönüşüm. İnsanın sesi ve düşüncesi asla bir değildi.</span></p>

    <p class="duz" xml:lang="tr"><span class="duz">Onun mesajı karşısında Yahudilerin şaşkınlığını düşünüyordum. Gösterişli bir arabanın üzerinde güçlü ve savaşçı bir mesih bekleyen bu seçilmiş halk, karşısında, tek gücünü sevgiden alan, her bozgunun bir zafer ve tüm insanların seçilmiş olduğunu ileri süren bir merhamet adamı bulmuştu. Kendilerine göre, kendi içsel çelişkilerine uygun tanrılar yaratmış olan ve birden, görünmez bir tanrıyı insan görünümünde karşılarında gören Yunanlıları ve Romalıları hayal ediyordum. İnsanları ezmeyen, tam tersine, onları bütün çelişkilerinden kurtarmak için aralarına inen bir tanrı.</span></p>

    <p class="duz" xml:lang="tr"><span class="duz">İşte bu önemli dönüm noktasını betimlemek istiyordum. Hıristiyanlığın birleştirici kil rolünü üstlendiği bu kutsal çağda ilk Hıristiyan yazarlar hem güç ve yansıma hem de hayati bir rol üstlenmişlerdi. İncillerden sonra, havarilerin mektuplarından sonra seküler yazarlar bir bağ görevi görmüş, kendilerine sunulan sonsuz malzemeyi geliştirip yorumlamışlardı.</span></p>

    <p class="duz" xml:lang="tr"><span class="duz">Enstitünün avlusunu geçerken biri omzuma çarpmıştı. Dönüp bakmıştım. Luc Soubeyras karşımda duruyordu. Dağınık, kızıl saçlarının altında sütbeyazı bir yüz; kapüşonlu bir montun içinde, boynunda fularıyla ince, uzun bir siluet. Şaşkın şaşkın sormuştum:</span></p>

    <p class="duz" xml:lang="tr"><span class="duz">– Burada ne arıyorsun?</span></p>

    <p class="duz" xml:lang="tr"><span class="duz">Gözlerini, ellerinin arasında tuttuğu kayıt formlarının bulunduğu dosyaya çevirmişti.</span></p>

    <p class="duz" xml:lang="tr"><span class="duz">– Senin aradığını, sanırım.</span></p>

    <p class="duz" xml:lang="tr"><span class="duz">– Tez için mi?</span></p>

    <p class="duz" xml:lang="tr"><span class="duz">Cevap vermeden gözlüklerini düzeltmişti. Beni kandıramazsın dercesine gülmüştüm.</span></p>

    <p class="duz" xml:lang="tr"><span class="duz">– Bu kadar zamandır nerelerdeydin? Görüşmeyeli ne kadar oldu? Liseyi bitirdikten sonraydı sanırım?</span></p>

    <p class="duz" xml:lang="tr"><span class="duz">– Burjuva kökenlerine dönmüştün.</span></p>

    <p class="duz" xml:lang="tr"><span class="duz">– Bırak şimdi. Sürekli seni aradım. Nerelerdeydin?</span></p>

    <p class="duz" xml:lang="tr"><span class="duz">– Yükseköğrenimime burada devam ettim, Katolik Enstitüsü’nde.</span></p>

    <p class="duz" xml:lang="tr"><span class="duz">– Teoloji mi?</span></p>

    <p class="duz" xml:lang="tr"><span class="duz">Topuklarını birbirine vurmuş ve hazır ola geçmişti:</span></p>

    <p class="duz" xml:lang="tr"><span class="duz">–</span> <span class="italik">Yes, sir!</span> <span class="duz">Ve öncesinde klasik edebiyat lisansı.</span></p>

    <p class="duz" xml:lang="tr"><span class="duz">– Demek aynı yolu izledik.</span></p>

    <p class="duz" xml:lang="tr"><span class="duz">– Şüphen mi vardı?</span></p>

    <p class="duz" xml:lang="tr"><span class="duz">Cevap vermemiştim. Son zamanlarda Saint-Michel’deyken, Luc değişmişti. Hiç olmadığı kadar alaycı olmuş, dine olan bağlılığı istihzaya, sürekli bir ironiye dönüşmüştü. Ondaki bu değişime anlam verememiştim.</span></p>

    <p class="duz" xml:lang="tr"><span class="duz">Bana bir Gauloise ikram edip, kendisi de bir tane yaktıktan sonra sormuştu:</span></p>

    <p class="duz" xml:lang="tr"><span class="duz">– Senin tezinin konusu ne?</span></p>

    <p class="duz" xml:lang="tr"><span class="duz">– Hıristiyan edebiyatının doğuşu. Tertullianus, Cyprianus...</span></p>

    <p class="duz" xml:lang="tr"><span class="duz">Hayranlık belirten bir ıslık çalmıştı.</span></p>

    <p class="duz" xml:lang="tr"><span class="duz">– Ya sen?</span></p>

    <p class="duz" xml:lang="tr"><span class="duz">– Bakacağız. Şeytan, belki.</span></p>

    <p class="duz" xml:lang="tr"><span class="duz">– Şeytan mı?</span></p>

    <p class="duz" xml:lang="tr"><span class="duz">– Yüzyılın muzaffer gücü, evet.</span></p>

    <p class="duz" xml:lang="tr"><span class="duz">– Sen neden bahsediyorsun?</span></p>

    <p class="duz" xml:lang="tr"><span class="duz">Luc bir grup öğrencinin arasından geçip, avlunun dip tarafındaki bahçeye doğru yönelmişti.</span></p>

    <p class="duz" xml:lang="tr"><span class="duz">– Bir süreden beri, negatif güçlerle ilgileniyorum.</span></p>

    <p class="duz" xml:lang="tr"><span class="duz">– Hangi negatif güçler?</span></p>

    <p class="duz" xml:lang="tr"><span class="duz">– Sana göre, İsa neden yeryüzüne gönderildi?</span></p>

    <p class="duz" xml:lang="tr"><span class="duz">Cevap vermemiştim. Soru çok bayağıydı.</span></p>

    <p class="duz" xml:lang="tr"><span class="duz">– Bizi kurtarmak için geldi, diye devam etmişti. Günahlarımızdan kurtarmak için.</span></p>

    <p class="duz" xml:lang="tr"><span class="duz">– Yani?</span></p>

    <p class="duz" xml:lang="tr"><span class="duz">– Kötülük hep buradaydı. İsa’dan çok önce. Sonuçta kötülük daima vardı. Tanrı’dan hep bir adım öndeydi.</span></p>

    <p class="duz" xml:lang="tr"><span class="duz">Belli belirsiz bir hareket yapmıştım. Dönüp dolaşıp bu tür ilkel savlara gelmek için mi, beş yıl boyunca teoloji okumuştum? İtiraz etmiştim:</span></p>

    <p class="duz" xml:lang="tr"><span class="duz">– Yenilik nerede? Yaratılış yılanla başlar ve...</span></p>

    <p class="duz" xml:lang="tr"><span class="duz">– Sana günahtan söz etmiyorum. Günaha karşılık gelen içimizdeki güçten bahsediyorum. Onu meşrulaştıran güçten.</span></p>

    <p class="duz" xml:lang="tr"><span class="duz">Çimenlerin üzeri ölü yapraklarla kaplıydı. Ya barut rengi ya da toprak rengi küçük noktalar, sonbaharın kızıl lekeleri. Konuşmasını kesmiştim:</span></p>

    <p class="duz" xml:lang="tr"><span class="duz">– Aziz Augustinus’tan beri kötülüğün varlıkbilimsel bir gerçek olmadığı biliniyor.</span></p>

    <p class="duz" xml:lang="tr"><span class="duz">– Eserinde, Augustinus “şeytan” kelimesini 2 300 kez kullanmış. Eşanlamlıları hariç...</span></p>

    <p class="duz" xml:lang="tr"><span class="duz">– Figür, sembol ve metafor olarak... Dönemi göz önünde bulundurmak lazım. Ama Augustinus’a göre, Tanrı kötülüğün yaratıcısı değildir. Kötü, İyi’nin bir kusurudur. Bir eksiklik. İnsan ışık için yaratılmıştır. Tanrı’nın vicdanı olduğundan insan “ışık”tır. Sadece bir rehbere, kimi kez de uyarılmaya gereksinimi vardır.</span> <span class="italik">“Bütün insanlar iyidir, çünkü bizi yaratan, istisnasız iyinin hükümdarıdır.”</span></p>

    <p class="duz" xml:lang="tr"><span class="duz">Luc abartılı bir biçimde içini çekmişti.</span></p>

    <p class="duz" xml:lang="tr"><span class="duz">– Tanrı eğer bu kadar büyükse, uğradığı başarısızlık nasıl basit bir “eksiklik”le açıklanabilir? Kötülüğün her yerde olması –ve her seferinde muzaffer olması– nasıl açıklanabilir? Tanrı’ya hamdetmek, kötülüğün gücüne, görkemine hamdetmektir.</span></p>

    <p class="duz" xml:lang="tr"><span class="duz">– Tanrı’ya küfrediyorsun.</span></p>

    <p class="duz" xml:lang="tr"><span class="duz">Yürümeyi kesmiş ve bana dönmüştü:</span></p>

    <p class="duz" xml:lang="tr"><span class="duz">– İnsanlık tarihi, kıyım, şiddet ve yıkım tarihidir. Kimse bunu inkâr edemez. Bunları nasıl açıklıyorsun peki?</span></p>

    <p class="duz" xml:lang="tr"><span class="duz">Gözlüklerinin gerisindeki bakışlarını sevmemiştim. Gözlerinde hastalıklı, ufunet dolu bir parlaklık vardı. Cevap vermemiştim, dünya kadar eski olan bu gizem, bu muamma konusunda, insanlığın şiddete, kötülüğe, umutsuzluğa olan temayülü konusunda tartışmak istemiyordum.</span></p>

    <p class="duz" xml:lang="tr"><span class="duz">– Sana şunu söyleyeceğim, demişti elini omzuma koyarak. Çünkü kötülük gerçek bir güç. En az iyilik kadar bir güç. Evrende, karşıtlıklarla dolu iki güç arasında bir savaş var. Ve bunun bir çözüme kavuşturulması da imkânsız.</span></p>

    <p class="duz" xml:lang="tr"><span class="duz">– Gören de maniciliğe döndüğünü sanır.</span></p>

    <p class="duz" xml:lang="tr"><span class="duz">– Neden olmasın? Bütün tektanrılı dinlerde gizli bir ikicilik vardır. Dünya tarihi, bir düello tarihidir. Hakemsiz bir düello.</span></p>

    <p class="duz" xml:lang="tr"><span class="duz">Yapraklar ayaklarımızın altında hışırdıyordu. Enstitüye girişte duyduğum heyecan yok olmuştu. Sonuçta bu karşılaşmayı dikkate almamalıydım. Kayıt bürosuna doğru adımlarımı hızlandırmıştım:</span></p>

    <p class="duz" xml:lang="tr"><span class="duz">– Son yıllarda ne tür araştırmalar yaptığını bilmiyorum, ama gizil bilimlere merak sardığın belli.</span></p>

    <p class="duz" xml:lang="tr"><span class="duz">– Tam tersine, demişti bana yetişerek, modern bilimler sınavına bile girdim! Her yerde kötülük hâkimdi. Fiziksel güç olarak, psişik hareket olarak. Denge yasası; bu kadar basit.</span></p>

    <p class="duz" xml:lang="tr"><span class="duz">– Açık kapıyı zorluyorsun.</span></p>

    <p class="duz" xml:lang="tr"><span class="duz">– Şu kapılar, çoğunlukla hep karmaşıklıklarla, anlaşılması güç duygularla örtülüdür. Kozmik ölçekte mesela, negatif gücün hâkimiyeti vardır. Yıldızlardaki enerji patlamalarını düşün, her şeyi içlerine çeken birer kara deliğe, birer negatif büyük çukurlara dönüşürler...</span></p>

    <p class="duz" xml:lang="tr"><span class="duz">Luc’ün bana yalan söylediğini anlamıştım. Tezini çoktan yazmaya başlamıştı. Dünyanın görünmeyen yanı hakkında ne olduğunu anlayamadığım hummalı bir çalışma içine girmişti. Bir tür evrensel kötülük antolojisi.</span></p>

    <p class="duz" xml:lang="tr"><span class="duz">– Psikanalizi de al, demişti izmaritini fırlatırken. Neyle ilgileniyor? Bizim karanlık yanlarımızla, yasak tutkularımızla, yıkıp yok etme aracılarımızla. Ya da komünizm, ona ne dersin? Başlangıçta güzel bir düşünceydi. Sonra nereye vardı? Yüzyılın en büyük soykırımına. Ne yaparsan yap, ne düşünürsen düşün hep lanetli yanımız ön planda. XX. yüzyıl bu konuda büyük bir manifesto.</span></p>

    <p class="duz" xml:lang="tr"><span class="duz">– İnsanoğlunun herhangi bir macerasını bu yöntemle anlatabilirsin. Bu çok kolaycı bir yaklaşım.</span></p>

    <p class="duz" xml:lang="tr"><span class="duz">Luc yeni bir sigara yakmıştı:</span></p>

    <p class="duz" xml:lang="tr"><span class="duz">– Çünkü evrensel. Dünya tarihi iki güç arasındaki bu savaşla özetlenebilir. Eksik bir bakış açısıyla, kötülüğe bir ad veren Hıristiyanlık, ek bir olgunun söz konusu olduğuna bizi inandırmak ister. Ama düşmanı küçümsemekle hiçbir şey elde edilemez!</span></p>

    <p class="duz" xml:lang="tr"><span class="duz">Kayıt bürosuna ulaşmıştım. İlk basamağı çıkmış ve öfkeyle sormuştum.</span></p>

    <p class="duz" xml:lang="tr"><span class="duz">– Neyi ispatlamaya çalışıyorsun?</span></p>

    <p class="duz" xml:lang="tr"><span class="duz">– Tezini verdikten sonra ruhban okuluna gidecek misin?</span></p>

    <p class="duz" xml:lang="tr"><span class="duz">– Tezim sırasında demek istiyorsun. Gelecek yıl Roma’ya gitmeyi düşünüyorum.</span></p>

    <p class="duz" xml:lang="tr"><span class="duz">Sırıtmıştı.</span></p>

    <p class="duz" xml:lang="tr"><span class="duz">– Yarısı boş bir kilisede, bir avuç ihtiyarın önünde seni vaaz verirken hayal ediyorum. Böyle bir yolu seçmenin fazla bir riski yok. Tıpkı tam teşekküllü bir hastanede çalışmayı seçen bir doktor gibi.</span></p>

    <p class="duz" xml:lang="tr"><span class="duz">– Ne istiyorsun? diyerek bağırıvermiştim. Misyoner olmamı mı? Tropiklerde animistleri Hıristiyanlığa döndürmemi mi?</span></p>

    <p class="duz" xml:lang="tr"><span class="duz">– Kötülük, diye karşılık vermişti Luc sakin bir ses tonuyla. Önemli olan tek şey bu. Tanrı’ya hizmet etmek, kötülükle savaşmaktır. Başka yol yok.</span></p>

    <p class="duz" xml:lang="tr"><span class="duz">– Peki sen, sen ne yapacaksın?</span></p>

    <p class="duz" xml:lang="tr"><span class="duz">– Sahaya ineceğim. Şeytan’ın gözlerinin içine bakacağım.</span></p>

    <p class="duz" xml:lang="tr"><span class="duz">– Rahip olmayı ret mi ediyorsun?</span></p>

    <p class="duz" xml:lang="tr"><span class="duz">Luc kayıt dosyasını yırtmıştı:</span></p>

    <p class="duz" xml:lang="tr"><span class="duz">– Elbette. Tezimi de. Seni işlettim. Bu yılı bitirmemin bir önemi yok benim için. Buraya sadece sertifika almak için geldim. Buradaki aptallar bana bir dosya verdi, çünkü beni bir koyun zannediyorlar. Tıpkı senin gibi.</span></p>

    <p class="duz" xml:lang="tr"><span class="duz">– Sertifika mı? Neden?</span></p>

    <p class="duz" xml:lang="tr"><span class="duz">Luc ellerini iki yana açmıştı. Kâğıt parçaları havada uçuşmuş, sonra yerdeki ölü yaprakların yanına düşmüştü.</span></p>

    <p class="duz-son-paragraf-2" xml:lang="tr"><span class="duz">– Sudan’a gidiyorum. Beyaz Rahiplerle. Laik misyonerler. Savaşa, şiddete, sefalete meydan okumak istiyorum. Nutuk atma zamanı sona erdi. Artık eylem vakti!</span></p>
  </div>
</body>
</html>