<html xmlns="http://www.w3.org/1999/xhtml">
<head>
  <title>103.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x103">
    <h1 class="bolum-ismi" id="toc-anchor" xml:lang="tr"><span class="bolum-ismi">103</span></h1>

    <p class="duz" xml:lang="tr"><span class="duz">Aklıma bir isim geldi: Éric Thuillier. Hôtel-Dieu’ye nakledildiği andan itibaren Luc’le ilgilenen nörolog.</span></p>

    <p class="duz" xml:lang="tr"><span class="duz">Saatime baktım: 01:30. Hastanenin numarasını tuşladım ve Dr. Éric Thuillier’yle konuşmak istediğimi söyledim. Az da olsa, nöbetçi olma ihtimali vardı.</span></p>

    <p class="duz" xml:lang="tr"><span class="duz">Evet, hastanedeydi, ancak telefonu bağlayamıyorlardı; acil bir durum söz konusu olduğundan hasta yanındaydı. Mesaj bırakmadan telefonu kapattım; elli metre mesafedeki Hôtel-Dieu’ye doğru yürümeye başlamıştım bile.</span></p>

    <p class="duz" xml:lang="tr"><span class="duz">Yeniden Reanimasyon Servisi’ndeydim.</span></p>

    <p class="duz" xml:lang="tr"><span class="duz">Koridora girmeden camlı kapının ardında durdum. Yeşilimsi ışıklar, bir akvaryum etkisi yaratıyordu. Katran ve dezenfektan kokusu. Bir yandan boğucu ortamı seyrediyor, bir yandan da nöroloğun odalardan birinden çıkmasını gözlüyordum.</span></p>

    <p class="duz" xml:lang="tr"><span class="duz">Bir gölge koridorda belirdi. Beyaz önlüğü, ağzında maskesi, ayaklarında galoşu olmasına rağmen hayaletimi tanıdım. Thuillier koridorun kapısından çıkar çıkmaz onu selamladım. Maskesini indirdi, beni görmek onu şaşırtmamıştı. Bu saatte, bu serviste zaten her şey şaşırtıcıydı. Önlüğünü çıkardı.</span></p>

    <p class="duz" xml:lang="tr"><span class="duz">– Acil bir durum mu? diye sordu, kâğıttan gömleğini top haline getirirken.</span></p>

    <p class="duz" xml:lang="tr"><span class="duz">– Benim için, evet.</span></p>

    <p class="duz" xml:lang="tr"><span class="duz">Topu, duvara monte edilmiş çöp kovasına attı.</span></p>

    <p class="duz" xml:lang="tr"><span class="duz">– Sizinle sadece bir teorimi paylaşmak istemiştim.</span></p>

    <p class="duz" xml:lang="tr"><span class="duz">Gülümsedi.</span></p>

    <p class="duz" xml:lang="tr"><span class="duz">– Ve bu yarını bekleyemiyor mu?</span></p>

    <p class="duz" xml:lang="tr"><span class="duz">Bu kez ben gülümsedim. Soruşturmanın başından beri karşılaştığım birinci sınıf bir adam. Oxford yaka gömlek, küçük gözlükler, çok ince fitilli kadifeden pantolon.</span></p>

    <p class="duz" xml:lang="tr"><span class="duz">– Burada sigara içebilir miyim?</span></p>

    <p class="duz" xml:lang="tr"><span class="duz">– Hayır, dedi Thuillier. Ama bir tane de bana verirseniz.</span></p>

    <p class="duz" xml:lang="tr"><span class="duz">Paketimi uzattım. Nörolog hayranlık dolu bir ıslık çaldı:</span></p>

    <p class="duz" xml:lang="tr"><span class="duz">– Filtresiz ha? Karaborsadan mı alıyorsunuz? Bir sigara aldı. Bunların hâlâ satıldığını bilmiyordum.</span></p>

    <p class="duz" xml:lang="tr"><span class="duz">Bir tane de ben aldım. Bir polis olarak, konuya girişin önemini çok iyi biliyordum. Daha ilk andan, bazı durumlarda karşılıklı bir sempati kendiliğinden oluşuverdi. Bu gece de, böyle bir şey söz konusuydu. Aynı dalga boyundaydık. Thuillier aralık bir kapıyı işaret etti:</span></p>

    <p class="duz" xml:lang="tr"><span class="duz">– Buradan.</span></p>

    <p class="duz" xml:lang="tr"><span class="duz">Onu takip ettim. Penceresiz, mobilyasız bir salona girmiştik. Binanın en kötü odası, sigara içenlere tahsis edilmiş küçük bir salon.</span></p>

    <p class="duz" xml:lang="tr"><span class="duz">Thuillier içerdeki tek banka oturdu ve cebinden küllük olarak kullandığı aşikâr metal bir şeker kutusu çıkardı.</span></p>

    <p class="duz" xml:lang="tr"><span class="duz">– Evet, şu teori?</span></p>

    <p class="duz" xml:lang="tr"><span class="duz">– Sizinle Luc Soubeyras’nın yaşadığı deneyim hakkında konuşmak istiyordum. Bize bu sabah anlattığı.</span></p>

    <p class="duz" xml:lang="tr"><span class="duz">– Korkutucu. Ancak yine de son derece ilginç, bana inanınız.</span></p>

    <p class="duz" xml:lang="tr"><span class="duz">Başımla onu onayladım ve devam ettim:</span></p>

    <p class="duz" xml:lang="tr"><span class="duz">– Önce kronolojik bir soru. Luc, psişik yolculuğunu, sanki boğulduğu an yaşamış gibi anlattı. Bunu tam tersine uyanırken yaşamış olabileceğini düşünüyor musunuz?</span></p>

    <p class="duz" xml:lang="tr"><span class="duz">– Belki. İki dönemi birbirine karıştırıyor olabilir; şuurunu kaybettiği dönem ile reanimasyon dönemini. Bu çok sık olur. Tıpkı birer kara delik gibi son derece karmaşık olgular.</span></p>

    <p class="duz" xml:lang="tr"><span class="duz">– Takip eden günlerde, yani henüz bilinci kapalıyken, böyle bir halüsinasyon görmüş olabilir mi?</span></p>

    <p class="duz" xml:lang="tr"><span class="duz">– Sizi çok iyi anlıyorum.</span></p>

    <p class="duz" xml:lang="tr"><span class="duz">Ona doğru yaklaştım ve kelimelerimin anlaşılır olmasına gayret ettim:</span></p>

    <p class="duz" xml:lang="tr"><span class="duz">– NDE’ye bir üçüncü kişi sebep olmuş olabilir mi diye düşünüyorum.</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Zihinsel bir... bir ilüzyona yol açan bir madde “zerk edilerek”.</span></p>

    <p class="duz" xml:lang="tr"><span class="duz">– Ne şekilde?</span></p>

    <p class="duz" xml:lang="tr"><span class="duz">– Bu mümkün mü, bana söyleyiniz.</span></p>

    <p class="duz" xml:lang="tr"><span class="duz">Nörolog mavimsi dumanı havaya üfledi, bir şeyler söylemek için zaman kazanıyordu. Eğleniyor gibiydi:</span></p>

    <p class="duz" xml:lang="tr"><span class="duz">– Birine ilaç vermek her zaman mümkün. Veya bir telkin tekniği kullanmak. Zucca, bu sabah, bunun iyi bir örneğini sergiledi. Luc’un belleği onun elleri arasındaydı.</span></p>

    <p class="duz" xml:lang="tr"><span class="duz">– Üstelik, komadan yeni çıkmış birinin bilinci çok daha kolay etki altına alınabilir, öyle değil mi?</span></p>

    <p class="duz" xml:lang="tr"><span class="duz">– Elbette. Günlerce, reanimasyon evresindeki biri hayal ile gerçeği ayırt edemez. Ve belleği de fazla net değildir. Bir çorbadan farksızdır.</span></p>

    <p class="duz" xml:lang="tr"><span class="duz">– Luc, böyle bir işlem için kolay bir avdı, sanırım, öyle değil mi?</span></p>

    <p class="duz" xml:lang="tr"><span class="duz">– Sizi anladığımı sanmıyorum. Yani davetsiz bir misafirin onun odasına girdiğini ve ona bir halüsinojen kokteyli verdiğini mi söylüyorsunuz?</span></p>

    <p class="duz" xml:lang="tr"><span class="duz">– İşte bu.</span></p>

    <p class="duz" xml:lang="tr"><span class="duz">Thuillier kuşkuyla dudak büktü:</span></p>

    <p class="duz" xml:lang="tr"><span class="duz">– Pratik olarak, bu bana çok zor gözüküyor. Bizim servis bir kale gibidir, yirmi dört saat boyunca gözetim altındadır. Kimse bir form doldurmadan ve bir hemşirenin nezareti olmadan hastaya yaklaşamaz.</span></p>

    <p class="duz" xml:lang="tr"><span class="duz">– Kimse, doktorların dışında.</span></p>

    <p class="duz" xml:lang="tr"><span class="duz">– Bu konuda ciddi misiniz?</span></p>

    <p class="duz" xml:lang="tr"><span class="duz">– Yüksek sesle düşünüyorum.</span></p>

    <p class="duz" xml:lang="tr"><span class="duz">Nörolog izmaritini küçük kutusunda söndürdü.</span></p>

    <p class="duz" xml:lang="tr"><span class="duz">– Tamam, öyle olduğunu farz edelim. Ancak böyle bir dalaverenin amacı ne olabilir ki? Komadan yeni çıkmış birine ilaç vermek veya onu hipnotize etmek, yaraları henüz iyileşmeye başlamış bir kazazedeyi uçurumun kenarına bırakmak gibi bir şey. Gerçekten sadist olmak gerekiyor.</span></p>

    <p class="duz" xml:lang="tr"><span class="duz">– Ancak teoride, bu mümkün.</span></p>

    <p class="duz" xml:lang="tr"><span class="duz">Bana yan gözle baktı:</span></p>

    <p class="duz" xml:lang="tr"><span class="duz">– Sanırım bazı şüpheleriniz veya önemli ipuçlarınız var?</span></p>

    <p class="duz" xml:lang="tr"><span class="duz">– Adamın bir Afrika bitkisi kullanmış olabileceğini düşünüyorum. İboga.</span></p>

    <p class="duz" xml:lang="tr"><span class="duz">– Abartıyorsunuz. İboga çok güçlü bir psikotroptur. Yani sizin Doktor Mabuse’ün, Luc’e uyanır uyanmaz, bir NDE yaşadığına inanması için bu maddeyi verdiğini mi düşünüyorsunuz?</span></p>

    <p class="duz" xml:lang="tr"><span class="duz">– Bu mümkün mü, değil mi?</span></p>

    <p class="duz" xml:lang="tr"><span class="duz">– Sanmıyorum, hayır. İboga, güçlü yan etkileri olan bir maddedir. Kusmalar, ihtilaçlar. Luc bu dolaylı yan etkileri mutlaka yaşayacaktı. Ayrıca bir de yutma sorunu var. Bu madde genellikle şurup biçiminde kullanılır ve...</span></p>

    <p class="duz" xml:lang="tr"><span class="duz">– Bana enjekte edilebilir bir preparattan söz ettiler.</span></p>

    <p class="duz" xml:lang="tr"><span class="duz">– Böyle bir şeyi hazırlamak uzmanlık gerektirir. Aktif maddeyi izole etmek. Molekülü işlemek. Üstelik iboga tehlikeli bir bitkidir, gerçek bir zehir, Afrika’daki kurbanlarını bilseniz.</span></p>

    <p class="duz" xml:lang="tr"><span class="duz">Elimi kaldırdım:</span></p>

    <p class="duz" xml:lang="tr"><span class="duz">– Sorun bunu nasıl başardığı değil. Benim kafamdaki şüpheli, psikopat bir katil. Kendini şeytan sanan ve hiçbir ahlaki yargısı olmayan bir adam.</span></p>

    <p class="duz" xml:lang="tr"><span class="duz">– Beni korkutuyorsunuz.</span></p>

    <p class="duz" xml:lang="tr"><span class="duz">– Nasıl yaptığını düşünmeye devam edelim. İbogayı diğer anestezi maddeleriyle birleştirmek mümkün mü?</span></p>

    <p class="duz" xml:lang="tr"><span class="duz">– Bir uzman yaparsa, evet.</span></p>

    <p class="duz" xml:lang="tr"><span class="duz">Bir kimyager. Bir botanikçi. Bir entomolog. Ve şimdi de bir farmakolog veya bir anestezist. Ve ayrıca: Hôtel-Dieu’nün reanimasyon servisine girebilecek bir doktor. Benim katil birçok meziyeti olan biriydi.</span></p>

    <p class="duz" xml:lang="tr"><span class="duz">Devam ettim:</span></p>

    <p class="duz" xml:lang="tr"><span class="duz">– Varsayımımla hemfikir misiniz?</span></p>

    <p class="duz" xml:lang="tr"><span class="duz">– Mantığıma pek yatmıyor. Ve son derece karmaşık. Birçok maddenin harman edilmesi lazım; hastayı uyuşturmak için bir miktar, iboganın yan etkilerini yok etmek için bir miktar daha, sonra bir başka maddenin içinde seyreltilen iboganın kendisi...</span></p>

    <p class="duz" xml:lang="tr"><span class="duz">– Ve ayrıca telkinin gücünü artırmak için başka bir şeyler daha.</span></p>

    <p class="duz" xml:lang="tr"><span class="duz">– Ne gibi?</span></p>

    <p class="duz" xml:lang="tr"><span class="duz">– İboga etkisini göstermeye başladığında, katil, ölümden dönmüş hastaya, şeytan izlenimi uyandırmak için, yaşlı insan makyajı yapmış, kılık değiştirmiş bir şekilde görünüyor. Biyokimyasal ritüel sırasında halüsinasyonda bizzat yer alıyor.</span></p>

    <p class="duz" xml:lang="tr"><span class="duz">– -Luc’ün sözünü ettiği ihtiyar gibi mi?</span></p>

    <p class="duz" xml:lang="tr"><span class="duz">– Kesinlikle. Deneyim sırasında, hasta bedenini terk ettiği ve bir tünel gördüğü izlenimine kapıldığında da, makyaj yapmış, kılık değiştirmiş katil ortaya çıkıyor...</span></p>

    <p class="duz" xml:lang="tr"><span class="duz">– Ya hasta tamamen bilincini kaybetmiş haldeyse?</span></p>

    <p class="duz" xml:lang="tr"><span class="duz">– Asla bilincini tamamen kaybetmiyor. Sonuçta bu bir dozaj sorunu, öyle değil mi? Benim çırak büyücü belki de yarı baygın bir duruma sebebiyet veriyor...</span></p>

    <p class="duz" xml:lang="tr"><span class="duz">Thuillier sinirli sinirli güldü:</span></p>

    <p class="duz" xml:lang="tr"><span class="duz">– Biraz fazla abarttığınızı düşünmüyor musunuz? Neden bu denli karmaşık bir işe kalkışsın ki?</span></p>

    <p class="duz" xml:lang="tr"><span class="duz">– Bence dâhi bir cani, kurbanların patolojisiyle oynayan bir katil. İnsan soyundan uzak, kendi kötücül evrenini oluşturan bir adam. Bir tür metafizik katil.</span></p>

    <p class="duz" xml:lang="tr"><span class="duz">– Yani Luc Soubeyras’ya komadan çıktığı sırada ilaç mı verildi?</span></p>

    <p class="duz" xml:lang="tr"><span class="duz">– Evet, böyle düşünüyorum.</span></p>

    <p class="duz" xml:lang="tr"><span class="duz">– Benim servisimde.</span></p>

    <p class="duz" xml:lang="tr"><span class="duz">– Bunun sizi şoke etmesini anlıyorum. Ancak, henüz elimde bir kanıt, bir ipucu yok. İboga dışında.</span></p>

    <p class="duz" xml:lang="tr"><span class="duz">Thuillier düşüncelere dalmıştı.</span></p>

    <p class="duz" xml:lang="tr"><span class="duz">– Başka sigaranız var mı? diye sordu.</span></p>

    <p class="duz" xml:lang="tr"><span class="duz">Buruşuk paketimi ona uzattım, sonra bir tane de ben aldım. Salon bir hamamı andırmaya başlamıştı. İlk nefesi çekip, mavimsi dumanı üfledikten sonra mırıldandı:</span></p>

    <p class="duz" xml:lang="tr"><span class="duz">– Son derece korkunç bir dünyanız var.</span></p>

    <p class="duz" xml:lang="tr"><span class="duz">– Bu o katilin dünyası. Benimki değil.</span></p>

    <p class="duz" xml:lang="tr"><span class="duz">Birkaç saniye boyunca hiç konuşmadan sigaralarımızı tüttürdük. İlk konuşan ben oldum, düşüncelerimi sıraladım:</span></p>

    <p class="duz" xml:lang="tr"><span class="duz">– Eğer haklıysam, bu adam, herhangi bir sıfatla sizin servisinize sızmış olabilir. Veya Luc’ün tedavisine katılan uzmanlardan biri. Luc’le teması olan doktorların listesini alabilir miyim?</span></p>

    <p class="duz" xml:lang="tr"><span class="duz">– Sorun değil. Ama bana inanınız, doktorların hepsini tanıyorum...</span></p>

    <p class="duz" xml:lang="tr"><span class="duz">– Her ne olursa olsun, benim adamım Luc’ün uyandığından haberi olan biri. Bu durumu kimler biliyordu?</span></p>

    <p class="duz" xml:lang="tr"><span class="duz">Thuillier elini saçlarının arasından geçirdi:</span></p>

    <p class="duz" xml:lang="tr"><span class="duz">– Bir liste çıkarmak lazım. Doktorlar, ama aynı zamanda hemşireler, farmakologlar ve idari personel... Hiç de kolay olmayacak. Haber şu veya bu şekilde duyulmuş olabilir. İntranet’i de taramak lazım. Bakarsınız özel ilaçların yazıldığı bir reçeteye de rastlanır.</span></p>

    <p class="duz" xml:lang="tr"><span class="duz">Hepsini aklıma not ettim. Thuillier kafasını kaldırdı:</span></p>

    <p class="duz" xml:lang="tr"><span class="duz">– Yanlış anlamadıysam, Luc de, diğerleri gibi sadece bir kurban.</span></p>

    <p class="duz" xml:lang="tr"><span class="duz">– Bir seriden şüpheleniyorum, evet.</span></p>

    <p class="duz" xml:lang="tr"><span class="duz">– Şu sizin herif, hep reanimasyon hastalarının başucunda mı bekliyor?</span></p>

    <p class="duz" xml:lang="tr"><span class="duz">– Her zaman değil, hayır. Komadan çıktıktan hemen sonra bu kişileri şartlandırdığını da sanıyorum. Onların ruhlarının kırılganlığından yararlanıyor. Böyle bir halüsinasyonu gören kişinin, yıllar sonra bile, komadayken yaşadığı bir NDE’yi doğal olarak hatırlayacağını düşünüyor. Tıpkı belleğin üzerinden aniden alınan bir örtü gibi.</span></p>

    <p class="duz" xml:lang="tr"><span class="duz">Varsayımlarımı sıralarken, kalp atışlarımın hızlandığını hissediyordum. Sanki vücudumdaki kan damarlarımı patlatacaktı. Söylediğim her kelimeyle, ileri sürdüğüm her fikirle Araf Ziyaretçisi biraz daha somutlaşıyordu.</span></p>

    <p class="duz" xml:lang="tr"><span class="duz">Işıksızların yaratıcısı.</span></p>

    <p class="duz" xml:lang="tr"><span class="duz">Özenle kendi ordusunu oluşturan, ete kemiğe bürünmüş bir şeytan.</span></p>

    <p class="duz" xml:lang="tr"><span class="duz">Nörolog ayağa kalktı ve omzuma dostça bir şaplak indirdi:</span></p>

    <p class="duz-son-paragraf-2" xml:lang="tr"><span class="duz">– Gelin bir kahve içelim. Size listeyi vereyim. Ayırca ibogayla ilgili bir doküman da var. Geçen yıl öğrencilerimden biri bununla ilgili bir çalışma yapmıştı. Böyle psişik hikâyelere alaka duyan amatörler hep vardır!</span></p>
  </div>
</body>
</html>