<html xmlns="http://www.w3.org/1999/xhtml">
<head>
  <title>10.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x10">
    <h1 class="bolum-ismi" id="toc-anchor" xml:lang="tr"><span class="bolum-ismi">10</span></h1>

    <p class="duz" xml:lang="tr"><span class="duz">Araf.</span></p>

    <p class="duz" xml:lang="tr"><span class="duz">Sözcük reanimasyon servisinin kapısından girerken aklıma geldi. Araf. Tanrısal affa hak kazanmış, ancak Tanrı’nın sevgili kulları arasına girebilmek için gerekli kemale ulaşmamış ruhlarının günahlarından arınması için bekledikleri yer. Vaftiz olmadan önce ölen çocukların durduğu gizemli mekân. Kaderinin tayin edilmesini beklediği belirsiz, karanlık, boğucu bir ortam. “Ne yaşam ne ölüm” demişti Svendsen.</span></p>

    <p class="duz" xml:lang="tr"><span class="duz">Üzerimde sırttan bağlı bir önlük, başımda bone ve ayaklarımda galoşlarla loş bir koridorda ilerliyordum. Solda, küçük bir masa lambasıyla aydınlatılmış bir hemşire odası vardı. Sağ tarafta ise, küçük bölmelere ayrılmış camlı bir oda bulunuyordu. Karanlığın içinde, sadece yapay solunum cihazlarının çıkardığı sesler ile yaşam destek ünitelerinin “bip”leri duyuluyordu.</span></p>

    <p class="duz" xml:lang="tr"><span class="duz">Aklıma Dante’nin</span> <span class="italik">Cehennem</span><span class="duz">’inin IV. Kantosu geldi.</span></p>

    <p class="alinti-ilk-paragraf" xml:lang="tr"><span class="italik">Sonu gelmez iniltilerin yükseldiği</span></p>

    <p class="alinti" xml:lang="tr"><span class="italik">acılı uçurum vadisi</span></p>

    <p class="alinti" xml:lang="tr"><span class="italik">yanı başımda duruyordu.</span></p>

    <p class="alinti" xml:lang="tr"><span class="italik">Karanlıktı, derindi içi,</span></p>

    <p class="alinti" xml:lang="tr"><span class="italik">öyle bir sis vardı ki,</span></p>

    <p class="alinti-son-paragraf" xml:lang="tr"><span class="italik">dibine bakınca bir şey seçilmiyordu.</span></p>

    <p class="duz" xml:lang="tr"><span class="duz">18 numara.</span></p>

    <p class="duz" xml:lang="tr"><span class="duz">Luc’ün odası.</span></p>

    <p class="duz" xml:lang="tr"><span class="duz">Otuz derecelik bir açıyla yukarı kaldırılmış bir yatağa bağlanmıştı. Her tarafından yarı saydam borular sarkıyordu. Bir sonda bir burun deliğine siyah bir körüğe bağlı olan ve bir “klak” sesiyle açılıp kapanan bir diğer sonda da ağzına sokuluydu. Bir serum boynuna, bir diğeri de koluna takılıydı. Parmaklarından birine tutturulmuş bir pens yakut gibi parlıyordu. Sağdaki bir ekranda sürekli olarak yeşil çizgiler geçiyordu. Yatağın üstünde, saydam torbalar asılıydı; serumlar.</span></p>

    <p class="duz" xml:lang="tr"><span class="duz">Ona doğru yaklaştım. Komadaki insanlarla konuşmak gerektiği söyleniyordu. Ağzımı açtım, ama tek bir kelime çıkmadı. Dua ettim. Diz çöktüm ve haç çıkardım. Gözlerimi kapattım ve başım öne eğik mırıldandım: “Sana sığınıyorum Tanrım, Baba, Oğul ve Kutsal Ruh...”</span></p>

    <p class="duz" xml:lang="tr"><span class="duz">Durdum. Dikkatimi toplayamıyordum. Benim yerim burası değildi. Benim yerim sokaklardı, gerçeğin peşine düşmekti. Ayağa kalktım, yüreğimde bir inanç vardı; onu uyandırabilirdim. Onu hayata döndürebilirdim. İntiharının sebebini bulursam. İçimdeki ışık, onu Araf’tan çekip alacaktı!</span></p>

    <p class="duz" xml:lang="tr"><span class="duz">Servisin koridorunda bir sekreterle karşılaştım ve ondan Dr. Éric Thuillier’yi –nöroloğun bir önceki gün görmemi söylediği anestezi uzmanı– çağırmasını istedim.</span></p>

    <p class="duz" xml:lang="tr"><span class="duz">Birkaç dakika bekledikten sonra doktor gözüktü. Kırklı yaşlarda, ciddi görünümlü bir tipti. Üzerinde Oxford bir gömlek, yuvarlak yaka bir kazak, paçaları kısalmış ve tiftiklenmiş bir kadife pantolon vardı. Bakalit çerçeveli gözlükleri ile yandan ayırdığı saçları özensizliğini tamamlıyordu.</span></p>

    <p class="duz" xml:lang="tr"><span class="duz">– Doktor Thuillier?</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">– Başkomiser Mathieu Durey. Cinayet Masası. Luc Soubeyras’nın bir yakınıyım.</span></p>

    <p class="duz" xml:lang="tr"><span class="duz">– Arkadaşınız çok şanslıymış.</span></p>

    <p class="duz" xml:lang="tr"><span class="duz">– Birkaç dakikanız var mı, konuşmak için?</span></p>

    <p class="duz" xml:lang="tr"><span class="duz">– Başka bir katta olmam gerekiyor. Benimle gelin.</span></p>

    <p class="duz" xml:lang="tr"><span class="duz">Uzun bir koridor boyunca peşinden yürüdüm. Thuillier anlatmaya başladı, ama benim için yeni şeyler değildi söyledikleri. Sözünü kestim:</span></p>

    <p class="duz" xml:lang="tr"><span class="duz">– Komadan çıkma şansı nedir?</span></p>

    <p class="duz" xml:lang="tr"><span class="duz">– Bunu söyleyebilmem çok zor. Derin komada. Ama daha kötülerini de gördüm. Her yıl iki yüz binden fazla kişi komaya giriyor. Ve sadece yüzde 35’i hiçbir araz kalmadan kurtuluyor.</span></p>

    <p class="duz" xml:lang="tr"><span class="duz">– Ya diğerleri?</span></p>

    <p class="duz" xml:lang="tr"><span class="duz">– Ölüyor. Enfeksiyon kapıyor. Bitkisel hayata giriyor.</span></p>

    <p class="duz" xml:lang="tr"><span class="duz">– Bana yaklaşık yirmi dakika ölü kaldığını söylediler.</span></p>

    <p class="duz" xml:lang="tr"><span class="duz">– Arkadaşınız, solunum durması nedeniyle anoksik komaya girmiş. Beyninin bir süre oksijensiz kaldığı kesin. Ama tam olarak ne kadar bir süre? Milyarlarca nöronun zarar gördüğüne şüphe yok, özellikle de, kognitif fonksiyonları koşullandıran beyin korteksindekilerin.</span></p>

    <p class="duz" xml:lang="tr"><span class="duz">– Tam olarak, bunun anlamı ne?</span></p>

    <p class="duz" xml:lang="tr"><span class="duz">– Eğer arkadaşınız komadan çıkarsa, ister istemez bazı sekeller olacaktır.</span></p>

    <p class="duz" xml:lang="tr"><span class="duz">Benzimin uçtuğunu hissettim. Konuyu değiştirdim:</span></p>

    <p class="duz" xml:lang="tr"><span class="duz">– Peki biz? Yani çevresindekiler demek istiyorum. Bir şeyler yapabilir miyiz?</span></p>

    <p class="duz" xml:lang="tr"><span class="duz">– Bazı bakımları üstlenebilirsiniz. Masaj, mesela. Merhem sürebilirsiniz, cildi kurumasın diye. Bunlar bir şeyleri paylaşma anlarıdır.</span></p>

    <p class="duz" xml:lang="tr"><span class="duz">– Onunla konuşmalı mıyız? Bunun da etkili olduğu söyleniyor.</span></p>

    <p class="duz" xml:lang="tr"><span class="duz">– Açıkçası bu konuda bir şey bilmiyorum. Kimse bilmiyor. Yaptığım testlere göre Luc bazı uyarılara tepki veriyor. Buna biz “kalıntı bilinç belirtileri” deriz. Ama neden olmasın? Belki de tanıdık bir ses ona iyi gelebilir. Hastayla konuşmak, konuşan kişi için de iyi olabilir.</span></p>

    <p class="duz" xml:lang="tr"><span class="duz">– Karısını gördünüz mü?</span></p>

    <p class="duz" xml:lang="tr"><span class="duz">– Ona da aynı şeyleri söyledim.</span></p>

    <p class="duz" xml:lang="tr"><span class="duz">– Sizde nasıl bir izlenim bıraktı?</span></p>

    <p class="duz" xml:lang="tr"><span class="duz">– Sarsılmış. Ve ayrıca, nasıl söyleyeyim... biraz da inatçı. Durumu trajik, kabullenmekten başka seçimi yok.</span></p>

    <p class="duz" xml:lang="tr"><span class="duz">Bir kapıyı itti ve merdivenden inmeye başladı. Onu izliyordum. Omzunun üstünden dönüp bana baktı.</span></p>

    <p class="duz" xml:lang="tr"><span class="duz">– Size bir şey sormak istiyorum. Arkadaşınız bir tedavi mi görüyordu? İğne tedavisi mesela?</span></p>

    <p class="duz" xml:lang="tr"><span class="duz">Bu soruyu bana ikinci kez soruyorlardı.</span></p>

    <p class="duz" xml:lang="tr"><span class="duz">– Sebep şu iğne izleri mi?</span></p>

    <p class="duz" xml:lang="tr"><span class="duz">– Nedenini biliyor musunuz?</span></p>

    <p class="duz" xml:lang="tr"><span class="duz">– Hayır. Ama uyuşturucu kullanmadığına kefil olabilirim.</span></p>

    <p class="duz" xml:lang="tr"><span class="duz">– Çok güzel.</span></p>

    <p class="duz" xml:lang="tr"><span class="duz">– Bu bir şey değiştirir mi?</span></p>

    <p class="duz" xml:lang="tr"><span class="duz">– Tedavimde her şeyi göz önünde tutmak gerek.</span></p>

    <p class="duz" xml:lang="tr"><span class="duz">Alt kata indiğimizde, bana doğru döndü, dudaklarında tedirgin bir gülümseme vardı. Gözlüklerini çıkardı ve burnunu ovuşturdu.</span></p>

    <p class="duz" xml:lang="tr"><span class="duz">– Güzel. Şimdi gitmem gerek. Yapacak tek bir şey var; beklemek. İlk haftalar belirleyicidir. Ne zaman isterseniz arayabilirsiniz.</span></p>

    <p class="duz" xml:lang="tr"><span class="duz">Beni başıyla selamladı ve bir çarpma kapının ardında kayboldu. Zemin kata indim. Luc’ü uyuşturucuyla hayal etmeye çalışıyordum. Hayır, bu çok anlamsızdı. Ama kolundaki izlerin sebebi neydi? Hasta mıydı? Bunu Laure’dan saklamış olabilir miydi? Bunu da doğrulamam gerekiyordu. Tutuklu revirinin yakınındaki acil servis avlusunda beyaz önlüklüden çok mavi üniformalı vardı. İki polis otobüsünün arasından geçip ana kapıya ulaştım.</span></p>

    <p class="duz" xml:lang="tr"><span class="duz">Ama birden durdum, dikkatle izlendiğimi fark ederek geri döndüm.</span></p>

    <p class="duz" xml:lang="tr"><span class="duz">Sahipsiz, bir dizi tekerlekli sandalye, süpermarket arabaları gibi birbirlerine zincirle bağlanmıştı. En sondaki sandalyedeyse Doudou oturuyordu.</span></p>

    <p class="duz" xml:lang="tr"><span class="duz">Sandalyenin arkalığını son kertesine kadar yatırmış, gözlerini benden ayırmıyordu, sağ elindeyse bir sigara vardı. Başımla ona belli belirsiz bir selam verdim ve kapıdan çıktım. Arkamdan bir çift gözün beni izlediğini biliyordum.</span></p>

    <p class="duz-son-paragraf-2" xml:lang="tr"><span class="duz">– Bir sır, dedim kendi kendime, Luc’ün adamları boktan bir sırrı paylaşıyor.</span></p>
  </div>
</body>
</html>