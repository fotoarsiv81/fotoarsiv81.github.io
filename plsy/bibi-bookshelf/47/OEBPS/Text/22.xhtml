<html xmlns="http://www.w3.org/1999/xhtml">
<head>
  <title>22.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x22">
    <h1 class="bolum-ismi" id="toc-anchor" xml:lang="tr"><span class="bolum-ismi">22</span></h1>

    <p class="duz" xml:lang="tr"><span class="duz">Doudou’nun motoru antreponun önünde duruyordu.</span></p>

    <p class="duz" xml:lang="tr"><span class="duz">Elli metre geriye park ettim, motoru kapattım, bekledim. Bu saatte yollar boştu. Beş dakika sonra, polis kapıda belirdi, yanında Adidas eşofman giymiş bir herif vardı. Adamı tanıdım; ismini şu an hatırlayamadığım, Paris’in birçok bölgesine bira dağıtımı yapan önemli bayilerden biriydi.</span></p>

    <p class="duz" xml:lang="tr"><span class="duz">Etrafına bakındı, ziyaretçisinden bir an önce kurtulmak ister gibiydi. Doudou ise öfkeli görünüyordu. Bira dağıtıcısı elini ceketinin cebine soktu ve kalın bir zarf çıkardı. Doudou zarfı alıp meşin montuna yerleştirdi, sonra o da çevresine bakındı.</span></p>

    <p class="duz" xml:lang="tr"><span class="duz">Arabamın koltuğuna gömülmüş, ne dolaplar çeviriyorlarsa bitmesini bekliyordum. Silahımı kılıfından çıkardım, namluya mermi sürdüm, sonra torpido gözünden kelepçeleri aldım. Doudou motoruna giderken, iriyarı herif hangarda kaybolmuştu. Kaskını giymek için arkasını bana döndüğünde arabadan indim ve ona doğru koştum, silahı aşağı doğru, bacağıma yapıştırmıştım. HK’mın namlusunu ensesine dayadığımda, iki eliyle başının üzerinde kaskını tutuyordu. Kulağına fısıldadım:</span></p>

    <p class="duz" xml:lang="tr"><span class="duz">– Kımıldama, pislik. Tam sana göre.</span></p>

    <p class="duz" xml:lang="tr"><span class="duz">Sesimi tanıyan Doudou sırıttı:</span></p>

    <p class="duz" xml:lang="tr"><span class="duz">– Yapamazsın.</span></p>

    <p class="duz" xml:lang="tr"><span class="duz">Bir ayak darbesiyle bacaklarına tırpan attım. Doudou yere yapıştı, kaskı asfaltın üzerinde yuvarlandı. Uluyarak geriye döndü. Otomatiğimi gırtlağına yapıştırdım.</span></p>

    <p class="duz" xml:lang="tr"><span class="duz">– Bunun için iddiaya girer misin?</span></p>

    <p class="duz" xml:lang="tr"><span class="duz">Tabancamın kabzasıyla şahdamarına vurdum. Önce olduğu yerde sıçradı, ardından kustu. Yakasından kavrayıp kaldırdım, kusmuğu ellerime bulaştı, sonra onu kaldırıma doğru fırlattım, ilkin kafası yere çarptı. Burnunun kırıldığını duydum. Bir kez daha o en nefret ettiğim polis tipi olmuştum; şiddet yanlısı aynasız.</span></p>

    <p class="duz" xml:lang="tr"><span class="duz">Ceketinin ceplerini yokladım, kusmuğa bulanmış zarfı buldum. İçinde en az on bin avro vardı. Parayı cebime soktum ve böğürlerine savurduğum bir tekmeyle Doudou’yu yüzüstü yere yapıştırdım. Kelepçeler zaten elimdeydi. Ellerini arkadan kelepçeledim. Doudou bir domuz gibi homurdandı: “Götveren!” Otomatiğini aldım, kemerime soktum, sonra blucininin bacaklarını yokladım. Sağ ayak bileğinde bir başka silah daha vardı. Serinin en hafif silahı olan bir Glock 17. Onu da cebime koydum.</span></p>

    <p class="duz" xml:lang="tr"><span class="duz">– Şimdi günah çıkarma vakti, evladım.</span></p>

    <p class="duz" xml:lang="tr"><span class="duz">– Git kendini düzdürt!</span></p>

    <p class="duz" xml:lang="tr"><span class="duz">Onu saçlarından yakalayıp ayağa kaldırdım. Kıçına bir tekme atarak onu binanın içine itekledim. Burası plastik kasalarla ve çelik fıçılarla dolu, oldukça büyük bir hangardı. Bizi gören içerdeki işçiler donup kaldı. Sinirli sinirli cebimden polis kimliğimi çıkardım:</span></p>

    <p class="duz" xml:lang="tr"><span class="duz">– Polis! Mola vakti. Yok olun! Hepiniz!</span></p>

    <p class="duz" xml:lang="tr"><span class="duz">Adamlar hiç nazlanmadan hangarı terk etmeye başladılar. Son ayak sesleri eşikte yankılanırken Doudou’ya dönüp mırıldandım:</span></p>

    <p class="duz" xml:lang="tr"><span class="duz">– Kuralları biliyorsun. Eğer konuşursan her şey iki dakikada biter, ama aptalca davranırsan ne olur biliyorsun. Cebimdeki parayla İçişleri’ne gitmemi istemezsin.</span></p>

    <p class="duz" xml:lang="tr"><span class="duz">Doudou yeniden sırıttı, yüzü kan içindeydi:</span></p>

    <p class="duz" xml:lang="tr"><span class="duz">– İbne, sen hâlâ burada mısın? Sana gidip kendini düzdürtmeni söylemiştim!</span></p>

    <p class="duz" xml:lang="tr"><span class="duz">Gidip kapıyı kapattım. Doudou inler gibi konuştu:</span></p>

    <p class="duz" xml:lang="tr"><span class="duz">– Ne halt ediyorsun?</span></p>

    <p class="duz" xml:lang="tr"><span class="duz">Cevap vermeden kapının sürgüsünü kapattım ve yanına döndüm. Onu boynundan yakaladım ve suratını iki fıçının arasına sıkıştırdım. Fıçıların etrafından dolandım ve diğer tarafa, tam karşısına dikildim. Karşımda bir sağır varmış gibi bağırdım:</span></p>

    <p class="duz" xml:lang="tr"><span class="duz">– Böyle iyi mi, beni duyuyor musun?</span></p>

    <p class="duz" xml:lang="tr"><span class="duz">Doudou kan tükürdü ve anlaşılmaz birkaç kelime söyledi. Çok yakından sağdaki fıçıya bir el ateş ettim. Merminin sesi hâlâ yankılanırken bira ayaklarımın dibine fışkırmaya başladı.</span></p>

    <p class="duz" xml:lang="tr"><span class="duz">– Şimdi beni duyuyor musun?</span></p>

    <p class="duz" xml:lang="tr"><span class="duz">Doudou’nun surat acıyla buruşmuştu. Soldaki varile nişan aldım ve yeniden ateş ettim. Altın renkli sıvı dökülmeye başladı. Hangarın içindeki yankı had safhaya ulaşmıştı. Doudou’nun kulak zarları çoktan patlamıştı muhtemelen. Birkaç santimetre önünde durdum:</span></p>

    <p class="duz" xml:lang="tr"><span class="duz">– Hâlâ beni duymuyor musun?</span></p>

    <p class="duz" xml:lang="tr"><span class="duz">Herif bağıramıyordu bile. Yüzündeki sırıtmanın yerini korku almıştı. Saçlarından yakaladım ve kafasını kaldırdım:</span></p>

    <p class="duz" xml:lang="tr"><span class="duz">– Sorularıma cevap ver, yoksa şarjörümü bu s......min fıçılarına boşaltırım!</span></p>

    <p class="duz" xml:lang="tr"><span class="duz">Doudou başını salladı. Boyun mu eğiyordu yoksa beni tahrik etmeye mi çalışıyordu söylemek imkânsızdı. Tabancamı kılıfına soktum ve cebimden zarfı çıkardım:</span></p>

    <p class="duz" xml:lang="tr"><span class="duz">– Bu, bu nedir?</span></p>

    <p class="duz" xml:lang="tr"><span class="duz">Doudou ağzını açınca kan yerdeki köpük birikintisine damladı. Kekeleyerek konuştu:</span></p>

    <p class="duz" xml:lang="tr"><span class="duz">– Bak, benim... benim başka şansım yoktu... bak... benim... tüymem gerekiyor.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Yaşlar yanaklarından akıyordu. Ben de her an kusabilirdim, ama bira kokusu bu tiksintimi bastırmamda işe yarıyordu.</span></p>

    <p class="duz" xml:lang="tr"><span class="duz">– Neden korkuyorsun, kimden kaçıyorsun?</span></p>

    <p class="duz" xml:lang="tr"><span class="duz">– İçişleri’nin adamları... Larfaoui olayını araştıracaklardır... Ve bağlantılarımızı ortaya çıkaracaklar...</span></p>

    <p class="duz" xml:lang="tr"><span class="duz">– Onun öldürülmesinde parmağın mı var?</span></p>

    <p class="duz" xml:lang="tr"><span class="duz">– HAYIR! Kahretsin... Kafamı şuradan çıkarsan...</span></p>

    <p class="duz" xml:lang="tr"><span class="duz">Fıçıları araladım. Kelepçelerinden yakaladım ve oturması için onu geriye doğru çektim.</span></p>

    <p class="duz" xml:lang="tr"><span class="duz">– Bütün hikâyeyi istiyorum. Larfaoui. Öldürülmesi. Bu boktan işte Luc’ün ve senin rolün.</span></p>

    <p class="duz" xml:lang="tr"><span class="duz">– Larfaoui’yle anlaşmamız vardı.</span></p>

    <p class="duz" xml:lang="tr"><span class="duz">– “Biz” derken, kimler?</span></p>

    <p class="duz" xml:lang="tr"><span class="duz">– Ben, Jonca, Chevillat. Magripli için ruhsat çıkarıyorduk. Onları kafe sahiplerine veriyor, Larfaoui’nin polisle bağlantısı olduğunu göstermek için büyük barlarda boy gösteriyorduk. Yasadışı yerlere göz yumuyorduk...</span></p>

    <p class="duz" xml:lang="tr"><span class="duz">– Peki Larfaoui cinayeti, bu işte parmağınız var mı?</span></p>

    <p class="duz" xml:lang="tr"><span class="duz">– Hayır, sana söyledim! Boşuna buradayız!</span></p>

    <p class="duz" xml:lang="tr"><span class="duz">– Öyleyse neden korkuyorsun?</span></p>

    <p class="duz" xml:lang="tr"><span class="duz">– İçişleri, Luc’ün son davalarına bakmak isteyecektir. Bu arada Larfaoui’nin dosyasını da inceleyecekler! Ve bazı şeylerin açık olmadığını görecekler...</span></p>

    <p class="duz" xml:lang="tr"><span class="duz">– Luc, sizin bu dümenlerinizi biliyor mu?</span></p>

    <p class="duz" xml:lang="tr"><span class="duz">– Sana göre, şapşal herif?</span></p>

    <p class="duz" xml:lang="tr"><span class="duz">– Yalan söylüyorsun. O asla böyle bir şeyi kabul et...</span></p>

    <p class="duz" xml:lang="tr"><span class="duz">– Luc hep göz yumdu!</span></p>

    <p class="duz" xml:lang="tr"><span class="duz">Doudou acı içinde sırıttı. Bütün gücümle onu fıçılara yapıştırdım. Bira kokusu yüzünden hızla sersemliyordum.</span></p>

    <p class="duz" xml:lang="tr"><span class="duz">– Tüm bunları bildiğini mi söylemek istiyorsun?</span></p>

    <p class="duz" xml:lang="tr"><span class="duz">– Senin dostun, çok daha kokuşmuş, kirli biriydi... Para, onun için her zaman önemsizdi. Yaptıklarımızı görmezden gelir sonra onları bize karşı kullanırdı, anlıyor musun?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Bizi taşaklarımızdan yakalamıştı, kahrolası. Çevirdiğimiz dümenleri, dört isteğini yerine getirmemiz koşuluyla görmezden geleceğini söylüyordu.</span></p>

    <p class="duz" xml:lang="tr"><span class="duz">– Ne gibi istekler?</span></p>

    <p class="duz" xml:lang="tr"><span class="duz">– Yirmi dört saat çalışmak. Mahkeme izni olmadan arama yapmak. Sahte kanıt düzenlemek. Luc’ün herifleri köşeye kıstıracak yöntemleri.</span></p>

    <p class="duz" xml:lang="tr"><span class="duz">İçimden kusmak geliyordu, kendimi hiç böyle hissetmemiştim. Luc’ü ve çarpık mantığını çok iyi tanıyordum. Bir başkasına karşı güç elde etmek için bir ahlaksızlığın üzerini örtmek. Satan’a karşı savaşında kendi adamlarını yanına çekmek için onlara şantaj yapmak.</span></p>

    <p class="duz" xml:lang="tr"><span class="duz">– Bana Larfaoui soruşturmasından bahset. Bu davanın Cinayet Masası’na gelmesi gerekirken, engellemeyi nasıl başardınız?</span></p>

    <p class="duz" xml:lang="tr"><span class="duz">– Luc yargıcı tanıyordu. Ayrıca Adli Polis’teki çocuklar hakkında da elinde bir dosya vardı. Çevirdiğimiz dümenlerin duyulmasını önlemenin tek yolunun bu olduğunu söylüyordu.</span></p>

    <p class="duz" xml:lang="tr"><span class="duz">– Cinayetle ilgili herhangi bir şey buldu mu?</span></p>

    <p class="duz" xml:lang="tr"><span class="duz">– Hayır. Tamamen bir sır. Bir profesyonelin işi. En ufak bir ipucu bile yok.</span></p>

    <p class="duz" xml:lang="tr"><span class="duz">Doudou samimiydi, bunu hissediyordum. Yine de biraz daha üsteledim:</span></p>

    <p class="duz" xml:lang="tr"><span class="duz">– Luc bu olaya takmıştı, neden?</span></p>

    <p class="duz" xml:lang="tr"><span class="duz">– Hayır, böyle bir takıntısı yoktu.</span></p>

    <p class="duz" xml:lang="tr"><span class="duz">– Onun yoldan çıkıp intihara teşebbüs etmesinin sebebi bu olay değil mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Bu görüşüm alkol kokuları arasında buharlaşmıştı.</span></p>

    <p class="duz" xml:lang="tr"><span class="duz">– Luc başka bir olay üzerinde mi çalışıyordu?</span></p>

    <p class="duz" xml:lang="tr"><span class="duz">Doudou cevap vermedi. Güçlükle soluk alıyordu, kafası öne düşmüştü. Silahımın namlusuyla başını kaldırdım.</span></p>

    <p class="duz" xml:lang="tr"><span class="duz">– Bok herif, cevap ver!</span></p>

    <p class="duz" xml:lang="tr"><span class="duz">– Yanlış yoldasın, aslanım...</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Besançon... Doudou’nun sesi bir sarhoşun sesinden farksızdı. Besançon’daki bir olay üzerinde çalışıyordu.</span></p>

    <p class="duz" xml:lang="tr"><span class="duz">Nihayet bir başkasıyla örtüşen bir veri. Luc’ün seyahatleri. Laure’un bulduğu tren bileti. Bir dizimi yere koydum:</span></p>

    <p class="duz" xml:lang="tr"><span class="duz">– Bu konu hakkında ne biliyorsun?</span></p>

    <p class="duz" xml:lang="tr"><span class="duz">– Kelepçelerimi çıkar.</span></p>

    <p class="duz" xml:lang="tr"><span class="duz">İçimden tüm şarjörümü çelik fıçılara boşaltmak geldi, ama onu omzundan tutup çevirdim. Safra atma zamanı gelmişti. Kelepçeleri açtım. Doudou önce bileklerini ovuşturdu, sonra şakaklarına masaj yaptı, sersemlemiş bir haldeydi.</span></p>

    <p class="duz" xml:lang="tr"><span class="duz">– Evet? Şu soruşturma?</span></p>

    <p class="duz" xml:lang="tr"><span class="duz">– Jura bölgesinde bir cinayet. İsviçre sınırında bulunan bir kadın cesedi.</span></p>

    <p class="duz" xml:lang="tr"><span class="duz">– Tam olarak neresi?</span></p>

    <p class="duz" xml:lang="tr"><span class="duz">– Bilmiyorum. Köyün adı Sarty veya Sartaux. Luc, sadece bir kez bana bundan bahsetti.</span></p>

    <p class="duz" xml:lang="tr"><span class="duz">– Peki, ne zaman olmuş?</span></p>

    <p class="duz" xml:lang="tr"><span class="duz">– Geçen yaz. Haziranda, sanırım.</span></p>

    <p class="duz" xml:lang="tr"><span class="duz">– Bu cinayet hakkında ne biliyorsun?</span></p>

    <p class="duz" xml:lang="tr"><span class="duz">– Korkunç bir olay, öyle anlaşılıyor. Bir satanist cinayeti... Luc bir kaçığın işi olduğunu düşünüyordu...</span></p>

    <p class="duz" xml:lang="tr"><span class="duz">Bir satanist cinayeti; ikinci veri. Her şey yavaş yavaş yerine oturuyordu.</span></p>

    <p class="duz" xml:lang="tr"><span class="duz">– Başka ne biliyorsun?</span></p>

    <p class="duz" xml:lang="tr"><span class="duz">– Hiç, yemin ederim. Luc bu olayda tek başına çalışıyordu. Birçok kez oraya gitti. Kimi zaman aynı gün içinde gidip geliyordu. Cinayet mahallinin fotoğraflarını, notları inceleyerek saatler geçiriyordu.</span></p>

    <p class="duz" xml:lang="tr"><span class="duz">– Şu dosya, nerede?</span></p>

    <p class="duz" xml:lang="tr"><span class="duz">– Her şey dijital ortamda...</span></p>

    <p class="duz" xml:lang="tr"><span class="duz">– Doküman sende mi?</span></p>

    <p class="duz" xml:lang="tr"><span class="duz">– Herhangi bir aksilikte, onu birine teslim etmem gerekiyordu...</span></p>

    <p class="duz" xml:lang="tr"><span class="duz">Üçüncü bağlantı. İki saat önce, kilisedeki şu sahne.</span></p>

    <p class="duz" xml:lang="tr"><span class="duz">– Kilisedeki tipe verdiğin şu kutu mu?</span></p>

    <p class="duz" xml:lang="tr"><span class="duz">– Gözünden hiçbir şey kaçmıyor, pislik herif. Evet sanırım.</span></p>

    <p class="duz" xml:lang="tr"><span class="duz">– O herif kim peki?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Öyleyse neden ona verdin?</span></p>

    <p class="duz" xml:lang="tr"><span class="duz">– Luc öyle istemişti. Eğer bir aksilik olursa, bir numarayı arayacaktım. Cevap olarak herif bana bir parola verecekti.</span></p>

    <p class="duz" xml:lang="tr"><span class="duz">– Parola neydi?</span></p>

    <p class="duz" xml:lang="tr"><span class="duz">Doudou güldü, öksürükle sonuçlanan korkunç bir gurultu.</span></p>

    <p class="duz" xml:lang="tr"><span class="duz">– “Boğazı buldum.” Bir parola olarak pek aptalca, değil mi?</span></p>

    <p class="duz" xml:lang="tr"><span class="duz">Sonunda bilgiler uç uca ekleniyordu, ama henüz bir anlamı yoktu. Gizli bir soruşturma. Tersten haç çıkaran bir adamla ilişkili satanist bir cinayet. Parola olarak kullanılan bir cümle.</span></p>

    <p class="duz" xml:lang="tr"><span class="duz">– Bu cümlenin ne anlama geldiğini biliyor musun?</span></p>

    <p class="duz" xml:lang="tr"><span class="duz">– Hayır. Dün, telefon ettim. Herif bana kutuyu ayine getirmemi söyledi. Kutuyu ona verdim. İşte tüm hikâye bu.</span></p>

    <p class="duz" xml:lang="tr"><span class="duz">– Bu adam, bir rahip, öyle değil mi?</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Doudou neden bahsettiğimi anlamıyordu. Ayağa kalktım ve para zarfını bira birikintisinin içine fırlattım:</span></p>

    <p class="duz" xml:lang="tr"><span class="duz">– Al. Sağlığıma içersin. Ve sakın Paris’ten ayrılma.</span></p>

    <p class="duz" xml:lang="tr"><span class="duz">Doudou kafasını kaldırıp bana baktı, şaşkındı.</span></p>

    <p class="duz" xml:lang="tr"><span class="duz">– Ya İçişleri?</span></p>

    <p class="duz" xml:lang="tr"><span class="duz">– Ben ilgilenirim. Dumayet’yle konuşacağım. O da Levain-Pahut’ye telefon eder. Condenceau’yu bu işten çekerler.</span></p>

    <p class="duz" xml:lang="tr"><span class="duz">– Bunu neden yapıyorsun?</span></p>

    <p class="duz" xml:lang="tr"><span class="duz">– Luc için. Ekibiniz şimdi daha sıkı durmalı, birbirinizden kopmamalısınız. Seni 36’daki odanda ziyaret edeceğim.</span></p>

    <p class="duz" xml:lang="tr"><span class="duz">– Ama ya Luc...</span></p>

    <p class="duz" xml:lang="tr"><span class="duz">– Luc komadan çıkacak, anlıyor musun?</span></p>

    <p class="duz" xml:lang="tr"><span class="duz">Hangarın kapısını açtım ve sabah güneşi yüzüme çarptı. Duvarın dibine kusmaya çalıştım. Safra dışında hiçbir şey çıkmadı. Gırtlağımdaki acı tadı bastırması için bir Camel yaktım.</span></p>

    <p class="duz" xml:lang="tr"><span class="duz">Motorun selesinin altından cep telefonumu aldım. Konuşan saatle bağlantıyı kestim ve ekrana bir göz attım.</span></p>

    <p class="duz-son-paragraf-2" xml:lang="tr"><span class="duz">Aylık cep telefonu harcamam tavan yapmıştı muhtemelen.</span></p>
  </div>
</body>
</html>