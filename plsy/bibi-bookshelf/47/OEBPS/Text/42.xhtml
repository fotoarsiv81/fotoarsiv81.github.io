<html xmlns="http://www.w3.org/1999/xhtml">
<head>
  <title>42.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x42">
    <h1 class="bolum-ismi" id="toc-anchor" xml:lang="tr"><span class="bolum-ismi">42</span></h1>

    <p class="duz" xml:lang="tr"><span class="duz">– Batıl itikatlar. Sıradan batıl itikatlar.</span></p>

    <p class="duz" xml:lang="tr"><span class="duz">– Ama bu felaketlerin hepsi bölgede meydana geldi.</span></p>

    <p class="duz" xml:lang="tr"><span class="duz">– Ben tarihçi değilim. Tüm bunların saçmalık olduğunu düşünüyorum. Efsaneler için ne denir biliyorsunuz: Hep gerçek bir yanları vardır. Sartuis’de duman var, ama ateş yok.</span></p>

    <p class="duz" xml:lang="tr"><span class="duz">Saat sabahın 7’siydi. Peder Mariotte, yağ sürdüğü ekmeğini büyük bir özenle kahvesine banıyordu. Beş saatlik uyku vücudumu dinlendirmişti, ama kafam hâlâ yorgundu.</span></p>

    <p class="duz" xml:lang="tr"><span class="duz">– Peki Saat Evi, gerçekten bataklığın üzerine mi inşa edilmiş?</span></p>

    <p class="duz" xml:lang="tr"><span class="duz">Mariotte öfkeyle yüzünü buruşturdu. Kahvaltısını berbat etmiştim.</span></p>

    <p class="duz" xml:lang="tr"><span class="duz">– Hidrografya yapısını araştırmak gerekiyor. Biraz daha doğudaki çevre yolunun nemli topraklar üzerine inşa edilmiş olduğunu biliyorum, onları kurutmak ve düzeltmek gerekmişti. Ama sizin sözünü ettiğiniz ev, en azından temelleri iki yüzyıl önce atılmış. Nasıl bilebilirim? Gerçekten bütün bu bilgilere ihtiyacınız mı var? Yani röportajınız için?</span></p>

    <p class="duz" xml:lang="tr"><span class="duz">Benim gazeteci olduğuma inanan, şehirdeki tek insandı. Çağdaş dünyadan Kilise’nin kendini yalıtmasına muhteşem bir örnek.</span></p>

    <p class="duz" xml:lang="tr"><span class="duz">– Aslında bir kitap yazıyorum. Kurguyu bazı aydınlatıcı bilgilerle zenginleştirmek istiyorum.</span></p>

    <p class="duz" xml:lang="tr"><span class="duz">– Bir kitap mı? Bana kuşku dolu gözlerle baktı. Bir kitap ha? Ne üzerine Bayım?</span></p>

    <p class="duz" xml:lang="tr"><span class="duz">– Simonislerin öyküsü.</span></p>

    <p class="duz" xml:lang="tr"><span class="duz">– Kim bununla ilgilenir ki?</span></p>

    <p class="duz" xml:lang="tr"><span class="duz">– Sartuis sakinlerini düşünün, şehrin lanetli olduğuna inanmıyorlar mı? Ve evin gücüne?</span></p>

    <p class="duz" xml:lang="tr"><span class="duz">Rahip sütlü kahvesinden bir yudum aldı, sonra homurdandı:</span></p>

    <p class="duz" xml:lang="tr"><span class="duz">– Buranın insanları, ne olursa olsun inanmaya hazır. Diğer vadilerde oturanlara gelince, Sartuis’nin gerçek ismini öğrenmeleri için buradan geçmeleri yeter: Şeytan Vadisi.</span></p>

    <p class="duz" xml:lang="tr"><span class="duz">– Manon cinayeti işleri daha da karmaşıklaştırdı, öyle değil mi?</span></p>

    <p class="duz" xml:lang="tr"><span class="duz">– Bu söylenebilecek en hafif şey.</span></p>

    <p class="duz" xml:lang="tr"><span class="duz">– Ve ardından da Sylvie’nin öldürülmesi.</span></p>

    <p class="duz" xml:lang="tr"><span class="duz">Kâsesini masaya bıraktı ve gözlerini benimkilere dikti:</span></p>

    <p class="duz" xml:lang="tr"><span class="duz">– Dostum, size bir nasihatte bulunayım; kendinizi kaptırmayın.</span></p>

    <p class="duz" xml:lang="tr"><span class="duz">– Neye kaptırmayayım?</span></p>

    <p class="duz" xml:lang="tr"><span class="duz">– Batıl itikatlara. Burası için ebedi bir leke bu.</span></p>

    <p class="duz" xml:lang="tr"><span class="duz">– İlk gece, bana, ek binaya acil durumlar için bir günah çıkarma hücresi koyduğunuzu söylemiştiniz. Bu acil durumlar batıl itikatlarla alakalı, değil mi? Şeytan’dan korkan cemaatiniz için.</span></p>

    <p class="duz" xml:lang="tr"><span class="duz">Mariotte ayağa kalktı ve saatine baktı:</span></p>

    <p class="duz" xml:lang="tr"><span class="duz">– Saat 7. Geç kaldım. Bugün pazar. Gülümsemeye çalıştı. Rahipler için önemli bir gün! Sabah ayin, öğleden sonra maç!</span></p>

    <p class="duz" xml:lang="tr"><span class="duz">Sanki onu doğrular gibi, kilisenin çanları çalmaya başladı. Kâsesini ve tabağını aldı. Ben de ayağa kalktım:</span></p>

    <p class="duz" xml:lang="tr"><span class="duz">– Bırakın. Ben kaldırırım.</span></p>

    <p class="duz" xml:lang="tr"><span class="duz">Gözleriyle teşekkür etti ve kapının ardında gözden kayboldu. Bu rahip kesinlikle açık yürekli biri değildi. Evet, doğruyu söylüyordu, ama anlattıklarında hep karanlık bir bölge vardı.</span></p>

    <p class="duz" xml:lang="tr"><span class="duz">Masayı topladım, tabak çanağı, çatal bıçakları bulaşık makinesine yerleştirdim. Düşünmek için ideal bir işti. Tüm bu olayların üzerinde etkili olan başka bir şey vardı, bunu hissediyordum. Bu uğursuz efsanelerin her iki cinayette de rolü vardı, bundan emindim. Katil bir şeyden etkilenmişti. Belki de şeytanlarla ve saatlerle ilgili hikâyelerin etkisinde kalmıştı.</span></p>

    <p class="duz" xml:lang="tr"><span class="duz">Yatakhanenin soyunma odasında soğuk bir duş aldıktan sonra, içine kaseti, Jura efsaneleriyle ilgili kitabı koyduğum çantamı kapattım ve hepsini arabanın bagajına yerleştirdim. Elimi çabuk tutmalıydım. Kısa bir süre sonra, Stéphane Sarrazin ordu gücüyle beni kapı dışarı edecekti.</span></p>

    <p class="duz-ilk-paragraf" xml:lang="tr"><span class="italik">Saat 8.</span></p>

    <p class="duz" xml:lang="tr"><span class="duz">Telefon etmek için oldukça erkendi, özellikle de pazar günü için, ama başka çarem yoktu. Rahip evinin çevresini dolandım ve basket sahasında volta atarken bir sigara yaktım.</span></p>

    <p class="duz" xml:lang="tr"><span class="duz">Önce Foucault’yu aradım. Cevap vermiyordu. Ne cep telefonu ne de ev telefonu. Sonra Svendsen’i denedim. Farksızdı. Sorularımla ve yeni ipuçlarımla kalakalmıştım. Soğukta titreyerek ajandama baktım ve eski bir dostu aradım. Üç çalıştan sonra, nihayet açıldı. Sesimi tanıyınca bir kahkaha attı:</span></p>

    <p class="duz" xml:lang="tr"><span class="duz">– Durey! Hangi kötü rüzgâr attı?</span></p>

    <p class="duz" xml:lang="tr"><span class="duz">– Bir araştırma. Çok acil.</span></p>

    <p class="duz" xml:lang="tr"><span class="duz">– Pazar günü mü? Anladığım kadarıyla yine gizli bir iş.</span></p>

    <p class="duz" xml:lang="tr"><span class="duz">– Yardım edebilir misin, edemez misin?</span></p>

    <p class="duz" xml:lang="tr"><span class="duz">Jacques Demy dönem arkadaşımdı ve Mali Şube’nin dehalarından biriydi. Şubedeki lakabı da “Faturatör”dü.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– İsviçre’de ücretli olarak çalışmış Fransız bir kadının hesaplarını kontrol etmeni istiyorum, geçen haziran ayında öldü; mümkün mü?</span></p>

    <p class="duz" xml:lang="tr"><span class="duz">– Her şey mümkün.</span></p>

    <p class="duz" xml:lang="tr"><span class="duz">– Pazar günü bile mi?</span></p>

    <p class="duz" xml:lang="tr"><span class="duz">– Bilgisayarlar tatil yapmaz. Bankası Fransa’da mı yoksa İsviçre’de mi?</span></p>

    <p class="duz" xml:lang="tr"><span class="duz">– Bunu sen öğreneceksin.</span></p>

    <p class="duz" xml:lang="tr"><span class="duz">Ona ismi ve öğrendiğim bütün bilgileri verdim.</span></p>

    <p class="duz" xml:lang="tr"><span class="duz">– Ne arıyorsun?</span></p>

    <p class="duz" xml:lang="tr"><span class="duz">– Belki, birkaç yıldan beri düzenli olarak yaptığı bir virman.</span></p>

    <p class="duz" xml:lang="tr"><span class="duz">– Kime?</span></p>

    <p class="duz" xml:lang="tr"><span class="duz">– Benim de öğrenmek istediğim bu.</span></p>

    <p class="duz" xml:lang="tr"><span class="duz">– Beni en azından biraz yönlendir.</span></p>

    <p class="duz" xml:lang="tr"><span class="duz">Ona hiçbir dayanağı olmayan varsayımımdan bahsettim:</span></p>

    <p class="duz" xml:lang="tr"><span class="duz">– Bir özel dedektiflik şirketi. Kişisel bir soruşturma.</span></p>

    <p class="duz" xml:lang="tr"><span class="duz">– Sanırım bu aklına dün geldi.</span></p>

    <p class="duz" xml:lang="tr"><span class="duz">Jandarma merkezinde beni bekleyen Stéphane Sarrazin’i düşündüm. Onu onayladım. Faturatör devam etti:</span></p>

    <p class="duz" xml:lang="tr"><span class="duz">– Mümkün olduğunca çabuk seni arayacağım.</span></p>

    <p class="duz" xml:lang="tr"><span class="duz">Bu ilk telefon konuşmasıyla yeniden enerjiyle dolmuştum. Diğer telefon, çok daha zordu. Laure Soubeyras.</span></p>

    <p class="duz" xml:lang="tr"><span class="duz">– Dün aramadın, dedi.</span></p>

    <p class="duz" xml:lang="tr"><span class="duz">Sesi yapış yapış ve uykuluydu.</span></p>

    <p class="duz" xml:lang="tr"><span class="duz">– Luc nasıl?</span></p>

    <p class="duz" xml:lang="tr"><span class="duz">– Değişiklik yok.</span></p>

    <p class="duz" xml:lang="tr"><span class="duz">– Ya sen?</span></p>

    <p class="duz" xml:lang="tr"><span class="duz">– Aynı.</span></p>

    <p class="duz" xml:lang="tr"><span class="duz">– Çocuklar ne diyor?</span></p>

    <p class="duz" xml:lang="tr"><span class="duz">– Babalarının ne zaman geleceğini soruyorlar.</span></p>

    <p class="duz" xml:lang="tr"><span class="duz">Çarşaf hışırtıları ve bardak takırtısı duydum. Onu uyandırmıştım. Muhtemelen uyku ilacı ve anksiyolitikler yüzünden sersemlemişti.</span></p>

    <p class="duz" xml:lang="tr"><span class="duz">– Bugün kızlarla bir şey yapıyor musun? diye, rasgele sordum.</span></p>

    <p class="duz" xml:lang="tr"><span class="duz">– Ne yapmamı istersin? Onları annemlere bırakıp hastaneye gideceğim.</span></p>

    <p class="duz" xml:lang="tr"><span class="duz">Kısa bir sessizlik oldu. Teselli edici bir şeyler söylemem gerekirdi, ama içi boş laflar etmek istemiyordum.</span></p>

    <p class="duz" xml:lang="tr"><span class="duz">– Ya sen? diye sordu. Neredesin?</span></p>

    <p class="duz" xml:lang="tr"><span class="duz">– Luc’ün izindeyim. Jura’da.</span></p>

    <p class="duz" xml:lang="tr"><span class="duz">– Ne buldun?</span></p>

    <p class="duz" xml:lang="tr"><span class="duz">– Henüz hiç, ama araştırıyorum.</span></p>

    <p class="duz" xml:lang="tr"><span class="duz">– Luc’ü oraya neyin sürüklediğini...</span></p>

    <p class="duz" xml:lang="tr"><span class="duz">– Sana yemin ediyorum, sebebini öğreneceğim.</span></p>

    <p class="duz" xml:lang="tr"><span class="duz">Yeniden bir sessizlik oldu. Soluk alışlarını duyuyordum. Hâlâ sersemliği geçmemiş gibiydi. Ne söyleyeceğimi bilmiyordum. Daha iyisini beceremediğimden, mırıldandım:</span></p>

    <p class="duz" xml:lang="tr"><span class="duz">– Seni ararım. Söz.</span></p>

    <p class="duz" xml:lang="tr"><span class="duz">Telefonu kapattım, boğazım kurumuştu.</span></p>

    <p class="duz" xml:lang="tr"><span class="duz">Harekete geçmeliydim. Araştırmaya devam etmeliydim.</span></p>

    <p class="duz" xml:lang="tr"><span class="duz">Arabama doğru koştum.</span></p>

    <p class="duz-son-paragraf-2" xml:lang="tr"><span class="duz">Sarrazin tepeme binmeden son bir işim daha vardı.</span></p>
  </div>
</body>
</html>