<html xmlns="http://www.w3.org/1999/xhtml">
<head>
  <title>32.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x32">
    <h1 class="bolum-ismi" id="toc-anchor" xml:lang="tr"><span class="bolum-ismi">32</span></h1>

    <p class="duz" xml:lang="tr"><span class="duz">Sartuis’ye vardığımda gece oluyordu.</span></p>

    <p class="duz" xml:lang="tr"><span class="duz">Ahşap çiftlik evleriyle, taş çan kuleleriyle Jura bölgesine mahsus bir kasabayla karşılaşmayı bekliyordum. Ama betona gömülmüş modern bir şehir buldum. Şehrin anayolu tam merkezden geçiyor, kenti bir bıçak gibi ikiye bölüyordu. Buradaki binaların çoğu saat atölyeleriydi ve sanki uzun süreden beri kapalıydılar; tamamen hareketsiz duran sarkaç okları bunun bir tür ispatı gibiydi.</span></p>

    <p class="duz" xml:lang="tr"><span class="duz">“Sartuis, zamanın durduğu şehir” diye düşündüm.</span></p>

    <p class="duz" xml:lang="tr"><span class="duz">Bölgenin tarihini biliyordum. XX. yüzyılın başından itibaren Haut-Doubs, saatçilik ve mekanik sayesinde büyük bir ekonomik gelişme yaşamıştı. Herkes umut doluydu. O kadar ki, ellili yıllarda, Sartuis adında bir şehir kurmuşlardı. Ama rüya uzun sürmemişti. Asyalıların rekabeti ve kuvars teknolojisindeki gelişme Juralıların büyük umutlarını kırmıştı.</span></p>

    <p class="duz" xml:lang="tr"><span class="duz">Şehrin merkezindeki meydana gelmiştim, buradaki mimari biraz daha gelenekseldi. Saatçilik çılgınlığına kapılmadan önce, demek burada, küçük sokakları, kilisesi ve pazaryeriyle gerçek bir şehir vardı... Çevrede tek bir otel görünmüyordu. Karanlık ve sessizlik her şeyin üstünü örtmüştü. Sadece birkaç sokak lambası karanlığı deliyordu. Tek bir vitrin ışığı, tek bir araba farı yoktu. Bu ışık lekeleri gecenin karanlığından ve soğuktan çok daha kötüydü. Sanki bir tabutun içindeydim ve kapak üzerime çivileniyordu.</span></p>

    <p class="duz" xml:lang="tr"><span class="duz">Arabayla biraz daha ilerledim ve jandarma karakolunu gördüm. Sarrazin hakkında bir fikir sahibi olmuştum. Buraya geldim mi gelmedim mi, kontrol edebilirdi. Hatta bizzat gelebilir ve öncelikle de otellere bakabilirdi.</span></p>

    <p class="duz" xml:lang="tr"><span class="duz">Direksiyonu kırdım ve yeniden meydana döndüm.</span></p>

    <p class="duz" xml:lang="tr"><span class="duz">Kilise, kare biçimli bir çan kulesi olan granit bir bloktu. Kilise duvarı boyunca uzanan dar sokağa saptım. Bakımlı bir sebze bahçesinin dip tarafında, kilisenin yanında, içerlek bir bina vardı. Duvarları sarmaşıklarla kaplı, arduvaz çatılı, eski bir rahip eviydi. Aynı hat üzerinde, bir basket sahasına bakan, daha yeni bir bina daha vardı.</span></p>

    <p class="duz" xml:lang="tr"><span class="duz">Arabayı park ettim, çantamı aldım ve sonra kapıya doğru yürümeye başladım. Hava açıktı, gökyüzünde yıldızlar vardı. Küçük çakılların üzerinde ayak seslerim yankılanıyordu. Buraya da büyük bir sessizlik hâkimdi.</span></p>

    <p class="duz" xml:lang="tr"><span class="duz">Demir bahçe kapısının üzerindeki zili çaldım. Sonra gelip kapıyı açmalarını beklemeden içeri girdim ve paltomun etekleri bitkilere sürüne sürüne ilerledim. Tam vuracakken kapı büyük bir öfkeyle açıldı. Eşikte atletli bir adam duruyordu. Altmışlı yaşlarda, seyrek beyaz saçlı biriydi, üzerinde göbek kısmı bombeleşmiş Lacoste marka bir fanila ve şekilsiz kadife bir pantolon vardı. Yüzünden kızgınlıkla karışık şaşkınlık okunuyordu. Sağ eliyle kapının tokmağını tutuyordu, sol elindeyse bir peçete vardı.</span></p>

    <p class="duz" xml:lang="tr"><span class="duz">– Sayın Rahip?</span></p>

    <p class="duz" xml:lang="tr"><span class="duz">Adam başını onaylayarak salladı. Şu gazeteci yalanını bir kez daha söyledim. Onu ürkütmenin zamanı değildi.</span></p>

    <p class="duz" xml:lang="tr"><span class="duz">– Memnun oldum, dedi, aldırmaz bir gülümsemeyle. Adım Peder Mariotte. Eğer röportaj için buradaysanız, yarın gelin lütfen. Ben...</span></p>

    <p class="duz" xml:lang="tr"><span class="duz">– Hayır, Sayın Peder. Sadece bu gece burada kalabilir miyim, diye soracaktım.</span></p>

    <p class="duz" xml:lang="tr"><span class="duz">Yüzündeki gülümseyiş kayboldu:</span></p>

    <p class="duz" xml:lang="tr"><span class="duz">– Burada kalmak mı?</span></p>

    <p class="duz" xml:lang="tr"><span class="duz">– Yan tarafta bir ek binanız var.</span></p>

    <p class="duz" xml:lang="tr"><span class="duz">– Orası futbol takımı için. Rahat edemezsiniz. Bu...</span></p>

    <p class="duz" xml:lang="tr"><span class="duz">– Konfor aramıyorum.</span></p>

    <p class="duz" xml:lang="tr"><span class="duz">Baştan çıkarıcı bir tonda ekledim:</span></p>

    <p class="duz" xml:lang="tr"><span class="duz">– Ruhban okulundayken, iyi bir rahibin her zaman kapısını açık tutması gerektiğini öğretmişlerdi.</span></p>

    <p class="duz" xml:lang="tr"><span class="duz">– Siz... siz ruhban okulunda mıydınız?</span></p>

    <p class="duz" xml:lang="tr"><span class="duz">– Roma’da, seksenli yıllarda.</span></p>

    <p class="duz" xml:lang="tr"><span class="duz">– Eh, peki, madem öyle, ben... giriniz.</span></p>

    <p class="duz" xml:lang="tr"><span class="duz">İçeri girmem için kenara çekildi.</span></p>

    <p class="duz" xml:lang="tr"><span class="duz">– Böyle bir adla, beni misafir edeceğinizden emindim.</span></p>

    <p class="duz" xml:lang="tr"><span class="duz">Rahip, Amerikan oteller zincirine yaptığım göndermeyi anlamamıştı. Eski tip bir rahipti. Dünyadan elini eteğini çekmiş, cemaatine, korosuna ve futbol takımına her şeyden çok önem veren eski tarz bir rahip.</span></p>

    <p class="duz" xml:lang="tr"><span class="duz">– Beni takip ediniz. Koridora yöneldi. Size söyleyeyim, son derece basit bir yer.</span></p>

    <p class="duz" xml:lang="tr"><span class="duz">Yemek odasını geçerken, soğumakta olan yemeğine bakıp söylenmemek için kendini zar zor tuttu. Birkaç adım sonra, kemerine takılı bir anahtar demetini çıkardı ve önce meşe bir kapıyı, ardından, üzerinde “yangın kapısı” yazan metal bir kapıyı açtı.</span></p>

    <p class="duz" xml:lang="tr"><span class="duz">Mariotte bir dizi neon lambasını yaktı, sonra yeniden kararlı adımlarla yürümeye başladı. Koridorun sağ tarafında, yoğun bir çamaşırsuyu kokusunun geldiği ortak duş kabinleri vardı. Dip tarafta ise, muhtemelen basket sahasına açılan camlı bir kapı dikkati çekiyordu.</span></p>

    <p class="duz" xml:lang="tr"><span class="duz">Soldaki odaya girdi ve elektrik düğmesini çevirdi. Karşılıklı beş yataktan oluşan iki sıra vardı. Her yatak, bir revakla desteklenmiş bir perdeyle çevriliydi. Oda, oy kullanma kabinleriyle seçim günü için hazırlanmış bir salonu andırıyordu.</span></p>

    <p class="duz" xml:lang="tr"><span class="duz">– Mükemmel, dedim büyük bir hayranlıkla.</span></p>

    <p class="duz" xml:lang="tr"><span class="duz">– Zor bir insan değilsiniz, diye mırıldandı Mariotte.</span></p>

    <p class="duz" xml:lang="tr"><span class="duz">Perdelerin birini açtı ve yatağın üzerindeki sarı örtüyü kaldırdı. Duvarda, ahşap bir İsa’lı haç vardı. Kalmak için daha iyi bir yer hayal edemezdim. Sessizlik, sadelik, ağzı sıkılık...</span></p>

    <p class="duz" xml:lang="tr"><span class="duz">Rahip enerjik bir hareketle ellerini birbirine vurdu:</span></p>

    <p class="duz" xml:lang="tr"><span class="duz">– Güzel, pekâlâ, şimdi yerleşmeniz için sizi yalnız bırakayım. Dipteki camlı kapı hep açıktır. Dışarı çıkmak isterseniz, orayı kullanabilirsiniz. Bana gelince, ben...</span></p>

    <p class="duz" xml:lang="tr"><span class="duz">Cümlenin tam ortasında susmuştu, durum değerlendirmesi yapıyor gibiydi. Geri geri çıkarken teklifini yaptı:</span></p>

    <p class="duz" xml:lang="tr"><span class="duz">– Belki... belki akşam yemeğimi benimle paylaşmak istersiniz?</span></p>

    <p class="duz" xml:lang="tr"><span class="duz">– Memnuniyetle.</span></p>

    <p class="duz" xml:lang="tr"><span class="duz">Koridorda, koyu renkli bir kontrplaktan yapılmış, iki bölmeli bir kabin dikkatimi çekti.</span></p>

    <p class="duz" xml:lang="tr"><span class="duz">– Günah çıkarma hücresi mi?</span></p>

    <p class="duz" xml:lang="tr"><span class="duz">– Doğru tahmin ettiniz.</span></p>

    <p class="duz" xml:lang="tr"><span class="duz">– Kilisede yok mu?</span></p>

    <p class="duz" xml:lang="tr"><span class="duz">– Bu, acil durumlar için.</span></p>

    <p class="duz" xml:lang="tr"><span class="duz">– Hangi acil durumlar?</span></p>

    <p class="duz" xml:lang="tr"><span class="duz">– Biri ihtiyaç hissettiğinde, yani içindeki günah çıkarma isteği önüne geçilemez bir hal almışsa, dipteki kapıdan içeri girer ve zili çalar. Bende gelip onu dinlerim. Sert bir ses tonuyla ekledi. Sizin de söylediğiniz gibi: “İyi bir rahip, kapısını her zaman açık tutmak zorundadır.”</span></p>

    <p class="duz" xml:lang="tr"><span class="duz">– Buradaki insanlar bu kadar inançlı mı?</span></p>

    <p class="duz" xml:lang="tr"><span class="duz">Belli belirsiz bir hareket yaptı, sonra yürümeye başladı:</span></p>

    <p class="duz" xml:lang="tr"><span class="duz">– Geliyor musunuz?</span></p>

    <p class="duz" xml:lang="tr"><span class="duz">Yemek odasına girince, Mariotte masanın üzerindeki tencereyi aldı.</span></p>

    <p class="duz" xml:lang="tr"><span class="duz">– Kuşkusuz her şey soğudu.</span></p>

    <p class="duz" xml:lang="tr"><span class="duz">– Mikrodalganız yok mu?</span></p>

    <p class="duz" xml:lang="tr"><span class="duz">Öfkeyle baktı:</span></p>

    <p class="duz" xml:lang="tr"><span class="duz">– Neden roketatar da olmasın? Bekleyin. Gidip her şeyi ısıtıp geliyorum. Büfeden kendinize bir tabak ve çatal bıçak alınız.</span></p>

    <p class="duz" xml:lang="tr"><span class="duz">Masaya oturdum. Bu evin atmosferi hoşuma gitmişti. Mutfaktan gelen yemek kokusu cilalı ahşap kokusuna karışıyordu. Odanın bir köşesinde, bir kazan hafif hafif fokurduyordu. Duvarlarda bir İsa’lı haç ile üzerinde Meryem Ana resmi bulunan bir takvimden başka bir şey yoktu. Her şey son derece sade ve doğaldı, ancak yine de bu konfor özenli bir dikkatin sonucu olmalıydı.</span></p>

    <p class="duz" xml:lang="tr"><span class="duz">– Şunun tadına bakınız, diye bağırdı Mariotte, tencereyi yeniden masanın üzerine bırakırken. Bıldırcın ve kuzumantarı patesi. Evin spesiyalitesi!</span></p>

    <p class="duz" xml:lang="tr"><span class="duz">Eski neşesine kavuşmuş görünüyordu. Şimdi onu daha iyi inceleyebiliyordum. Dostça bakan açık renkli gözler, pembemsi yüzde binlerce kırışıklık. Seyrek saçları, tepesinde sürekli dalgalanan bir tül varmış izlenimi yaratıyordu.</span></p>

    <p class="duz" xml:lang="tr"><span class="duz">– Sırrı, diye fısıldadı, kişniş. Pişmesine yakın birkaç tutam ve... tamam! Tabii, ardından da tuz, biber vesaire.</span></p>

    <p class="duz" xml:lang="tr"><span class="duz">Sonra büyük özenle ganimetindeki mücevherleri ayıklayan bir hırsız gibi tabaklarımızı doldurdu. Sadece yemeğin tadına varmakla geçen birkaç dakikalık bir sessizlik oldu. Pate gerçekten mükemmeldi. Çavdarın tadı, kuzumantarlarının muhteşem lezzeti, otların tazeliği birbiriyle çelişik bir uyum, olağanüstü bir kıvam oluşturuyordu.</span></p>

    <p class="duz" xml:lang="tr"><span class="duz">Sonunda rahip, oradan buradan konuşmaya başladı. Can çekişen kilise, kan kaybeden şehir, vaktinden önce geleceğine dair sinyaller veren kış. Aksanı gayet düzgündü; sadece konuşurken bazı sessiz harfleri gırtlaktan çıkarıyordu. Ama bir konuya kafası takılmış gibiydi:</span></p>

    <p class="duz" xml:lang="tr"><span class="duz">– Umarım lastikleriniz donanımlıdır? Bunu düşünmeniz gerekirdi.</span></p>

    <p class="duz" xml:lang="tr"><span class="duz">Ağzım dolu, başımla onu onayladım.</span></p>

    <p class="duz" xml:lang="tr"><span class="duz">– Kış lastikleri. Çatalını bana doğru uzattı. Size “kış” lastiği gerekli!</span></p>

    <p class="duz" xml:lang="tr"><span class="duz">Peynirlerimizi yerken başka bir konuya geçti: Gençlerin sporla kurtuluşu. Bir anlık suskunluğundan yararlanıp –Rokfor ile Bresse peyniri arasında– “röportajı”mın konusunu söyledim. Sylvie Simonis.</span></p>

    <p class="duz" xml:lang="tr"><span class="duz">– Onu daha yeni tanımıştım, dedi hemen Mariotte.</span></p>

    <p class="duz" xml:lang="tr"><span class="duz">– Ayinlere gelmez miydi?</span></p>

    <p class="duz" xml:lang="tr"><span class="duz">– Gelirdi. Elbette.</span></p>

    <p class="duz" xml:lang="tr"><span class="duz">– İnançlı biri miydi?</span></p>

    <p class="duz" xml:lang="tr"><span class="duz">– Çok.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">Mariotte ağzını sildi, sonra kırmızı şarabından bir yudum aldı. Yüzünde hafif bir gülümseme vardı, ama ondaki gerginliği hissedebiliyordum.</span></p>

    <p class="duz" xml:lang="tr"><span class="duz">– Fanatizmin sınırlarında. Her şeyin kökenine inilmesini savunuyordu.</span></p>

    <p class="duz" xml:lang="tr"><span class="duz">– Latince ayin gibi mi, yani geleneksel yöntemler mi?</span></p>

    <p class="duz" xml:lang="tr"><span class="duz">– Ona göre, her şeyi Yunanca yapmak gerekiyordu.</span></p>

    <p class="duz" xml:lang="tr"><span class="duz">– Yunanca mı?</span></p>

    <p class="duz" xml:lang="tr"><span class="duz">– Size söylediğim gibi dostum! Hıristiyanlığın ilk yüzyıllarına tutkuyla bağlıydı. Kilisemizin emekleme dönemi. Azizlere ve Hıristiyanlık uğruna hayatlarını kaybetmiş kişilere büyük bir saygı duyuyordu. Ben bile onların isimlerini bilmiyorum!</span></p>

    <p class="duz" xml:lang="tr"><span class="duz">Sylvie Simonis’i tanımamış olduğuma üzülüyordum. Birbirimize anlatacağımız çok şey olmalıydı. Bu tutkulu Hıristiyan profili bir cinayet sebebi olabilirdi; katil, yani Şeytan’ın havarisi onu katıksız ve tam bir Hıristiyan olduğu için seçmişti.</span></p>

    <p class="duz" xml:lang="tr"><span class="duz">– Ölümü hakkında ne düşünüyorsunuz?</span></p>

    <p class="duz" xml:lang="tr"><span class="duz">– Beni bir açıklama yapmaya zorlamayınız, genç adam. Bu trajediyi yeniden yaşamak istemiyorum.</span></p>

    <p class="duz" xml:lang="tr"><span class="duz">– Dini bir cenaze töreni mi yapıldı?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– Onun için dua ettiniz mi?</span></p>

    <p class="duz" xml:lang="tr"><span class="duz">– Neden etmeyeyim ki?</span></p>

    <p class="duz" xml:lang="tr"><span class="duz">– İntihar olduğunu söylemişlerdi...</span></p>

    <p class="duz" xml:lang="tr"><span class="duz">Yüzünde zoraki bir gülümseme belirdi:</span></p>

    <p class="duz" xml:lang="tr"><span class="duz">– Bu felaket hakkında hiçbir şey bilmesem de emin olduğum tek şey, bunun bir intihar olmadığı. Bir yudum daha şarap içti. Yo, hayır!</span></p>

    <p class="duz" xml:lang="tr"><span class="duz">Başka bir konuya geçtim:</span></p>

    <p class="duz" xml:lang="tr"><span class="duz">– Manon; küçük kız öldürüldüğünde, burada mıydınız?</span></p>

    <p class="duz" xml:lang="tr"><span class="duz">Gözlerini iyice açtı, gözbebekleri büyümüştü, sonra kaşlarını çattı; tüm bu mekanik hareketler onun sinirlendiğini gösteriyordu.</span></p>

    <p class="duz" xml:lang="tr"><span class="duz">– Evladım, size evimi açtım. Sizinle yemeğimi paylaştım. Ama siz benim ağzımdan laf almaya çalışıyorsunuz.</span></p>

    <p class="duz" xml:lang="tr"><span class="duz">– Özür dilerim. Sartuis ve bu iki olay hakkında bir haber yapmak istiyorum. Bu nedenle soru sormaktan kendimi alamıyorum. Meyve tabağını tuttum ve kendime doğru çektim. Meyve?</span></p>

    <p class="duz" xml:lang="tr"><span class="duz">Bir mandalina aldı. Kısa bir sessizlikten sonra homurdandı:</span></p>

    <p class="duz" xml:lang="tr"><span class="duz">– Manon cinayeti hakkında hiçbir şey öğrenemezsiniz. Tamamen bir sır.</span></p>

    <p class="duz" xml:lang="tr"><span class="duz">– Simonis’in kendi çocuğunu öldürdüğüne dair bir varsayım var, siz ne düşünüyorsunuz?</span></p>

    <p class="duz" xml:lang="tr"><span class="duz">– Diğerleri gibi bir aptallık. Belki de en saçması.</span></p>

    <p class="duz" xml:lang="tr"><span class="duz">– Sylvie’nin gösterdiği tepkiyi hatırlıyor musunuz? Ona bu konuda destek oldunuz mu?</span></p>

    <p class="duz" xml:lang="tr"><span class="duz">– Bir manastıra kapanmayı tercih etti.</span></p>

    <p class="duz" xml:lang="tr"><span class="duz">– Hangi manastır?</span></p>

    <p class="duz" xml:lang="tr"><span class="duz">– Notre-Dame-de-Bienfaisance.</span></p>

    <p class="duz" xml:lang="tr"><span class="duz">Bunu ben de düşünmeliydim. Vakıf, matemdeki insanlar için bir tür manevi sığınma yeriydi. Marilyne benimle dalga geçmişti. Aslında, 1988’de Bienfaisance’ta kalmış olan Sylvie’yi gayet iyi tanıyordu.</span></p>

    <p class="duz" xml:lang="tr"><span class="duz">Bütün noktalar yavaş yavaş birleşiyordu. Katil, şeytana kurban etmek için tutkulu Hıristiyan Sylvie Simonis’i seçmişti. Onun cesedini Notre-Dame-de-Bienfaisance’ın arazisine, bir Hıristiyan toprağına bırakmıştı. Bunun sebebi Hıristiyanlığa küfretmekti belki de. Ancak çocuğun öldürülmesiyle nasıl bir bağ vardı? Anneyi öldüren katil küçük kızı da mı öldürmüştü?</span></p>

    <p class="duz" xml:lang="tr"><span class="duz">– Sylvie Simonis, diye devam ettim, Sartuis’de mi toprağa verildi?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Ya Manon?</span></p>

    <p class="duz" xml:lang="tr"><span class="duz">– Hayır. O dönemde annesi medyadan, sansasyondan uzak durmak istedi.</span></p>

    <p class="duz" xml:lang="tr"><span class="duz">– Mezarı nerede peki?</span></p>

    <p class="duz" xml:lang="tr"><span class="duz">– Sınırın diğer tarafında, Locle’da. Başka öğrenmek istediğiniz?</span></p>

    <p class="duz" xml:lang="tr"><span class="duz">– Teşekkür ederim, diye cevapladım. Müsaadenizi rica ediyorum. Biraz yorgunum da.</span></p>

    <p class="duz" xml:lang="tr"><span class="duz">Mariotte meyvesinin kabuklarını soydu, iri parmaklarıyla dilimleri birbirinden ayırdı:</span></p>

    <p class="duz-son-paragraf-2" xml:lang="tr"><span class="duz">– Yolu biliyorsunuz.</span></p>
  </div>
</body>
</html>