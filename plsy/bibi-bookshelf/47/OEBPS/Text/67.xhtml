<html xmlns="http://www.w3.org/1999/xhtml">
<head>
  <title>67.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x67">
    <h1 class="bolum-ismi" id="toc-anchor" xml:lang="tr"><span class="bolum-ismi">67</span></h1>

    <p class="duz" xml:lang="tr"><span class="duz">Yeniden koridorlar.</span></p>

    <p class="duz" xml:lang="tr"><span class="duz">Yeniden vali ve Aziz Petrus anahtarları.</span></p>

    <p class="duz" xml:lang="tr"><span class="duz">Vatikan’ın kaçak yolcularını andırıyorduk.</span></p>

    <p class="duz" xml:lang="tr"><span class="duz">Ama artık yalnız değildik; vücutçuları andıran geniş omuzlu iki rahip bize eşlik ediyordu. Korumalarından daha uzun olan kardinal, cüppesinin eteklerini tutarak hızlı ve güçlü adımlarla yürüyordu. Göğsündeki haç veya benim görmediğim bir tespih, adımlarının ritmine uygun olarak tık tık çarpıyordu.</span></p>

    <p class="duz" xml:lang="tr"><span class="duz">Yeni bir merdiven. Rutherford bir kapıyı açtı. Artık bodrum katta ilerliyorduk. Tahminlerime göre, Pigne Avlusu’nun altındaydık. Vatikan’ın gizli arşivlerinden söz edildiğini duymuştum. Gerçek arşivleri araştırmacılara açık olanlar değildi. Santa Sede’nin gizli belleğini içeren arşiv.</span></p>

    <p class="duz" xml:lang="tr"><span class="duz">İçeride ne tablo ne de oyma işleri vardı. Beton zemin çıplak ve pütürlüydü. Ampuller ızgara kafesler içindeydi. Sarı ve bej renkli dosyalar, salon boyunca uzanan çelik konstrüksiyonlara yerleştirilmişti. İnsan kendini sıradan bir kurumun arşivinde sanabilirdi. Kâğıt ve toz kokusu insanın boğazını yakıyordu. Ne Van Dieterling ne de Rutherford bu ziyaretle ilgili bir yorum yapıyordu.</span></p>

    <p class="duz" xml:lang="tr"><span class="duz">Bir başka kapı, yeniden kilit sesi.</span></p>

    <p class="duz" xml:lang="tr"><span class="duz">İnsan boyunda, yarı karanlık bir mekâna girdik. Duvarlara monte edilmiş etajerlerde yüzlerce kitap vardı. İçerinin havası temiz ve serindi, özel bir dikkat gösterilmiş gibiydi. Rutherford düşüncelerimi teyit etti.</span></p>

    <p class="duz" xml:lang="tr"><span class="duz">– İçerinin sıcaklığı asla on sekiz dereceyi geçmez. Ve nem de sürekli kontrol edilir. Maksimum yüzde 50...</span></p>

    <p class="duz" xml:lang="tr"><span class="duz">Sırtlarında altın harf kakmaları bulunan gri ciltlere doğru yaklaştım. Bütün kitapların başlığı aynıydı. INFERNO 1223, INFERNO 1224, INFERNO 1225... Arkamda Van Dieterling’in sesi duyuldu:</span></p>

    <p class="duz" xml:lang="tr"><span class="duz">– Bir kütüphanede cehennemin ne olduğunu biliyorsunuz, değil mi?</span></p>

    <p class="duz" xml:lang="tr"><span class="duz">– Elbette, dedim, gözlerimi numaralandırılmış kitap sırtlarından ayırmadan. Yasak metinlerin yer aldığı belgeler: erotik kitaplar, şiddet içeren eserler, sansüre tabi tutulmuş bütün konular...</span></p>

    <p class="duz" xml:lang="tr"><span class="duz">Yaklaştı ve uzun parmaklarıyla sıkışık bir halde duran ciltlere dokundu:</span></p>

    <p class="duz" xml:lang="tr"><span class="duz">– Bütün polisler entelektüel olmalı. Bütün polisler ruhban okuluna gitmeli... Vatikan’da, bizler, kendimize özgü olmak zorundayız. Burada, Şeytan tarafından kaleme alınmış kitapların durduğu bir “cehennem içinde cehennem”e sahibiz.</span></p>

    <p class="duz" xml:lang="tr"><span class="duz">– Tüm bu kitaplar Şeytan’dan mı söz ediyor?</span></p>

    <p class="duz" xml:lang="tr"><span class="duz">– Bizi hep ilgilendirmiş zengin bir konu.</span></p>

    <p class="duz" xml:lang="tr"><span class="duz">Odanın dip tarafındaki, benim fark etmediğim bir açıklığı işaret etti.</span></p>

    <p class="duz" xml:lang="tr"><span class="duz">– Rica ederim.</span></p>

    <p class="duz" xml:lang="tr"><span class="duz">Çok daha küçük bir başka oda gördüm. Odanın ortasında, üzerinde bir bilgisayar ile bir lamba bulunan bir masa vardı; bir okuma odası.</span></p>

    <p class="duz" xml:lang="tr"><span class="duz">– Bu cehennemde, diye devam etti Kardinal, tamamen Işıksızlara adanmış bir “alt cehennem” yarattık.</span></p>

    <p class="duz" xml:lang="tr"><span class="duz">Raflarda aynı gri kitaplar vardı. Ve aynı altın kakma yazılar: INFERNO...</span></p>

    <p class="duz" xml:lang="tr"><span class="duz">– Burada, negatif NDE’yle ilgili tüm tanıklıkları topladık. Metinler ama aynı zamanda da tablolar, desenler, her türden çağrışım. Az rastlanan, görülen, ancak yüzyıllar boyunca yinelenmiş, izlerine en eski uygarlıklarda bile rastlanan bir deneyim. Kelimeler değişiyor, inançlar da, ama hep aynı hikâye. Ruhun bedenden ayrılması, tünel, korku, Şeytan...</span></p>

    <p class="duz" xml:lang="tr"><span class="duz">– Onları neden gizliyorsunuz?</span></p>

    <p class="duz" xml:lang="tr"><span class="duz">– Size söyledim. Kötü’ye itibar kazandırmak istemiyoruz. Medyanın böyle bir sırrı öğrendiğini düşünün. Şeytan’la temas kurmayı sağlayan psişik bir yolculuk. Aylarca sadece bundan söz edilir. Zaten satanizm yeniden ilgi görmeye başlamış durumda. Sadece İtalya’da satanist tarikat sayısının üç bin olduğunu tahmin ediyoruz. Sorunu daha da büyütmek istemiyoruz.</span></p>

    <p class="duz" xml:lang="tr"><span class="duz">Kardinal masanın önüne bir sandalye çekti:</span></p>

    <p class="duz" xml:lang="tr"><span class="duz">– Oturunuz. Sizin için birkaç metin hazırladık.</span></p>

    <p class="duz" xml:lang="tr"><span class="duz">Ben daha oturmadan, Van Dieterling gözlüklerini taktı ve bilgisayar klavyesine bir kod tuşladı. Ekranda Santa Sede’nin arması belirdi: Papalık tacı ve Aziz Petrus’un çaprazlama duran iki anahtarı.</span></p>

    <p class="duz" xml:lang="tr"><span class="duz">– Size orijinal belgeleri veremiyoruz. Yıllardan beri kimse onlara dokunmadı.</span></p>

    <p class="duz" xml:lang="tr"><span class="duz">İmlece kumanda eden fareyi kavradı.</span></p>

    <p class="duz" xml:lang="tr"><span class="duz">– Okuyunuz ve belleğinize kaydediniz, dedi bir ikonun üzerine tıklarken. Hiçbir belgeyi almanıza müsaade edemeyiz. Tek bir satır bile bu odanın kapısından dışarı çıkamaz.</span></p>

    <p class="duz" xml:lang="tr"><span class="duz">Oturdum. Program açılmıştı.</span></p>

    <p class="duz-son-paragraf-2" xml:lang="tr"><span class="duz">– Sizi bu korkunç lejyonla baş başa bırakıyorum. Lanetliler lejyonuyla. Tanrı onları bağışlasın.</span> <span class="italik">Lux aeterna luceat eis, Domine.</span></p>
  </div>
</body>
</html>