<html xmlns="http://www.w3.org/1999/xhtml">
<head>
  <title>63.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x63">
    <h1 class="bolum-ismi" id="toc-anchor" xml:lang="tr"><span class="bolum-ismi">63</span></h1>

    <p class="duz" xml:lang="tr"><span class="duz">Dışarıda hava iyice kararmıştı.</span></p>

    <p class="duz" xml:lang="tr"><span class="duz">Olağanüstü bir görüntü vardı: küller, göçmen kuşlar gibi havada daireler çiziyor, sonra yok oluveriyordu. İki adım ötedeki Catania katedrali Duomo zar zor seçilebiliyordu. Sokaktaki Catania’lıların hepsinin elinde şemsiye vardı, otomobiller sileceklerini çalıştırıyordu, ama görünürde en ufak bir panik havası yoktu.</span></p>

    <p class="duz" xml:lang="tr"><span class="duz">Via Etnea’ya doğru yürüdüm ve tamamen küllerle kaplanmadan arabamı buldum. İstem dışı bir şekilde kafamı kaldırdım ve caddeye doğru baktım. Karşıdaki kaldırımda, yaklaşık elli metre ileride, cüruf içinde kalmış bir siluet bana birini hatırlattı. Uzun deri paltosunun içinde, uzun boylu bir adam. Yüzünü tam olarak seçemiyordum, ama kel kafasının beyazlığı dikkatimi çekti. Birden anımsadım: Alpler’de peşime takılan iki katilden biriydi. Karlar altındaki şantiyedeki silueti gözümün önündeydi: aynı palto, aynı ince uzun boy, aynı duruş.</span></p>

    <p class="duz" xml:lang="tr"><span class="duz">Hiç düşünmeden küllerle kaplı caddeyi geçtim. Kül tozları gözlerime, burun deliklerime, ağzıma giriyordu. Kendimi güçlü hissediyordum. Kalabalık benden yanaydı, fırtına benden yanaydı. Katilin beni fark etmesi imkânsızdı. Gırtlağıma bir şeylerin düğümlendiğini hissettim; maruz kaldığım sürek avının alçaltıcı etkisi yüzünden olabilirdi bu. Kapana kısılmış bir hayvan gibi bağtaşlarının arkasına gizlenişim gözümde canlanıyordu. Bana borçluydular. Ben kendime borçluydum.</span></p>

    <p class="duz" xml:lang="tr"><span class="duz">Adam önce geri geri yürüdü sonra arkasını döndü. Adımlarımı hızlandırdım. Şemsiyelerden, yerleri süpüren süpürgelerden kendimi koruyarak ilerliyordum. Yayalar arasında slalom yapıyor, koşar adım yürüyor, avımı gözden kaçırmamak için arada bir ayaklarımın ucunda yükseliyordum.</span></p>

    <p class="duz" xml:lang="tr"><span class="duz">Kül yağmuru devam ediyordu. Binaların cepheleri, vitrinler, kaldırımlar; caddedeki her şey, gazete mürekkebine bulanmış gibiydi. Ama yavaş yavaş her şey, intikam ateşiyle yanan gözlerimde önemini yitiriyor, soyutlaşıyordu sanki.</span></p>

    <p class="duz" xml:lang="tr"><span class="duz">Birden adam kayboldu. İki elimi gözlerime siper edip çevreme baktım. Görünürde yoktu. Boşuna oraya buraya koşturdum, sürekli kül soluyordum. Nefes borum yanıyordu, ciğerlerim patlayacak gibiydi. Sağ tarafımda dar bir sokak vardı. Hiç düşünmeden daldım, ama birden kalabalıktan uzaklaştığımın farkına vardım, ayrıca üzerimde silah da yoktu.</span></p>

    <p class="duz" xml:lang="tr"><span class="duz">Elli metre kadar ilerledikten sonra bir çıkmaz sokakta olduğumu fark ettim. Yüz metre sonra tuzağa düşürüldüğümü anladım. Sokakta kimse yoktu. Çöp kutuları ve park edilmiş arabalar dışında. Durdum, kendime kırmızı alarm verdim.</span></p>

    <p class="duz" xml:lang="tr"><span class="duz">Geri geri yürürken katil bir kapı sundurmasının altında belirdi. Deri paltosunun etekleri rüzgârda dalgalanıyordu. Bu kez yüz geri döndüm. İkinci katil tam karşımda, yolun ortasında duruyordu. Son derece yapılı, enine boyuna bir adamdı, iki yana açık kolları çıkmaz sokağın duvarlarına dokunmak üzereydi neredeyse. Onun da üzerinde aynı siyah palto vardı. İkisinin de yüz hatları belirgin değildi. Kül fırtınası yüzünden grileşmiş bir yüz.</span></p>

    <p class="duz" xml:lang="tr"><span class="duz">Yeniden gerisin geri döndüm. Kel kafalı katilin elinde, ucuna susturucu takılmış yarı çelik yarı inoks bir otomatik vardı. Ne olduğunu anlayamadan herif tetiğe asıldı. Ama bir şey olmadı. Ne alev, ne patlama, ne de mekanizma sesi. HİÇ.</span></p>

    <p class="duz" xml:lang="tr"><span class="duz">Küller. Küller silahın tutukluk yapmasına neden olmuştu! Kendi eksenim etrafında döndüm ve hiç düşünmeden iki yumrukta herifi indirdim. İriyarı olan da silahına davranmıştı. Bir tekmeyle silahını düşürdüm. Bir omuz darbesiyle herifi sarstıktan sonra caddeye doğru koştum.</span></p>

    <p class="duz" xml:lang="tr"><span class="duz">Paniklemiştim, ama yönümü kaybedecek kadar değil. Birkaç saniye sonra arabamın yanındaydım. Uzaktan kumandaya bastım; işe yaramadı. Toz ve kül sinyal alıcısını tıkamış olmalıydı. Küfrettim, ağzımın içine toz dolmuştu. Anahtarı denedim; arabaya girmek imkânsızdı. Her yer külle kaplıydı. Saniyeler geçiyordu. Soğukkanlılığımı korumalı, bir çare bulmalıydım, diz çöktüm ve kilidin içine hafif, ama çok hafif üfledim.</span></p>

    <p class="duz" xml:lang="tr"><span class="duz">Anahtar yağ gibi kilidin içinde kaydı. Ben de Fiat Puntoma bindim. Kontağı çevirdim. Hafif bir patinajdan sonra trafiğin içindeydim. Birkaç saniye içinde uzaklaşmıştım.</span></p>

    <p class="duz" xml:lang="tr"><span class="duz">Aslında nereye gittiğimi bilmiyordum, ama hayattaydım.</span></p>

    <p class="duz" xml:lang="tr"><span class="duz">Bir kez daha.</span></p>

    <p class="duz" xml:lang="tr"><span class="duz">Catania Havaalanı dünden beri kapalıydı. Roma’ya uçmak için başka bir şehre gitmem gerekiyordu. Haritama bir göz attım. İki saat içinde Palermo’ya ulaşabilirdim. Ve biraz şansla, buradan Roma’ya bir uçuş bulabilirdim.</span></p>

    <p class="duz" xml:lang="tr"><span class="duz">Şehrin çıkışına doğru giderken Palermo Havaalanı’nı aradım: saat 18:40’ta Roma’ya bir uçuş vardı. Şu anda saat 15:30’du. Rezervasyon yaptırdıktan sonra telefonu kapattım, gözlerimi sildim, burnumu ve ağzımı temizledim Külün iliklerime kadar işlediğini hissediyordum.</span></p>

    <p class="duz" xml:lang="tr"><span class="duz">Sürüyor, sürüyordum. Saat 16:30’da Enna’yı geçtim, sonra Catanisseta’yı, Resuttano’yu, Caltavuturo’yu. Saat 17:00’de Tiren Denizi boyunca ilerliyordum, Bagheria’yı geride bıraktım. Saat 18:00’de, Palermo Punto Raisi Havaalanı’na yaklaşmıştım. Kurallara uymalıydım: Önce arabayı kiralama şirketine iade ettim, sonra check-in bankosuna koştum. Saat 18:30’da uçuş kartımı hostese veriyordum. Toz içindeki pardösümle bir korkuluğu andırsam da elimde çantam, kucağımda dosyamla hâlâ ne yapmam gerektiğinin bilincindeydim.</span></p>

    <p class="duz" xml:lang="tr"><span class="duz">Birinci sınıfa yerleştim, steward bana bir kadeh şampanya verince gevşedim. Henüz bilmediğim bir sebepten dolayı ortadan kaldırılması gereken bir adamdım. Durdurmak için beni yok etmeyi göze alabildiklerine göre çok önemli bir dosya üzerinde çalışıyordum. Ama söz konusu olan hangi dosyaydı? Sylvie Simonis’in dosyası mı yoksa Agostina Gedda’nınki mi? Yoksa ikisi birden mi? Bu cinayetlerin ardında, tahminimden çok daha büyük bir sır mı gizliydi?</span></p>

    <p class="duz" xml:lang="tr"><span class="duz">Malaspina’ya yaptığım ziyareti düşündüm. Agostina’nın akli durumu kafama takılmıştı. Tecrit hücresine konulması gereken bir şizofrendi. Ne psikiyatr ne de şeytan uzmanıydım, ama genç kadın çift kişilikliydi ve yoğun bir tedaviye ihtiyacı vardı. Neden akıl hastanesine kapatılmamıştı? Kilise’nin avukatları onu Malaspina’da gözlem altında tutmayı mı tercih ediyorlardı?</span></p>

    <p class="duz" xml:lang="tr"><span class="duz">Kilise’nin uzmanlarının derdi onu iyileştirmek değildi. İtalyan adaletine karşı onu savunmak gibi bir düşünceleri de yoktu. Vatikan’da insanların laik yasaları umursanmıyordu. Sadece Tanrı’nın sevgili bir kulunun Kötü’nün etkisi altına nasıl girmiş olabileceğini öğrenmek istiyorlardı. Veya daha açık konuşmak gerekirse, Şeytan da bir mucize yaratabilir miydi, bilmek istiyorlardı. Bu da, Satan’ın varlığının madden ispatlanması tartışmalarını yeniden gündeme getirecekti.</span></p>

    <p class="duz" xml:lang="tr"><span class="duz">Kuşkusuz, ziyaretim sırasında açıklanamaz olaylar da olmuştu. Mide bulandırıcı bir koku, aniden soğuyan oda. Öteki’nin varlığını hissetmiştim... Ama belki de kuruntumun oyuncağı olmuştum.</span></p>

    <p class="duz" xml:lang="tr"><span class="duz">Her şeye rağmen koku Agostina’dan da geliyor olabilirdi. Hasta bir beynin hâkimiyetindeki vücudun fizyolojik işlevinin bozulabileceği de söylenebilirdi. Soğuğa gelince, görüşme odasında bu kadar üşümüş olmam aslında fazla şaşırtıcı sayılmazdı, çünkü o geceden beri ısınma yeteneğimi kaybetmiştim.</span></p>

    <p class="duz" xml:lang="tr"><span class="duz">Başımı salladım: Hayır, kumla dolu o hücrede başka bir dış varlık yoktu. Karanlıklar Prensi görüşme odasına davet edilmemişti. Benim hep tek bir düşmanım olmuştu: Boş inanç. Ama itibar görmeye başlayan bu tür boş inançlarla mücadele etmek gerekiyordu. Satan’ın benim dogmamda yeri yoktu ve ona inanmıyordum.</span></p>

    <p class="duz" xml:lang="tr"><span class="duz">Aylak aylak bulutlara akmaya başladım. Kafamın içinde bir cümle yankılanıp duruyordu. LEX EST QUOD FACIMUS. Yasa bizim yaptığımızdır. Agostina ne söylemek istemişti? Kastettiği bu “biz” kimdi? Ruhunu Şeytan’a satmışlar lejyonu mu? Peki ya bu “yasa” neydi? Tam bir serbestlik anlamına gelen, şeytanın kurallarına bir göndermeydi belki de. YASA BİZİM YAPTIĞIMIZDIR.</span></p>

    <p class="duz-son-paragraf-2" xml:lang="tr"><span class="duz">Bir dua suresi gibi, anlamını çözene dek bu sözcükleri yineleyip durdum. Ancak iniş takımlarının açıldığını bile duyamadan kendimden geçtim.</span></p>
  </div>
</body>
</html>