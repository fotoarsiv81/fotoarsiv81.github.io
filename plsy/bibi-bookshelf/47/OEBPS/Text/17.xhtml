<html xmlns="http://www.w3.org/1999/xhtml">
<head>
  <title>17.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x17">
    <h1 class="bolum-ismi" id="toc-anchor" xml:lang="tr"><span class="bolum-ismi">17</span></h1>

    <p class="duz" xml:lang="tr"><span class="duz">Afrika gecesi.</span></p>

    <p class="duz" xml:lang="tr"><span class="duz">Başka bir geceydi sanki, Paris’in karanlık yüzünün farklı bir tarafı. Uzaklardan bile algılanan sönmüş mangalları, sağır edici uğultusuyla karmakarışık bir bölge. Gece kulüplerinin yarı aralık kapılarından dışarı yayılan ahenkli müziği ve rom kokusuyla, gece belli bir saatten sonra kaçak barlara dönüşen bakkal dükkânlarıyla, yeraltı eğlence mekânlarına inen merdivenleriyle gizemli bir yer.</span></p>

    <p class="duz" xml:lang="tr"><span class="duz">Bu ışıkları biliyordum. Paris’in kapılarındaki veya kuzey banliyösündeki en ışıl ışıl olanlarından en basit petrol lambalarına kadar her tür ışık. Ahlak Masası’nda görevliyken, müzik ve içkinin yanı sıra para karşılığı aşk da sunan bu mekânlarla uzun süre haşır neşir olmuştum.</span></p>

    <p class="duz" xml:lang="tr"><span class="duz">Turuma Rive Gauche’tan başladım. Saint-Germain-des-Prés en revaçtaki Afrikalı fahişelerin piyasa yeriydi. Dauphine Sokağı’ndaki Le Rubys gerek sıcaklığı, gerek gevşekliği, gerekse şaşırtıcı mevkii nedeniyle benim tercih ettiğim bir gece kulübüydü: Edebiyat çevresinin bulunduğu bir mahallede, XVII. yüzyıldan kalma, kaldırım taşı döşeli bir avlunun dip tarafında, Çin üslubu koyu kırmızı kapısı olan bir gece kulübü.</span></p>

    <p class="duz" xml:lang="tr"><span class="duz">Orada eski tanıdıkları yeniden buldum: kapı görevlileri, kulübün müdavimleri ve diğer vazgeçilmez kişileri. Birkaç dakika girişte, siyah erkeklerin bölgesinde takıldım; bar, pist ve kanepeler ise kadınlara ve paralı beyaz hovardalara tahsis edilmişti. Sonra buradan ayrılıp, Cocotte’u bulmak için vestiyere doğru ilerledim.</span></p>

    <p class="duz" xml:lang="tr"><span class="duz">Cocotte, hep tezgâhının arkasındayken gördüğüm Zaireli bir kadındı. “Afrika by night”ın vazgeçilmez bir figürüydü.</span></p>

    <p class="duz" xml:lang="tr"><span class="duz">– Seni gördüğüme memnun oldum, Kibrit! Aşk hayatın nasıl gidiyor?</span></p>

    <p class="duz" xml:lang="tr"><span class="duz">“Kibrit” benim siyahlar arasındaki lakabımdı.</span></p>

    <p class="duz" xml:lang="tr"><span class="duz">– Geberik. Ya seninki, şu body’ciyle olan?</span></p>

    <p class="duz" xml:lang="tr"><span class="duz">– Bana ondan bahsetme. Bu kez onu terk ediyorum! ONU TERK EDİYORUM! Onu ve onun küçük çükünü!</span></p>

    <p class="duz" xml:lang="tr"><span class="duz">Bir kahkaha patlattı. Cocotte bir vücutçuyla yaşıyordu, herif sürekli olarak doping ilaçları ve hormon hapları yutuyor, bu da spermlerini öldürüyor ve onu kısırlaştırıyordu. Kendini testosteronla besleyen bu kas yığınını görmek Cocotte’u üzüyordu, onun hayali çocuk sahibi olmaktı...</span></p>

    <p class="duz" xml:lang="tr"><span class="duz">– Seni buraya hangi rüzgâr attı, hayatım?</span></p>

    <p class="duz" xml:lang="tr"><span class="duz">– Claude’u arıyorum.</span></p>

    <p class="duz" xml:lang="tr"><span class="duz">– Onu burada bulamazsın. Patronla takıştı. Çoğunlukla Keur Samba’ya gidiyor.</span></p>

    <p class="duz" xml:lang="tr"><span class="duz">Claude, benim eski muhbirlerimden biriydi. Hiç muhabbet tellallığı yapmamış, kavimler, şebekeler, paralı müşteriler arasında arabuluculuk, danışmanlık rolü üstlenmiş, Fildişi Sahili’nden gelme bir siyahtı. Topluluk için “gerekli” bir adamdı.</span></p>

    <p class="duz" xml:lang="tr"><span class="duz">Dört kez yanaktan öpüştükten sonra çıkışa yöneldim. Aniden fikir değiştirdim. Bir an düşündüm, sonra döndüm, salona doğru ilerledim. Yarı karanlığın içinde bangır bangır bir müziğin –bir zouk remiksi– ortasına düştüm ve şaşkınlıktan kalakaldım.</span></p>

    <p class="duz" xml:lang="tr"><span class="duz">Oradalardı, pistte, uzun, siyah, neredeyse hareketsiz, müziğin etkisi altında eğilip bükülüyorlardı. Kendilerini tamamen müziğin ritmine kaptırmış, ama aynı zamanda kibirli ve aşırı özgür kızlar. Sanki o anda başkalarının anlamadıklarını onlar anlıyordu; ritimdeki akıcılık ve eşsiz bir kendinden geçiş. Her birinin kendine has bir tarzı vardı. Kalçalarla çizilen büyüleyici daireler, kıtalarına elveda der gibi kalkan eller; görünmez bir duvara tırmanırmış gibi kıvrılan bedenler; tamamen ölçülü bir vahşilik içinde kesik kesik titreşen beller...</span></p>

    <p class="duz" xml:lang="tr"><span class="duz">Heyecan kasıklarıma baskı yapıyordu. “BU DUYGU”yu unutmuş muydum? Yoksa Cinayet Masası’na girdiğimden beri bu şeytani duyguya karşı mı koymuştum? Gizlice oradan uzaklaştım, geriye dönüp bakmadım, kendi arzularımın gölgesinden kaçıyordum.</span></p>

    <p class="duz" xml:lang="tr"><span class="duz">Arabama bindim ve rıhtıma yöneldim. Sen Nehri kapkaraydı ve ağır ağır akıyordu, üzerine vuran ışıklar dalgalarla dağılıyor, akıntıya karşı gidiyormuş gibi bir etki yaratıyordu; nehir boyunca kıyılarda Afrikalılara ait pontonlar yer alıyordu. Grand-Palais’nin oradan Sen’i geçtim, sekizinci bölge.</span></p>

    <p class="duz" xml:lang="tr"><span class="duz">Keur Samba. Rubys’ten daha şık bir mekândı, ama biraz soğuktu. Ben özellikle dekorasyonunu seviyordum. Üzerinde aslanlarla, palmiye yapraklarıyla, ceylanlarla süslenmiş cangıl motiflerinin bulunduğu arkadan aydınlatılmış cam duvarlar... Konyak renginde, gelin odası güzelliğinde bir akvaryum. Her biri neredeyse benimle aynı boyda olan, simsiyah ipek tenli kızların yanından geçerek bar boyunca ilerledim, sonra tuvaletlerin bulunduğu bölüme ulaştım, orada da bir başka tanıdık beni bekliyordu.</span></p>

    <p class="duz" xml:lang="tr"><span class="duz">Merline, sigara paketleri ve prezervatif kutularıyla kaplı bir tezgâhın ardında duruyordu. Şakaklarına inen tutamlarıyla parlak siyah saçların altında ince uzun bir yüz. Beni görür görmez kocaman gülümsedi ve kendisine has bir tarzda beni selamladı:</span></p>

    <p class="duz" xml:lang="tr"><span class="duz">– Merhaba, yakışıklı tubabım.</span></p>

    <p class="duz" xml:lang="tr"><span class="duz">– Merhaba Merline.</span></p>

    <p class="duz" xml:lang="tr"><span class="duz">“Tubab” Doğu Afrika ülkelerinde beyaz adam için kullanılan bir deyimdi. Beş yıl önce, Merline’i kaldırımlardan kurtarmıştım, o sıralarda Bamako’dan yeni gelmişti. O dönemde, oral seks sırasında kusmaması için onu aç bırakıyorlardı.</span></p>

    <p class="duz" xml:lang="tr"><span class="duz">– Kızlardan çekinme, yaklaş.</span></p>

    <p class="duz" xml:lang="tr"><span class="duz">Çevresindeki kızları selamladım; sırtlarını mor kadife kaplı duvara dayamış, tahrik edici beş veya altı kız.</span></p>

    <p class="duz" xml:lang="tr"><span class="duz">– Beni mi özledin?</span></p>

    <p class="duz" xml:lang="tr"><span class="duz">– Bu kadar uzun süre nasıl bekleyebildim, bilmiyorum.</span></p>

    <p class="duz" xml:lang="tr"><span class="duz">Bir çığlık attı. Her kahkahada, hava almak istermiş gibi açılan ağzından bembeyaz dişleri görünüyordu. “Kızları” inceliyordum. Her birinin üzerinde hareli kumaştan elbiseler vardı ve vücutlarının çeşitli yerlerine</span> <span class="italik">piercing</span><span class="duz">’ler takmışlardı; dudaklarına, burunlarına, göbeklerine. Özellikle de peruklarına bakıyordum; örgü saçlar, kızılımsı meçler, altmışların Diana Ross tarzı seks bombalarıydı sanki...</span></p>

    <p class="duz" xml:lang="tr"><span class="duz">– Boş ver, Onlar senin standardının üstünde.</span></p>

    <p class="duz" xml:lang="tr"><span class="duz">– Buraya onun için gelmedim.</span></p>

    <p class="duz" xml:lang="tr"><span class="duz">– Gelmelisin. Bu seni gevşetir. Söyle bakalım ne istiyorsun.</span></p>

    <p class="duz" xml:lang="tr"><span class="duz">– Claude. Onu görmem lazım.</span></p>

    <p class="duz" xml:lang="tr"><span class="duz">– Atlantis’e bak. Şu sıralarda kendini Antiller’e verdi.</span></p>

    <p class="duz" xml:lang="tr"><span class="duz">Merline’i ve yanındakileri selamladım. Keur Samba’dan ayrılırken, topluluktan ünlü bir kişiyle karşılaşmamış olduğumu düşündüm; ne bir müzisyen ne elçi oğlu, ne de futbolcu. Nerede olabilirlerdi?</span></p>

    <p class="duz" xml:lang="tr"><span class="duz">Quai d’Austerlitz.</span></p>

    <p class="duz" xml:lang="tr"><span class="duz">Atlantis, Saint-Maclou antreposunun hemen yanındaki bir hangarın içindeydi. Geniş bir kapı sundurmasının altındaki demir bariyerler kulübün girişini kapatıyordu. Önce metal dedektörlü dar bir kapıdan geçmek, ardından da bir üst aramasına maruz kalmak gerekiyordu.</span></p>

    <p class="duz" xml:lang="tr"><span class="duz">Kapıdaki korumalardan biri, Nounours lakaplı bir Kongolu, beni görür görmez böğürdü: “22, işte aynasızlar!” Ardından da güldü. Sonra bir tür özür olarak, içerde bedava bir içki içmeyi sağlayan mavi bir markayı avucuma bıraktı. Teşekkür ettim ve hangara girdim.</span></p>

    <p class="duz" xml:lang="tr"><span class="duz">Atlantis, zouk müziğin bir okyanus olduğu ülke. Müziğin titreşimi ayaklarımı yerden kesti. Karanlığın içinde binlerce metrekarelik bir alan ve rasgele yerleştirilmiş izlenimi veren masalar ve arkalıksız kanepeler. Gözlerimle çevreyi taradım.</span></p>

    <p class="duz" xml:lang="tr"><span class="duz">Kanepelerin üstünden atlayıp geçerek üzeri şişelerle dolu tezgâha ulaştım. Ahlak Masası’ndayken tanıdığım barmenlerden biri oradaydı. Bağırarak sordum:</span></p>

    <p class="duz" xml:lang="tr"><span class="duz">– Claude, burada mı?</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– CLAUDE!</span></p>

    <p class="duz" xml:lang="tr"><span class="duz">– Pat’ın yerinde olmalı. Bu akşam orada bir parti var.</span></p>

    <p class="duz" xml:lang="tr"><span class="duz">Ünlü biriyle karşılaşmamış olma nedenim demek buydu. Herkes oradaydı.</span></p>

    <p class="duz" xml:lang="tr"><span class="duz">– Pat mı? Hangi Pat?</span></p>

    <p class="duz" xml:lang="tr"><span class="duz">– Bakkal.</span></p>

    <p class="duz" xml:lang="tr"><span class="duz">– Saint-Denis’de mi?</span></p>

    <p class="duz-son-paragraf-2" xml:lang="tr"><span class="duz">Adam kafasını “evet” dercesine salladı ve bir avuç buz almak için eğildi. Onun bu hareketi, tam karşımdaki aynada beliren, Antiller dekoruyla pek bağdaşmayan bir silueti görmemi sağladı. Soluk benizli, siyahlar giyinmiş bir beyaz. Arkamı döndüm; kimse yoktu. Halüsinasyon mu görmüştüm? Barmene onluk bir banknot uzattım ve yorgunluğumu da yanıma alıp mekândan çıktım.</span></p>
  </div>
</body>
</html>