<html xmlns="http://www.w3.org/1999/xhtml">
<head>
  <title>112.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x112">
    <h1 class="bolum-ismi" id="toc-anchor" xml:lang="tr"><span class="bolum-ismi">112</span></h1>

    <p class="duz" xml:lang="tr"><span class="duz">Birkaç kez düşüp kalkarak yamacı indim. Dönüp arkama bile bakmadım. Bunkeri, iblisin mezarını artık görmek istemiyordum. Glock’umu bulmuş, yeniden kılıfına yerleştirmiştim. Arabama vardım. Formole ve kana bulanmış elbiselerimi tenime yapıştıran buz gibi rüzgârı iliklerimde hissediyordum.</span></p>

    <p class="duz" xml:lang="tr"><span class="duz">Direksiyona geçince, öne arkaya sallanarak, birkaç dua mırıldandım ve imkânsızı istedim: Beltreïn’in Tanrı katında affedilmesini. Gözlerim kapalı vücudum gergin, tekdüze bir sesle duamı bitirdim, ancak yüreğim bu duaya eşlik etmemişti. Ruhumun derinliklerinde en ufak bir acıma yoktu. Ne ona ne de kendime.</span></p>

    <p class="duz" xml:lang="tr"><span class="duz">Hareket ettim. Lastik izleri, villada parmak izi bırakmış mıydım bırakmamış mıydım düşünmeme yol açtı. Ellerime baktım. Lateks eldivenler hâlâ ellerimdeydi. Çıkardım ve rahatlayarak cebime koydum.</span></p>

    <p class="duz" xml:lang="tr"><span class="duz">Gazı kökledim, beni vadiye götüren dolambaçlı yolda ilerlemeye başladım. Farlarım. Farlarımı yakmayı unutmuştum. Işıklarım önümü aydınlatınca, geçtiğim yerlere ürkünç bir görüntü veren köknarların seyrekleşmeye başladığını gördüm. Çökmüş bir haldeydim, bir düşünce kafamı meşgul edip duruyordu. Çözüme ulaşmadan önce son bir şey.</span></p>

    <p class="duz" xml:lang="tr"><span class="duz">Hâlâ etrafta dolaşan bir katil.</span></p>

    <p class="duz" xml:lang="tr"><span class="duz">Laure’u ve çocukları öldüren bir canavar.</span></p>

    <p class="duz" xml:lang="tr"><span class="duz">Henüz hiçbir şey bitmemişti.</span></p>

    <p class="duz" xml:lang="tr"><span class="duz">Birden aklıma aciliyeti olan başka bir şey geldi: Manon. Ona polislerden önce ulaşmalıydım. Cinayet mahallindeki parmak izleri konusunda bir açıklama istemeliydim ve onu şüpheli konumundan kurtarmalıydım.</span></p>

    <p class="duz" xml:lang="tr"><span class="duz">Bir patikaya saptım ve ormanda bir süre yol aldım. Arabadan indim, yüzümü, temizleninceye kadar yapraklara sürttüm. Pardösümü çıkardım, silkeledim, sıktım. Gömleğimi çıkardım, ters çevirdim ve kat yerlerinde kalmış birkaç kurtçuğu ayıkladım. Sonunda, soğuktan kıpkırmızı olmuş, titreyen bedenimle diz çöktüm ve rüzgârın beni ölümden ve günahlarımdan arındırmasını bekledim. Rüzgârın ruhumu temizlemesi için dua ettim...</span></p>

    <p class="duz" xml:lang="tr"><span class="duz">Sersemlemiştim. Zaman kavramını yitirmiştim. Çıplak gövdemle, en ufak bir şey hissetmeden donuyordum. Sonra, yavaş yavaş gözlerimin önünde bir görüntü belirdi. Camille ve Amandine, uykudan uyanmışlar, üzerlerinde pijamaları, uykulu suratlarla annelerinin verdiği mısır gevreğini yiyorlar. Hıçkırıklara boğuldum ve toprağa kapaklandım.</span></p>

    <p class="duz" xml:lang="tr"><span class="duz">Bu şekilde ne kadar kaldım? Bilemiyordum. Güçlükle doğruldum. Dişlerim birbirine çarpıyordu, sürünerek arabama ulaştım. Kontağı çevirdim ve kaloriferi sonuna kadar açtım. Uzunca bir süre sonra sıcak beni kendime getirdi, Foucault’yu aradım.</span></p>

    <p class="duz" xml:lang="tr"><span class="duz">– Benim, diye hırlar gibi konuştum. Manon’u buldunuz mu?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Benim eve baktın mı?</span></p>

    <p class="duz" xml:lang="tr"><span class="duz">– Orada değil. Her yerde polisler var. Kahretsin. Paris’te ne kadar üniformalı varsa onu arıyor!</span></p>

    <p class="duz" xml:lang="tr"><span class="duz">Bunu duymak bile beni sarsmıştı. Manon şehirde kaybolmuştu, ya bir kapı sundurmasının gölgesine sinmiş ya da cuma akşamı kalabalığının arasına karışmıştı. Neden beni aramıyordu? Arabanın içi iyice sıcak olmuştu, ama ben hâlâ titriyordum.</span></p>

    <p class="duz" xml:lang="tr"><span class="duz">– Ya Luc?</span></p>

    <p class="duz" xml:lang="tr"><span class="duz">– Durumu öğrenince onu parmaklıkların ardına kapatmak gerekecek.</span></p>

    <p class="duz" xml:lang="tr"><span class="duz">– Ona kim söyleyecek?</span></p>

    <p class="duz" xml:lang="tr"><span class="duz">– Bilmiyorum. Doktorlar. Veya Levain-Pauht.</span></p>

    <p class="duz" xml:lang="tr"><span class="duz">Bu işi üstlenecek olmayışım beni rahatlatmıştım. Yeniden iki küçük kızı düşündüm. İki masum yeryüzünden yok olmuştu. Şimdi içinde bulunduğum umutsuzluğun farkına varıyordum. Bu umutsuzluğu biliyordum.</span></p>

    <p class="duz" xml:lang="tr"><span class="duz">Ruanda’daki umutsuzluk.</span></p>

    <p class="duz" xml:lang="tr"><span class="duz">Tanrı’nın yokluğunun umutsuzluğu.</span></p>

    <p class="duz" xml:lang="tr"><span class="duz">– Ya sen, dedi Foucault, sen neredesin?</span></p>

    <p class="duz" xml:lang="tr"><span class="duz">– Bir başka ölü daha var.</span></p>

    <p class="duz" xml:lang="tr"><span class="duz">– İsviçre’de mi?</span></p>

    <p class="duz" xml:lang="tr"><span class="duz">– Sana adresi veriyorum. Lozan polisine haber ver.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Moritz Beltreïn. Bir doktor.</span></p>

    <p class="duz" xml:lang="tr"><span class="duz">– Ne oldu?</span></p>

    <p class="duz" xml:lang="tr"><span class="duz">– Yazıyor musun?</span></p>

    <p class="duz" xml:lang="tr"><span class="duz">Ona Parcossia Villası’nın adresini yazdırdım ve tembihledim:</span></p>

    <p class="duz" xml:lang="tr"><span class="duz">– Bir telefon kabininden ara. Kimliğini verme.</span></p>

    <p class="duz" xml:lang="tr"><span class="duz">Sinekler tarafından kemirilmiş doktorun görüntüsü bir an gözümün önüne geldi.</span></p>

    <p class="duz" xml:lang="tr"><span class="duz">– Ve onlara, cesetten geriye kalmış bir şeyler bulmak istiyorlarsa acele etmeleri gerektiğini söyle.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Onlar nedenini görecekler.</span></p>

    <p class="duz" xml:lang="tr"><span class="duz">– Ne zaman dönüyorsun?</span></p>

    <p class="duz" xml:lang="tr"><span class="duz">– Bu gece arabayla. Foucault, Manon’u diğerlerinden önce bulmak zorundasın.</span></p>

    <p class="duz" xml:lang="tr"><span class="duz">Derin bir iç çekti, bıkkın ve yorgun olduğu belliydi:</span></p>

    <p class="duz" xml:lang="tr"><span class="duz">– Bulursam, yargıca teslim ederim.</span></p>

    <p class="duz" xml:lang="tr"><span class="duz">– Hayır. Ben dönene kadar ona göz kulak ol! Birlikte yargıca götürürüz.</span></p>

    <p class="duz" xml:lang="tr"><span class="duz">Foucault “hoşça kal” gibi bir şeyler mırıldandı. Yeniden Lozan’a doğru devam etmeye başladım. Biraz sakinleşmiştim. Hiçliğe yakın bir sakinlik. Travma sonrasına özgü bir durum. Otoyolun ışıklarına bütün dikkatimi verdim.</span></p>

    <p class="duz" xml:lang="tr"><span class="duz">Vevey yakınlarında telefonum çaldı.</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">Kalbim göğsümden fırlayacak gibi oldu.</span></p>

    <p class="duz" xml:lang="tr"><span class="duz">Manon’un sesiydi.</span></p>

    <p class="duz" xml:lang="tr"><span class="duz">– Neredesin?</span></p>

    <p class="duz" xml:lang="tr"><span class="duz">– Annemin evinde.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Annemin evinde, Sartuis’de.</span></p>

    <p class="duz" xml:lang="tr"><span class="duz">Söylediklerinde tutarlı bir yan arıyordum. Bulamayınca pratik bir ayrıntıya sarıldım.</span></p>

    <p class="duz" xml:lang="tr"><span class="duz">– Trenle mi gittin?</span></p>

    <p class="duz" xml:lang="tr"><span class="duz">– Doğu Garı’ndan.</span></p>

    <p class="duz" xml:lang="tr"><span class="duz">– Saat kaçta?</span></p>

    <p class="duz" xml:lang="tr"><span class="duz">– Bilmiyorum. Yargıcın ofisinden çıkınca.</span></p>

    <p class="duz" xml:lang="tr"><span class="duz">– Doğruca gara mı gittin?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Luc’ün evine uğramadın mı?</span></p>

    <p class="duz" xml:lang="tr"><span class="duz">– Hayır. Neden?</span></p>

    <p class="duz" xml:lang="tr"><span class="duz">Changarnier Sokağı’ndaki evde bulunan parmak izlerini düşündüm.</span></p>

    <p class="duz" xml:lang="tr"><span class="duz">– Oraya hiç gitmedin mi?</span></p>

    <p class="duz" xml:lang="tr"><span class="duz">– Hayır!</span></p>

    <p class="duz" xml:lang="tr"><span class="duz">Cevaplarında gerçek bir yan vardı; bu cinayetlerden habersizdi. Hızla bir hesap yaptım. Saat 22:00’ydi. Besançon’a ulaşmak için en az beş saat gerekliydi ve Sartuis’ye gitmek için de bir saatten fazla. Manon saat 15:00 sularında serbest bırakılmıştı, benim Foucault’yu aramamdan önce. Bu da onun hemen trene bindiğini ve Sartuis’ye geldiğini gösteriyordu. Bu zamanlama, onun, Soubeyras ailesi katledilirken nerede olduğunu ispatlayan tartışma götürmez bir kanıttı. Vücuduma bir sıcak dalgası yayıldı.</span></p>

    <p class="duz" xml:lang="tr"><span class="duz">– Seni gören oldu mu? diye sordum.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Besançon’dan Sartuis’ye nasıl gittin?</span></p>

    <p class="duz" xml:lang="tr"><span class="duz">– Taksiyle.</span></p>

    <p class="duz" xml:lang="tr"><span class="duz">Şoför, onu Besançon’dan aldığına dair tanıklık edebilirdi. Paris’te işlenen cinayetle aynı saatte! Bu geceden itibaren, şimdi de bir şoförün izini sürecektim. Geriye Manon’un cinayet mahallindeki parmak izlerini açıklamak kalıyordu. Bu işte bir dalavere vardı.</span></p>

    <p class="duz" xml:lang="tr"><span class="duz">Ama önce Manon’u kurtarmalıydım.</span></p>

    <p class="duz" xml:lang="tr"><span class="duz">– Neden oraya gittin?</span></p>

    <p class="duz" xml:lang="tr"><span class="duz">– Korkmuştum. Beni saatlerce sorguladılar, Mat.</span></p>

    <p class="duz" xml:lang="tr"><span class="duz">– Beni neden aramadın?</span></p>

    <p class="duz" xml:lang="tr"><span class="duz">– Senin de işin içinde olduğunu düşündüm. Sana dönmek istemiyordum. Ve Lozan’a, kendi evime gitmek de.</span></p>

    <p class="duz" xml:lang="tr"><span class="duz">Manon, geceyarısı, yatak örtüsünün altında mırıldanan küçük bir kız gibi çabuk çabuk konuşuyordu. Benim sesim ise yeniden canlılığına kavuşmuştu:</span></p>

    <p class="duz-son-paragraf-2" xml:lang="tr"><span class="duz">– Yerinden kımıldama. Geliyorum.</span></p>
  </div>
</body>
</html>