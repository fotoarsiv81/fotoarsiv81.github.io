<html xmlns="http://www.w3.org/1999/xhtml">
<head>
  <title>97.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x97">
    <h1 class="bolum-ismi" id="toc-anchor" xml:lang="tr"><span class="bolum-ismi">97</span></h1>

    <p class="duz-ilk-paragraf" xml:lang="tr"><span class="italik">Saat 13:00.</span></p>

    <p class="duz" xml:lang="tr"><span class="duz">Odama döndüm, kapıyı kilitledim. Artık, sabahtan beri içimi kemiren bir noktayı aydınlatmak istiyordum. Vatikan’dan Vali Rutherford’un numarasını çevirdim. Kapalı havaya rağmen odamın ışığını yakmamıştım.</span></p>

    <p class="duz" xml:lang="tr"><span class="duz">Bir dakika sonra, kütüphanenin yetkilisiyle konuşuyordum. Beni Kardinal Van Dieterling’e bağlamaya pek niyeti yok gibiydi. Beni Sayın Kardinal’e aktarması için ona “önemli ifşaatlar”da bulunmak zorunda kaldım.</span></p>

    <p class="duz" xml:lang="tr"><span class="duz">– Ne istiyorsunuz, Mathieu?</span></p>

    <p class="duz" xml:lang="tr"><span class="duz">Flaman’ın boğuk sesi. Ne bir giriş cümlesi ne de bir hal hatır sorma. Bu benim de işime gelmişti:</span></p>

    <p class="duz" xml:lang="tr"><span class="duz">– Soruşturmama devam ediyorum, Sayın Kardinal. Size bir şey sormak istiyordum.</span></p>

    <p class="duz" xml:lang="tr"><span class="duz">– Bugüne kadar bana herhangi bir bilgi verme gereği duymadınız.</span></p>

    <p class="duz" xml:lang="tr"><span class="duz">Vatikan’a yaptığım ziyaretten bu yana onu hiç aramamıştım. Kardinal devam etti:</span></p>

    <p class="duz" xml:lang="tr"><span class="duz">– Ne oldu da fikir değiştirdiniz? Neden diğerleriyle işbirliği yapmıyorsunuz?</span></p>

    <p class="duz" xml:lang="tr"><span class="duz">Polonya’daki günlerime açıkça gönderme yapıyordu.</span></p>

    <p class="duz" xml:lang="tr"><span class="duz">– Kimseyle işbirliği yapmıyorum, dedim sert bir ses tonuyla. Kendi yolumda yürüyorum, hepsi bu. Gerçeği öğrenir öğrenmez, herkesle paylaşacağım.</span></p>

    <p class="duz" xml:lang="tr"><span class="duz">– Ne öğrendiniz?</span></p>

    <p class="duz" xml:lang="tr"><span class="duz">– Bana birkaç gün daha veriniz.</span></p>

    <p class="duz" xml:lang="tr"><span class="duz">– Size neden, bir kez daha güveneyim?</span></p>

    <p class="duz" xml:lang="tr"><span class="duz">– Sayın Kardinal, size ısrar etmek zorunda kalacağım. Çok önemli bir bulgunun eşiğindeyim. Soruşturmamda yeni bir Işıksız vakası.</span></p>

    <p class="duz" xml:lang="tr"><span class="duz">– İsmi?</span></p>

    <p class="duz" xml:lang="tr"><span class="duz">– Birkaç gün daha.</span></p>

    <p class="duz" xml:lang="tr"><span class="duz">Kardinal tuhaf bir ses çıkardı, sanki gülmüştü:</span></p>

    <p class="duz" xml:lang="tr"><span class="duz">– Bana yeniden güven telkin ettiniz, Mathieu. Neden, bilmiyorum. Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Agostina Gedda’yı, Ölüme Yakın Deneyimi hakkında siz sorguladınız, değil mi?</span></p>

    <p class="duz" xml:lang="tr"><span class="duz">– Evet. Uzmanlarım onunla birçok görüşme yaptı.</span></p>

    <p class="duz" xml:lang="tr"><span class="duz">– Size “koridor”un dibinde ne gördüğünden bahsetti mi?</span></p>

    <p class="duz" xml:lang="tr"><span class="duz">Bir tereddüt hissettim.</span></p>

    <p class="duz" xml:lang="tr"><span class="duz">– Ne öğrenmek istiyorsunuz? Lafı dolandırmayınız.</span></p>

    <p class="duz" xml:lang="tr"><span class="duz">– Agostina’nın ziyaretçisi neye benziyordu?</span></p>

    <p class="duz" xml:lang="tr"><span class="duz">– Çok iri, oldukça solgun genç bir adamdan bahsetti. Anlattığına göre tünelin içinde havada süzülüyormuş. Bir melek gibi. Büyük bir üzüntüyle yineledi. “Bir melek” ancak bildiğimiz anlamda değil.</span></p>

    <p class="duz" xml:lang="tr"><span class="duz">– Yaşlı bir adamdan söz etmedi mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Ya elektriklenmiş, ışıldayan saçlardan?</span></p>

    <p class="duz" xml:lang="tr"><span class="duz">– Hayır. Bu sizin Işıksız’ın yaptığı tasvir mi?</span></p>

    <p class="duz" xml:lang="tr"><span class="duz">Soruyu duymazdan geldim:</span></p>

    <p class="duz" xml:lang="tr"><span class="duz">– Bu melek, görünümü nasılmış, korkunç mu? Ya herhangi bir kötücül özellik?</span></p>

    <p class="duz" xml:lang="tr"><span class="duz">– Bir yaratık mı, demek istiyorsunuz. Agostina’ya göre gözkapakları yokmuş ve ağzında bir dişçi ekartörü varmış. Açık ağzından sivri dişleri gözüküyormuş, ustura gibi keskinlermiş... Koskocaman, takma bir cinsel organı varmış, alüminyumdan... Ya da dev bir penis kılıfı, bu pek açık değil. Siz de Agostina’yla karşılaştınız; ondaki ahlaksızca dürtüleri biliyorsunuz.</span></p>

    <p class="duz" xml:lang="tr"><span class="duz">– Hepsi bu mu? Başka ayrıntı yok mu?</span></p>

    <p class="duz" xml:lang="tr"><span class="duz">– Bu kadarı yeterli değil mi? Tasviri son derece sarih. Ne olursa olsun, bu yeni bir olgu.</span></p>

    <p class="duz" xml:lang="tr"><span class="duz">– Yeni bir olgu mu?</span></p>

    <p class="duz" xml:lang="tr"><span class="duz">– Hatırlayınız: Bugüne kadar, Işıksızlar şeytanlarını tanımlamaktan çok uzaktı. Bugün çok net bir şekilde hatırlıyorlar. Bu da, değişime bağlı.</span></p>

    <p class="duz" xml:lang="tr"><span class="duz">Hâlâ şu ünlü evrim teorisi. Işıksızlar, asit ve böcek ritüelleriyle belirginleşen yeni bir profile sahipti. Ama aynı zamanda da NDE’lerini çok net olarak hatırlıyorlardı. Yüksek sesle düşündüm:</span></p>

    <p class="duz" xml:lang="tr"><span class="duz">– Size göre, bu Işıksızların her biri neden farklı bir şeytan gördü? Şeytan’ın görüntüsüyle hiçbir ilgisi olmayan bir yaratık, ne boynuz ne de çatallı kuyruk.</span></p>

    <p class="duz" xml:lang="tr"><span class="duz">–</span> <span class="italik">“Benim adım Lejyondur, zira biz çokluğuz.”</span> <span class="duz">Şeytan farklı görüntülere bürünmeyi sever. Ama hep işinin başında, bütün benliğiyle.</span></p>

    <p class="duz" xml:lang="tr"><span class="duz">– Her Işıksız, tamamen farklı, neredeyse kişiye özel bir yaratık görüyor.</span></p>

    <p class="duz" xml:lang="tr"><span class="duz">– Ne söylemek istiyorsunuz?</span></p>

    <p class="duz" xml:lang="tr"><span class="duz">– Bu “ziyaretçi”, geçmiş yıllarda onların hayatında önemli bir yere sahip birinin etkisi olabilir. Anılarına dayalı, bir tür psişik olgu.</span></p>

    <p class="duz" xml:lang="tr"><span class="duz">– Bunu biz de düşündük. Agostina’nın hikâyesini araştırdık. Solgun tenli bir meleğin gölgesi bile yok. Ne diş ekatörü olan ne de vampir dişlere sahip biri var. Bu soruların anlamı ne, Mathieu? Siz bir polissiniz. Sahada soruşturmayı siz yürütüyorsunuz.</span></p>

    <p class="duz" xml:lang="tr"><span class="duz">– Merak etmeyiniz, Sayın Kardinal, iş üstündeyiz. Sizi en kısa zamanda arayacağım.</span></p>

    <p class="duz" xml:lang="tr"><span class="duz">Notlarıma baktım. Foucault bana Raïmo Rihiimäki’nin psikiyatrının telefonlarını vermişti: Juha Valtonen. Komadan çıktıktan sonra onu sorgulayan adam. Ülke koduyla birlikte on rakamı tuşladım. Numara bir cep telefonuna aitti, yani nerede olursa olsun ona ulaşabilecektim.</span></p>

    <p class="duz" xml:lang="tr"><span class="duz">Sesi kulağımda yankılandı. Tallinn’de hâlâ kar yağıyor olabilir miydi? Bu ülke hakkında hiçbir şey bilmiyordum, ne var ki Baltık ülkelerinin en kuzeyde yer alanıydı. Gri kıyıları, siyah kayaları, karanlık ve buz gibi bir denizi hayal ettim.</span></p>

    <p class="duz" xml:lang="tr"><span class="duz">–</span> <span class="italik">Hallo?</span></p>

    <p class="duz" xml:lang="tr"><span class="duz">İngilizce olarak kendimi tanıttım. Adam da aynı dilde bana cevap verdi, sorun yoktu. Daha önce de Foucault’ya konuşmuştu. Soruşturmamızdan haberdardı ve bana yardımcı olmaya hazırdı. Bağlantı çok netti. Hemen Raïmo’nun NDE’siyle ilgili sorularıma geçtim.</span></p>

    <p class="duz" xml:lang="tr"><span class="duz">– Hatırladığı bazı şeyler vardı, dedi psikiyatr.</span></p>

    <p class="duz" xml:lang="tr"><span class="duz">– Size ziyaretçisini tarif etti mi?</span></p>

    <p class="duz" xml:lang="tr"><span class="duz">– Raïmo bir çocuktan bahsediyordu.</span></p>

    <p class="duz" xml:lang="tr"><span class="duz">– Bir çocuk mu?</span></p>

    <p class="duz" xml:lang="tr"><span class="duz">– Daha çok bir yeniyetme. Karanlığın içinde süzülen, oldukça genç, şişko biri.</span></p>

    <p class="duz" xml:lang="tr"><span class="duz">– Size yüzünden de söz etti mi?</span></p>

    <p class="duz" xml:lang="tr"><span class="duz">– Hatırlıyorum, evet. Basık, ezilmiş bir yüz. Veya derisi yüzülmüş. Raïmo, sarkan etlerden bahsediyordu. Kanlı bir buldog yüzü...</span></p>

    <p class="duz" xml:lang="tr"><span class="duz">İşte yeni bir korku sahnesi. Ancak ne Luc’ün ihtiyarıyla ne de Agostina’nın meleğiyle bir ilgisi vardı. Her Işıksız’ın iblisi kendineydi.</span></p>

    <p class="duz" xml:lang="tr"><span class="duz">Düşüncemin arkasındaydım:</span></p>

    <p class="duz" xml:lang="tr"><span class="duz">– Bu yaratığı hayal etmesinin veya görmesinin sebebi bir yakını olabilir mi?</span></p>

    <p class="duz" xml:lang="tr"><span class="duz">– Nasıl yani?</span></p>

    <p class="duz" xml:lang="tr"><span class="duz">– Hayalinde biçim değişikliğine uğramış bir şekilde beliren geçmişteki biri.</span></p>

    <p class="duz" xml:lang="tr"><span class="duz">– Hayır, onun hikâyesini, çevresini, eşini dostunu araştırdım. Çevresinde bu yaratığa benzeyen kimse yok, biliyorum. Zaten, kim böyle bir kâbusu hatırlayabilir?</span></p>

    <p class="duz" xml:lang="tr"><span class="duz">Benim psikanalitik raporum tam bir açmazdı. Valtonen devam etti:</span></p>

    <p class="duz" xml:lang="tr"><span class="duz">– Bu tür başka tanıklıklarınız var mı?</span></p>

    <p class="duz" xml:lang="tr"><span class="duz">– Birkaç tane, evet.</span></p>

    <p class="duz" xml:lang="tr"><span class="duz">– Onları okumak isterdim. İngilizce versiyonları var mı?</span></p>

    <p class="duz" xml:lang="tr"><span class="duz">– Evet, ama şu anda çok meşgulüz. Zaman bulur bulmaz tüm belgeleri size yollayacağım. Söz.</span></p>

    <p class="duz" xml:lang="tr"><span class="duz">– Teşekkür ederim. Son bir soru.</span></p>

    <p class="duz" xml:lang="tr"><span class="duz">– Dinliyorum.</span></p>

    <p class="duz" xml:lang="tr"><span class="duz">– Şu sizin diğer tanıklar, onlar da birer katile dönüştü mü?</span></p>

    <p class="duz" xml:lang="tr"><span class="duz">Luc’ü düşündüm Ve her şeye rağmen Manon’u. Soğuk bir sesle cevapladım.</span></p>

    <p class="duz" xml:lang="tr"><span class="duz">– Hayır, pek sayılmaz.</span></p>

    <p class="duz" xml:lang="tr"><span class="duz">– İyi. Aksi takdirde bir öfke salgınından söz edecektik.</span></p>

    <p class="duz" xml:lang="tr"><span class="duz">Teşekkür ederek telefonu kapattım.</span></p>

    <p class="duz-ilk-paragraf" xml:lang="tr"><span class="italik">Saat 14:00.</span></p>

    <p class="duz" xml:lang="tr"><span class="duz">Balığa çıkma zamanıydı.</span></p>

    <p class="duz" xml:lang="tr"><span class="duz">Gerisinde kaldığım soruşturmada ilerlemek, bazı sorulara açıklık getirmek istiyordum.</span></p>

    <p class="duz-son-paragraf-2" xml:lang="tr"><span class="duz">Artık Luc’ü sorgulamanın zamanı gelmişti.</span></p>
  </div>
</body>
</html>