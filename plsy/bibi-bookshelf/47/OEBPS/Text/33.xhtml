<html xmlns="http://www.w3.org/1999/xhtml">
<head>
  <title>33.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x33">
    <h1 class="bolum-ismi" id="toc-anchor" xml:lang="tr"><span class="bolum-ismi">33</span></h1>

    <p class="duz" xml:lang="tr"><span class="duz">– Yerleştin mi?</span></p>

    <p class="duz" xml:lang="tr"><span class="duz">Foucault birdenbire yükselen kahkahasını bastıramadı. Yatağın dışına taşan ayaklarıma, odanın geri kalanından ayıran tam karşımdaki perdeye, duvarlara asılı dağcı fotoğraflarına bakıyordum.</span></p>

    <p class="duz" xml:lang="tr"><span class="duz">– Evet, son derece rahatım, diye cevap verdim, daracık yatağın içinde. Bugün ne yaptın?</span></p>

    <p class="duz" xml:lang="tr"><span class="duz">– Roman’ı biraz sıkıştırdık. Perreux olayı hakkında. Öldürülen şu mücevheratçı.</span></p>

    <p class="duz" xml:lang="tr"><span class="duz">– İtiraf etti mi?</span></p>

    <p class="duz" xml:lang="tr"><span class="duz">– Onu yakaladığımız için bir teşekkür etmediği kaldı. Herif, kurbanın hayaletinden korkuyormuş.</span></p>

    <p class="duz" xml:lang="tr"><span class="duz">– Ya Larfaoui?</span></p>

    <p class="duz" xml:lang="tr"><span class="duz">– Hiç. Narkotik de işi kovalıyor ve...</span></p>

    <p class="duz" xml:lang="tr"><span class="duz">– Larfaoui’yi unut. Senden başka şeyler isteyeceğim.</span></p>

    <p class="duz" xml:lang="tr"><span class="duz">Foucault’ya durumu özetledim. Luc’ün Jura bölgesinde yaptığı soruşturmayı, Sylvie Simonis’in öldürülmesini, cinayetteki satanist şüpheyi anlattım.</span></p>

    <p class="duz" xml:lang="tr"><span class="duz">– Ne yapabilirim?</span></p>

    <p class="duz" xml:lang="tr"><span class="duz">– Başta Jura bölgesi olmak üzere, tüm Fransa’da benzer cinayetler olmuş mu, araştırmanı istiyorum.</span></p>

    <p class="duz" xml:lang="tr"><span class="duz">Ayrıca ritüelin karakteristik özelliklerini de belirttim ve ekledim:</span></p>

    <p class="duz" xml:lang="tr"><span class="duz">– Yarın otopsi raporunu alabileceğim. Sabahtan Svendsen’e yollarım. Sen de bir göz at. Kriminal kültürün biraz artsın.</span></p>

    <p class="duz" xml:lang="tr"><span class="duz">– Verileri CESAŞ’a da gireyim mi?</span></p>

    <p class="duz" xml:lang="tr"><span class="duz">Cinayete Eşlik Eden Şiddeti Analiz Sistemi, Fransız toprakları üzerinde meydana gelmiş cinayetlerin dökümünün yer aldığı yeni bir bilgisayar sistemiydi. Amerikalıların ünlü VICAP’ının bir taklidi. Ama sistem henüz emekleme devresindeydi.</span></p>

    <p class="duz" xml:lang="tr"><span class="duz">– Evet, diye cevapladım. Ancak Franche-Comté dışındaki, tüm emniyet ve jandarma teşkilatlarına birer internet mesajı yollamayı da unutma. Bu bölge için Besançon Adli Polisi’ni ara. Jandarmanın bu işin içinde olduğumuzu öğrenmesini istemiyorum.</span></p>

    <p class="duz" xml:lang="tr"><span class="duz">– Tamam. Hepsi bu mu?</span></p>

    <p class="duz" xml:lang="tr"><span class="duz">– Hayır. Bölgedeki böcek yetiştiricileri hakkında bilgi topla.</span></p>

    <p class="duz" xml:lang="tr"><span class="duz">– Hangi bölge?</span></p>

    <p class="duz" xml:lang="tr"><span class="duz">Yeniyetme yatağıma uzanmış elimdeki bölgeyle ilgili seyahat kitabına baktım:</span></p>

    <p class="duz" xml:lang="tr"><span class="duz">– Tüm Franche-Comté: Haute-Saône, Jura, Doubs, Territoire de Belfort. Ardından da İsviçrelileri ara. Bir entomolojistin peşindeyiz. Büyük ihtimalle Afrika böceklerinde uzman. Araştırmanı, amatörleri, boş vakitlerinde ilgilenenleri de kapsayacak şekilde genişlet.</span></p>

    <p class="duz" xml:lang="tr"><span class="duz">Bir sessizlik oldu: Foucault not alıyordu.</span></p>

    <p class="duz" xml:lang="tr"><span class="duz">– Başka?</span></p>

    <p class="duz" xml:lang="tr"><span class="duz">– Bölgedeki kimya laboratuvarlarının listesini çıkar. Ayrıca botanikçileri de araştırabilirsen iyi olur. Mantar, karayosunu, liken uzmanlarını. Hem profesyonelleri hem de amatörleri...</span></p>

    <p class="duz" xml:lang="tr"><span class="duz">Aslında tüm bu özelliklere sahip tek bir şüpheliyi arıyordum. Umudum bu özelliklerin tek isimde toplanmasıydı. Devam ettim:</span></p>

    <p class="duz" xml:lang="tr"><span class="duz">– Vakfa dönüşmüş bir manastırı da araştırmanı istiyorum.</span></p>

    <p class="duz" xml:lang="tr"><span class="duz">Notre-Dame-de-Bienfaisance adını harf harf söyledim ve tam adresini verdim.</span></p>

    <p class="duz" xml:lang="tr"><span class="duz">– Peki, cinayet hakkında, diye sordu Foucault. Kesinliğe kavuşmuş bir şey yok mu? Tanık tutanakları mesela? Veya çevrede yapılmış bir soruşturma?</span></p>

    <p class="duz" xml:lang="tr"><span class="duz">– Jandarmada tüm bunların hepsinin olduğunu söyleyebilirim, ama burada pek hoş karşılanmadım.</span></p>

    <p class="duz" xml:lang="tr"><span class="duz">– Luc’ün bu hikâyeyle ilgilendiğinden emin misin?</span></p>

    <p class="duz" xml:lang="tr"><span class="duz">Onu fotoğrafından teşhis eden olmamıştı. Ayrıca Luc’e ait bir ize de rastlamamıştım. Yine de cevap verdim:</span></p>

    <p class="duz" xml:lang="tr"><span class="duz">– Kesinlikle. Eminim. Ama sen şubede bu konuyla ilgili konuşma. Yarın seni ararım.</span></p>

    <p class="duz" xml:lang="tr"><span class="duz">Éric Svendsen’in numarasını tuşladım. Birkaç cümleyle olayı ona da özetledim. İsveçli, Valleret’nin profesyonel bir otopsi yaptığına inanmıyor, bu fikre şüpheyle yaklaşıyordu.</span></p>

    <p class="duz" xml:lang="tr"><span class="duz">– Rapor bende, diye cevap verdim. Ve analiz edilecek başka şeyler de. Yarın sabah hepsini sana yolluyorum.</span></p>

    <p class="duz" xml:lang="tr"><span class="duz">– Postayla mı?</span></p>

    <p class="duz" xml:lang="tr"><span class="duz">– Trenle.</span></p>

    <p class="duz" xml:lang="tr"><span class="duz">TGV’nin hareket saatlerine şöyle bir göz atmış ve telefonla da bilgi almıştım.</span></p>

    <p class="duz" xml:lang="tr"><span class="duz">– Dosyayı, Besançon’dan saat 07:53’te kalkan TGV 2014’ün kondüktörüne vereceğim. Tren, saat 12:10’da Paris’te oluyor. Doğu Garı’na git ve dosyayı al. Senin fikrini öğrenmek istiyorum. Katil böyle bir sonucu nasıl elde etmiş bilmemiz lazım.</span></p>

    <p class="duz" xml:lang="tr"><span class="duz">Tahrik etmek için ekledim:</span></p>

    <p class="duz" xml:lang="tr"><span class="duz">– Ve yardım almakta veya danışmakta tereddüt etme.</span></p>

    <p class="duz" xml:lang="tr"><span class="duz">– Benimle dalga mı geçiyorsun?</span></p>

    <p class="duz" xml:lang="tr"><span class="duz">– Önce bir raporu gör. Bir entomolojiste ihtiyacın olacak. Ve bir botanikçiye. Ayrıca sana, Afrika kökenli leş yiyici bir böcek, bir bokböceği ile katilin, kurbanın göğüs kafesine yerleştirdiği bir liken örneği yolluyorum.</span></p>

    <p class="duz" xml:lang="tr"><span class="duz">– Bak işte bu heyecan verici.</span></p>

    <p class="duz" xml:lang="tr"><span class="duz">– Hem de nasıl. Pislik herifin bizzat kendisi tüm bu bilgilere sahip. Ama sen sıfırdan başlayacaksın. Yaptığı her şeyin azamisini hayal etmeni istiyorum. Ritüelinin her aşamasını. Onun yöntemleri hakkında senden bir söylev bekliyorum, anladın mı?</span></p>

    <p class="duz" xml:lang="tr"><span class="duz">– Tamam, ben...</span></p>

    <p class="duz" xml:lang="tr"><span class="duz">– Yarın sabah garda olmayı unutma.</span></p>

    <p class="duz" xml:lang="tr"><span class="duz">Telefonu kapatırken, penceremin pervazına çarpan rüzgârın uğultusunu duydum. Çerçeve bir çaydanlık gibi ıslık çalıyordu. Sağ taraftaki yataklardan birini seçtim, çantamı ve diğer tehlikeli malzemelerimi koymak için yandaki yatağın perdesini açmıştım.</span></p>

    <p class="duz" xml:lang="tr"><span class="duz">Yorgun olmama rağmen, dua etmeye karar verdim. Yatağın ayakucuna, dizlerimin üzerine çöktüm. “Babamız” duası. Duaların en sadesi, en aydınlığı. Kendi yolumu çizmemi sağlayan dua. “Babamız”, ilk katıldığım ayinlerde yorgun dizlerimin üzerine çöküp söylediğim dua. İçimdeki inancın derinliğini keşfettiğimde Saint-Michel-de-Sèze’de okuduğum dua. Roma çanlarıyla şevke gelmiş geleceğin rahibinin uzun ve çetrefil duası. Sonra, ceset kokuları ve pala sesleriyle kuşatılmış Afrika’nın imdat çağrısına cevap olarak okunan dua. Ve nihayet karşısına rasgele çıkan kiliselerde, günahlarından arınmak için okunan polis duası.</span></p>

    <p class="alinti-ilk-paragraf" xml:lang="tr"><span class="italik">Göklerdeki Babamız</span></p>

    <p class="alinti-son-paragraf" xml:lang="tr"><span class="italik">Ki senin ismin ne kadar kutlu...</span></p>

    <p class="duz" xml:lang="tr"><span class="duz">Koridordan tiz bir ses geldi.</span></p>

    <p class="duz" xml:lang="tr"><span class="duz">İrkildim ve kulak kabarttım. Anormal bir şey yoktu. Yine de benim 9 mm’liği elime almıştım. Refleksim bilincimden daha hızlıydı. Yeniden kulak kabarttım. Ses yoktu. Bir siren sesi olabilirdi. Ya da yangın alarmı.</span></p>

    <p class="duz" xml:lang="tr"><span class="duz">Tüm vücudum gerilmiş beklerken, sesi yeniden duydum; uzun, inatçı ve iç gıcıklayıcı. Kapıya doğru hamle yaptım. Kapıyı açtığımda, etrafa bir kez daha sessizlik çökmüştü. Eşikte durdum ve koridora göz gezdirdim. Görünürde kimse yoktu. Solda, rahip evi ile koridoru ayıran yangın kapısı, sağda dışarı açılan camlı kapı. Herhangi bir hareket yoktu.</span></p>

    <p class="duz" xml:lang="tr"><span class="duz">Gözüm, yangın çıkışının birkaç metre ötesindeki ahşap bölmeye takıldı. Sesin nereden geldiğini anlamıştım. Günah çıkarma hücresinin ziliydi. Bölmelerden birinin perdesi hafifçe dalgalanıyordu.</span></p>

    <p class="duz" xml:lang="tr"><span class="duz">Peder Mariotte içerdeydi muhtemelen. HK’mı koltukaltı kılıfına yerleştirdim ve ağır adımlarla hücreye doğru ilerledim. Beş metre kala durdum. Perdenin ardından yeşilimsi bir ışık görünüyordu. Silahımı yeniden çıkarmayı düşündüm, ama vazgeçtim. Sessizce ilerledim.</span></p>

    <p class="duz" xml:lang="tr"><span class="duz">Perdeyi tuttum ve hızla açtım.</span></p>

    <p class="duz" xml:lang="tr"><span class="duz">Hücre boştu.</span></p>

    <p class="duz" xml:lang="tr"><span class="duz">Sadece dipteki bölme duvarında bir yazı vardı.</span></p>

    <p class="duz" xml:lang="tr"><span class="duz">İçgüdüsel olarak, siyah ahşap bankın üzerindeki maddeyi de tanıdım.</span></p>

    <p class="duz" xml:lang="tr"><span class="duz">Sylvie Simonis’in çürümüş etlerinin arasındaki ışıldayan likenin aynısıydı.</span></p>

    <p class="duz" xml:lang="tr"><span class="duz">Duvarda ise:</span></p>

    <p class="duz" xml:lang="tr"><span class="duz">SENİ BEKLİYORDUM</span></p>

    <p class="duz-son-paragraf-2" xml:lang="tr"><span class="duz">yazıyordu.</span></p>
  </div>
</body>
</html>