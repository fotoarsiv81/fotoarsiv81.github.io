<html xmlns="http://www.w3.org/1999/xhtml">
<head>
  <title>6.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x6">
    <h1 class="bolum-ismi" id="toc-anchor" xml:lang="tr"><span class="bolum-ismi">6</span></h1>

    <p class="duz" xml:lang="tr"><span class="duz">Gözlerim kapalı Vernay’e gidebilirdim. Önce A6, Châtillon Kapısı, Nantes Bordeaux yönü, A10, Orléans’a doğru, sonra Chartres levhalarını takip ederek A11.</span></p>

    <p class="duz" xml:lang="tr"><span class="duz">Arabalar hızla ilerliyordu, şiddetli yağmur farların ışıklarını süzüyor, bir ampulün içindeki teller gibi ışık çizgileri, belirgin hatlar oluşturuyordu. Saat sabahın 7’siydi, hava henüz aydınlanmamıştı.</span></p>

    <p class="duz" xml:lang="tr"><span class="duz">Sabahın erken saatlerinde topladığım bilgileri düşünüyordum. Kısa süreli bir uykudan sonra sabahın 4’ünde uyanmıştım. Google’da kaçınılmaz dört harfi tuşlamıştım: KOMA. Karşıma binlerce başlık çıkmıştı. Aradığım bir umuttu ve kelimeyi biraz sınırlandırmak için bir başka sözcük daha girmiştim: UYANMA.</span></p>

    <p class="duz" xml:lang="tr"><span class="duz">İki saat boyunca, aniden uyanma, yavaş yavaş şuurun açılması hakkında tanıklıklar okumuştum, ayrıca ölümün her an gerçekleşebileceğini de. Bu tür olayların çok sık olması beni şaşırtmıştı. Anlık bir komaya neden olan beş kalp krizinden en az biri “geçici ölüm”e yol açıyordu, kurban önce ruhunun vücudundan ayrıldığı hissine kapılıyor, sonra uzun bir tünel ve beyaz bir ışık gördüğünü iddia ediyordu, birçoğu da İsa’yla karşılaştığını söylüyordu. Luc de bunları yaşamış mıydı? Şuuru açıldığında o da böyle şeyler anlatacak mıydı?</span></p>

    <p class="duz" xml:lang="tr"><span class="duz">Asimetrik iki külahı bulunan Chartres Katedrali’ni geçtim. Beauce Ovası göz alabildiğine uzanıyordu. Ellerimin karıncalandığını hissediyordum –Vernay’deki eve yaklaşıyordum. Hâlâ elli kilometre yolum vardı, Nogent-le-Rotrou çıkışı bağlantı yoluna saptım ve devlet yoluna çıktım. Şu an karşımda gerçek bir kır manzarası vardı, güneş de yavaş yavaş yükseliyordu.</span></p>

    <p class="duz" xml:lang="tr"><span class="duz">Tepeler, vadiler ve kırağı kaplı tarlalar sabahın berraklığında pırıl pırıl parlıyordu. Camı açtım ve yaprakların, gübrenin kokusunu, geceden kalma soğuk havayı soludum.</span></p>

    <p class="duz" xml:lang="tr"><span class="duz">Yaklaşık otuz kilometre kalmıştı. Nogent-le-Rotrou’nun çevresini dolaştım ve Orne ile Eure-et-Loir sınırındaki taşra kasabasına giden yola girdim. On kilometre sonra, solda, karşıma bir levha çıktı: Petit-Vernay. Dar yola saptım ve üç yüz metre kadar ilerledim. İlk dönemeçte, beyaz ahşap kapıyı gördüm. Saatime baktım; sekize çeyrek vardı. Araştırmama başlayabilirdim.</span></p>

    <p class="duz" xml:lang="tr"><span class="duz">Arabamı park ettim ve yürüyerek devam ettim. Petit-Vernay, nehir boyunca dağılmış binalarıyla bir eski su değirmeniydi. Ana bina bir harabe halindeydi, ama ek binalar yenilenmişti ve yazlık konut olarak kullanılıyordu. Sağdan üçüncüsü Luc’ün eviydi.</span></p>

    <p class="duz" xml:lang="tr"><span class="duz">Paris’ten yüz otuz kilometre uzakta, iki yüz metrekare genişliğinde, elverişli bir arazi. Böyle bir ev Luc’e, altı yıl önce ne kadara mal olmuştu? O yıllarda, bir milyon frank. Yoksa daha mı çok? Perche bölgesi en değerli yerlerden biriydi. Luc bu kadar parayı nereden bulmuştu? Fritz Lang’ın</span> <span class="italik">Büyük Öfke</span> <span class="duz">adlı bir filmini hatırladım, bir polisin intiharıyla başlıyordu. Yapılan araştırmalar sonucunda adamın pis işlere bulaştığı anlaşılıyordu. Luc’ün yazlık evi de çok pahalı ve çok güzeldi, bu da bazı şeylerin göstergesi olabilir miydi? Doudou’nun söyledikleri hâlâ kulağımdaydı: “Boka çomak sokarsan, herkese bulaşır.” Luc de pis işlere karışmış mıydı? İmkânsız.</span></p>

    <p class="duz" xml:lang="tr"><span class="duz">Evi ve üç penceresini geride bırakıp nehre doğru ilerledim. Islak otlar çok güzel kokuyordu. Rüzgâr bir kırbaç gibi yüzümü yakıyordu. Pardösümün içinde büzüldüm ve biraz daha yürüdüm. Dere, yeşilliklerden oluşan bir çitin ardına gizlenmişti. Sadece kulağıma hafif bir gürültü geliyordu, bir çocuk kahkahası gibi.</span></p>

    <p class="duz" xml:lang="tr"><span class="duz">– Burada ne arıyorsunuz?</span></p>

    <p class="duz" xml:lang="tr"><span class="duz">Çalıların arasından bir adam fırladı. Bir seksen boyundaydı, saçları fırça gibiydi, üzerinde kalın kumaştan siyah bir takım vardı. Tıraşı berbattı, kaşları da epey kalın. Köylüden çok bir sokak serserisine benziyordu.</span></p>

    <p class="duz" xml:lang="tr"><span class="duz">– Kimsiniz? diye üsteledi, bana doğru yaklaşırken. Ceketinin altında delik deşik olmuş bir kazak vardı.</span></p>

    <p class="duz" xml:lang="tr"><span class="duz">Polis kimliğimi gösterdim.</span></p>

    <p class="duz" xml:lang="tr"><span class="duz">– Paris’ten geliyorum. Luc Soubeyras’nın bir dostuyum.</span></p>

    <p class="duz" xml:lang="tr"><span class="duz">Adamın gerginliği azalmıştı. Koyu yeşil-gri küçük gözleri vardı.</span></p>

    <p class="duz" xml:lang="tr"><span class="duz">– Sizi noter sanmıştım. Ya da bir avukat. Cesetlerden dünyalığını doğrultmaya çalışan şu rezil heriflerden biri diye düşünmüştüm.</span></p>

    <p class="duz" xml:lang="tr"><span class="duz">– Luc ölmedi.</span></p>

    <p class="duz" xml:lang="tr"><span class="duz">– Sayemde. Ensesini ovuşturdu. Adım Philippe, bahçıvanım. Onu ben kurtardım.</span></p>

    <p class="duz" xml:lang="tr"><span class="duz">El sıkıştık. Parmaklarında nikotin lekeleri ve ot süprüntüleri vardı. Kil ve toprak kokuyordu. Burnuma hafif bir alkol kokusu da çalınmıştı. Ama şarap değildi, calvados veya herhangi bir şey olabilirdi. Suçuna ortak olmak istedim.</span></p>

    <p class="duz" xml:lang="tr"><span class="duz">– İçecek bir şeyiniz var mı?</span></p>

    <p class="duz" xml:lang="tr"><span class="duz">Suratı asıldı. Yaptığım kurnazlıktan pişman olmuştum; hem de çok çabuk. Cebimden Camel paketimi çıkardım ve ikram ettim. Başıyla “hayır” dedi, bir yandan da gözucuyla beni inceliyordu. Sonra kendi Gitanes paketinden bir sigara alarak yaktı.</span></p>

    <p class="duz" xml:lang="tr"><span class="duz">– İçmek için, dedi, biraz erken değil mi?</span></p>

    <p class="duz" xml:lang="tr"><span class="duz">– Benim için değil.</span></p>

    <p class="duz" xml:lang="tr"><span class="duz">Alaycı alaycı gülümsedi ve cebinden hafifçe paslanmış küçük bir matara çıkardı. Bana uzattı. Hiç tereddüt etmeden iri bir yudum aldım. Ciğerlerime kadar yandığımı hissettim. Adam benim dayanıklılığımı test ediyordu. Benim tepkimden tatmin olmuş gibiydi, kendisi de bir fırt aldı. Dilini ağzının içinde şaklattıktan sonra ne idüğü belirsiz boktan içkiyi cebine tıktı.</span></p>

    <p class="duz" xml:lang="tr"><span class="duz">– Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Ayrıntıları.</span></p>

    <p class="duz" xml:lang="tr"><span class="duz">Philippe derin derin içini çekti ve gidip su kenarındaki bir kütüğün üzerine oturdu. Ben de onu izledim. Böyle bir havada kuş sesleri yükseliyordu.</span></p>

    <p class="duz" xml:lang="tr"><span class="duz">– Onu çok severim, Bay Soubeyras’yı. Ama aklından neler geçiyordu bilemem.</span></p>

    <p class="duz" xml:lang="tr"><span class="duz">Sırtımı onun yakınındaki bir ağaca dayadım:</span></p>

    <p class="duz" xml:lang="tr"><span class="duz">– Buraya her gün gelir misiniz, çalışmaya?</span></p>

    <p class="duz" xml:lang="tr"><span class="duz">– Sadece pazartesi ve salı günleri. Her zaman olduğu gibi bugün de geldim; bana aksi bir şey söylenmedi.</span></p>

    <p class="duz" xml:lang="tr"><span class="duz">– Bana anlatın, sizi dinliyorum.</span></p>

    <p class="duz" xml:lang="tr"><span class="duz">Elini cebine daldırdı, matarasını çıkardı ve bana uzattı. İkramı geri çevirdim. İri bir yudum aldı.</span></p>

    <p class="duz" xml:lang="tr"><span class="duz">– Derenin kenarına gelir gelmez onu fark ettim. Suya girdim ve onu çıkardım. Burada su pek derin değildir.</span></p>

    <p class="duz" xml:lang="tr"><span class="duz">– Tam olarak neresiydi?</span></p>

    <p class="duz" xml:lang="tr"><span class="duz">– Burası, bulunduğumuz yer. Eklüzün birkaç metre ilerisi. Jandarmayı çağırdım. On dakika içinde geldiler. Bir dakika geç gelmiş olsaydım, akıntı onu sürüklemiş olacaktı ve ben hiçbir şey görmeyecektim.</span></p>

    <p class="duz" xml:lang="tr"><span class="duz">Yüzüne bir avuç su çarptı. Kıpırtısızdı.</span></p>

    <p class="duz" xml:lang="tr"><span class="duz">– Akıntı mı?</span></p>

    <p class="duz" xml:lang="tr"><span class="duz">– Bu sabah yok, çünkü eklüz kapalı.</span></p>

    <p class="duz" xml:lang="tr"><span class="duz">– Dün, açık mıydı?</span></p>

    <p class="duz" xml:lang="tr"><span class="duz">– Bay Soubeyras açmış olmalı. Her şeyi ayarlamış. Şüphesiz akıntıyla sürüklenmeyi istiyordu...</span></p>

    <p class="duz" xml:lang="tr"><span class="duz">– Bana vücuduna ağırlık yapması için taş bağlamış olduğunu söylediler.</span></p>

    <p class="duz" xml:lang="tr"><span class="duz">– Bu yüzden onu sudan çıkartana kadar göbeğim çatladı. Tüm vücuduna bağtaşı sarmıştı.</span></p>

    <p class="duz" xml:lang="tr"><span class="duz">– Bunu nasıl becermiş.</span></p>

    <p class="duz" xml:lang="tr"><span class="duz">Philippe ayağa kalktı:</span></p>

    <p class="duz" xml:lang="tr"><span class="duz">– Benimle gelin.</span></p>

    <p class="duz" xml:lang="tr"><span class="duz">Çitin üzerinden atladı. Bahçenin dip tarafında, orman sınırı ile çalı kümesinin arasında siyah ahşaptan bir kulübe vardı. Plastik bir tentenin altına, ahşap duvarın kenarına odunlar istif edilmişti. Bir omuz darbesiyle, kılavuzum kapıyı açtı. İçeriyi görmem için kenara çekildi.</span></p>

    <p class="duz" xml:lang="tr"><span class="duz">– Geçen hafta sonu, Bay Soubeyras, derenin diğer tarafına geçmede kullanılan aşınmış bağtaşlarını buraya yerleştirmemi istemişti. Hatta testereyle onları ikiye bölmemi de söylemişti. O zaman pek bir şey anlamamıştım. Ama şimdi her şey çok açık; onları ağırlık yapsın diye kullandı. Dibe batması için gerekli olan ağırlığı hesaplamış olmalı.</span></p>

    <p class="duz" xml:lang="tr"><span class="duz">Kulübenin içine çabucak göz attım. Artık Luc’ün intiharını kabullenmem lazımdı. Döndüm, sonra birden durdum.</span></p>

    <p class="duz" xml:lang="tr"><span class="duz">– Peki, taşları nasıl tutturmuş?</span></p>

    <p class="duz" xml:lang="tr"><span class="duz">– Telle. Sağlam olması için üç kat tel kullanmış. Dalgıçlar gibi bir tür kurşun kemer yapmış kendine.</span></p>

    <p class="duz" xml:lang="tr"><span class="duz">Soğuk havadan derin bir nefes aldım. Mide asidim iyice artmıştı, ıstırap veriyordu. Açlık, ne idüğü belirsiz şu içki ve tabii sıkıntı. Luc’e ne olmuştu? Hayatına son vermeyi düşünecek kadar neye bulaşmıştı? Ailesini, Hıristiyan öğretisini nasıl yüzüstü bırakabilirdi?</span></p>

    <p class="duz" xml:lang="tr"><span class="duz">Köylü kapıyı kapattıktan sonra sordu:</span></p>

    <p class="duz" xml:lang="tr"><span class="duz">– Sanırım dostunuzdu, değil mi?</span></p>

    <p class="duz" xml:lang="tr"><span class="duz">– En iyi dostumdu, diye cevap verdim, dalgın bir sesle.</span></p>

    <p class="duz" xml:lang="tr"><span class="duz">– Bunalımda mıydı, fark etmediniz mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Bu yabancıya, aramızda bir kat olduğu halde birkaç aydan beri Luc’le konuşmadığımızı –gerçek manada konuşmak– söylemek istemedim. Hiç düşünmeden sordum:</span></p>

    <p class="duz" xml:lang="tr"><span class="duz">– Peki, siz, herhangi bir gariplik dikkatinizi çekmedi mi? Yani Luc’ü sudan çıkardığınızda demek istiyorum?</span></p>

    <p class="duz" xml:lang="tr"><span class="duz">Adam küçük, yeşil gözlerini kırpıştırdı. Kuşkulu bir haber verecekmiş gibi bir hali vardı.</span></p>

    <p class="duz" xml:lang="tr"><span class="duz">– Size madalyadan söz etmediler mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Bahçıvan bana doğru yaklaştı. Şaşkınlığımın derecesini tartmak istiyordu. Kulağıma fısıldadı:</span></p>

    <p class="duz" xml:lang="tr"><span class="duz">– Sağ elinde bir madalya vardı. Yine de bir tahmin tabii. Sadece sallanan zincirini gördüm. Avucunun içinde sımsıkı tutuyordu.</span></p>

    <p class="duz" xml:lang="tr"><span class="duz">Suya atlarken Luc yanına bir eşya almıştı. Bir fetiş mi? Luc boş inançları olan biri değildi. Adam matarasını bir kez daha bana uzattı, dişsiz ağzıyla sırıtıyordu.</span></p>

    <p class="duz-son-paragraf-2" xml:lang="tr"><span class="duz">– Buna, çok sevgili dostunuzun sizden bazı şeyleri gizlemesine üzüldünüz, değil mi?</span></p>
  </div>
</body>
</html>