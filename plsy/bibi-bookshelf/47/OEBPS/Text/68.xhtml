<html xmlns="http://www.w3.org/1999/xhtml">
<head>
  <title>68.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x68">
    <h1 class="bolum-ismi" id="toc-anchor" xml:lang="tr"><span class="bolum-ismi">68</span></h1>

    <p class="duz" xml:lang="tr"><span class="duz">İlk metin MÖ VII. yüzyıla aitti. Giriş bölümündeki açıklamalara göre, bu eski Asur kenti Ninova’daki (bugün Irak’ta) tapınak harabelerinde bulunmuş bir kil tablet parçasıydı. Uruk kralı, Sümer kahramanı Gılgamış’ın destanından bir bölümün geç versiyonuydu. Program ayrıca, çivi yazısı seçme parçalar ile bunların İtalyanca transkripsiyonunu da sunuyordu.</span></p>

    <p class="duz" xml:lang="tr"><span class="duz">Bu bölümde, Gılgamış bedeninden ayrılarak tehlikeli bir yolculuğa çıkıyor, sonra karanlık bir çukura düşüyor, çukurun dibinde parıldayan kırmızı bir ışık, vızıldayan sinekler, uğuldayan suratlar görüyordu. Karanlığın içinde bir şeytan onu bekliyordu. Tablet parçası, Gılgamış yaratıkla konuşurken sona eriyordu.</span></p>

    <p class="duz" xml:lang="tr"><span class="duz">Listedeki ikinci ismin üzerine tıkladım. Bir freskin fotoğrafıydı. Altındaki yazıya göre bunlar, Sudan’ın kuzeyinde, Nil üzerinde bulunan kutsal kent Napata’da ortaya çıkarılmış, bir kraliçeye ait mezar adasını süsleyen resimlerdi. Kuşi uygarlığı MÖ VI. yüzyıl civarında Mısırlıların gölgesinde gelişmişti. Açıklamada “Kara Firavunlar” olarak adlandırılan ve tarihte pek tanınmayan bir kraliyet hanedanından söz ediliyordu. Ancak fresk, “Işıksızlar”ı gayet iyi anlatıyordu.</span></p>

    <p class="duz" xml:lang="tr"><span class="duz">Yere uzanmış siyah bir kadın vardı ve üzerinde onun içinden çıkan daha küçük bir kadın görülüyordu. Sembol son derece açıktı; ruhun bedenden ayrılması. İkinci siluet karanlık bir koridorda ilerliyordu, yol boyu daha aydınlık yüzler resmedilmişti. Geçidin ucunda kırmızı bir burgaç kapkara bir göze doğru yükseliyordu.</span></p>

    <p class="duz" xml:lang="tr"><span class="duz">Işıksızlarla ilgili tanıklıkların sanat ve yazı aracılığıyla ortaya çıktığını düşünerek üçüncü belgeye geçtim. Bu metin Yunancaydı, ama bir bölümü Aziz Paulus’un Romalılara Mektubu’ndan bir alıntıya yer vermek için silinmişti. Yunanca satırlar MÖ I. yüzyıla aitti.</span></p>

    <p class="duz" xml:lang="tr"><span class="duz">Metni önce orijinal dilinden okumaya çalıştım, ama Eski Yunanca bilgim son derece sınırlıydı. İtalyanca çevirisine döndüm. Metin, öldü zannedilerek gömülmeye kalkışılan, ancak daha sonra kendine gelen bir adamın hikâyesini anlatıyordu. Adam yaşadığı deneyimi tasvir ediyordu:</span></p>

    <p class="alinti-ilk-paragraf" xml:lang="tr"><span class="italik">Görmeye alışkın olduğum hiçbir cismi artık göremiyordum, ama şaşırtıcı bir derinliğe sahip bir vadi vardı. Vadinin dibinde yüzler seçiyordum ve çığlıklar...</span></p>

    <p class="duz-ilk-paragraf" xml:lang="tr"><span class="duz">Bütün belgeleri tek tek açamazdım, liste uzundu ve zaman geçiyordu. İmlecimi aşağı kaydırdım ve onuncu satıra tıkladım, bir anda birkaç yüzyılı atlamıştım. Sercis-la-Ville’deki (Saône-et-Loire) Moines Şapeli’nin X. yüzyıla ait ahşap freskinin röprodüksiyonuydu. Birçok vinyetle, Aziz Teofilos efsanesi tasvir ediliyordu. Ortaçağ’da çok tutulan bir efsaneydi. Anadolu’da bir kilise mutemedinin hikâyesiydi. Piskopos tarafından görevden alınmış, o da buna kızarak ruhunu Şeytan’a satmıştı. Ama daha sonra pişman olmuş, Meryem Ana’ya dua ederek Şeytan’la yaptığı anlaşmanın feshini sağlamış ve bir aziz olmuştu.</span></p>

    <p class="duz" xml:lang="tr"><span class="duz">Bu freskte, Şeytan’la diyalog sahnesi, Teofilos, hikâyedeki gibi kendi kanıyla anlaşma imzalarken tasvir edilmiyordu. Teofilos yüzlerle kaplı bir koridorun üzerinde, gözleri kapalı havada uçuyordu. Aşağıda, yüz hatları kasırgaya tutulmuş gibi acı çeken, yara bere içinde bir figür ayırt ediliyordu. Hiç şüphesiz sanatçı, kendi yaşadığı veya duyduğu ölüme yakın negatif bir deneyimden etkilenmişti.</span></p>

    <p class="duz" xml:lang="tr"><span class="duz">Birkaç parçayı daha atladım ve Guillaume de Machaut’nun tilmizi Villeneuve adında biri tarafından XIV. yüzyılda yazılmış bir şiire takıldım. Açıklamaya göre, önce V. Charles, ardından da VI. Charles’ın sarayında şair ve kuramcı olarak yaşayan Villeneuve geçirdiği bir at kazası sonrasında az kalsın canlı canlı gömülüyormuş. Cenaze günü kendine gelmiş ve yaşadığı bu deneyimi hatırlamak istememiş. Yine de şiirlerinden birinde bu konuya değinmiş, şiir Vatikan kâtipleri tarafından Eski Fransızcadan Eski İtalyancaya çevrilmiş:</span></p>

    <p class="alinti-ilk-paragraf" xml:lang="tr"><span class="italik">...görüyorum karanlık yerleri</span></p>

    <p class="alinti" xml:lang="tr"><span class="italik">ne aydınlık ne ışık</span></p>

    <p class="alinti" xml:lang="tr"><span class="italik">ne cennet ne araf ne cehennem</span></p>

    <p class="alinti" xml:lang="tr"><span class="italik">ruhum ayrılıyor bedenden</span></p>

    <p class="alinti-son-paragraf" xml:lang="tr"><span class="italik">ve uçuyor sonsuz karanlığa...</span></p>

    <p class="duz" xml:lang="tr"><span class="duz">Metnin sonunda bir not vardı. Reims mahkeme yıllıklarına göre, Villeneuve, bu kazadan on bir yıl sonra, 1356’da, üç fahişeyi öldürme suçundan asılmıştı. Bu da Van Dieterling’in yargısını doğruluyordu: Negatif deneyim yaşayanlar şiddet yanlısı ve kan dökücü yaratıklara dönüşüyorlardı.</span></p>

    <p class="duz" xml:lang="tr"><span class="duz">Lizbon Santa Uffizi Arşivleri’nden alınmış bir sonraki örneğe geçtim. 1541 tarihli metin, Diogo Corvelho adlı birinin sorgusuna aitti. Bu dönem üzerine bir çalışma yapmıştım. XVI. yüzyılda, Engizisyon Şarlken’in (V. Karl) imparatorluğu sırasında yeniden güçlenmişti. Sadece ruhunu şeytana satmış kişiler yakalanmıyor, Katolik olmuş Yahudiler de, gizli gizli ibadetlerine devam ettikleri şüphesiyle muhakeme ediliyorlardı.</span></p>

    <p class="duz" xml:lang="tr"><span class="duz">Metin, ruhunu Şeytan’a satmış birinin sorgusunu aktarıyordu. Lizbon doğumlu bu kişi Şeytan’la anlaşma yapmak ve çocukları öldürmekle suçlanmıştı. Parça İtalyancaya çevrilmişti.</span></p>

    <p class="duz" xml:lang="tr"><span class="duz">Diogo Corvelho</span> <span class="italik">“vücuttaki bir yaradan... buradan uzaklaşan ruhundan”</span> <span class="duz">söz ediyordu. Ayrıca “</span><span class="italik">karanlık dipsiz kuyular</span><span class="duz">”dan ve “</span><span class="italik">kızılımsı buzlara hapsolmuş</span> <span class="italik">şeytan</span><span class="duz">”dan bahsediyordu. Bu nokta Engizisyon yargıçlarının dikkatini çekmişti, onlar daha çok “cehennemin alevleri” ve “ateş gibi gözlere sahip hayvan” gibi söylemlere alışıktı. Ama Corvelho sürekli olarak “buz”, “kırağı”, “kabuk” gibi kelimeleri yineleyip durmuştu. Öte yandan</span> <span class="italik">“yaralı, süt gibi beyaz, yol yol kırmızı çizgilere sahip ve bir zarla kaplıymış gibi duran bir yüz...”</span> <span class="duz">gördüğünü de iddia etmişti.</span></p>

    <p class="duz" xml:lang="tr"><span class="duz">Okudukça, bu kelimelerin, cehennemi tasvir eden ilk yüzyıllara ait düzmece Hıristiyan metinlerinde de geçtiğini fark ettim; onlar da mı, Işıksızların gördüklerinden etkilenmişlerdi?</span></p>

    <p class="duz" xml:lang="tr"><span class="duz">Corvelho, 1542’de Lizbon’da, sapkınlıkla suçlanan yüzlerce Yahudi’yle birlikte yakılmıştı. Santa Sede’ye de bu konuyla ilgili olarak bilgi de verilmişti. Vatikan bu tanıklıkları “Işıksızlar” adı altında gruplandırmıştı. Bunlara “Araf Yolcuları” da deniyordu.</span></p>

    <p class="duz" xml:lang="tr"><span class="duz">Saatime baktım: 14:00’e geliyordu. Hızlanmam lazımdı. XVII. ve XVIII. yüzyıla ait tanıklıkları hızla geçtim. Santa Uffizi görevlileri bundan böyle, artık tanığın yazgısını öğrenmeye çalışıyordu. Her seferinde, hep aynı düşüş yaşanmıştı. Tecavüzler, işkenceler, cinayetler. Darağacı veya giyotin.</span></p>

    <p class="duz" xml:lang="tr"><span class="duz">Araf Yolcuları.</span></p>

    <p class="duz" xml:lang="tr"><span class="duz">Tarih boyunca var olmuş bir katiller ordusu.</span></p>

    <p class="duz" xml:lang="tr"><span class="duz">Rasgele, oldukça uzun bir alıntıda durdum, XIX. yüzyıla aitti. 1870’li yıllarda bir Fransız krimonoloji doktoru, Simon Boucherie, hapisteki birçok katilin tanıklıklarını derlemişti. Cinayet itkisinin nedenlerini ortaya çıkarmak ve sapıklıklar üzerine bir arşiv oluşturmak istiyordu. Boucherie birbiriyle çelişik iki önemli faktör saptamıştı: sosyal olgu; “cani olarak doğulmuyor, toplum ve eğitim insanı caniye dönüştürüyordu” ve kalıtsal faktör; “cani olarak doğuluyordu, şiddet eğilimi kan yoluyla nesilden nesile aktarılıyordu”.</span></p>

    <p class="duz" xml:lang="tr"><span class="duz">Bu kriminoloğu ve muğlak kuramlarını biliyordum. Bilmediğim, insanın yaşamının sonunda, kendini bir üçüncü yola vakfetmesiydi; “ziyaret”in yoluna.</span></p>

    <p class="duz" xml:lang="tr"><span class="duz">Kuramını, 1882’de Lyon’daki Saint-Paul Hapishanesi’ne kapatılmış Paul Ribes vakasına dayandırıyordu. Ribes sabıkalı bir katildi, Émilie Nobécourt cinayetinden tutuklanmıştı; kurbanı bıçaklayarak öldürmüş, sonra onu on iki parçaya ayırmıştı. Hapisteyken adam, sekiz başka cinayeti daha itiraf etmiş, hepsini Lyon’un Villette semtinde işlediğini söylemişti.</span></p>

    <p class="duz" xml:lang="tr"><span class="duz">Boucherie ondan cinai deneyimlerini yazmasını istediğinde, Ribes “kötülüğünün kaynağı” olarak adlandırdığı olgu üzerinde ısrar etmişti; yirmi yaşında geçirdiği bir kafa travması sonunda uzun süreli bir baygınlık geçirmişti. Kilise’nin soruşturmacıları kendilerine özgün bir tanık bulmuşlardı. Dosyada, elle yazılmış metnin bir örneği vardı; Lyon’lu katilin kötü el yazısıyla kaleme alınmış metne tıkladım:</span></p>

    <p class="alinti-ilk-paragraf" xml:lang="tr"><span class="dar-paragraf-duz">... Bilincimi kaybettiğimde, rüya gördüm. Doktorlar bana bunun imkânsız olduğunu söylüyor, ama yemin ediyorum, rüya gördüm. [...] Bedenimden ayrıldım. Bunu yazarken bile, bunu izah edemiyorum ama o anda bedenimde değildim. Dispanserin salonunda havada dalgalanıyordum. Tavana doğru yaklaştım ve bir sis gibi beni çevreleyen bir korku duydum... Hatırlıyorum, gaz lambalarının alevini görüyor, kokusunu duyuyordum...</span></p>

    <p class="alinti" xml:lang="tr"><span class="dar-paragraf-duz">... Sonra tavanı delip geçtim. Nerede olduğumu artık bilmiyordum. Her yer karanlıktı. Bir süre sonra bir delik gördüm, bir kuyu, tam altımdaydı. Kuyunun duvarlarını görebiliyordum. Yüzlerden oluşmuştu. İnsanlar sessizce inliyordu. Çok korkunçtu. Kuyunun dibine bakarken başım döndü ve düştüm...</span></p>

    <p class="alinti" xml:lang="tr"><span class="dar-paragraf-duz">Bağırmak istiyordum, ama bir şey beni engelliyordu, artık yüzler, ağızlar, hiçbir şey yoktu... Ve sonra, yavaş yavaş iniltiler bana kendimi unutturdu, acı çeken yüzler beni dinginleştirdi... Kan içindeki bu kafalar (yaralı bereli) sıcak, yumuşak ve rahat giysilere dönüşüyordu...</span></p>

    <p class="alinti-son-paragraf" xml:lang="tr"><span class="dar-paragraf-duz">O zaman, onu gördüm. Kırmızı, bir kabağın altında, oradaydı, aylak aylak dolaşıyor, dönüp duruyordu, bana çok yakındı... Benimle konuştu. Hangi dilde konuştuğunu söyleyemem, ama onu anladım, ah evet, tüm ruhumla onu anladım. Doğduğumdan beri, yaşamım hep temiz ve düzgün olmuştur, hatta nasıl yaşayacağımı, ne yapacağımı bilmişimdir... Daha fazlasını söyleyemem, ama bu satırları okuyanların bana inanması için yalvarıyorum; her ne yaptıysam benim seçimim değildi. Hiçbir zaman da benim seçimim olmadı...”</span></p>

    <p class="duz-ilk-paragraf" xml:lang="tr"><span class="duz">Paul Ribes 1883 mayısında Riom’a nakledilmişti. Buradan da Ré Adası’ndaki Saint-Martin-de Ré Hapishanesi’ne. Ardından Cayenne zindanlarına gönderilmişti. Beş yıl sonra da, burada, 1888 ağustosunda ölmüştü. Cezaevi doktorunun raporuna göre Ribes ölmek üzereyken “</span><span class="italik">Ölümden korkmuyorum. Sonunda ona kavuşuyorum</span><span class="duz">” demişti.</span></p>

    <p class="duz" xml:lang="tr"><span class="duz">Santa Sede görevlileri ikinci bir not daha düşmüştü. Doktor Boucherie de, 1891’de, “üçüncü yol”la ilgili çalışmalarını sürdürürken, dünya üzerinde yeni tanıklıklar ararken öldürülmüştü. Peru’da Lima yakınlarındaki Piedras Negras Hapishanesi civarında bıçaklanmıştı.</span></p>

    <p class="duz" xml:lang="tr"><span class="duz">Luc’ü düşündüm. Bu tanıklıklardan haberdar olmalıydı. Ve şimdi bir gerçek vardı. Soruşturmamın ana ekseni. “Boğazı buldum” demişti Laure’a. Negatif Ölüme Yakın Deneyim’den söz ediyordu. Ama şöyle de söyleyebilirdi: “Kuyuyu veya çukuru buldum”, çünkü bu iki kelime mucize yaşamış kişilerin kullandığı sözcüklerdi. Evet, Luc Işıksızların izini bulmuştu. Buraya gelmiş miydi? Van Dieterling’le görüşmüş müydü? Hayır. Öyle olsaydı kardinal benim dosyamla ilgilenmezdi. Peki, Luc hangi yolu izlemişti? Araf ordusunu nasıl keşfetmişti?</span></p>

    <p class="duz" xml:lang="tr"><span class="duz">Diğer dosyalara da bir göz attım. Bunlardan biri de,</span> <span class="italik">Phantasms of the Living</span> <span class="duz">(1906) adlı İngilizce bir eserin özetiydi ve West Midlands’daki Birmingham Hapishanesi rahibinin günlüğünden de bir alıntı vardı. Panik halindeki din adamı, ruhunu şeytana satmış bir mahkûmdan söz ediyordu: “Bedeninin dışına yolculuk yapmış ve şeytanla karşılaşmış bir adam”. Mahkûmun, dönemin en önemli psikiyatri hastanesine, Manchester Royal Lunatic Hospital’a gönderilmesini istiyordu.</span></p>

    <p class="duz" xml:lang="tr"><span class="duz">Benzer bir başka olay dikkatimi çekti. 1930’lu yıllarda, bilimsel parapsikolojinin öncüleri Joseph Banks ve Louisa Rhine adlı Amerikalı araştırmacı bir çift tarafından yazılmıştı. Kuzey Carolina’daki Duke Üniversitesi’nde görevli bu araştırmacılar, açıklanamamış deneyimlerle ilgili binlerce ifadeyi bir araya toplamışlardı. Arşivlerindeki bu vakalardan biri de, 1927’de Minnesota’daki Minneapolis’te gerçekleşmiş Martha Battle olayıydı, önce öldüğü açıklanmış ardından dirilmişti. Yakınlarına göre kadın dirildiğinde aklını kaçırmış bir haldeydi. “Karanlık bir vadi”de yolculuk ettiğini, orada “Şeytan’ın cinsel ilişkide bulunmak için onu beklediğini” iddia ediyordu. Martha iki yıl sonra, yedi çocuğunu zehirleyerek öldürme suçundan tutuklanmış, ardından da Missouri eyaletinde asılmıştı.</span></p>

    <p class="duz" xml:lang="tr"><span class="duz">Kapının açıldığını görüp birkaç saniye bekledim. Sonra bir başka tanıklığı okumaya başladım. Nürnberg Mahkemeleri esnasında, ocak 1946’da, bilirkişi raporu hazırlamak için Nazi şeflerini sorgulamış olan Amerikalı psikiyatr John Goldblum’un kişisel notlarından alınmıştı.</span></p>

    <p class="duz" xml:lang="tr"><span class="duz">Sorgulanan subaylar arasında Sachsenhausen ve Auschwitz kamplarında görev yapmış Doktor Karl Lierbermann’ın cevapları, tipik bir Işıksız’ın profiline uyuyordu. Santa Uffizi denetçileri Goldblum’un sorgusunun bir bölümünü çevirmişti.</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Ne Führer için ne de III. Reich için çalışıyordum.</span></p>

    <p class="alinti" xml:lang="tr"><span class="dar-paragraf-duz">– Peki, kimin için öyleyse?</span></p>

    <p class="alinti" xml:lang="tr"><span class="dar-paragraf-duz">– Yaptığım her şeyi, onun emriyle yaptım.</span></p>

    <p class="alinti" xml:lang="tr"><span class="dar-paragraf-duz">– Kimden bahsediyorsunuz?</span></p>

    <p class="alinti" xml:lang="tr"><span class="dar-paragraf-duz">– Gençliğimde, savaştan önce, bir deneyim yaşadım.</span></p>

    <p class="alinti" xml:lang="tr"><span class="dar-paragraf-duz">– Ne tür bir deneyim?</span></p>

    <p class="alinti" xml:lang="tr"><span class="dar-paragraf-duz">– Bir kaza. Öldüm ve dirildim.</span></p>

    <p class="alinti" xml:lang="tr"><span class="dar-paragraf-duz">– Sizin... sizin yaptıklarınızla ne ilgisi var?</span></p>

    <p class="alinti" xml:lang="tr"><span class="dar-paragraf-duz">– Öldüğümde, o benimle temasa geçti.</span></p>

    <p class="alinti" xml:lang="tr"><span class="dar-paragraf-duz">– “O” kim?</span></p>

    <p class="alinti" xml:lang="tr"><span class="dar-paragraf-duz">– Şeytan. İblis. Kötü. Günah Meleği. Nasıl isterseniz öyle adlandırınız. Ona verilen her ad bir yalandan başka bir şey değil. Onu nitelendirmek için boşuna bir çaba.</span></p>

    <p class="alinti" xml:lang="tr"><span class="dar-paragraf-duz">(Sessizlik.)</span></p>

    <p class="alinti" xml:lang="tr"><span class="dar-paragraf-duz">– Kendinizi savunmak için bula bula bunu mu buldunuz?</span></p>

    <p class="alinti" xml:lang="tr"><span class="dar-paragraf-duz">– Kendimi savunmadım.</span></p>

    <p class="alinti" xml:lang="tr"><span class="dar-paragraf-duz">(Sessizlik.)</span></p>

    <p class="alinti" xml:lang="tr"><span class="dar-paragraf-duz">– Şu şeytan, nasıl bir şeydi?</span></p>

    <p class="alinti" xml:lang="tr"><span class="dar-paragraf-duz">– Görüntüsü yok. Buna ihtiyacı da yok. O bizim içimizde.</span></p>

    <p class="alinti" xml:lang="tr"><span class="dar-paragraf-duz">– Peki, size ne dedi?</span></p>

    <p class="alinti" xml:lang="tr"><span class="dar-paragraf-duz">– Konuşmadı. Yani sizin anladığınız şekilde.</span></p>

    <p class="alinti" xml:lang="tr"><span class="dar-paragraf-duz">– Ne istiyordu? Ne istediğini nasıl ifade ediyordu?</span></p>

    <p class="alinti-son-paragraf" xml:lang="tr"><span class="dar-paragraf-duz">– İsteğini mi öğrenmek istiyorsunuz. Kamplarda yaptıklarıma bakınız. Şu kanlı ellerime bakınız. Ölmeden önce, hayatım bir soru işaretiydi. Sonra, hayatım aradığı cevabı buldu.</span></p>

    <p class="duz" xml:lang="tr"><span class="duz">Dosyanın sonuç bölümüne bir not düşülmüştü:</span></p>

    <p class="alinti-ilk-paragraf" xml:lang="tr"><span class="dar-paragraf-duz">Karl Lierbermann ölüme mahkûm oldu ve cezası mart 1947’de infaz edildi. Suçu, 1940’ta Sachsenhausen’da ölümcül “iperit” gazıyla insanlar üzerinde deneyler yapmak, düşük ısı deneylerine katkıda bulunmak, kısırlaştırma ve hadım etme programlarına katılmak, Auschwitz Kampı’nda insanları X ışınlarına maruz bırakmaktı.</span></p>

    <p class="duz-ilk-paragraf" xml:lang="tr"><span class="duz">Araf Yolcuları. Karanlıklar lejyonu. Sadece katillerden değil, işkencecilerden, sadistlerden oluşan bir lejyon.</span></p>

    <p class="duz" xml:lang="tr"><span class="duz">Bu erkek ve kadınların psişik bir travma geçirdikleri fikrine sıkı sıkı tutunmuştum.</span></p>

    <p class="duz" xml:lang="tr"><span class="duz">Ancak kötülük eğilimi o kadar büyüktü ki onların yaşam ile ölüm arasında Şeytan’la karşılaştıkları sonucu çıkarılıyordu. Adaylarını, insan bilincinin sınırlarında dolaşanlardan seçen bir şeytan. Kozmik alanda ışığı soğuran kara delikler gibi ruhları yutmak için kapının açılmasını bekleyen negatif bir güç.</span></p>

    <p class="duz-ilk-paragraf" xml:lang="tr"><span class="italik">Saat 16:00.</span></p>

    <p class="duz" xml:lang="tr"><span class="duz">Tarihleri gitgide birbirine yaklaşan daha birçok tanıklık vardı. İçlerinden birkaçına göz attım. Sonra rasgele, ABD Missouri eyaleti, Saint-Louis Federal Polisi’nin 2 mayıs 1992 tarihli raporuna tıkladım, Dedektif Sam Hill imzalıydı. Rapor, gecenin birinde, 7. Bölge’nin bir mahallesinde çok yakın mesafeden vurulmuş olarak bulunmuş, on altı yaşındaki Andy Knightley’le ilgiliydi. Bu “sonuncu” dedim, kendi kendime.</span></p>

    <p class="duz" xml:lang="tr"><span class="duz">Andy, 7. Bölge’de 12 kalibrelik bir pompalı tüfekle göğsünden vurulmuştu. Rapora göre, burası, Saint-Louis’nin tamamen siyahların yaşadığı bir gettosuydu ve Crips ile Bloods çeteleri arasında savaş vardı. Demek Andy su katılmamış bir Afroamerikalıydı.</span></p>

    <p class="duz" xml:lang="tr"><span class="duz">Metnin devamı daha şaşırtıcıydı. İlkyardım ekibi Andy’yi hayata döndürmeyi başarmıştı (Dedektif Hill ona “</span><span class="italik">deadman</span><span class="duz">” diyordu). Altıncı elektroşokta, kalp yeniden atmaya başlamıştı. Oksijen maskesi ve serum takılarak Saint-Louis Hastanesi reanimasyon servisine nakledilmişti. On gün sonra Andy, hastane yatağında Sam Hill tarafından sorgulanmıştı.</span></p>

    <p class="duz" xml:lang="tr"><span class="duz">Bilgisayar dosyasında, ayrıca, Saint-Louis polisi tarafından yollanmış bir ses kaydı da vardı. Ses kaydıyla şansımı denemeye karar verdim. Bir tanığın ifadesini kendi sesinden duyma isteğime karşı koyamamıştım.</span></p>

    <p class="duz" xml:lang="tr"><span class="duz">Sorgunun beni ilgilendiren kısmına kadar hızlı hızlı geçtim:</span></p>

    <p class="alinti-ilk-paragraf" xml:lang="tr"><span class="dar-paragraf-duz">– Adamım, gittiğimi hissettim.</span></p>

    <p class="alinti" xml:lang="tr"><span class="dar-paragraf-duz">– Öldüğünü mü hissettin?</span></p>

    <p class="alinti" xml:lang="tr"><span class="dar-paragraf-duz">– Hayır, adamım. Bedenimi terk ettim.</span></p>

    <p class="alinti" xml:lang="tr"><span class="dar-paragraf-duz">– Bu ne demek?</span></p>

    <p class="alinti" xml:lang="tr"><span class="dar-paragraf-duz">– Sana açıklayamam. Ama artık bedenimde değildim. Polisler arabalarıyla gelirken, ben sokağın üzerinde uçuyordum. Dönen tepe lambalarını ve tüm mahalleyi görebiliyordum. Adamım, gerçek bir tripti; bir helikopterde gibiydim.</span></p>

    <p class="alinti" xml:lang="tr"><span class="dar-paragraf-duz">– Uyandın mı?</span></p>

    <p class="alinti" xml:lang="tr"><span class="dar-paragraf-duz">(Gülüşmeler.)</span></p>

    <p class="alinti" xml:lang="tr"><span class="dar-paragraf-duz">– Adamım, ben ölmüştüm. Bunu biliyordum ve bu umurumda değildi. Far beni çağırıyordu.</span></p>

    <p class="alinti" xml:lang="tr"><span class="dar-paragraf-duz">– Hangi far?</span></p>

    <p class="alinti" xml:lang="tr"><span class="dar-paragraf-duz">– Kırmızı far, deliğin dibindeki.</span></p>

    <p class="alinti" xml:lang="tr"><span class="dar-paragraf-duz">– Uyuşturucu almıştın.</span></p>

    <p class="alinti" xml:lang="tr"><span class="dar-paragraf-duz">– Ölmüştüm ve far deliğin dibindeydi. Anlıyor musun?</span></p>

    <p class="alinti" xml:lang="tr"><span class="dar-paragraf-duz">– Devam et.</span></p>

    <p class="alinti" xml:lang="tr"><span class="dar-paragraf-duz">– Deliğin içinde ilerliyordum. Kenarları hareketli bir kanyondaydım sanki. Ve ağlama sesleri vardı.</span></p>

    <p class="alinti" xml:lang="tr"><span class="dar-paragraf-duz">– Hangi sesler?</span></p>

    <p class="alinti" xml:lang="tr"><span class="dar-paragraf-duz">– Yüzler. Karanlıktı, ama yine de onları görebiliyordum. Ayarı bozuk bir televizyon gibi.</span></p>

    <p class="alinti" xml:lang="tr"><span class="dar-paragraf-duz">– Bu... bu yüzler ne söylüyordu?</span></p>

    <p class="alinti" xml:lang="tr"><span class="dar-paragraf-duz">– Ağlıyorlardı, hepsi bu. Hemen herkesi tanıyordum... Annem bile oradaydı.</span></p>

    <p class="alinti" xml:lang="tr"><span class="dar-paragraf-duz">– Öldüğün için mi ağlıyorlardı?</span></p>

    <p class="alinti" xml:lang="tr"><span class="dar-paragraf-duz">(Gülüşmeler.)</span></p>

    <p class="alinti" xml:lang="tr"><span class="dar-paragraf-duz">– Öldüğüm gün annemin ağlayacağını sanmıyorum.</span></p>

    <p class="alinti" xml:lang="tr"><span class="dar-paragraf-duz">– Peki, neden ağlıyorlardı?</span></p>

    <p class="alinti" xml:lang="tr"><span class="dar-paragraf-duz">– Acı çekiyorlardı. Korkuyorlardı.</span></p>

    <p class="alinti" xml:lang="tr"><span class="dar-paragraf-duz">– Kimden?</span></p>

    <p class="alinti" xml:lang="tr"><span class="dar-paragraf-duz">– Fardan. Kırmızı ışık yaklaşıyordu. Bir göz gibi.</span></p>

    <p class="alinti" xml:lang="tr"><span class="dar-paragraf-duz">– Bir göz mü?</span></p>

    <p class="alinti" xml:lang="tr"><span class="dar-paragraf-duz">– Evet, adamım. Kanlı bir göz... soluk alan. Ve bana bir şeyler söylüyordu...</span></p>

    <p class="alinti" xml:lang="tr"><span class="dar-paragraf-duz">– Neler?</span></p>

    <p class="alinti" xml:lang="tr"><span class="dar-paragraf-duz">– Sana söylemem imkânsız.</span></p>

    <p class="alinti" xml:lang="tr"><span class="dar-paragraf-duz">– Anlamadın mı?</span></p>

    <p class="alinti" xml:lang="tr"><span class="dar-paragraf-duz">– Anladım. Ama o bir sır.</span></p>

    <p class="alinti" xml:lang="tr"><span class="dar-paragraf-duz">– Bunu kim sana söyledi? Kutsal... kutsal bir varlık mı?</span></p>

    <p class="alinti" xml:lang="tr"><span class="dar-paragraf-duz">(Kahkaha sesleri.)</span></p>

    <p class="alinti" xml:lang="tr"><span class="dar-paragraf-duz">– Adamım, anlamadın; benimle konuşan Lucifer’di.</span></p>

    <p class="alinti" xml:lang="tr"><span class="dar-paragraf-duz">– Şeytan mı?</span></p>

    <p class="alinti" xml:lang="tr"><span class="dar-paragraf-duz">– Ah, evet, göz, kan ve ses. Mesajı gayet iyi anladım.</span></p>

    <p class="alinti" xml:lang="tr"><span class="dar-paragraf-duz">– Hangi mesajı?</span></p>

    <p class="alinti-son-paragraf" xml:lang="tr"><span class="dar-paragraf-duz">– Adamım, ben doğru yoldayım. Başka bir şeyi bilmene gerek yok.</span></p>

    <p class="duz" xml:lang="tr"><span class="duz">Sorgu, bu kehanet gibi cümleyle sona eriyordu.</span></p>

    <p class="duz" xml:lang="tr"><span class="duz">Raporda, Andy Knightley’in ertesi yıl, kendi mezhebine ait bir kilisede on bir kişiyi katlettikten sonra SLPD’nin (Saint-Louis Polis Teşkilatı) adamları tarafından öldürüldüğü belirtilmişti. Tanıklara göre Andy, ayin sırasında kilisede sadece kadın ve çocuklar bulunduğu halde, her yerde Bloods’lar olduğunu haykırıyormuş.</span></p>

    <p class="duz" xml:lang="tr"><span class="duz">Bu kadarı yeterdi artık. Not defterimi çıkardım. Van Dieterling not almama engel olamazdı. Tüm bu tanıklıkların ortak noktalarını çabucak yazdım. Her evreyi birkaç kelimeyle özetledim: “ruhun bedenden ayrılması”, “uçurum, kuyu, vadi, tünel, delik, kanyon, mağara”, “yüzler, inlemeler”, “sıkıntı, huzur”, “kırmızı ışık, far, göz”, “buz, kırağı, lav, kan”, “şeytan, kötü, ‘o’, Lucifer”...</span></p>

    <p class="duz" xml:lang="tr"><span class="duz">Kesin olan bir gerçek vardı.</span></p>

    <p class="duz" xml:lang="tr"><span class="duz">“Boğaz”ı ve Işıksızları keşfettiğinde, Luc korkmamıştı, benim gibi. Hâlâ kuşkucuydu. Onun gözünde, bu deneyim Şeytan’la temas kurmak için gerçek bir araçtı. Hep varlığına inandığı karanlık gücün fizik olarak ispatı. Soruşturmasından ve kendi yaşamından vazgeçmesine sebep olan şey neydi? Neyi bulmuştu?</span></p>

    <p class="duz" xml:lang="tr"><span class="duz">Kolumun tersiyle, alnımda biriken terlerimi sildim. Not defterimi ceketimin cebine sokmuştum ki arkamda kardinalin sesini duydum:</span></p>

    <p class="duz-son-paragraf-2" xml:lang="tr"><span class="duz">– İkna oldunuz mu?</span></p>
  </div>
</body>
</html>