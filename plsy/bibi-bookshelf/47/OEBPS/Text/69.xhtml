<html xmlns="http://www.w3.org/1999/xhtml">
<head>
  <title>69.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x69">
    <h1 class="bolum-ismi" id="toc-anchor" xml:lang="tr"><span class="bolum-ismi">69</span></h1>

    <p class="duz" xml:lang="tr"><span class="duz">Sorunun cevabı yoktu. Kafamı çevirdim. Kardinal Van Dieterling bana doğru ilerliyordu. Sanki yürümüyor zeminin üzerinde kayıyordu. Sordum:</span></p>

    <p class="duz" xml:lang="tr"><span class="duz">– Agostina Gedda da bu seriye ait, değil mi?</span></p>

    <p class="duz" xml:lang="tr"><span class="duz">– Bize yaşadığı deneyimi anlattı, evet. Sanırım size de bundan bahsetti.</span></p>

    <p class="duz" xml:lang="tr"><span class="duz">– Daha çok bir rüya gibiydi. Şeytan, intikamının esin kaynağı olmuş. Agostina’ya göre veya “Şeytan”a göre, on bir yaşındayken onu falezden iten Salvatore’ydi.</span></p>

    <p class="duz" xml:lang="tr"><span class="duz">– Bu doğru. Tahkik ettik. O esnada yanlarında olan çocukları bulduk.</span></p>

    <p class="duz" xml:lang="tr"><span class="duz">– Bunu, bizzat o da hatırlayabilirdi, öyle değil mi?</span></p>

    <p class="duz" xml:lang="tr"><span class="duz">– Gerçekleri yadsımayı bırakınız; zaman kazanırsınız.</span></p>

    <p class="duz" xml:lang="tr"><span class="duz">Agostina da aynı şeyi söylemişti. Kardinal’le aynı boya gelmek için ayağa kalktım. Bu sırada arkamda, Rutherford bilgisayarı kapatmıştı bile. Van Dieterling’in tam karşısında durdum:</span></p>

    <p class="duz" xml:lang="tr"><span class="duz">– Kardinal, siz ne düşünüyorsunuz? Şeytan’ın gerçekten Agostina’ya göründüğüne inanıyor musunuz? Tüm bu öldükten sonra dirilenlere görünmüş olabilir mi? Yani, gerçek bir Şeytan’ı kastediyorum.</span></p>

    <p class="duz" xml:lang="tr"><span class="duz">Van Dieterling cevap vermedi. Odanın serinliğini ve nemini yeniden duyumsamaya başlamıştım. Sonunda elini altın kakmalı ciltlerin sırtında gezdirerek konuştu:</span></p>

    <p class="duz" xml:lang="tr"><span class="duz">– Benim ne düşündüğümün önemi yok. Agostina onun değişmesine sebep olan psişik bir deneyim yaşadı. Bu değişim çok yavaş oldu. On sekiz yıl sürdü. Ama sonuçta Paterno mucizesi bir katil oldu.</span> <span class="italik">Abyssum abyssus invocat.</span></p>

    <p class="duz" xml:lang="tr"><span class="duz">“Yıkım yıkımı davet eder.” Fırsatı kaçırmadım.</span></p>

    <p class="duz" xml:lang="tr"><span class="duz">– Kesinlikle. Ben “basit” bir psişik travmaya inanmaktan yanayım. Bir halüsinasyon kişiliğini değiştirdi. Ama ortada fiziksel bir iyileşme de var. Biraz önce siz bağışlamadan söz ettiniz. Bu mucize, Şeytan’ın varlığının somut bir kanıtı olabilirdi. Çocuğu kurtardıktan hemen sonra, ona gözükmüş olsaydı tabii. Ancak, hep bu daha sonra olmuş.</span></p>

    <p class="duz" xml:lang="tr"><span class="duz">Kardinal belli belirsiz gülümsedi:</span></p>

    <p class="duz" xml:lang="tr"><span class="duz">– Siz Şeytan’a inanmıyorsunuz...</span></p>

    <p class="duz" xml:lang="tr"><span class="duz">– Ben şeytanın avukatlığını yapıyorum. Tüm bu tanıklıklarda kırmızı bir ışığın ardındaki bir varlıktan söz ediliyor. Onlarla konuşan bir şeytandan. Ve buna tanık olmuş herkesin bu karşılıklı ilişkiyi anlatmayı reddettiğini fark ettim...</span></p>

    <p class="duz" xml:lang="tr"><span class="duz">– Araf Yolcularının Andı.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Şeytan’la anlaşma. Bu ad, oldukça eski bir geleneğe dayanır: Araf Yolcularının Andı.</span></p>

    <p class="duz" xml:lang="tr"><span class="duz">– Bunun anlamı ne?</span></p>

    <p class="duz" xml:lang="tr"><span class="duz">– Şeytan karşılıksız hiçbir şey vermez. Hasta öldüğünde Şeytan ona anlaşmasını önerir. Tam bir itaat karşılığında hayatı kurtulacaktır. Bu “uzlaşma”, Araf Yolcularının Andı olarak adlandırılır. Faust tarzı bir anlaşma, ama psişik versiyonu. Bir tür senet, sapkının kanıyla imzalanmış bir bağlılık beyanı. Burada ant kişinin beyninde gerçekleşir. Ne kan ne protokol, ikisine de gerek yoktur.</span> <span class="italik">“Lex est quod facimus.”</span> <span class="duz">Ruhunu şeytana satan kişi yeni yasayı cinayetleriyle yazacaktır.</span></p>

    <p class="duz" xml:lang="tr"><span class="duz">Agostina’nın kelimeleri. Ensem karıncalanmaya başlamıştı. Her şey bir mantık çerçevesine oturuyordu. Olaylar çok inandırıcı, son derece... son derece tartışılmaz bir hal alıyordu.</span></p>

    <p class="duz" xml:lang="tr"><span class="duz">– Ama siz, diye sertçe sordum. Siz buna inanıyor musunuz?</span></p>

    <p class="duz" xml:lang="tr"><span class="duz">– Benim neye inandığımı düşünmekten vazgeçiniz. Birlikte çalışmamız gerekiyor.</span></p>

    <p class="duz" xml:lang="tr"><span class="duz">– Dosyaya baktınız.</span></p>

    <p class="duz" xml:lang="tr"><span class="duz">– Devamını da istiyoruz. Her yeni olaydan haberdar olmak istiyoruz.</span></p>

    <p class="duz" xml:lang="tr"><span class="duz">Bana doğru bir adım attı. Siyah entarisi buhur ve tarçın kokuyordu.</span></p>

    <p class="duz" xml:lang="tr"><span class="duz">– Aynı şeyi düşünüyorum, siz ve ben. Tek bir katil var. Siz kanlı canlı bir katil olduğuna inanıyorsunuz. Ben ise, komanın ardına gizlenmiş katillerüstü birine. Onu nasıl isterseniz, öyle adlandırabilirsiniz, şeytan, iblis, karanlıklar prensi, ama bu “yaratık” emirlerini Araf’ın derinliklerinden veriyor. Onun maskesini düşürmeliyiz, Birlikte.</span></p>

    <p class="duz" xml:lang="tr"><span class="duz">– Size yardım edemem. Sizin düşüncelerinizi paylaşmıyorum. Ben...</span></p>

    <p class="duz" xml:lang="tr"><span class="duz">– Susunuz. Her şey değişmek üzere ve siz bu değişimin tam ortasındasınız.</span></p>

    <p class="duz" xml:lang="tr"><span class="duz">– Ne değişimi?</span></p>

    <p class="duz" xml:lang="tr"><span class="duz">– Şeytan’ın tarzı. Önceleri müritlerine, şiddeti, işkenceyi, öldürmeyi emretmekle yetiniyordu. Tarzın fazla bir önemi yoktu. Şimdi ise, onlardan özel bir ritüel uygulamalarını istiyor. Böcekler, liken, ısırıklar, koparılmış dil... Tüm bu ayrıntıları sadık bendelerinin kulaklarına o fısıldıyor. Siz de Simonis dosyası var. Bizde ise Gedda dosyası. Başkaları da var.</span></p>

    <p class="duz" xml:lang="tr"><span class="duz">Estonyalı Raïmo Rihiimäki’yi düşündüm. Daha kaç kişi vardı? Van Dieterling haklıydı ve ben bunu çok önceden anlamıştım; söz konusu olan cinayetler serisi değil katiller serisiydi. Bu mantığa göre, transandan, metafizik bir katilin kulu haline gelmiş katiller. “Boğaz”ın derinliklerinde ipleri elinde tutan oydu.</span></p>

    <p class="duz" xml:lang="tr"><span class="duz">Sordum:</span></p>

    <p class="duz" xml:lang="tr"><span class="duz">– Başkalarının olduğunu nereden biliyorsunuz?</span></p>

    <p class="duz" xml:lang="tr"><span class="duz">– Biliyoruz. Tahmin ediyoruz. Ve şimdi, sahada soruşturma yapacak birine ihtiyacımız var. Gerçek bir polise. Sınır ve ilke tanımayan birine. Şiddetten ve yalandan hoşlanan, tat alan sizin gibi bir polise. Sonuna kadar gitmek için her şeye hazır birine.</span></p>

    <p class="duz" xml:lang="tr"><span class="duz">Hakareti sineye çektim. Her şeye rağmen söyledikleri gerçekten pek farklı sayılmazdı. Kardinal devam etti:</span></p>

    <p class="duz" xml:lang="tr"><span class="duz">– Şeytan’ın mucizesiyle hayata dönmüş bu kişileri bulmalısınız. Sesini yükseltmişti. Yavaş yavaş kendini göstermeye başlayan bu yeni katil türünü keşfetmelisiniz. Şeytan’ın bu erkek ve kadınları neden hayata döndürdüğünü ve onları böyle vahşi yöntemlerle neden intikam almaya ittiğini öğrenmek zorundayız!</span></p>

    <p class="duz" xml:lang="tr"><span class="duz">Zavallı bir cevap verdim:</span></p>

    <p class="duz" xml:lang="tr"><span class="duz">– Elimde Simonis olayıyla ilgili bir şüpheli bile yok.</span></p>

    <p class="duz" xml:lang="tr"><span class="duz">– Bulacaksınız. Her seferinde aynı hikâye. Bir ölümlü öldürülüyor, sonra Şeytan tarafından hayata döndürülüyor. Ardından, bazen çok daha sonra, asitler, böcekler, liken ve daha bir sürü şey kullanarak intikamını alıyor. Bu cinayetlerin listesini istiyoruz. Şeytan’ın, aracıları vasıtasıyla, kendi yöntemi ve imzasıyla bir seri katil gibi neden şimdi harekete geçtiğini anlamak istiyoruz. Tüm bunların altında deşifre edilmesi gereken bir mesaj olduğuna inanıyoruz. Bir kehanet.</span></p>

    <p class="duz" xml:lang="tr"><span class="duz">Demek buydu. Şeytan’ın adları kurbanlarının bedenlerine kazınmıştı. Kullanılan hep aynı ölüm silahlarıydı. Mesaj buydu. Lucifer’in sözü...</span></p>

    <p class="duz" xml:lang="tr"><span class="duz">Başım dönüyordu. Soruşturmam sadece bu dünyayı değil öteki dünyayı da kapsıyordu. Bu cinayetlerin ardında basit katiller yoktu, Şeytan’ın kendisi vardı. Uluyan ve intikam duygularını harekete geçiren bir iblis.</span></p>

    <p class="duz" xml:lang="tr"><span class="duz">Bir kez daha Luc’ü düşündüm. Soruşturmasında bu kadar ileri gidebilmiş miydi? Şeytan’ın kehanetini öğrenmiş miydi? Ceplerimi yokladım ve Luc’ün buruşmuş resmini buldum:</span></p>

    <p class="duz" xml:lang="tr"><span class="duz">– Bu adamı tanıyor musunuz?</span></p>

    <p class="duz" xml:lang="tr"><span class="duz">Kardinal kayıtsızca dudak büktü:</span></p>

    <p class="duz" xml:lang="tr"><span class="duz">– Hayır. Kim?</span></p>

    <p class="duz" xml:lang="tr"><span class="duz">– Benim bir dostum. O da polis. Bu olay üzerinde çalışıyordu.</span></p>

    <p class="duz" xml:lang="tr"><span class="duz">– Ona ne oldu?</span></p>

    <p class="duz" xml:lang="tr"><span class="duz">– İntihar etti.</span></p>

    <p class="duz" xml:lang="tr"><span class="duz">– Demek başaramadı. Siz başarın, Mathieu Durey. Beni hayal kırıklığına uğratmayınız!</span></p>

    <p class="duz-son-paragraf-2" xml:lang="tr"><span class="duz">Döndü. Entarisi hışırdadı. Siyah ve kırmızı bir ikaz gibiydi. Yüzyıllar sonra Engizisyon geri dönüyordu.</span></p>
  </div>
</body>
</html>