<html xmlns="http://www.w3.org/1999/xhtml">
<head>
  <title>101.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x101">
    <h1 class="bolum-ismi" id="toc-anchor" xml:lang="tr"><span class="bolum-ismi">101</span></h1>

    <p class="duz" xml:lang="tr"><span class="duz">Sokakta cep telefonumu kontrol ettim. Mesaj yoktu. Kahretsin. Arabamı buldum ve doğrudan eve gitmeye karar verdim. Yolda gacırdatmadan vites geçiremiyordum. Gereksiz yere arabayı yavaşlatıyor, motoru tekletiyordum. Her seferinde direksiyon kırıyordum, omzumdaki ağrı da şiddetleniyordu. Dinlenmem lazımdı.</span></p>

    <p class="duz" xml:lang="tr"><span class="duz">Evde bir başka hayal kırıklığı yaşadım. Manon hâlâ uyuyordu. Silahımı, koltukaltı kılıfımı çıkardım ve mutfağa yöneldim. Ağız tadıma uygun bir yemek hazırlamıştı. Bambu filizleri, taze fasulye, soya yağı, beyaz pirinç ve susam taneleri. Bir termos dolusu çay da vardı. Sofrayı mutfak tezgâhının üzerine hazırlamıştı: hünnap ağacından salata çanağı, bagetler, bardaklar, fincanlar...</span></p>

    <p class="duz" xml:lang="tr"><span class="duz">Hiç iştahım olmamasına rağmen, ayakta atıştırmaya başladım. Karamsar düşüncelerimden kurtulamıyordum. Bütün günümü kaçıklar arasında geçirmiştim, ama şimdi onlardan daha iyi olmadığımı görüyordum. Şapa oturmuş varsayımlar uğruna dokuz saatimi neden harcamıştım? Luc’ün, sıradan psişik bir seraptan başka bir şey olmayan saçma hayallerinin peşinde neden bu kadar zaman kaybetmiştim? Tam aksine somut soruşturmaya odaklanmam gerekiyordu: Sylvie Simonis’in katilini bulmalıydım, önemli olan tek şey buydu.</span></p>

    <p class="duz" xml:lang="tr"><span class="duz">Manon’u ancak bu şekilde temize çıkarabilirdim.</span></p>

    <p class="duz" xml:lang="tr"><span class="duz">Döndüğümden beri, bu yönde bir adım bile ilerleyememiştim. Adamlarımı belli bir ize yönlendirmekten âcizdim. Jura’dan bir şey çıkmamıştı. Gabon’dan da. Ve bu süre zarfında da Cinayet Masası’na yeni dosyalar gelmeye devam ediyordu. Dumayet haklıydı; olayların dışında kalmıştım.</span></p>

    <p class="duz" xml:lang="tr"><span class="duz">Göstermelik yemeğimi yarıda bıraktım ve yiyecekleri dolaba kaldırdım, tabakları kâseleri, bagetleri bulaşık makinesine yerleştirdim. Dondurucudan votka şişesini aldım ve fincanıma doldurdum. Bir dikişte bitirdim. Mideme inene kadar yakmadık yer bırakmadı. Şişeyi aldım ve kanepeye çöktüm.</span></p>

    <p class="duz" xml:lang="tr"><span class="duz">Işığı yakmamıştım. Karanlıkta oturmuş tavanın kirişlerine bakıyordum. Camdan yağmurun uğultusunu ve trafiğin gürültüsünü duyabiliyordum. Soruşturmanın selameti için yeni yollar bulmalıydım. Luc’ün saçma hayallerini ve Şeytan’ın sözüm ona varlığını bir kenara bırakmalıydım. Jura’da, böcekler, liken ve asitlerle ilgili yeni ipuçlarına ulaşmalıydım... Araştırmamı belli bir alanla sınırlandırmam lazımdı. Her şeye rağmen İtalya’da bir suçlu bulunmuştu. Bir diğeri de Estonya’daydı. Benim Sartuis’ye yoğunlaşmam gerekiyordu. Cinayetler serisinin ucunu yakaladığımda metafizikle uğraşmaya nasılsa vaktim olacaktı.</span></p>

    <p class="duz" xml:lang="tr"><span class="duz">Fincanımı dudaklarıma götürdüm, ancak birden durdum. Aklıma bir fikir gelmişti. Uzun süreden beri –Işıksızların varlığını öğrendiğimden bu yana– karanlık bir adamdan, bu “kaçıklar”a yardım eden ve onları destekleyen bir tür “coach”tan şüpheleniyordum. Aslında, ne Agostina’nın ne de Raïmo’nun suçlu olduğuna hiç inanmamıştım. Ne o ne de diğeri böceklerle insan kurban edecek durumda kişilerdi.</span></p>

    <p class="duz" xml:lang="tr"><span class="duz">Ancak bu düşüncemde çok da fazla ısrarcı olamıyordum.</span></p>

    <p class="duz" xml:lang="tr"><span class="duz">Geri planda biri vardı, evet, ama her şey bu kadar olamazdı.</span></p>

    <p class="duz" xml:lang="tr"><span class="duz">Gerçek bir katil.</span></p>

    <p class="duz" xml:lang="tr"><span class="duz">Işıksızların yerine cinayet işleyen ve onları şu veya bu şekilde suçlu olduklarına ikna edebilen bir cani.</span></p>

    <p class="duz" xml:lang="tr"><span class="duz">Van Dieterling bir “süper katil”den bahsetmişti.</span></p>

    <p class="duz" xml:lang="tr"><span class="duz">Zamorski ise bir “esinleyici”den.</span></p>

    <p class="duz" xml:lang="tr"><span class="duz">Ancak her ikisi de bizzat Şeytan’dan söz ediyordu.</span></p>

    <p class="duz" xml:lang="tr"><span class="duz">Gerçek farklıydı: Bir adam, sıradan bir ölümlü, Işıksızların gölgesinde öldürüyordu. Avrupa’yı tarayarak öldükten sonra yeniden hayata dönen kişileri saptayan ve onların yerine öç alan bir çılgın. Bienfaisance’taki ağacın üzerindeki yazı da bunun ispatı değil miydi? “IŞIKSIZLARI KORUYORUM.”</span></p>

    <p class="duz" xml:lang="tr"><span class="duz">Sylvie Simonis cinayeti için tek suçlu aramam gerekiyordu.</span></p>

    <p class="duz" xml:lang="tr"><span class="duz">Ama üç cinayet için –ve şüphesiz diğerleri için de– bir katil söz konusu olabilirdi.</span></p>

    <p class="duz" xml:lang="tr"><span class="duz">Jura’da yaşayan, bundan emindim ve tüm Avrupa’yı tarayan bir cani. Hayır, sadece asitleri kullanmasını bilen ve böcek üreten biri değildi, aynı zamanda işlediği cinayetleri üstlenmelerine ikna etmek için Işıksızların beyinlerine nüfuz edebilen bir adam...</span></p>

    <p class="duz" xml:lang="tr"><span class="duz">Kafamın içinde bir şimşek daha çaktı. Bu adam her Işıksız’ı kendi yaratıyor olamaz mıydı? Onların bilinçaltlarına etki ederek bu menfi hayalleri empoze ediyor olamaz mıydı?</span></p>

    <p class="duz" xml:lang="tr"><span class="duz">Bir şeytan değil, ama bir demiurgostu.</span></p>

    <p class="duz" xml:lang="tr"><span class="duz">Üç cinayetin de iplerini elinde tutan bir adam.</span></p>

    <p class="duz" xml:lang="tr"><span class="duz">Yol açtığı hayalleri bir orkestra şefi gibi idare eden bir adam.</span></p>

    <p class="duz" xml:lang="tr"><span class="duz">Benim “süper şüpheli”me bir de ad bulmuştum.</span></p>

    <p class="duz" xml:lang="tr"><span class="duz">Araf Ziyaretçisi.</span></p>

    <p class="duz" xml:lang="tr"><span class="duz">Evet, bu uğursuz tiyatro oyununu yeryüzüne indirmem gerekiyordu. Işıldayan yaşlı adam, etobur melek, derileri soyulmuş çocuk: tüm bu hayaller tek bir adamın görüntüsüydü. Yaşlı gibi gözüken, biçim değiştiren ve bilinçaltlarına işleyen bir kaçık. Kurbanlarına işkence eden ve şeytanın sembollerini bırakan bir katil. Kendini Şeytan sanan ve Işıksızlarını yaratan bir çılgın!</span></p>

    <p class="duz" xml:lang="tr"><span class="duz">Yeniden votkamı fondip yaptım.</span></p>

    <p class="duz" xml:lang="tr"><span class="duz">Yeniden mideme kadar yandım.</span></p>

    <p class="duz" xml:lang="tr"><span class="duz">Mucizeyle hayata dönen bu kişilerin bu hayalleri görmesini nasıl sağlıyordu? Onlara nasıl görünüyordu? Bunların hiçbirinin cevabı yoktu. Yine de bu düşüncemi bırakmak niyetinde değildim.</span></p>

    <p class="duz" xml:lang="tr"><span class="duz">Araf Ziyaretçisi.</span></p>

    <p class="duz" xml:lang="tr"><span class="duz">Böyle bir pislik vardı ve ben onu yakalayacaktım.</span></p>

    <p class="duz" xml:lang="tr"><span class="duz">Şu, bana “SENİ BEKLİYORDUM” ve “SADECE SEN VE BEN” yazan herifi. Bu Şeytan, büyük düello için Aziz Mikail’ini bekliyordu!</span></p>

    <p class="duz" xml:lang="tr"><span class="duz">Keşfimin şerefine bir bardak votka daha doldurdum.</span></p>

    <p class="duz" xml:lang="tr"><span class="duz">Telefonumun titreşimiyle irkildim.</span></p>

    <p class="duz" xml:lang="tr"><span class="duz">Corine Magnan’dır, diye düşündüm. Ancak arayan Svendsen’di.</span></p>

    <p class="duz" xml:lang="tr"><span class="duz">– Sanırım sana bir haberim var.</span></p>

    <p class="duz" xml:lang="tr"><span class="duz">– Neyle ilgili?</span></p>

    <p class="duz" xml:lang="tr"><span class="duz">– Isırıklar.</span></p>

    <p class="duz" xml:lang="tr"><span class="duz">Votka şişesinin yarısını bitirmiştim ve kafamın içi hâlâ çeşitli varsayımlarla doluydu; adli tabibin neden bahsettiğini anlamıyordum. Birkaç saniyenin sonunda, nihayet anladım. Epeyden beri kimse bana cinayetlerin bu çok özel karakterinden söz etmemişti; diş izleri. Ancak tamamen benim hatamdı; bu ipucunu hep göz ardı etmiştim, çünkü Pazuzu’nun, yarasa kafalı şeytanın varlığının fiziki kanıtını keşfetmekten korkuyordum.</span></p>

    <p class="duz" xml:lang="tr"><span class="duz">Adli tabip devam etti:</span></p>

    <p class="duz" xml:lang="tr"><span class="duz">– Sanırım nasıl yaptığını buldum.</span></p>

    <p class="duz" xml:lang="tr"><span class="duz">– Adli Tıp’ta mısın?</span></p>

    <p class="duz" xml:lang="tr"><span class="duz">– Nerede olmamı istiyorsun.</span></p>

    <p class="duz" xml:lang="tr"><span class="duz">– Geliyorum.</span></p>

    <p class="duz" xml:lang="tr"><span class="duz">Zorlukla ayağa kalktım, şişeyi buzluğa koydum, sonra pardösümü aldım; silahımı kemerime yerleştirdim. Manon’un odasının kapısına baktım. “Soruşturma için” gitmek zorunda olduğumu açıklayan bir not yazdım ve salondaki sehpanın üzerine bıraktım. Sessizce evden çıktım.</span></p>

    <p class="duz" xml:lang="tr"><span class="duz">Yolun karşısına geçtim ve evin karşısında arabada bekleyen çocuklara uğradım. Paris’e gelir gelmez, evimi ve Manon’u gözlemeleri için bir ekip istemiştim. Arabanın camı indi. MacDonald’s ve soğuk kahve kokusu suratıma çarptı.</span></p>

    <p class="duz" xml:lang="tr"><span class="duz">– Bir veya iki saat içinde dönerim. Gözünüzü dört açın.</span></p>

    <p class="duz" xml:lang="tr"><span class="duz">Arabama doğru yöneldim. Öylesine, kafamı yukarı, daireme doğru kaldırdım. Birden, pencerede, perdenin arkasında birini görür gibi oldum. Gözlerimi kısarak perdenin kıvrımlarını görmeye çalıştım. Manon uyanmış mıydı yoksa sadece bir yansıma mıydı? Geçen arabaların farlarının yansıması?</span></p>

    <p class="duz" xml:lang="tr"><span class="duz">Biraz bekledim. Hiçbir hareket olmadı. Yola koyuldum, aslında bir şey gördüğümden bile emin değildim.</span></p>

    <p class="duz-ilk-paragraf" xml:lang="tr"><span class="italik">Saat 22:00.</span></p>

    <p class="duz" xml:lang="tr"><span class="duz">Trafik akıcıydı, yol yağmurdan pırıl pırıldı. Bir sigara yaktım. Ağzımdaki votka tadı buharlaşıyor, yavaş yavaş kendime geliyordum.</span></p>

    <p class="duz" xml:lang="tr"><span class="duz">Ancak morga girer girmez, yeniden fenalaştım. Svendsen, üzerinde iki maçete bulunan bir otopsi masasının önünde beni bekliyordu. Votka ve korkuyla karışık yakıcı bir asit kokusu. Tekerlekli bir masaya tutundum.</span></p>

    <p class="duz" xml:lang="tr"><span class="duz">– Bu nedir?</span></p>

    <p class="duz" xml:lang="tr"><span class="duz">– Senin çözümün. Küçük bir gösteri.</span></p>

    <p class="duz" xml:lang="tr"><span class="duz">İçinde sanayi tipi yapışkan bulunan bir kutuya uzandı, sonra bıçaklardan birinin üzerine bu yapışkandan sürdü. Ardından bir avuç dolusu cam kırığını bu yapışkanın üzerine yaydı. Son olarak da ikinci maçeteyi diğerinin üstüne kapattı, tıpkı jambonlu bir ekmek diliminin üzerine diğer dilimi yerleştirir gibi.</span></p>

    <p class="duz" xml:lang="tr"><span class="duz">– Ve işte.</span></p>

    <p class="duz" xml:lang="tr"><span class="duz">– İşte ne?</span></p>

    <p class="duz" xml:lang="tr"><span class="duz">İki maçeteyi, koli bandıyla sıkıca sardı. Sonra örtünün altındaki cesede döndü. Hiç tereddüt etmeden örtüyü açtı, altında yaşlı bir adamın şişmiş cesedi çıktı. Silahını havaya kaldırdı ve hızla gövdeye indirdi. Kanım donmuştu. Svendsen bazen kontrolünü kaybederdi. Ardından ete gömülen cam parçalarını ayıkladı.</span></p>

    <p class="duz" xml:lang="tr"><span class="duz">– Yaklaş.</span></p>

    <p class="duz" xml:lang="tr"><span class="duz">Yerimden kımıldamadım.</span></p>

    <p class="duz" xml:lang="tr"><span class="duz">– Sana yaklaş dedim. Kafana takma. Bu ceset bir haftadan beri burada. Bir evsiz. Kimse ona zarar verdiğimiz için bizi şikâyet etmez.</span></p>

    <p class="duz" xml:lang="tr"><span class="duz">İstemeye istemeye bir adım attım ve yaraya baktım. Isırık izlerine benziyordu. En azından “benim” ısırıklarıma. Sylvie Simonis’in cesedindeki izlere.</span></p>

    <p class="duz" xml:lang="tr"><span class="duz">– Anladın mı?</span></p>

    <p class="duz" xml:lang="tr"><span class="duz">Gururla silahını sallıyordu. Çevremizdeki çelik duvarlar tavandaki lambalardan yayılan ışıkla parlıyordu.</span></p>

    <p class="duz" xml:lang="tr"><span class="duz">– Bir de, dedi, gerçek hayvan dişleri bulmak için zamanım olsaydı, gösteri kusursuz olacaktı.</span></p>

    <p class="duz" xml:lang="tr"><span class="duz">– Bu fikir aklına nereden geldi?</span></p>

    <p class="duz" xml:lang="tr"><span class="duz">– Siyahlar arasındaki bir hesaplaşmadan. Yaraların biçimini görünce birkaç telefon görüşmesi yapmam gerekti. Son yıllardaki savaşları yaşamış doktorlara telefon ettim. Raunda, Sierra Leone, Sudan...</span></p>

    <p class="duz" xml:lang="tr"><span class="duz">– Ruanda’da kimse bu tekniği kullanmıyordu.</span></p>

    <p class="duz" xml:lang="tr"><span class="duz">Kafasını kaldırdı:</span></p>

    <p class="duz" xml:lang="tr"><span class="duz">– Doğru. Aslında sadece Sierra Leone. Bilgi topladım. Doksanlı yıllar. Foday Sankoh milisleri. Bazı gruplar, orman hayvanlarının onlara yardımcı olduğuna halkı ikna etmek için bu yöntemi kullanıyorlarmış. Sen de oralara gittin, ahkâm kesmeme gerek yok.</span></p>

    <p class="duz" xml:lang="tr"><span class="duz">Sierra Leone’yi pek bilmiyordum, ama bu milislerde yer alan bazı adamların ürkütücü maskeler taktıklarını duymuştum.</span></p>

    <p class="duz" xml:lang="tr"><span class="duz">Hâlâ Svendsen’in çifte maçetesine bakıyordum. Bu ürkütücü silah beni kendime getirmişti. Benim pragmatik varsayımlarımı doğruluyordu.</span></p>

    <p class="duz" xml:lang="tr"><span class="duz">Tek ve aynı katil.</span></p>

    <p class="duz" xml:lang="tr"><span class="duz">Estonya’da, İtalya’da, Fransa’da, her seferinde bu “mekanizma”yı kullanan bir katil.</span></p>

    <p class="duz" xml:lang="tr"><span class="duz">Bir kez daha karşıma Afrika çıkmıştı. Ziyaretçim orada yaşamıştı. Bu silahı da Kara Kıta’da görmüştü. Çatışmaları yaşamış, böcekleri incelemişti, bu kıtanın bitkilerini tanıyordu.</span></p>

    <p class="duz" xml:lang="tr"><span class="duz">Her şeyiyle gerçek bir insandı.</span></p>

    <p class="duz-son-paragraf-2" xml:lang="tr"><span class="duz">Ve Pazuzu, artık devre dışı kalmıştı. Svendsen’i kutladım ve koşar adım morgdan ayrıldım. Soruşturmamı hiç bu kadar somut temellere oturtmamıştım. Ziyaretçi şeytana benzemek ve gerçeküstü bir varlık olduğuna inandırmak için kendine çok kötülük etmiş olmalıydı. Ancak tekniğinin her ayrıntısı ortadaydı ve kaynağına kadar kâbusun üstünde gidecektim.</span></p>
  </div>
</body>
</html>