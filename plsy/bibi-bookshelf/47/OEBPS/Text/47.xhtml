<html xmlns="http://www.w3.org/1999/xhtml">
<head>
  <title>47.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x47">
    <h1 class="bolum-ismi" id="toc-anchor" xml:lang="tr"><span class="bolum-ismi">47</span></h1>

    <p class="duz" xml:lang="tr"><span class="duz">Odadan çıktım, tüm sinirlerime bin volt elektrik verilmiş gibiydi. Doktor kapıda beni bekliyordu; ona Nathalie Katsafian’ı nerede bulabileceğimi sordum. Şansıma bu pazar çalışıyordu, alt katta görevliydi.</span></p>

    <p class="duz" xml:lang="tr"><span class="duz">Merdivene yöneldim. Ve koridorda, önlüklü, beyaz pantolonlu bir kadınla burun buruna geldim. Sert görünüşlü, albeniden nasibini almamış, uçuk sarı saçlı, kırklı yaşlarda biriydi.</span></p>

    <p class="duz" xml:lang="tr"><span class="duz">– Nathalie Katsafian?</span></p>

    <p class="duz" xml:lang="tr"><span class="duz">– Benim.</span></p>

    <p class="duz" xml:lang="tr"><span class="duz">Onu kolundan tuttum.</span></p>

    <p class="duz" xml:lang="tr"><span class="duz">– Ne yapıyorsunuz?</span></p>

    <p class="duz" xml:lang="tr"><span class="duz">Üzerinde “Personele Aittir” yazan bir kapı gördüm. Açtım ve hemşireyi içeri ittim.</span></p>

    <p class="duz" xml:lang="tr"><span class="duz">– Bir şey mi var?</span></p>

    <p class="duz" xml:lang="tr"><span class="duz">Dirseğimle kapıyı kapattım ve elektrik düğmesini çevirdim. Neon lambaları yandı. Duvarlardaki raflarda katlanmış örtüler, çarşaflar ve düzenle yerleştirilmiş önlükler vardı; burası muhtemelen çamaşır odasıydı.</span></p>

    <p class="duz" xml:lang="tr"><span class="duz">– Sakinleşsek iyi olacak, sizin de benim de.</span></p>

    <p class="duz" xml:lang="tr"><span class="duz">– Bırakın, dışarı çıkmak istiyorum!</span></p>

    <p class="duz" xml:lang="tr"><span class="duz">– Sadece kısa bir sohbet.</span></p>

    <p class="duz" xml:lang="tr"><span class="duz">Kadın benden kurtulmaya çalıştı. Onu ittim ve kimliğimi burnuna dayadım:</span></p>

    <p class="duz" xml:lang="tr"><span class="duz">– Cinayet Masası. Sanırım burada bulunma sebebimi anladınız, öyle değil mi?</span></p>

    <p class="duz" xml:lang="tr"><span class="duz">Hemşire cevap vermedi. Yuvalarından fırlamış gibi duran pırtlak gözleri vardı.</span></p>

    <p class="duz" xml:lang="tr"><span class="duz">– Manon Simonis. Kasım 1988. Neden yalan söylediniz?</span></p>

    <p class="duz" xml:lang="tr"><span class="duz">Nathalie Katsafian olduğu yere çöktü. Yüzü solmuş, odadaki çarşaf ve önlüklerden daha da beyaz bir hale gelmişti. Bir dizimi yere koydum ve onu omuzlarından kavrayıp sırtını duvara dayadım.</span></p>

    <p class="duz" xml:lang="tr"><span class="duz">– Sorumu yineliyorum: Neden 1988’de yalan söylediniz?</span></p>

    <p class="duz" xml:lang="tr"><span class="duz">– Siz... siz Manon cinayetini mi soruşturuyorsunuz?</span></p>

    <p class="duz" xml:lang="tr"><span class="duz">– Soruma cevap verin.</span></p>

    <p class="duz" xml:lang="tr"><span class="duz">Elini saçlarının arasından geçirdi. Yüzünde büyük bir korku vardı:</span></p>

    <p class="duz" xml:lang="tr"><span class="duz">– Ben... Ben korkmuştum. Yirmi beş yaşındaydım. Jandarma hastaneye gelip, Sylvie Simonis bir önceki gün saat 17’de odasında mıydı diye sorunca, ben de evet dedim.</span></p>

    <p class="duz" xml:lang="tr"><span class="duz">– Hastanede miydi?</span></p>

    <p class="duz" xml:lang="tr"><span class="duz">– Aslında, emin değildim.</span></p>

    <p class="duz" xml:lang="tr"><span class="duz">– Bunu onlara neden söylemediniz?</span></p>

    <p class="duz" xml:lang="tr"><span class="duz">Tükürüğünü yuttu. Yüzündeki korkunun yerini şimdi kaderine boyun eğenlerin ifadesi almıştı. Sanki on dört yıldan beri, gerçeği söyleyeceği bu anı beklemişti.</span></p>

    <p class="duz" xml:lang="tr"><span class="duz">– O tarihte stajyerdim. Başhemşire kurallar konusunda çok katı biriydi. Saat 17:00, hastaların ateşlerinin ölçüldüğü saatti. Bizzat ölçer ve kayıt defterine not ederdik.</span></p>

    <p class="duz" xml:lang="tr"><span class="duz">– Peki, öyle olmadı mı?</span></p>

    <p class="duz" xml:lang="tr"><span class="duz">– Hayır. Biraz gecikmiştim, hastalar çoktan kendi ateşlerini ölçmüştü. Komodinin üzerine bırakılmış termometreye bakıp dereceyi yazmakla yetindim.</span></p>

    <p class="duz" xml:lang="tr"><span class="duz">– Bu durumda hasta odasında olmayabilir?</span></p>

    <p class="duz" xml:lang="tr"><span class="duz">– Evet.</span></p>

    <p class="duz" xml:lang="tr"><span class="duz">– Sylvie Simonis odasında yok muydu?</span></p>

    <p class="duz" xml:lang="tr"><span class="duz">– Sanırım, evet.</span></p>

    <p class="duz" xml:lang="tr"><span class="duz">– Evet mi hayır mı? diye bağırdım.</span></p>

    <p class="duz" xml:lang="tr"><span class="duz">– Evet. Ona uğradığımda yerinde değildi. Rakamı not ettim ve çıktım.</span></p>

    <p class="duz" xml:lang="tr"><span class="duz">– Ne kadar süre yok olduğunu biliyor musunuz?</span></p>

    <p class="duz" xml:lang="tr"><span class="duz">– Hayır. Hareketlerinde özgürdü. Odasında tek başına kalıyordu. Birkaç saat boyunca ortadan yok olabilirdi. Ve kimse farkına varmazdı.</span></p>

    <p class="duz" xml:lang="tr"><span class="duz">Sustum. Sylvie Simonis’in cinayet anında nerede olduğuna tanıklık edecek kimse yoktu. Hemşire kendini temize çıkarmak istiyor gibiydi.</span></p>

    <p class="duz" xml:lang="tr"><span class="duz">– Yalan söyledim, çünkü o zaman bu o kadar önemli değildi. Ondan şüphelenilmiyordu. Olanlar gerçekten çok korkunçtu. O kurbandı, anlıyor musunuz?</span></p>

    <p class="duz" xml:lang="tr"><span class="duz">– Sanırım başka şeyler de biliyorsunuz.</span></p>

    <p class="duz" xml:lang="tr"><span class="duz">– Ben... Sanki tokat yemiş gibi parmaklarının ucuyla yüzüne dokundu. Aslında her şey için çok geç. Aylar sonra. Olay yerinde tatbikat yapıldığında.</span></p>

    <p class="duz" xml:lang="tr"><span class="duz">– Patrick Cazeviel’le yapılan tatbikat mı?</span></p>

    <p class="duz" xml:lang="tr"><span class="duz">Kadın başını sallayarak onayladı.</span></p>

    <p class="duz" xml:lang="tr"><span class="duz">– Gazeteler arıtma istasyonunun yakınındaki bir kuyudan söz ediyordu. Ve yerinden oynatılmış paslı bir ızgaradan. Bu, bana o geceki bir ayrıntıyı hatırlatmıştı. Cinayet gecesi jandarma Sylvie’yi olaydan haberdar etmeye gelmiş, o da çantasını hazırlamıştı. Doktorlar hastaneden çıkmasını onaylamıştı. Ben de ona yardım etmiştim. Pardösüsü... Pardösüsünde pas lekeleri vardı.</span></p>

    <p class="duz" xml:lang="tr"><span class="duz">– Ve bu ayrıntı dikkatinizi çekti?</span></p>

    <p class="duz" xml:lang="tr"><span class="duz">– Lekeler oldukça tuhaftı. Boyuna çizgiler halinde, anlıyor musunuz? Sanki yeni gibiydi... Gazetedeki haberi okuyunca, ızgarayı düşündüm ve anladım.</span></p>

    <p class="duz" xml:lang="tr"><span class="duz">– Neden o dönemde, bundan kimseye bahsetmediniz?</span></p>

    <p class="duz" xml:lang="tr"><span class="duz">– Çok geçti. Ve ben... böyle korkunç bir şeyi hayal bile edemiyordum.</span></p>

    <p class="duz" xml:lang="tr"><span class="duz">Suskunluğumu bozmadım. Nathalie Katsafian konuşmasını sürdürüyordu:</span></p>

    <p class="duz" xml:lang="tr"><span class="duz">– Başka bir şey daha vardı... Aynı dönemde, doktorların aralarında Sylvie’nin kisti hakkında konuştuklarını işitmiştim. Bir yumurtalık kisti. Bir Amerikan filminden söz ediyorlardı, filmdeki kız, östrojen alarak bile bile böyle bir kistin oluşmasına neden oluyordu. Ben... Sonuçta Sylvie’nin de benzer bir şey yapmış olabileceğini düşündüm. Yani her şey ayarlanmıştı.</span></p>

    <p class="duz" xml:lang="tr"><span class="duz">– Elinizde bir kanıt var mı?</span></p>

    <p class="duz" xml:lang="tr"><span class="duz">– Evet. Banyodaki ilaçlar dikkatimi çekmişti.</span></p>

    <p class="duz" xml:lang="tr"><span class="duz">– Östrojen hapları mı?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Ne söylemek istiyorsunuz?</span></p>

    <p class="duz" xml:lang="tr"><span class="duz">– Plaket halindeydi... İlaçlar kutuda değildi.</span></p>

    <p class="duz" xml:lang="tr"><span class="duz">– Hormon hapları mıydı, değil miydi?</span></p>

    <p class="duz" xml:lang="tr"><span class="duz">– Hiçbir şey bilmiyorum!</span></p>

    <p class="duz" xml:lang="tr"><span class="duz">Nathalie Katsafian hıçkırıklara boğuldu. Bu kadının tanıklığı Sylvie Simonis’in yirmi yıl boyunca hapiste kalması veya bir akıl hastanesinin tehlikeli hastalar bölümüne yollanması için yeterliydi. Ben ise tam anlamıyla şaşkın bir haldeydim. Organlarım bana ait değildi sanki, ağzımın içinde kül tadı vardı.</span></p>

    <p class="duz" xml:lang="tr"><span class="duz">Sylvie Simonis çocuğunu öldürmüş bir anne profili çiziyordu. Bu aynı parçalardan oluşan aynı mozaikti, ama tamamen farklı bir portre ortaya çıkıyordu. Göründüğünden çok daha gerçek bir Medeia.</span></p>

    <p class="duz" xml:lang="tr"><span class="duz">Ellerimi kadının omuzlarına koydum ve bir dua mırıldandım. Vicdan azabı çekmeden huzur içinde bir yaşam sürmesi için Yüce İsa’ya yalvardım. Ayağa kalktım, kapının tokmağını tuttuğumda aklıma bir fikir geldi.</span></p>

    <p class="duz" xml:lang="tr"><span class="duz">Ceketimin ceplerini yokladım ve Luc’ün resmini çıkardım. Hemşire fotoğrafa baktı. Hıçkırıkları daha da arttı.</span></p>

    <p class="duz" xml:lang="tr"><span class="duz">– Ah, Tanrım...</span></p>

    <p class="duz" xml:lang="tr"><span class="duz">– Onu tanıyor musunuz?</span></p>

    <p class="duz" xml:lang="tr"><span class="duz">– Beni sorgulamıştı, evet, dedi hıçkırıklar arasında.</span></p>

    <p class="duz" xml:lang="tr"><span class="duz">Bir anda bütün sinirlerim uyarılmıştı. Bu kahrolası şehirde ilk kez biri Luc’ü tanımıştı.</span></p>

    <p class="duz" xml:lang="tr"><span class="duz">– Tam olarak ne zamandı?</span></p>

    <p class="duz" xml:lang="tr"><span class="duz">– Bilmiyorum. Bu yaz. Temmuzda, sanırım.</span></p>

    <p class="duz" xml:lang="tr"><span class="duz">– Sizi Sylvie Simonis konusunda mı sorguladı?</span></p>

    <p class="duz" xml:lang="tr"><span class="duz">– Evet... Aslında hayır. Bu olay hakkında sizden daha fazla şey biliyordu. Ve bildiklerini teyit etmek istiyordu. Cinayet gecesi Sylvie’nin hastanede bulunduğunun bir kandırmaca olduğunu anlamıştı. Ünlü bir cinayet davasında da benzer bir şey olduğundan söz etmişti. Francis Heaulme, sanırım.</span></p>

    <p class="duz" xml:lang="tr"><span class="duz">Doğruydu. Mayıs 1989’da, Brest yakınlarında elli yaşlarında bir kadın öldürülmüş ve cinayet zanlısı olarak yakalanan Francis Heaulme aklanmıştı. Sözüm ona, cinayet anında Laennec de Quimper Hastanesi’nde yatıyordu. Düzenli olarak alınan ateş ölçümleri de bunu kanıtlıyordu. Ama sonra, her şey ortaya çıkmıştı. İçimden bir ses “Luc senden daha iyi polis” diyordu.</span></p>

    <p class="duz" xml:lang="tr"><span class="duz">– Ona ne söylediniz?</span></p>

    <p class="duz" xml:lang="tr"><span class="duz">– Size anlattıklarımın aynısını.</span></p>

    <p class="duz" xml:lang="tr"><span class="duz">Kapıyı açtım ve odadan çıktım.</span></p>

    <p class="duz" xml:lang="tr"><span class="duz">Kafamda tek bir düşünce vardı.</span></p>

    <p class="duz" xml:lang="tr"><span class="duz">Luc Soubeyras, Sartuis’de şeytanını bulmuştu.</span></p>

    <p class="duz-son-paragraf-2" xml:lang="tr"><span class="duz">Ve bu şeytanın adı Sylvie Simonis’ti.</span></p>
  </div>
</body>
</html>