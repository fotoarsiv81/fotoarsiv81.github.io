<html xmlns="http://www.w3.org/1999/xhtml">
<head>
  <title>41.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x41">
    <h1 class="bolum-ismi" id="toc-anchor" xml:lang="tr"><span class="bolum-ismi">41</span></h1>

    <p class="alinti" xml:lang="tr"><span class="italik">Küçük kız tutsak,</span></p>

    <p class="alinti" xml:lang="tr"><span class="italik">Kayıp çarklar evinde.</span></p>

    <p class="alinti" xml:lang="tr"><span class="italik">Akrepler, yelkovanlar,</span></p>

    <p class="alinti-son-paragraf" xml:lang="tr"><span class="italik">Küçük kız artık şarkı söylemeyecek</span><span class="duz">...</span></p>

    <p class="duz" xml:lang="tr"><span class="duz">Bu bir tekerlemeydi.</span></p>

    <p class="duz" xml:lang="tr"><span class="duz">Birkaç notayla söylenen.</span></p>

    <p class="duz" xml:lang="tr"><span class="duz">Kulağı tırmalayan tekdüze bir şarkı. Özellikle ses berbattı. Ne pes ne tiz, ne erkek ne kadın, garip bir tını. Sadece uyumsuz ve aynı zamanda da tuhaf şekilde doğal.</span></p>

    <p class="duz" xml:lang="tr"><span class="duz">Teybi kapattım. Zaten bandı en az yirmi kere dinlemiştim. Peder Mariotte’un kasetçalarıyla birlikte yatakhanedeydim, kapıyı iki kez kilitlemiştim.</span></p>

    <p class="duz" xml:lang="tr"><span class="duz">Kayıtta, ne zamana ait olduğu bilinmeyen üç mesaj vardı. Sylvie Simonis’in sakladığı, şüpheli kişiye ait telefon konuşmaları. Hepsini Mac’ime kaydetmiştim, hem ses hem de metin olarak. Kimse bana bu sofistike ayrıntıdan bahsetmemişti; isimsiz telefon tehditleri konuşarak değil şarkı söyleyerek yapılmıştı. Yatağın üzerine oturmuş, bej renkli perdeleri çekmiştim, okuma tuşuna bastım.</span></p>

    <p class="alinti-ilk-paragraf" xml:lang="tr"><span class="italik">Küçük kız tehlikede</span></p>

    <p class="alinti" xml:lang="tr"><span class="italik">Onun için ne kadar kötü, kaybetti her şeyi</span></p>

    <p class="alinti" xml:lang="tr"><span class="italik">Çok geç artık vakit geldi</span></p>

    <p class="alinti-son-paragraf" xml:lang="tr"><span class="italik">Küçük kız artık şarkı söylemeyecek...</span></p>

    <p class="duz" xml:lang="tr"><span class="duz">Bu sesleri çıkaran ağzı, bu sese sahip yüzü hayal etmeye çalışıyordum. Çirkin bir yaratık, hayvani bir surat. Veya yaralı, sargılar içinde, sinsi bir yüz... Ses transformatörünü hatırladım, şu jandarmanın peşine düştüğü ve Richard Moraz’ın suçlanmasına sebep olan kanıt. Lamberton ve adamlarının bu konuda ayak diremelerinin nedenini anlayamıyordum.</span></p>

    <p class="duz" xml:lang="tr"><span class="duz">Daha önce de yapay olarak deforme edilmiş sesler duymuştum, helyum gazıyla, bir Vocoder’le veya başka bir elektronik filtreyle. Ama içlerinde buna benzeyen yoktu. Böyle tınısız, biçimsiz ama tuhaf bir şekilde bu kadar doğal olan yoktu.</span></p>

    <p class="duz" xml:lang="tr"><span class="duz">Üçüncü mesaj:</span></p>

    <p class="alinti-ilk-paragraf" xml:lang="tr"><span class="italik">Küçük kız kuyuda,</span></p>

    <p class="alinti" xml:lang="tr"><span class="italik">Buna inanmayanlar için ne talihsizlik.</span></p>

    <p class="alinti" xml:lang="tr"><span class="italik">Suyun dibinde her şey bitti</span></p>

    <p class="alinti-son-paragraf" xml:lang="tr"><span class="italik">Küçük kız artık şarkı söylemiyor...</span></p>

    <p class="duz" xml:lang="tr"><span class="duz">Teybi durdurdum. Şüphesiz bu, jandarmaları kuyuya yönlendiren son mesajdı. Sylvie hastanede olmasına rağmen mesajı kaydetmeyi düşünmüştü. Nasıl bir ruh halindeydi? Bu tehditlere rağmen kızını neden korumasız bırakmıştı?</span></p>

    <p class="duz" xml:lang="tr"><span class="duz">Teybi ararken, Mariotte’un kütüphanesinde bölgenin gelenekleriyle ilgili bir de kitap bulmuştum:</span> <span class="italik">Jura</span> <span class="italik">Hikâyeleri ve Efsaneleri</span><span class="duz">. 12. Bölüm’ün bir kısmı ünlü Saat Evi’yle ilgiliydi.</span></p>

    <p class="duz" xml:lang="tr"><span class="duz">XVIII. yüzyılın başında, diye anlatıyordu yazar, bir saatçi ailesi bu evi, kuzeyli fırtınalardan korunmak ve sabır isteyen işlerini icra edebilmek için bir tepenin yamacına inşa etmişti. Aslında, meraklı gözlerden saklamak istiyorlardı. Bu zanaatkârlar simyacıydı. Büyüleyici etkiye sahip sihirli pandüller yapmayı başarmışlardı. Şaşmaz çark takımları, hassas mekanizmalar...</span></p>

    <p class="duz" xml:lang="tr"><span class="duz">Efsanenin başka versiyonları da vardı. Bunlardan birine göre, saatçiler bir büyücü soyundan geliyordu.</span></p>

    <p class="duz" xml:lang="tr"><span class="duz">Evleri pis kokuların yayıldığı bataklıklarda bulunuyordu ve sarkaçlar doğrudan cehenneme açılıyordu. Bu “kapılar” iki yönde de işliyordu. Şeytanlar, iki gotik rakam arasından dünyamıza giriş de yapabiliyorlardı.</span></p>

    <p class="duz" xml:lang="tr"><span class="duz">Yorgunluğun da etkisiyle, kendimi, bir saatin içinden çıkıp Sylvie Simonis’e saldıran vampir kafalı bir şeytanı hayal ederken buldum. Şeytan kadını ısırıyor, vücudunda diş izlerini bırakarak onu zehirliyordu. Şeytan ve kesik dil. Baal-Zebub ve vızıldayan sinekler. Lucifer ve onu çevreleyen ışık...</span></p>

    <p class="duz" xml:lang="tr"><span class="duz">Bu saçmalığı kafamdan atıp, okumaya devam ettim. Bir başka anlatıma göre lanetlenen zanaatkârlar araştırmalarıyla Sartuis’yi felaketlere sürüklediler. Bunlar tarihin doğruladığı olaylardı. XVIII. yüzyılda veba salgınları, XIX. Yüzyılda da kolera ve yangınlar, iki dünya savaşı arasındaki katliamlar, linçler ve ölümle sonuçlanan öfkeler ve son olarak da 1920’de halkı kırıp geçiren grip salgını.</span></p>

    <p class="duz" xml:lang="tr"><span class="duz">Sartuis çevresindeki vadilerde yaşayanlar, bu felaketleri Saat Evi’ne ve onun zehirli kanalizasyon sistemine bağlıyordu. Saatçiliğin iflasını bile Saat Evi’ne bağlayan batıl inanç sahibi kişiler vardı.</span></p>

    <p class="duz" xml:lang="tr"><span class="duz">Gözlerimi ovuşturdum. Saat sabahın ikisiydi. Bu boş şeyler için neden uykumu feda ettiğimi anlayamıyordum. Sürekli kafamı kurcalayan bir soru vardı: Sylvie Simonis neden bu boktan şehirde, bu uğursuz evde, kızının hayaletiyle kalmıştı?</span></p>

    <p class="duz" xml:lang="tr"><span class="duz">Yeniden eğimli masayı ve hassas aletleri gözümün önüne getirdim. Jandarma ve polis kayıtsızca bocalarken, o yıllar boyunca neyi düşünmüştü acaba? Elinde şüphelinin kaseti vardı, hiç kuşkusuz Manon’un trajik sonuyla ilgili bazı şeyleri de bir yerlere saklamıştı. Sayfayı çevirmeye kalkışmamıştı. Neden?</span></p>

    <p class="duz" xml:lang="tr"><span class="duz">Cevabı buluverdim.</span></p>

    <p class="duz" xml:lang="tr"><span class="duz">Sylvie Simonis de katilin peşindeydi. On dört yıl boyunca kendi soruşturmasını yürütmüştü. Sabırla, kararlılıkla ve inatla. Elindeki ipuçlarını takip etmiş, kuşkularını değerlendirmişti. İşte bu nedenle kötülükten başka bir şey görmediği bu düşman şehirde kalmıştı. Katilin yakınında yaşamak istiyordu. İzinde nefes almak ve onu teşhis etmek istiyordu. Evet, bu. İnadı, dik başlılığından ve saat ustalığındaki sabrından kaynaklanıyordu. Ona katilin kellesi gerekliydi.</span></p>

    <p class="duz" xml:lang="tr"><span class="duz">Başarmış mıydı? Ölümü bir cevap olabilirdi. Geçen yaz, bir şekilde kızının katilinin maskesini düşürmüştü. Fakat yetkilileri haberdar edeceğine onu tuzağa düşürmeyi –belki de kendi elleriyle safdışı bırakmayı– istiyordu. Ancak işler tersine dönmüş, Manon’un katili onu da törenle kurban etmişti. Bunu yıllar boyunca bir kanser gibi beyninde büyütmüştü.</span></p>

    <p class="duz" xml:lang="tr"><span class="duz">Sigaramı ezdim ve göz kararı, izmaritle dolu küllüğe fırlattım. Dumandan bir sis tabakasının içinde kalmıştım. Yatağımın etrafındaki perdeleri açtım. Bu hikâyede direnmem, gece boyunca hiçbir şeyi teyit edemeden hikâyeyi evirip çevirmem anlamsızdı.</span></p>

    <p class="duz" xml:lang="tr"><span class="duz">Pencereyi araladım ve ışığı söndürdüm. Gözlerimi açık tutmakta zorlanıyordum, Sylvie Simonis’in pandüllerinden birkaçı gözümün önünde belirdi. Elips şeklinde bir kum saati, kafesli saat kasaları, ellerinde yay, tokmak, trompet tutan yaldızlı bronz heykelcikler. Uykuya dalmak üzereydim, fakat bilincimin bir kısmı hâlâ direniyordu. Köstekli saatler... Yaprak, küre, lir desenli süslemeler...</span></p>

    <p class="duz" xml:lang="tr"><span class="duz">Birden, saatin akrep ve yelkovanı arasından bir gölge fırladı. Redingotlu, silindir şapkalı siyah bir siluet. Yüzünü göremiyordum, fakat niyetinin kötü olduğu belliydi. Mefistofeles’i düşündüm.</span> <span class="italik">Hoffmann’ın</span> <span class="italik">Masalları</span><span class="duz">’ndaki Dapertutlo’yu. Gölge üzerime eğildi, kulağıma yaklaşıp mırıldandı: “Boğazı buldum.”</span></p>

    <p class="duz-son-paragraf-2" xml:lang="tr"><span class="duz">Bu, kasetteki ses değil, Luc’ün sesiydi. Şapkasının altından kanlı ve öfke dolu gözlerini görmek için tam zamanında doğruldum. Notre-Dame-de-Bienfaisance’ın belvederesinden bana bakan gözlerdi bunlar.</span></p>
  </div>
</body>
</html>