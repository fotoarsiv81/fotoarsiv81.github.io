<html xmlns="http://www.w3.org/1999/xhtml">
<head>
  <title>87.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x87">
    <h1 class="bolum-ismi" id="toc-anchor" xml:lang="tr"><span class="bolum-ismi">87</span></h1>

    <p class="duz-ilk-paragraf" xml:lang="tr"><span class="italik">Çarşamba, 6 kasım.</span></p>

    <p class="duz" xml:lang="tr"><span class="duz">İki günden beri Krakov’da, gün boyu dolanıp duruyordum ve Manon’la karşılaşmamaya özen gösteriyordum. Ama prensesle karşılaşmamanın imkânı yoktu. Sanki bir hastalığa yakalanmıştım ve duygularımda yok olup gitmemek için çabalıyordum. Aslında bunu başka türlü de ifade edebilirdim; onun tarafından beğenilmemekten, başarısızlığa uğramaktan korkuyordum.</span></p>

    <p class="duz" xml:lang="tr"><span class="duz">Soruşturmayı unutmuştum, gün boyu şehirde aylak aylak dolaşıyor, mesajlarımı bile dinlemiyordum. Bu sabah uyanır uyanmaz işe koyulmaya karar vermiştim. Yataktan kalktım ve cep telefonumu açtım. Telesekreterimi dinledim. Foucault. Svendsen. Sabırsız birçok mesaj. Hepsini geri aradım. Karşıma telesekreterler çıktı. Saat sabahın 7’siydi.</span></p>

    <p class="duz" xml:lang="tr"><span class="duz">Duş almadan –çok soğuktu– giyindim ve PC’mi açtım. E-postalarımı kontrol ettim. Hâlâ Raïmo Rihiimäki’nin dosyası gelmemişti. Ayrıca dikkate değer başka mesaj da yoktu. Her gün aksatmadan göz attığım gazetelere bağlandım.</span> <span class="italik">République des Pyrénées. Courrier du Jura. Est républicain.</span> <span class="duz">Bucholz ve Sarrazin cinayetleriyle ilgili haberler yavaş yavaş azalmaya başlamıştı. Olan haberlerin de içi boştu.</span></p>

    <p class="duz" xml:lang="tr"><span class="duz">Bugüne döndüm. Dün geceden beri kafamı meşgul eden bir düşünce vardı. Kale manastırın içinde ne var ne yok diye dolaşmış, ancak gördüklerim bana anlaşılmaz ve karanlık gelmişti.</span></p>

    <p class="duz" xml:lang="tr"><span class="duz">Yer altındaki genel merkeze girmeye çalışmıştım. Ama imkânsızdı. Biyometrik algılayıcılar, kameralar, fotoseller. Burası aşırı korunaklıydı ve askeri bir karargâhtan çok daha sıkıydı. Zemin kattaki ofislerde de gizemli bir yan vardı. Bir gece önce manastırın kabataslak bir planını çizmiştim. Ana avlunun çevresindeki binalar iki “L” biçimindeydi, kuzeydoğu kanadında Benedikten rahibeler, güneybatı kanadında rahipler kalıyordu. Her bölümün kendi şapeli, kendi ortak alanı vardı, ancak yemekhane tekti, erkekler ve kadınlar yemeklerini sırayla yiyorlardı.</span></p>

    <p class="duz" xml:lang="tr"><span class="duz">Öncelikli olarak güneybatı kanadına yoğunlaştım. Daha önceden ziyaret ettiğim bölümleri kalemle karaladım. Zemin katta idari ofisler vardı. Bir de kütüphane. Ruhban okulu öğrencileri burada Polonya’nın din tarihi üzerine tezlerini hazırlıyorlardı. Sonra şapel ve dinlenme alanı. Bu kanatta henüz keşfedemediğim iki yer vardı. Zamorski’nin özel ofisi ile gizli ayin salonu...</span></p>

    <p class="duz" xml:lang="tr"><span class="duz">Ceketimi giydim ve sabah turu atmaya karar verdim. Benedikten rahibeleri duadaydı, rahipler de kahvaltı ediyordu. İdeal bir zamandı benim için.</span></p>

    <p class="duz" xml:lang="tr"><span class="duz">Koridora çıktım ve aşağı indim. Gün doğarken zorlanıyordu sanki. İki galerinin köşesinde, büyük salona, gizli salona açılan kapının önünde durdum. Maymuncuğumu çıkardım. Taşın serinliğini hissediyordum. Şimşirin ve servilerin kokusunu. Maymuncuğu anahtar deliğine yerleştirdim ve kapının kilitli olmadığını anladım.</span></p>

    <p class="duz" xml:lang="tr"><span class="duz">Burası da bir şapeldi.</span></p>

    <p class="duz" xml:lang="tr"><span class="duz">Daha uzun, daha dar, daha gizemli.</span></p>

    <p class="duz" xml:lang="tr"><span class="duz">Dar pencerelerden içeri doğan günün mavi aydınlığı giriyordu. Önlerindeki kapaklı gözleriyle, koroyerine kadar uzanan birkaç sıra sandalye vardı. Görünürde altar ve haç yoktu. Buruşuk alüminyum folyoyu andıran en dipteki beyaz vitrayın üzerinde, sadece bir gülbezek dikkati çekiyordu.</span></p>

    <p class="duz" xml:lang="tr"><span class="duz">Birkaç adım attım. Burada sessizliğin ve soğuğun olağanüstü etkileyiciliğini keşfettim. Gözlerim yavaş yavaş alacakaranlığa alışıyordu. Şimdi renkleri ayırt edebiliyordum. Sütunlar beyazdı, pişmiş toprak zemin aşıboyalıydı, duvarlar pastel yeşildi. Burada beni ilgilendiren bir şey yoktu, ama bir güç beni burada kalmaya zorluyordu.</span></p>

    <p class="duz" xml:lang="tr"><span class="duz">Aniden ışıklar yandı.</span></p>

    <p class="duz" xml:lang="tr"><span class="duz">– Beyaz, kırmızı ve yeşil. Manastırın kurucusu Prens Jabelowski’nin renkleri.</span></p>

    <p class="duz" xml:lang="tr"><span class="duz">Arkama döndüm. Zamorski salonun eşiğinde duruyordu, eli hâlâ elektrik düğmesindeydi. Bozuntuya vermedim:</span></p>

    <p class="duz" xml:lang="tr"><span class="duz">– Neredeyiz?</span></p>

    <p class="duz" xml:lang="tr"><span class="duz">– Bir kütüphanede.</span></p>

    <p class="duz" xml:lang="tr"><span class="duz">Zamorski salonun ortasına kadar ilerledi ve bir sıranın kapağını kaldırdı. Deri ciltler atın külçeleri gibi parlıyordu. Bir kitap aldı. Metal bir tıngırtı duyuldu; kitap zincirlenmişti. Ahşap boyunca siyah demir bir çubuk vardı, üzerinde de halkalar. Rönesans dönemine ait bu tür kütüphanelerden söz edildiğini duymuştum. Kitapların mahkûm olduğu kütüphaneler.</span></p>

    <p class="duz" xml:lang="tr"><span class="duz">– Salonun yapım tarihi XV. yüzyıla kadar uzanıyor, dedi elçi. Savaşlara, işgallere, Nazizm’e ve komünizme rağmen hiç bozulmadan kalmış. Bizi son derece ilgilendiren sembolik bir mekân.</span></p>

    <p class="duz" xml:lang="tr"><span class="duz">– Burayı müzeye dönüştürmek istemez misiniz? diye sordum alaycı bir tonla.</span></p>

    <p class="duz" xml:lang="tr"><span class="duz">Ağır kitabı büyük bir gürültüyle elinden bıraktı.</span></p>

    <p class="duz" xml:lang="tr"><span class="duz">– Burası bizim savaşımızda simgesel bir öneme haiz, Mathieu, 1450’li yıllarda, birçok dini siteyi yerle bir eden Hus Savaşı’ndan sonra Prens Jabelowski bu manastırı inşa ettirdi. Özel, hatta farklı bir zihinsel deneyime maruz kaldıktan sonra yeni bir tarikat kurmak istiyordu...</span></p>

    <p class="duz" xml:lang="tr"><span class="duz">– Yani siz...</span></p>

    <p class="duz" xml:lang="tr"><span class="duz">– Bir Işıksız, evet. Jabelowski bir at kazası geçirdi ve komaya girdi. Uyandığında Şeytan’ı gördüğünü ileri sürdü. Çok ikna ediciydi muhtemelen; birçok keşiş onun peşinden gitti ve cüppelerini ters giydiler. Manastırları Şeytan’ın çağrısına cevap verenlerin toplandığı bir yer oldu. Bu anlamda Jabelowski, Köleler tarikatının kurucusu olarak kabul edilebilir.</span></p>

    <p class="duz" xml:lang="tr"><span class="duz">Her şey bütünün bir parçasıydı; bir Işıksız Köleler tarikatını kurmuştu. Bugün ise bu rahipler Işıksızları, bulmaya çalışıyordu... Zamorski birkaç metre ötemdeydi. Aramızda nefin soğukluğu vardı.</span></p>

    <p class="duz" xml:lang="tr"><span class="duz">– Madem bu manastır lanetli bir yer, neden buraya yerleştiniz?</span></p>

    <p class="duz" xml:lang="tr"><span class="duz">– Çelişkinin verdiği zevk, şüphesiz.</span></p>

    <p class="duz" xml:lang="tr"><span class="duz">– Benimle oyun oynamayınız. Köleler için Scholastyka eşsiz bir öneme sahip, öyle değil mi?</span></p>

    <p class="duz" xml:lang="tr"><span class="duz">– Yani, onların Aziz Petrus Bazilikası, demek istiyorsun! Jabelowski sözüm ona binanın temelinde gömülüymüş.</span></p>

    <p class="duz" xml:lang="tr"><span class="duz">– Burayı yeniden ellerine geçirmek istemiyorlar mı? Ya da ziyaret etmek?</span></p>

    <p class="duz" xml:lang="tr"><span class="duz">Zamorski’nin yüzünde anlamlı bir gülümseme belirdi. Nihayet anlamıştım:</span></p>

    <p class="duz" xml:lang="tr"><span class="duz">– Burayı bir bunkere dönüştürdünüz, çünkü onların ziyaret edeceğini düşünüyorsunuz.</span></p>

    <p class="duz" xml:lang="tr"><span class="duz">– Bir gün buraya girmeyi deneyeceklerini tahmin ediyoruz, evet.</span></p>

    <p class="duz" xml:lang="tr"><span class="duz">– Tahmin değil, bence umuyorsunuz, hatta bekliyorsunuz. Bu manastır bir tuzak. Bir tuzak, yemi de içinde: Manon.</span></p>

    <p class="duz" xml:lang="tr"><span class="duz">Polonyalı bir kahkaha attı:</span></p>

    <p class="duz" xml:lang="tr"><span class="duz">– Kendini nerede sanıyorsun? Alamo Kalesi’nde mi?</span></p>

    <p class="duz" xml:lang="tr"><span class="duz">Eğleniyormuş gibi bir hali vardı, ama ben gerçeği anladığımdan adım gibi emindim. Rahipler satanistleri bir kaleye çekmek istiyordu. Bir Ortaçağ savaşının hazırlıkları yapılıyordu. Ona doğru birkaç adım attım. Şimdi karşı karşıyaydık.</span></p>

    <p class="duz" xml:lang="tr"><span class="duz">– Kölelerin başka faaliyetleri de var. Özellikle onların bu koşusunu engellemeye çalışıyoruz.</span></p>

    <p class="duz" xml:lang="tr"><span class="duz">– Ne koşusu?</span></p>

    <p class="duz" xml:lang="tr"><span class="duz">– Kötüye ulaşma koşusu. Körü körüne, ölçüsüzce bir koşu.</span></p>

    <p class="duz" xml:lang="tr"><span class="duz">Başka bir sıranın kapağını açtı; içinde zincire vurulmuş kitaplar yerine metal spiralli klasörler vardı. İçlerinden birini açtı ve bir fotoğraf çıkardı:</span></p>

    <p class="duz" xml:lang="tr"><span class="duz">– Şu lafı bilirsin: “Fikirler yoktur, sadece eylemler vardır.”</span></p>

    <p class="duz" xml:lang="tr"><span class="duz">Klasörü bana uzattı. Bir cesedin yüzüydü bu, ağız açıktı, dile küçük bir kanca vidalanmıştı. Kilise’nin kabul etmediği yazarların cehennemi tasvir ettiği Vahiyleri düşündüm: “İçlerinden bazıları orada dillerinden asılmışlardı.”</span></p>

    <p class="duz" xml:lang="tr"><span class="duz">Polonyalı sayfayı çevirdi. Kolları ve bacakları bir çöplüğe atılmış bir insan gövdesi. Boynuna halka geçirilmiş, bir mumya gibi kurumuş, minicik bir çocuk cesedi. Sonra gözleri oyulmuş, cinsel organları parçalanmış bir at. Hayvan simsiyah bir kan gölünün içinde yüzüyordu sanki.</span></p>

    <p class="duz" xml:lang="tr"><span class="duz">Gözlerimi kaçırdım, titriyordum. Bu iğrenç görüntüler karşısında uyuşmuştum:</span></p>

    <p class="duz" xml:lang="tr"><span class="duz">– Bu tarz olaylar daha çok polisin ilgi alanına giriyor, öyle değil mi?</span></p>

    <p class="duz" xml:lang="tr"><span class="duz">– Elbette. Bizler sadece nöbetçileriz. Gözlemcileriz. Bu cinayetleri takip ediyoruz. Yerleri not ediyoruz, Avrupa haritası üzerinde işaretliyoruz. Bildiğimiz tek bir şey var, o da Kölelerin Yaşlı Kıta’nın sınırları dışına çıkmadığı. Mesela ABD’de hiçbir vakaya rastlamadık.</span></p>

    <p class="duz" xml:lang="tr"><span class="duz">– Somut olarak, ne yapıyorsunuz?</span></p>

    <p class="duz" xml:lang="tr"><span class="duz">– Gözlemliyoruz. Merkezlerini saptıyoruz. Koşullar oluştuğunda, onlardan önce davranıp yetkilileri uyarıyoruz. Ama bize pek kulak asmıyorlar. Polis bizlere deli gözüyle bakıyor. Artık kimseye haber vermiyoruz.</span></p>

    <p class="duz" xml:lang="tr"><span class="duz">– Harekete geçmeden onları nasıl belirliyorsunuz?</span></p>

    <p class="duz" xml:lang="tr"><span class="duz">– Kölelerin bir Aşil topuğu var. Onların yerlerini saptamamızı sağlayan bir zayıflık. Uyuşturucu kullanıyorlar.</span></p>

    <p class="duz" xml:lang="tr"><span class="duz">– Ne tür uyuşturucular?</span></p>

    <p class="duz" xml:lang="tr"><span class="duz">– Çok özel bir madde. Köleler, sadece şeytanın kelamının izini sürmekle yetinmiyorlar. Kendileri de bu yolculuğa çıkmak istiyorlar.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Öteki dünyaya yolculuk. Geçici ölüm. Kendi istekleriyle komaya giriyorlar, sırf Şeytan’a yaklaşmak için.</span></p>

    <p class="duz" xml:lang="tr"><span class="duz">– Bu duruma neden olabilecek uyuşturucular var mı?</span></p>

    <p class="duz" xml:lang="tr"><span class="duz">– Tek bir tane; iboga. Çok güçlü, çok tehlikeli, bir Afrika bitkisi, bazı ayinlerde de kullanıyorlar. Tam adı “tabernant iboga”. İbogain içeriyor, ölüme yakın deneyimler yaşamayı sağlayan psikedelik bir uyaran. “Afrika kokaini” de deniyor.</span></p>

    <p class="duz" xml:lang="tr"><span class="duz">– NDE’ye yol açan bir uyuşturucu hayal edebiliyorum, tamam, ama negatif bir deneyim yaşanacağının garantisi olabilir mi?</span></p>

    <p class="duz" xml:lang="tr"><span class="duz">Zamorski gülümsedi:</span></p>

    <p class="duz" xml:lang="tr"><span class="duz">– Seninle konuşmayı seviyorum, Mathieu. Senin bu tez canlılığın bize vakit kazandırıyor. Haklısın. Çok daha spesifik olan ve negatif sonuç alınan bir uyuşturucu daha var. “Siyah iboga.” İboganın çok nadir bir türü. Kolay bulunan bir ürün değil, inan bana. Köleler sürekli bu maddenin arayışı içindedir. Ve tabii biz de. Uyuşturucu tacirlerini izliyoruz, onlar sayesinde de satanistlere ulaşıyoruz.</span></p>

    <p class="duz" xml:lang="tr"><span class="duz">Kafamın içinde bir şimşek çaktı. Parlayan bir kibrit gibi. Bu beklenmedik Afrika olgusu, soruşturmamın diğer unsurlarıyla örtüşüyordu... Ve epey önce peşini bıraktığım bir dosyayla da. Massine Larfaoui. Uyuşturucu satıcısı. Afrika çevrelerine yakın biriydi. 2002 yılında bir eylül gecesi profesyonel bir katil tarafından öldürülmüştü.</span></p>

    <p class="duz" xml:lang="tr"><span class="duz">Acaba bu dosyanın da şimdiki olayla bir alakası olabilir miydi? Ama önce uyuşturucuyla yapılan bu yolculuğun prensibini öğrenmem gerekiyordu.</span></p>

    <p class="duz" xml:lang="tr"><span class="duz">– Şu “trip” diye sordum, Işıksızların yaşadığı deneyimle gerçekten eşdeğer mi?</span></p>

    <p class="duz" xml:lang="tr"><span class="duz">– Elbette hayır. Hiçbir şey ölümün yerini tutamaz. Hiçliğin kapısı. Ancak Köleler, ona yaklaşmak için her türlü riski, hatta ölümü bile göze alıyorlar. Siyah iboga son derece tehlikeli bir maddedir.</span></p>

    <p class="duz" xml:lang="tr"><span class="duz">– Uyuşturucu etkisini nasıl gösteriyor? Yani beyinde, demek istiyorum?</span></p>

    <p class="duz" xml:lang="tr"><span class="duz">– Ben bir uzman değilim. İbogain, bazı nöron alıcılarını bloke eden bir alkaloittir. Bu anlamda, asfiksi durumunda yaşananlara yakın duyumlara yol açıyor. Ama bir kez daha söylüyorum, bu yapay transın, gerçek negatif NDE’yle hiçbir ilgisi yok. Şeytan’ı görmek için, hayatını riske atman gerekiyor. Ölüme yolculuk etmen lazım.</span></p>

    <p class="duz" xml:lang="tr"><span class="duz">– Bu bitki tam olarak nereden geliyor?</span></p>

    <p class="duz" xml:lang="tr"><span class="duz">– Gabon’dan, normal iboga gibi. Orada iboga,</span> <span class="italik">bwiti fang</span> <span class="duz">adı verilen ayinlerde kullanılır.</span></p>

    <p class="duz" xml:lang="tr"><span class="duz">Gabon, bokböceğinin ve likenin geldiği ülke. Kafamın içinde bir şimşek daha çaktı. Gabon adını daha önce nerede duyduğumu hatırlamıştım. Saint-Denis’deki fuhuş yuvasında. Trans halindeki dansçı. Gözleri çukuruna kaçmış Claude’un güleç yüzü: “Yerel bir uyuşturucu aldı. Kendi ülkelerinin bir zımbırtısı.” Herif iboga yutmuştu.</span></p>

    <p class="duz" xml:lang="tr"><span class="duz">Artık hiç şüphem kalmamıştı, bağlantılar tamamdı. İlk Larfaoui soruşturması. Afrika çevresi ve özel uyuşturucular. Köleler de aynı ürünün peşindeydi...</span></p>

    <p class="duz" xml:lang="tr"><span class="duz">Kartları açık oynamaya karar verdim:</span></p>

    <p class="duz" xml:lang="tr"><span class="duz">– Luc Soubeyras, bir içki dağıtıcısı cinayetini soruşturuyordu.</span></p>

    <p class="duz" xml:lang="tr"><span class="duz">– Massine Larfaoui. Haberimiz var.</span></p>

    <p class="duz" xml:lang="tr"><span class="duz">– Larfaoui’nin siyah ibogayla bir alakası var mı?</span></p>

    <p class="duz" xml:lang="tr"><span class="duz">– Hem de nasıl. Bitkinin Fransa’daki resmi dağıtıcısı. Kölelerin tedarikçisi. Gözümüz üstündeydi, inan bana.</span></p>

    <p class="duz" xml:lang="tr"><span class="duz">– Onu kim öldürdü, biliyor musunuz?</span></p>

    <p class="duz" xml:lang="tr"><span class="duz">– Hayır. Bu da başka bir bilmece. Belki bir Köle. Belki de yoksunluk krizine girmiş bir müşteri. Bu tür ilişkilerin hep tehlikeli bir yanı vardır.</span></p>

    <p class="duz" xml:lang="tr"><span class="duz">– Larfaoui bir amatör tarafından öldürülmedi. Bir profesyonelin işi.</span></p>

    <p class="duz" xml:lang="tr"><span class="duz">Zamorski belli belirsiz bir hareket yaptı:</span></p>

    <p class="duz" xml:lang="tr"><span class="duz">– Bu konuda da açmazdayız. Luc bu olayda fazla bir yol alamamıştı. Zaten bu cinayetin ibogayla bağlantısı da kesin değil.</span></p>

    <p class="duz" xml:lang="tr"><span class="duz">Zamorski başka bir olasılığı dile getirmiyordu; onun adamlarından biri de şu veya bu nedenle uyuşturucu satıcısını ortadan kaldırmış olabilirdi. Ayrıca, Gina, cinayetin tanığı olan fahişe bir rahiple konuşmuştu... Bir kez daha elçiyi elinde bir otomatikle hayal ediyordum. Ve görüntü de her geçen gün biraz daha kafama yer ediyordu.</span></p>

    <p class="duz" xml:lang="tr"><span class="duz">Bir özet yaptım:</span></p>

    <p class="duz" xml:lang="tr"><span class="duz">– Öyleyse tüm bunlar bizim dosyanın eklenti kısımları. Köleler her şeyden önce Işıksızların peşinde, değil mi?</span></p>

    <p class="duz" xml:lang="tr"><span class="duz">– Evet. Onlar için, şeytanı “görmüş” olanların itiraflarının yerini hiçbir şey tutamaz.</span></p>

    <p class="duz" xml:lang="tr"><span class="duz">– Manon gibi mi?</span></p>

    <p class="duz" xml:lang="tr"><span class="duz">Zamorski çelik gözlerini bana çevirdi. Mırıldandı:</span></p>

    <p class="duz" xml:lang="tr"><span class="duz">– Manon’un negatif bir deneyim yaşayıp yaşamadığını bilmiyoruz.</span></p>

    <p class="duz" xml:lang="tr"><span class="duz">– Bilmek için belleğine yeniden kavuşması gerekiyor sanırım.</span></p>

    <p class="duz" xml:lang="tr"><span class="duz">– Veya dürüst davranması.</span></p>

    <p class="duz" xml:lang="tr"><span class="duz">– Yalan söylediğini mi düşünüyorsunuz? Ya da amnezi taklidi yaptığını mı?</span></p>

    <p class="duz" xml:lang="tr"><span class="duz">– Bunu bana sen söyleyeceksin. Onu sorguladığını sanıyorum.</span></p>

    <p class="duz" xml:lang="tr"><span class="duz">Ses tonu değişmişti. Kelimelerinin ardındaki otorite anlaşılıyordu. Geldiğimden beri hissettiğim kuşkunun bir tür tasdikiydi bu? Zamorski benim dosyamı umursamıyordu. Beni Polonya’ya, Manon’un ağzından laf almam için getirmişti. Onun sağlayamadığı güveni sağlamam için.</span></p>

    <p class="duz" xml:lang="tr"><span class="duz">– Manon’la ne tür bir oyun oynuyorsun? diye sordu, öfkelenivermişti. İki günden beri ondan kaçıyorsun.</span></p>

    <p class="duz" xml:lang="tr"><span class="duz">– Beni mi takip ettiriyorsunuz?</span></p>

    <p class="duz" xml:lang="tr"><span class="duz">– Bu manastırda sır yoktur. Sorumu yineliyorum: Nasıl bir oyun oynuyorsun? Bağırmıştı. Soruşturmayı açacak anahtar onun belleğinde!</span></p>

    <p class="duz" xml:lang="tr"><span class="duz">Geriledim ve gözlerimi koroyerinin üzerindeki gülbezeğe diktim. Gri gün ışığı, gümüş renkli taçyaprakları titretiyordu:</span></p>

    <p class="duz-son-paragraf-2" xml:lang="tr"><span class="duz">– Vız gelip tırıs gider. Benim de kendime göre bir stratejim var.</span></p>
  </div>
</body>
</html>