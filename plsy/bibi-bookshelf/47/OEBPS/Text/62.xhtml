<html xmlns="http://www.w3.org/1999/xhtml">
<head>
  <title>62.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x62">
    <h1 class="bolum-ismi" id="toc-anchor" xml:lang="tr"><span class="bolum-ismi">62</span></h1>

    <p class="duz" xml:lang="tr"><span class="duz">Catania’nın çevresinde kül bulutları daha da yoğunlaşmıştı. Üzerinde</span> <span class="italik">“sabbia vulcanica”</span> <span class="duz">(“volkanik kül”) yazan levhalar bile görünmüyordu. Sileceklerim camın üzerinde gıcırdamaya başlamıştı, toz zerrecikleri onları yavaşlatıyordu. Çok ağır ilerliyor, bir yandan da elimi dışarı çıkarmış ön camımı temizlemeye çalışıyordum.</span></p>

    <p class="duz" xml:lang="tr"><span class="duz">Yanardağda da değişiklikler vardı. Yamaçlarında kocaman iki koni oluşmuştu. Biri, olağanüstü bir basınç altında püsküren kül hortumlarından oluşan gri renkli bir koni, diğeri ise sadece su buharından meydana gelen puslu ve titrek bir koniydi. Arada sırada patlamaları bastıran korkunç gümbürtüler duyuluyordu. Gökyüzünde, birkaç kilometre yükselen dumanların arasından ip merdivenler sarkıtmaya çalışan helikopterler vardı.</span></p>

    <p class="duz" xml:lang="tr"><span class="duz">Bu dev iki koninin arasından, kırmızı renkli damarlar kıvılcımlar saçarak aşağıya doğru akıyordu. Dağ</span> <span class="italik">jeolojik olarak</span> <span class="duz">değişime uğruyordu. Gezegenin yüzeyi çatlıyor, gevşiyor, genleşiyordu, sanki derinliklerindeki yaşamı yeryüzüne ulaştırmaya çalışıyordu. Dağ gibi ben de değişiyordum. Benliğim, bu ilkel dünyayla birleşmek üzere açılıyor, boyun eğiyor, kabuğundan çıkıyordu.</span></p>

    <p class="duz" xml:lang="tr"><span class="duz">Catania’ya doğru barikatlar sıklaştı.</span> <span class="italik">Guardia di Finanza</span> <span class="duz">görevlileri kimlik kontrolü yapıyor, sadece doktorların geçmesine müsaade ediyordu. Sürücüler, durmuş, sakin sakin gazetelerini okuyordu. Dünyanın sonu gelmişti, ama kimse kaygılanmıyordu.</span></p>

    <p class="duz-ilk-paragraf" xml:lang="tr"><span class="italik">Saat 15:00, Via Etnea.</span></p>

    <p class="duz" xml:lang="tr"><span class="duz">Artık Catania Başpiskoposu Monsenyör Paolo Corsi’yle konuşmak istiyordum. Kilise’nin Agostina Gedda olayı hakkındaki düşüncelerini ve neden oldukları skandalın neticelerini öğrenmek istiyordum.</span></p>

    <p class="duz" xml:lang="tr"><span class="duz">Tüm şehir karanlığa gömülmüştü, ama Başpiskoposluk binasında sanki elektrik kullanmamaya yemin edilmiş gibi bir hava vardı. Emniyet müdürlüğündeki veya</span> <span class="italik">L’Ora</span><span class="duz">’daki olağanüstü hal buraya da hâkimdi, ancak daha karanlık versiyonu. Rahipler üzerlerinde ayin kaftanları, ellerinde haçları ve buhurluklarıyla koridorlarda koşuşturuyorlardı.</span></p>

    <p class="duz" xml:lang="tr"><span class="duz">İçlerinden birini durdurdum ve Monsenyör Corsi’nin odasını sordum. Adam gözlerini iri iri açtı, ancak cevap vermedi. Kalabalıkta dirseklerimle kendime yol açarak merdivene yöneldim. En son katta başpiskoposun odasını buldum. Formaliteden kapıya vurdum ve içeri girdim.</span></p>

    <p class="duz" xml:lang="tr"><span class="duz">Yarı karanlığın içinde, siyahlar giyinmiş bir adam masasında bir şeyler yazıyordu. Tam arkasındaki geniş pencereden, kel kafasına ölgün bir aydınlık vuruyordu. İri gövdesini kımıldatmadan, ağır ağır gözlerini kaldırdı:</span></p>

    <p class="duz" xml:lang="tr"><span class="duz">– Kimsiniz? Kimden izin aldınız?</span></p>

    <p class="duz" xml:lang="tr"><span class="duz">Kimliğimi uzattım ve kendimi tanıttım. Ardından da Agostina Gedda’nın ismini söyledim. Nezaket gösterecek zamanım yoktu. Cüppeli adam yeniden yazısına döndü. Yüzü bir buldoğu anımsatıyordu.</span></p>

    <p class="duz" xml:lang="tr"><span class="duz">– Derhal çıkınız, dedi sakin bir şekilde. Size söyleyecek bir şeyim yok.</span></p>

    <p class="duz" xml:lang="tr"><span class="duz">Kapıyı kapattım ve masaya doğru ilerledim. Çevremizdeki tablolar, siyahtan başka bir rengin olmadığı resimleri andırıyordu.</span></p>

    <p class="duz" xml:lang="tr"><span class="duz">– Tam tersine, bence söyleyecek çok şeyiniz var. Ve bunları duymadan buradan çıkmayacağım.</span></p>

    <p class="duz" xml:lang="tr"><span class="duz">Başpiskopos elleriyle masadan destek alarak yavaş yavaş ayağa kalktı. Vücudundan güçlü olduğu anlaşılıyordu. Bir ayin alayında ağır meşe haçı taşıyabilecek veya beni pencereden aşağı atabilecek kadar güçlü, altmış yaşlarında dev gibi bir adam.</span></p>

    <p class="duz" xml:lang="tr"><span class="duz">– Ses tonunuzdan hoşlanmadım! Birden öfkeyle masasına vurdu. Benimle kimse bu şekilde konuşamaz!</span></p>

    <p class="duz" xml:lang="tr"><span class="duz">– Her şeyin bir ilki vardır.</span></p>

    <p class="duz" xml:lang="tr"><span class="duz">Din adamı, beni daha iyi görmek istermişçesine gözlerini kıstı. Göğsünde, parlayıp parlamamak arasında tereddüt eden, yıpranmış altın bir haç asılıydı. Bu kez daha alçak tonda, kafasını sallayarak konuştu.</span></p>

    <p class="duz" xml:lang="tr"><span class="duz">– Siz aklınızı kaçırmışsınız. Çevremizdeki dünya yok oluyor, bundan haberiniz var mı?</span></p>

    <p class="duz" xml:lang="tr"><span class="duz">– Ben gerçeği öğrenene kadar biraz bekleyebilir.</span></p>

    <p class="duz" xml:lang="tr"><span class="duz">– Siz bir kaçıksınız...</span></p>

    <p class="duz" xml:lang="tr"><span class="duz">Başpiskopos yavaşça yerine oturdu ve devam etti:</span></p>

    <p class="duz" xml:lang="tr"><span class="duz">– Beş dakika. Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Bir Kilise adamı olarak düşüncenizi: Agostina Gedda’nın işlediği cinayeti nasıl açıklıyorsunuz?</span></p>

    <p class="duz" xml:lang="tr"><span class="duz">– O kadın bir canavar.</span></p>

    <p class="duz" xml:lang="tr"><span class="duz">– Agostina Gedda Tanrı’nın sevgili bir kulu. Resmen kabul edilmiş bir mucizenin başkişisi. Piskoposluğunuz tarafından. Uzmanlardan, din adamlarından oluşan komiteniz tarafından. Roma Kilisesi tarafından. Maddi ve manevi bağışlanması sizler tarafından resmen onaylandı. Bu denli nasıl değişmiş olabilir? Veya sizler: Nasıl bu kadar yanılmış olabilirsiniz? Onda uykuya yatmış deliliği nasıl göremediniz?</span></p>

    <p class="duz" xml:lang="tr"><span class="duz">Başpiskoposun başı hâlâ önündeydi. Karanlığın içinde hareketsiz duran, kül rengi, kocaman ellerine bakıyordu.</span></p>

    <p class="duz" xml:lang="tr"><span class="duz">– Bu konuda konuşmayacağıma dair yemin ettim.</span></p>

    <p class="duz" xml:lang="tr"><span class="duz">– Cevap verin!</span></p>

    <p class="duz" xml:lang="tr"><span class="duz">Kafasını kaldırdı. Açık renk gözlerinde farklı bir güç, bir yoğunluk vardı. Kürsüye çıkıp cemaatine baktığında, herkesi derinden etkilediği muhakkaktı.</span></p>

    <p class="duz" xml:lang="tr"><span class="duz">– Hepimiz yanıldık, ama sizin düşündüğünüz şekilde değil.</span></p>

    <p class="duz" xml:lang="tr"><span class="duz">– Ben ne düşünüyorum ki?</span></p>

    <p class="duz" xml:lang="tr"><span class="duz">– Hepimiz yanıldık. Hepsi bu.</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Agostina Tanrı’nın bir mucizesi değildi. Şeytan’ın mucizesiydi.</span></p>

    <p class="duz" xml:lang="tr"><span class="duz">Donup kalmıştım.</span></p>

    <p class="duz" xml:lang="tr"><span class="duz">– Şeytan’ın... Şeytan’ın mucizesi mi?</span></p>

    <p class="duz" xml:lang="tr"><span class="duz">– Agostina Şeytan tarafından kurtarılmıştı. Bugün artık eminiz. Hepimizle alay etti. Hac yolculukları, duaları, hemşirelik, hepsi birer aldatmacaydı. İkiyüzlülüktü. Hayata döndüğü andan itibaren ruhunu Şeytan’a satmıştı. Onu Satan kurtarmıştı. Bizi aldatmak için rol yaptı. Şeytan yalancıdır. Aziz Yuhanna’yı yeniden okuyun:</span> <span class="italik">“Yalan söylediği zaman, kendisininkinden söyler, çünkü o yalancıdır ve yalanın babasıdır.”</span></p>

    <p class="duz" xml:lang="tr"><span class="duz">– Başım dönüyordu, düşmemeye çabalarken düşünüyordum: Monsenyör Paolo Corsi ve piskoposluğundaki diğer din adamları ile Papalık yetkilileri şeytanın iyileştirme yeteneğini kabulleniyorlardı. Yani, kelimelerle oynanmak istenirse, onun bir üst veya alt makam olarak varlığını kabul ediyorlardı.</span></p>

    <p class="duz" xml:lang="tr"><span class="duz">Satan, bir fizik ve doğaüstü güç olarak dikkate alınıyordu!</span></p>

    <p class="duz" xml:lang="tr"><span class="duz">– Nasıl bu şekilde konuşabilirsiniz? Artık Ortaçağ’da değiliz!</span></p>

    <p class="duz" xml:lang="tr"><span class="duz">Adam, üzerinde piskoposluk amblemi bulunan bir kâğıt aldı. Bir isim, bir adres yazdı, sonra bıkkın bir sesle konuştu:</span></p>

    <p class="duz" xml:lang="tr"><span class="duz">– Beş dakikanız bitti. Eğer bu konuda daha fazla şey öğrenmek istiyorsanız, Santa Sede’dekilerle görüşün. Belki Kardinal Van Dieterling sizi kabul eder. Kâğıdı bana doğru itti. İşte gerekli bilgiler.</span></p>

    <p class="duz" xml:lang="tr"><span class="duz">– Bir Şeytan kovucu mu?</span></p>

    <p class="duz" xml:lang="tr"><span class="duz">Corsi’nin buldog suratı gevşedi. Karanlığın içinde gülümsüyordu.</span></p>

    <p class="duz-son-paragraf-2" xml:lang="tr"><span class="duz">– Şeytan kovucu ha? Bu kez, sanırım siz Ortaçağ’a gittiniz.</span></p>
  </div>
</body>
</html>