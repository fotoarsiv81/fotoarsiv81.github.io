<html xmlns="http://www.w3.org/1999/xhtml">
<head>
  <title>61.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x61">
    <h1 class="bolum-ismi" id="toc-anchor" xml:lang="tr"><span class="bolum-ismi">61</span></h1>

    <p class="duz" xml:lang="tr"><span class="duz">Görüşme odası. Küçük masaları ve sandalyeleriyle, çıplak duvarlı büyük bir salondu. Tavana yakın pencerelerinden içeri öğle ışığı giriyordu. Dekoru, tam karşımda duran, duvara asılı bir İsa’lı haç, bir saat ve sigara içmek yasaktır yazısı tamamlıyordu. Salon boştu.</span></p>

    <p class="duz" xml:lang="tr"><span class="duz">Gardiyan kapıyı üzerime kilitlemişti. Tek başınaydım. İçeride birkaç adım attım. Ayaklarımın altında gevşek bir yumuşaklık hissettim. Zemin kumla kaplıydı. Pencerelerin ve duvarların köşelerinde birikmiş ince katmanları fark ettim. Toz içeriye, büyük bir ihtimalle çöle açılan bir kapının boşluklarından giriyordu.</span></p>

    <p class="duz" xml:lang="tr"><span class="duz">Önce bir kilit sesi, ardından ayak sesleri işittim. Bütün çabama rağmen yumruklarımı sıkmıştım. Soğukkanlılığımı kaybetmemeliydim. Geriye dönmeden önce beşe kadar saydım.</span></p>

    <p class="duz" xml:lang="tr"><span class="duz">Kadın gardiyan çoktan kapıyı yeniden kilitlemişti. Agostina, açık mavi gömleğiyle akıllı uslu bir şekilde dimdik oturuyordu. Tam olarak ne görmeyi beklediğimi bilmiyordum, ama böyle bir güç gösterisi kesinlikle beklemiyordum.</span></p>

    <p class="duz" xml:lang="tr"><span class="duz">Agostina bir azize gibi ışıldıyordu.</span></p>

    <p class="duz" xml:lang="tr"><span class="duz">Yaklaştım ve insanı rahatlatan bir sıcaklık hissettim. Agostina, varlığı hâlâ hissedilen sözle anlatılamaz bir şeyin etkisinde gibiydi. Yaşadığı mucizenin izleri miydi, onu böyle yapan? Tüm bu duygularla mücadele içindeydim. Buraya Tanrı’nın sevgili kulunu değil, Salvatore Gedda’nın katilini sorgulamaya gelmiştim.</span></p>

    <p class="duz" xml:lang="tr"><span class="duz">Bir sandalyeyi çektim ve oturdum.</span></p>

    <p class="duz" xml:lang="tr"><span class="duz">Şimdi karşı karşıyaydık. Agostina Gedda gülümsüyordu. Fotoğraflarından daha genç gözüküyordu. Yirmi beş yaşından fazla değildi. Ufak tefekti, kırılgan bir görüntüsü vardı. Buna karşılık yüz hatları çok belirgindi. Kalem kaşlarının altında parlak siyah gözler. İsyankâr bir virgül gibi yukarı kıvrık bir burun. Bir dondurma kupunun üzerindeki küçük meyveler gibi duran kıpkırmızı dudaklar. Bu hoş ve zarif tabloyu tamamlayan, solgun teniyle uyumlu kısa kesilmiş siyah saçlar.</span></p>

    <p class="duz" xml:lang="tr"><span class="duz">Konuşmak için ağzımı açtım, ama Agostina benden çabuk davrandı.</span></p>

    <p class="duz" xml:lang="tr"><span class="duz">– Adınız nedir?</span></p>

    <p class="duz" xml:lang="tr"><span class="duz">Sesi ince, yumuşak ancak iticiydi. İtalyanca cevap verdim.</span></p>

    <p class="duz" xml:lang="tr"><span class="duz">– Mathieu Durey. Paris Cinayet Masası’nda polisim.</span></p>

    <p class="duz" xml:lang="tr"><span class="duz">– Bu her şeyi değiştirir, dedi, şakadan suratını asar gibi yaparak. Beni görmeye sadece rahipler gelir.</span></p>

    <p class="duz" xml:lang="tr"><span class="duz">Luc’ün fotoğrafını ona doğru uzattım. Önce emin olmak istiyordum.</span></p>

    <p class="duz" xml:lang="tr"><span class="duz">– Ben ilk Fransız polisi değilim. O da buraya geldi, değil mi?</span></p>

    <p class="duz" xml:lang="tr"><span class="duz">– Luc, aynı şey değil. Ben onunla ilgilenmiyordum.</span></p>

    <p class="duz" xml:lang="tr"><span class="duz">– Kim ilgileniyordu?</span></p>

    <p class="duz" xml:lang="tr"><span class="duz">Dudaklarında bir gülümseme belirdi.</span></p>

    <p class="duz" xml:lang="tr"><span class="duz">– Bunu çok iyi biliyorsunuz.</span></p>

    <p class="duz" xml:lang="tr"><span class="duz">Gözlerimin önünden bazı resimler geçti. Pazuzu ve yarasa ağzı. Büyük kanatlarıyla keçi başlı bir melek. Pırtlak gözleriyle, redingotlu ve silindir şapkalı adam. Uluyan köpekler, vızıldayan arılar. Sesime bir ahenk katarak devam ettim:</span></p>

    <p class="duz" xml:lang="tr"><span class="duz">– Size birkaç soru sorabilir miyim?</span></p>

    <p class="duz" xml:lang="tr"><span class="duz">– Neyle ilgili olduğuna bağlı.</span></p>

    <p class="duz" xml:lang="tr"><span class="duz">– 2000 nisanındaki cinayet hakkında.</span></p>

    <p class="duz" xml:lang="tr"><span class="duz">– Her şeyi polise, avukatlara anlattım.</span></p>

    <p class="duz" xml:lang="tr"><span class="duz">– Size sorular soracağım. Siz de istediğinizde cevap verin. Anlaştık mı?</span></p>

    <p class="duz" xml:lang="tr"><span class="duz">Başını “evet” dercesine salladı. Rüzgâr çevremizde uğuldamaya başlamıştı. Uzun, iç karartıcı, hayvani bir inilti. Kapının altından odaya giren tozun bizi canlı canlı örttüğünü hayal ediyordum.</span></p>

    <p class="duz" xml:lang="tr"><span class="duz">– Kocanızı tuhaf bir şekilde öldürmüşsünüz. Onu siz mi öldürdünüz?</span></p>

    <p class="duz" xml:lang="tr"><span class="duz">– Apaçık ortada olan şeyleri geçin. Zaman kazanırız.</span></p>

    <p class="duz" xml:lang="tr"><span class="duz">– Sizi bu cinayeti kabullenmeye iten şey ne?</span></p>

    <p class="duz" xml:lang="tr"><span class="duz">– Hiçbir şeyi gizlemedim.</span></p>

    <p class="duz" xml:lang="tr"><span class="duz">Agostina halinden memnun gibiydi. Verdiği cevaplarda bir vurdumduymazlık vardı. Agostina ilk gözaltına alındığında onu zor koşullar altında sorgulamayı tercih ederdim.</span></p>

    <p class="duz" xml:lang="tr"><span class="duz">– Bu çok özel bir cinayet. Bunu ne ahlaki açıdan ne de sebepleri bakımından söylüyorum. Yöntemini kastediyorum. Böyle bir katliamı organize edecek ne bilgiye ne de teknik araçlara sahip olduğunuzu düşünüyorum.</span></p>

    <p class="duz" xml:lang="tr"><span class="duz">– Bu bir soru değil.</span></p>

    <p class="duz" xml:lang="tr"><span class="duz">– Asitleri nereden buldunuz?</span></p>

    <p class="duz" xml:lang="tr"><span class="duz">– Hastaneden. Her şey dosyada.</span></p>

    <p class="duz" xml:lang="tr"><span class="duz">– Ya böcekler?</span></p>

    <p class="duz" xml:lang="tr"><span class="duz">– Leşlerin üzerindeki böcekleri, yumurtaları topladım. Paterno ve Adrano çöplüklerinden bulduğum hayvan leşlerinden.</span></p>

    <p class="duz" xml:lang="tr"><span class="duz">– Kurbanın göğüs kafesinde liken vardı. Onu nereden buldunuz?</span></p>

    <p class="duz" xml:lang="tr"><span class="duz">– Acireale yakınlarında bulunan falezlerdeki mağaralardan. Bizim buralarda çok ünlüdür.</span></p>

    <p class="duz" xml:lang="tr"><span class="duz">Yalan söylüyordu. Basit bir mantardan çok, nadir rastlanan bir bitkiydi. Ayrıca bir de Afrika bokböceği vardı. Bundan bahsetmek istemedim. Şüphesiz ona da verecek bir cevabı vardı.</span></p>

    <p class="duz" xml:lang="tr"><span class="duz">– Cesette çeşitli çürüme evreleri görülüyordu, bu da farklı ve karmaşık koruma teknikleri gerektirir. Bunu nasıl başardınız?</span></p>

    <p class="duz" xml:lang="tr"><span class="duz">– Nisan ayıydı. Ve şantiye bölgesi soğuktu. Vücudun bazı bölümlerini ısıtmak ve bazı bölümlerini ise soğuğa maruz bırakmak yeterli oldu.</span></p>

    <p class="duz" xml:lang="tr"><span class="duz">Agostina hâlâ gülümsüyordu.</span></p>

    <p class="duz" xml:lang="tr"><span class="duz">– Neden bu kadar karmaşık teknikleri tercih ettiniz?</span></p>

    <p class="duz" xml:lang="tr"><span class="duz">– Sonraki soru.</span></p>

    <p class="duz" xml:lang="tr"><span class="duz">– Cevap vermek istemiyor musunuz?</span></p>

    <p class="duz" xml:lang="tr"><span class="duz">– Anlaşma yaptık. Sonraki soru.</span></p>

    <p class="duz" xml:lang="tr"><span class="duz">Ellerine baktım; yüzünün beyazlığındaydı. İnce derisinin altından mavi kılcal damarları gözüküyordu. Bu parmakları Salvatore’nin bedeninin içine daldırırken, dilini keserken hayal edemiyordum.</span></p>

    <p class="duz" xml:lang="tr"><span class="duz">– Bu cinayeti neden işlediniz? Sebebiniz neydi?</span></p>

    <p class="duz" xml:lang="tr"><span class="duz">– Size neden cevap vereyim? dedi, laubali bir şekilde. Bu konuda asla hiçbir şey söylemedim. Ne polise ne de yargıçlara. Hatta avukatlarıma bile.</span></p>

    <p class="duz" xml:lang="tr"><span class="duz">Rüzgâr hâlâ uğulduyordu. Luc’ü düşündüm ve blöf yapmaya karar verdim:</span></p>

    <p class="duz" xml:lang="tr"><span class="duz">– Başka çareniz yok. Boğazı buldum.</span></p>

    <p class="duz" xml:lang="tr"><span class="duz">Kahkahalarla güldü. Kesik kesik bir gülüştü bu.</span></p>

    <p class="duz" xml:lang="tr"><span class="duz">– Yalan söylüyorsun. Eğer doğru olsaydı, sen burada olmaz, böyle üçüncü sınıf polis soruları sormazdın.</span></p>

    <p class="duz" xml:lang="tr"><span class="duz">Tüm bu alaycılığına ve “senlibenli”liğine karşın, çok önemli bir noktayı yakaladığımı hissediyordum. Agostina el yordamıyla ilerlediğimi biliyordu, ama “boğaz” kelimesi, benim Catania polisinden farklı bir iz üzerinde olduğumu ispatlıyordu. Hâlâ ne olduğunu çözemediğim tek geçerli iz. Mırıldandı:</span></p>

    <p class="duz" xml:lang="tr"><span class="duz">– Bu cinayeti işledim, çünkü intikam almam gerekiyordu?</span></p>

    <p class="duz" xml:lang="tr"><span class="duz">– Kimden? Salvatore’den mi?</span></p>

    <p class="duz" xml:lang="tr"><span class="duz">Heyecanla birkaç kez kafasını salladı.</span></p>

    <p class="duz" xml:lang="tr"><span class="duz">– Size ne yaptı?</span></p>

    <p class="duz" xml:lang="tr"><span class="duz">– Beni öldürdü.</span></p>

    <p class="duz" xml:lang="tr"><span class="duz">Salvatore, şiddet yanlısı bir koca. Salvatore, Agostina’yı öldürmeye çalışmış adam. Ve Agostina, kocasından intikam almaya, onu ortadan kaldırmaya ant içmiş bir kadın. Bu olayla ilgili veya bu olayı ima eden tek bir satır okumamıştım. İnsan kocasından intikam almak istediğinde çok daha basit ve hızlı bir yöntem seçerdi.</span></p>

    <p class="duz" xml:lang="tr"><span class="duz">– Anlatın.</span></p>

    <p class="duz" xml:lang="tr"><span class="duz">Agostina gözlerini bana dikmişti. Kum taneleri havada savruluyor, ter içinde kalmış yüzüme yapışıyordu. Yineledim:</span></p>

    <p class="duz" xml:lang="tr"><span class="duz">– Anlatın.</span></p>

    <p class="duz" xml:lang="tr"><span class="duz">– Beni öldürdü, on bir yaşındaydım.</span></p>

    <p class="duz" xml:lang="tr"><span class="duz">– Falezden düştüğünüzde mi?</span></p>

    <p class="duz" xml:lang="tr"><span class="duz">– Beni o itti.</span></p>

    <p class="duz" xml:lang="tr"><span class="duz">Salvatore, öldürmeye eğimli bir çocuk. Bir başkasını, soğukkanlılıkla boşluğa iten piç kurusu. İmkânsız. Agostina devam etti:</span></p>

    <p class="duz" xml:lang="tr"><span class="duz">– Salvatore kaba... sinirli... ne yapacağı önceden kestirilemez biriydi. Uçurumun kenarında oynuyor, bağırıp çağırıyorduk. Birden, beni itti. Sırf görmek için.</span></p>

    <p class="duz" xml:lang="tr"><span class="duz">– Kazadan sonra bundan birine bahsettiniz mi?</span></p>

    <p class="duz" xml:lang="tr"><span class="duz">– Hatırlamıyordum.</span></p>

    <p class="duz" xml:lang="tr"><span class="duz">– Ve Salvatore’yle evlendiniz?</span></p>

    <p class="duz" xml:lang="tr"><span class="duz">– Size hatırlamadığımı söyledim.</span></p>

    <p class="duz" xml:lang="tr"><span class="duz">– Belleğinizi size kim tekrar kazandırdı?</span></p>

    <p class="duz" xml:lang="tr"><span class="duz">– Bunu bana sen mi soruyorsun,</span> <span class="italik">ragazzo</span><span class="duz">?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Bir kez daha, iblisin oyuncağı olan bir zavallı. Onu daha iyi etkileyebilmek için genç kadına açıklamalarda bulunan günahkâr, kötü, sinsi bir melek. Fazla zamanım kalmamıştı, duvardaki saate göre üç dakika.</span></p>

    <p class="duz" xml:lang="tr"><span class="duz">Yeniden Agostina’ya baktım, tuhaf bir gülümsemeyle dudaklarını büzmüştü.</span></p>

    <p class="duz" xml:lang="tr"><span class="duz">Öksürdüm ve oyununa katılmaya karar verdim.</span></p>

    <p class="duz" xml:lang="tr"><span class="duz">– Şeytan gerçeği kulağınıza fısıldadı, değil mi?</span></p>

    <p class="duz" xml:lang="tr"><span class="duz">– Geldi, evet, ama ruhumun derinliklerine...</span></p>

    <p class="duz" xml:lang="tr"><span class="duz">Elini gömleğinin içine soktu ve memelerini okşadı. Bir an odanın soğuduğu hissine kapıldım.</span></p>

    <p class="duz" xml:lang="tr"><span class="duz">– Size ilham veren o muydu?</span></p>

    <p class="duz" xml:lang="tr"><span class="duz">Soğuk ve ayrıca ağır, mide bulandırıcı bir koku.</span></p>

    <p class="duz" xml:lang="tr"><span class="duz">Elini aşağı indirdi ve bacaklarının arasına soktu.</span></p>

    <p class="duz" xml:lang="tr"><span class="duz">– Bir rüyaydı... diye mırıldandı. Bana emretti, evet, ama emri bir tür okşamaydı... Bir zevk. Ne zamandır birini becermiyorsun,</span> <span class="italik">ragazzo?</span></p>

    <p class="duz" xml:lang="tr"><span class="duz">– Bu yöntemin akıl hocası da o mu?</span></p>

    <p class="duz" xml:lang="tr"><span class="duz">Birden Agostina nefesini tuttu, sonra ağır ağır bıraktı, sanki bacaklarının arasındaki derinliklerde hassas bir noktaya temas etmişti. Gözleri bir tilkinin gözleri gibi incelmişti. Mastürbasyonuna devam etti.</span></p>

    <p class="duz" xml:lang="tr"><span class="duz">Odanın sıcaklığı azalıyordu. Pis koku ise artıyordu. Durgun su, çürük yumurta ve bir de pas kokusu. Bok ile metal arası bir koku. İki dakika vaktim kalmıştı.</span></p>

    <p class="duz" xml:lang="tr"><span class="duz">– Siz mucizenin ta kendisisiniz, dedim, sıkılı dişlerimin arasından. Maddi ve manevi bakımdan Papalık ve Roma Kilisesi tarafından kabul edildiniz. İblis sizi neden etkilemiş olsun ki?</span></p>

    <p class="duz" xml:lang="tr"><span class="duz">Agostina cevap vermedi. İçerdeki koku iyice boğucu bir hal almıştı. Agostina masanın üzerinden bana doğru eğildi. Bakışları donuktu.</span></p>

    <p class="duz" xml:lang="tr"><span class="duz">– Demek boğazı buldun, ha?</span></p>

    <p class="duz" xml:lang="tr"><span class="duz">Birden fırlayarak ayağa kalktı ve beni ensemden yakaladı. Diliyle kulağıma dokundu ve kulak zarıma doğru güldü. Dili bir mızrak gibi sivriydi:</span></p>

    <p class="duz" xml:lang="tr"><span class="duz">– Merak etme pislik herif, boğaz seni bulacaktır, o...</span></p>

    <p class="duz" xml:lang="tr"><span class="duz">Onu sertçe ittim. Notre-Dame-de Bienfaisance’ta bir çift göz tarafından izlendiğimi fark ettiğimde de aynı tiksintiyi hissetmiştim. Odanın içinde şimdi her şey dönmeye başlamıştı: soğuk, rüzgâr, pis koku. Ve “öteki”.</span></p>

    <p class="duz" xml:lang="tr"><span class="duz">– Seni emmemi ister misin? diye fısıldadı. Lezbiyenlerden ve kancıklardan bıktım.</span></p>

    <p class="duz" xml:lang="tr"><span class="duz">– Manon Simonis adını biliyor musunuz?</span></p>

    <p class="duz" xml:lang="tr"><span class="duz">Elini masanın altından çıkardı ve burnuna götürdü.</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Ya Sylvie Simonis?</span></p>

    <p class="duz" xml:lang="tr"><span class="duz">– Hayır, dedi, bir yandan da parmaklarını yalıyordu.</span></p>

    <p class="duz" xml:lang="tr"><span class="duz">– Çocuğunu, Manon’u öldürdü, onun ruhunu şeytana sattığını düşünüyordu.</span></p>

    <p class="duz" xml:lang="tr"><span class="duz">– Bizi kimse öldüremez, diye kıkırdadı. O bizi koruyor, anlıyor musun?</span></p>

    <p class="duz" xml:lang="tr"><span class="duz">– Onun için ne yapmanız gerekiyor?</span></p>

    <p class="duz" xml:lang="tr"><span class="duz">– Kirletiyorum, bulaştırıyorum. Ben bir hastalığım.</span></p>

    <p class="duz" xml:lang="tr"><span class="duz">Sesinde farklı farklı tonlarda iniş çıkışlar vardı. Kimi zaman bozuk kimi zaman boğuk kimi zaman da son derece yavaştı. Ayrıca her kelimenin son hecesini söylerken, uyumsuz bir ıslık sesi çıkarıyordu. Onu biraz daha kışkırtmalıydım:</span></p>

    <p class="duz" xml:lang="tr"><span class="duz">– Burada, hapisteyken bile mi?</span></p>

    <p class="duz" xml:lang="tr"><span class="duz">– Ben bir sembolüm,</span> <span class="italik">ragazzo.</span> <span class="duz">Benim gücüm duvarları aşıyor. Vatikanlı ibneleri rahatsız ediyorum. Hepinizi arkadan beceriyorum!</span></p>

    <p class="duz" xml:lang="tr"><span class="duz">– Ama sizi Santa Sede’nin avukatları savunuyor.</span></p>

    <p class="duz" xml:lang="tr"><span class="duz">Agostina tiz, yapış yapış bir kahkaha attı, elini yeniden bacaklarının arasına sokmuştu.</span></p>

    <p class="duz" xml:lang="tr"><span class="duz">– Sen gerçekten, bugüne dek gördüğüm en salak polissin. O ibnelerin sahiden beni savunduğunu mu sanıyorsun? Beni gözlemliyorlar, evet. Kızışmış erkek köpekler gibi kıçımda dolanıyorlar.</span></p>

    <p class="duz" xml:lang="tr"><span class="duz">Doğru söylüyordu. Papalık otoriteleri daha beterinden sakınıyorlardı, ama özellikle de kabullendikleri “mucize”ye yakın durmak istiyorlardı. Amaçları sadece Agostina’nın bedeninde ve beyninde olanları anlamaktı.</span></p>

    <p class="duz" xml:lang="tr"><span class="duz">Omuzlarına sarıldı, şiddetli bir orgazm yaşıyormuşçasına sarsılmaya başladı, kemiklerine kadar hissettiği bir zevk dalgası içindeydi. Tarif edilemez bir sesle inledi:</span></p>

    <p class="duz" xml:lang="tr"><span class="duz">– Bana senin geleceğini söylemişti.</span></p>

    <p class="duz" xml:lang="tr"><span class="duz">– Luc Soubeyras mı? Fotoğraftaki polis mi?</span></p>

    <p class="duz" xml:lang="tr"><span class="duz">– Bana senin geleceğini söylemişti.</span></p>

    <p class="duz" xml:lang="tr"><span class="duz">Korkudan karnıma ağrı saplanmıştı. Agostina iblisten söz ediyordu; o gerçekten buradaydı, onun içindeydi. Onun varlığını burada, yanımızda hissediyordum. Yeniden güldü, önce yüksek, sonra alçak sesle.</span></p>

    <p class="duz" xml:lang="tr"><span class="duz">– Böcekleri nasıl bulduğumu biliyor musun? Şeytani bir biçimde kikirdedi. Çok kolaydı. Kendimi okşamam... Islanmam ve amcığımın, bir leş gibi açılması yeterli oldu. Böylece bütün sinekler geldi... Anlıyor musun,</span> <span class="italik">ragazzo?</span> <span class="duz">Onları amcığımla davet ettim... Ve geldiler.</span></p>

    <p class="duz" xml:lang="tr"><span class="duz">Başını öne eğdi ve mırıldanmaya başladı. Öne arkaya sallanarak, hızlı hızlı, kelimelerin üzerlerine basa basa bir şeyler söylüyordu. Birden gözleri yuvalarında dönmeye başladı, akları iyice belirginleşti. Ona doğru eğildim ve kulak kabarttım.</span></p>

    <p class="duz" xml:lang="tr"><span class="duz">Agostina Latince konuşuyordu.</span></p>

    <p class="duz" xml:lang="tr"><span class="duz">Sürekli yinelediği sözcükleri birer birer çözmeye başladım: “...</span> <span class="italik">lex est quod facimus lex est quod facimus lex est quod facimus lex est quod facimus</span><span class="duz">...” YASA BİZİM YAPTIĞIMIZDIR.</span></p>

    <p class="duz" xml:lang="tr"><span class="duz">Neden bu sözcükleri söylüyordu.</span></p>

    <p class="duz" xml:lang="tr"><span class="duz">Bu sözcüklerin anlamı neydi?</span></p>

    <p class="duz" xml:lang="tr"><span class="duz">Şimdi bir domuz gibi homurtular çıkarıyordu. Homurtusuna tuhaf bir ıslık eşlik ediyor, birbiriyle uyumsuz bir yankılanma oluyordu. Aniden gözbebekleri yeniden belirdi. Sarımsı bir renk almıştı. Suratıma tükürdü ve gırtlaktan gelen çatallı bir sesle hırlar gibi konuştu:</span></p>

    <p class="duz" xml:lang="tr"><span class="duz">– BOKTAN CEHENNEMİNDE YOK OLACAKSIN!</span></p>

    <p class="duz" xml:lang="tr"><span class="duz">Arkamda kilidin açıldığını duydum.</span></p>

    <p class="duz-son-paragraf-2" xml:lang="tr"><span class="duz">On dakika bitmişti.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Delikanlı. (ç.n.)</span></p>
    </div>
  </div>
</body>
</html>