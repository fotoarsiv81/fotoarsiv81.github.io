<html xmlns="http://www.w3.org/1999/xhtml">
<head>
  <title>108.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x108">
    <h1 class="bolum-ismi" id="toc-anchor" xml:lang="tr"><span class="bolum-ismi">108</span></h1>

    <p class="duz" xml:lang="tr"><span class="duz">– Bir sorunumuz var?</span></p>

    <p class="duz" xml:lang="tr"><span class="duz">– Nasıl bir sorun.</span></p>

    <p class="duz" xml:lang="tr"><span class="duz">– Luc KKHG durumunda. Kurul Kararıyla Hastanede Gözetim. Tehlikeli olmaya başlamış.</span></p>

    <p class="duz" xml:lang="tr"><span class="duz">– Kimin için?</span></p>

    <p class="duz" xml:lang="tr"><span class="duz">– Kendisi için. Başkaları için. Tecrit hücresinde tutuyoruz.</span></p>

    <p class="duz" xml:lang="tr"><span class="duz">Pascal Zucca’nın daha önceki görüşmemizdeki kaygısızlığından eser yoktu. Yüz ifadesinden gerginliği belli oluyordu. Bir daha sordum:</span></p>

    <p class="duz" xml:lang="tr"><span class="duz">– Ne oldu?</span></p>

    <p class="duz" xml:lang="tr"><span class="duz">– Luc bir kriz geçirdi. Çok şiddetli.</span></p>

    <p class="duz" xml:lang="tr"><span class="duz">– Birine mi saldırdı?</span></p>

    <p class="duz" xml:lang="tr"><span class="duz">– Hayır. Ancak tıbbi malzemeleri parçaladı. Bir lavaboyu kırdı.</span></p>

    <p class="duz" xml:lang="tr"><span class="duz">– Lavaboyu mu?</span></p>

    <p class="duz" xml:lang="tr"><span class="duz">– Bu tür gösterilere, davranışlara alışkınız.</span></p>

    <p class="duz" xml:lang="tr"><span class="duz">Cebinden bir sigara çıkardı. Marlboro Light. Zippomla yaktım. Derin bir nefes çektikten sonra mırıldandı:</span></p>

    <p class="duz" xml:lang="tr"><span class="duz">– Ancak... bu kadar çabuk olmasını beklemiyordum.</span></p>

    <p class="duz" xml:lang="tr"><span class="duz">– Numara yapmış olamaz mı?</span></p>

    <p class="duz" xml:lang="tr"><span class="duz">– Eğer numaraysa, son derece başarılı.</span></p>

    <p class="duz" xml:lang="tr"><span class="duz">– Onu görebilir miyim?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">– Neden, “elbette”?</span></p>

    <p class="duz" xml:lang="tr"><span class="duz">– Çünkü o da sizi görmek istiyor. Zaten bu yüzden hücresinin altını üstüne getirdi. Önce yargıçla konuştu, sonra sizin gelmenizi istedi. Şantajına boyun eğmek istemedim. Sonuçta, her şeyi kırdı.</span></p>

    <p class="duz" xml:lang="tr"><span class="duz">Lombozlarla dolu koridorda yürümeye başladık. Zucca mekanik bir şekilde yürüyordu, bir önceki günkü koşucudan eser yoktu. Beni bir konsültasyon odasına aldı. Bir masa, bir yatak, ilaç dolapları. Zucca, başka bir odaya bakan camın storunu araladı.</span></p>

    <p class="duz" xml:lang="tr"><span class="duz">– Orada.</span></p>

    <p class="duz" xml:lang="tr"><span class="duz">Storun şeritlerinin arasından içeri baktım. Luc çıplaktı, yere oturmuştu, üzerinde judo giysisine benzeyen beyaz ve kalın bir örtü vardı. Hücre bomboştu. Kapı kolu yoktu. Duvarlar, tavan ve zemin bembeyazdı, tutunacak herhangi bir şey gözükmüyordu.</span></p>

    <p class="duz" xml:lang="tr"><span class="duz">– Şimdilik sakin, dedi Zucca. Haldol’ün etkisinde, öncelikle deliriumundan gerçeği ayırt etmesini sağlayacak bir antipsikotik. Ayrıca sakinleştirici bir iğne de yaptık. Rakamlar size bir şey ifade etmeyecektir, ancak etkili dozlar verdik. Anlamıyorum. Bu kadar kısa bir sure içinde, böyle bir kriz...</span></p>

    <p class="duz" xml:lang="tr"><span class="duz">Camın diğer tarafındaki en iyi dostuma bakıyordum. Örtünün altına büzülmüş, hareketsiz duruyordu. Kılsız teni, kazınmış kafası, ifadesiz yüzü, bomboş olan bu odanın içinde kaybolup gitmişti. Sanki bir çağdaş sanat performansıydı. Nihilist bir eser.</span></p>

    <p class="duz" xml:lang="tr"><span class="duz">– Beni anlayabilir mi?</span></p>

    <p class="duz" xml:lang="tr"><span class="duz">– Sanırım, evet. Sabahtan beri hiç konuşmadı. Gelin size kapıyı açayım.</span></p>

    <p class="duz" xml:lang="tr"><span class="duz">Salondan çıktık. Anahtarı kilide sokarken sordum:</span></p>

    <p class="duz" xml:lang="tr"><span class="duz">– Gerçekten tehlikeli mi?</span></p>

    <p class="duz" xml:lang="tr"><span class="duz">– Artık değil. Yine de varlığınız onu rahatlatacaktır.</span></p>

    <p class="duz" xml:lang="tr"><span class="duz">– Neden bana daha önce haber vermediniz?</span></p>

    <p class="duz" xml:lang="tr"><span class="duz">– Gece büronuza mesaj bıraktık. Bende cep numaranız yok. Luc de hatırlayamadı.</span></p>

    <p class="duz" xml:lang="tr"><span class="duz">Kapı tokmağını tuttu, sonra bana doğru döndü:</span></p>

    <p class="duz" xml:lang="tr"><span class="duz">– Dünkü konuşmamızı hatırlıyor musunuz? Luc’ün bilinçaltının derinliklerinde gördüğü şeyi.</span></p>

    <p class="duz" xml:lang="tr"><span class="duz">– Nasıl unuturum. Cehennemden söz etmiştiniz.</span></p>

    <p class="duz" xml:lang="tr"><span class="duz">– Bu hayalleri bugün daha sık görüyor. Yaşlı adam. Suratların oluşturduğu duvarlar. Koridordaki iniltiler. Luc korkuyor. Dün gece sergilediği şiddetin nedeni bu korku. Aklını kaçıracak halde.</span></p>

    <p class="duz" xml:lang="tr"><span class="duz">– Bu bir tür panik krizi mi?</span></p>

    <p class="duz" xml:lang="tr"><span class="duz">– Pek sayılmaz. Saldırgan, acımasız ve kaba. Size anlatmam çok zor.</span></p>

    <p class="duz" xml:lang="tr"><span class="duz">– Yani onun ruhunu Şeytan’a sattığını mı söylemek istiyorsunuz?</span></p>

    <p class="duz" xml:lang="tr"><span class="duz">– Eski çağlarda olsaydı, yakılırdı.</span></p>

    <p class="duz" xml:lang="tr"><span class="duz">– Durumunun daha da kötüye gideceğini mi düşünüyorsunuz?</span></p>

    <p class="duz" xml:lang="tr"><span class="duz">– Henri-Colin’e kapatılması söz konusu. Tehlikeli hastaların konulduğu bir yer. Bana göre bunun için daha erken. Her şey yoluna girebilir.</span></p>

    <p class="duz" xml:lang="tr"><span class="duz">Odaya girdim, kapı arkamdan kapandı. İçerideki her ayrıntı bir tokat gibi yüzümde patladı. Tavandan yayılan beyaz ışık. İhtiyaç gidermek için bir köşeye konmuş kırmızı kova. Bir jimnastik minderini andıran, Luc’ün üzerinde oturduğu şilte.</span></p>

    <p class="duz" xml:lang="tr"><span class="duz">– Nasılsın? diye sordum sözüm ona neşeli bir ses tonuyla.</span></p>

    <p class="duz" xml:lang="tr"><span class="duz">– Mükemmel!</span></p>

    <p class="duz" xml:lang="tr"><span class="duz">Sırıttı, sonra üşüyormuş gibi iyice örtünün altına büzüldü. Aslında, içeride boğucu bir sıcak vardı. Kravatımı gevşettim:</span></p>

    <p class="duz" xml:lang="tr"><span class="duz">– Beni mi görmek istedin?</span></p>

    <p class="duz" xml:lang="tr"><span class="duz">Kasılır gibi oldu, başı öne eğikti. Bacağı örtünün kıvrımının arasından gözüktü. Hiddetle kaşıdı. Bir dizimi yere koyarak yeniden sordum:</span></p>

    <p class="duz" xml:lang="tr"><span class="duz">– Beni neden görmek istedin? Sana nasıl yardım edebilirim?</span></p>

    <p class="duz" xml:lang="tr"><span class="duz">Kafasını kaldırdı. Kızıl kaşlarının altında, gözbebeklerinin sarımsı, coşkulu bir parlaklığı vardı.</span></p>

    <p class="duz" xml:lang="tr"><span class="duz">– Senden benim için bir şey yapmanı istiyorum.</span></p>

    <p class="duz" xml:lang="tr"><span class="duz">– Söyle.</span></p>

    <p class="duz" xml:lang="tr"><span class="duz">– İsa’nın yakalandığı zaman söylediği meseli hatırlıyor musun?</span></p>

    <p class="duz" xml:lang="tr"><span class="duz">Gözlerini tavana dikti, yüksek sesle söylemeye başladı:</span></p>

    <p class="italik" xml:lang="tr"><span class="italik">– “İsa, üzerine gelmiş olan başkâhinlere, mabedin kumandanlarına ve ihtiyarlara dedi: ‘Ben her gün sizinle mabette olduğum zaman, siz bana el uzatmadınız; fakat bu sizin saatinizdir ve karanlığın kudretidir!’ ”</span></p>

    <p class="duz" xml:lang="tr"><span class="duz">– Anlamıyorum.</span></p>

    <p class="duz" xml:lang="tr"><span class="duz">– Karanlığın saatidir, Mat. Kötü kazandı. Artık geriye dönüş yok.</span></p>

    <p class="duz" xml:lang="tr"><span class="duz">– Sen neden bahsediyorsun?</span></p>

    <p class="duz" xml:lang="tr"><span class="duz">– Kendimden.</span></p>

    <p class="duz" xml:lang="tr"><span class="duz">Titredi. Soğuk galip gelmiş gibiydi, sanki kemiklerine kadar üşüyordu.</span></p>

    <p class="duz" xml:lang="tr"><span class="duz">– Kendimi kurban ettim, Mat. Vukovar’da silaha sarıldığım gibi kendimi öldürdüm, ama bu kez bir özgürlüğe kavuşma, bir iyileşme söz konusu değil. Şeytan büyük bir fatih. Beni ele geçirdi. Bütün kontrolü kaybettim.</span></p>

    <p class="duz" xml:lang="tr"><span class="duz">Gülümsemeye çalıştım, ama başaramadım. Luc bir din şehidiydi. Sadece hayatını değil, ruhunu da kurban etmişti. Tanrısal selamete ulaşamayacaktı, çünkü onun şahadeti tamamen bu selameti reddetmeye dayanıyordu.</span></p>

    <p class="duz" xml:lang="tr"><span class="duz">Kesik kesik bir kahkaha attı:</span></p>

    <p class="duz" xml:lang="tr"><span class="duz">– Aslında kendimi özgürleşmiş hissediyorum. İyinin bu zoraki sonsuzluğunu artık duymuyorum. Dümeni bıraktım ve rotadan saptım.</span></p>

    <p class="duz" xml:lang="tr"><span class="duz">– Kendini bırakmamalısın.</span></p>

    <p class="duz" xml:lang="tr"><span class="duz">– Hiçbir şey anlamamışsın, Mat. Ben bir Işıksız’ım. Yapabileceğim tek şey, tanıklık etmek. İşaretparmağını şakağına dayadı. Burada, kafamın içinde olan biteni tanımlamak.</span></p>

    <p class="duz" xml:lang="tr"><span class="duz">Sustu, kamburlaşmıştı, ruhunu mikroskop altında inceler gibi dikkat kesilmişti:</span></p>

    <p class="duz" xml:lang="tr"><span class="duz">– Düşüşümü sağlayan bir başka yan daha var bende. Ürkmüş, kormuş bir yan. Ancak diğer yanım gitgide büyüyen bu özgürlükten zevk alıyor. Beynimin içinde patlayarak yayılan bir mürekkep poşeti gibi. Sırıttı. Girdim, Mat. İblislerin arasına sızdım. Kısa bir süre zarfında da benliğimi yitireceğim.</span></p>

    <p class="duz" xml:lang="tr"><span class="duz">Sinirlenmeye başlıyordum. Benim bütün mücadelem bu tür söylemlere, bu tür duruşlara karşı çıkmaktı. Bu soruşturmayı somut, akılcı bir tarafa çekmeye çalışıyordum, oysa Luc şeytan saçmalıkları içinde yuvarlanıp gidiyordu.</span></p>

    <p class="duz" xml:lang="tr"><span class="duz">– Benden bir şey yapmamı istiyordun, dedim, sabırsızca. Nedir?</span></p>

    <p class="duz" xml:lang="tr"><span class="duz">– Ailemi koru.</span></p>

    <p class="duz" xml:lang="tr"><span class="duz">– Kimden?</span></p>

    <p class="duz" xml:lang="tr"><span class="duz">– Benden. Bir veya iki gün sonra dehşet, korku salmaya başlayacağım, tehlikeli biri olup çıkacağım. Ve önce yakınlarımdan başlayacağım.</span></p>

    <p class="duz" xml:lang="tr"><span class="duz">Elimi omzuna koydum:</span></p>

    <p class="duz" xml:lang="tr"><span class="duz">– Luc, burada tedavi olacaksın. Korkacak hiçbir şey yok. Sen...</span></p>

    <p class="duz" xml:lang="tr"><span class="duz">– Kapa çeneni. Hiçbir şey bilmiyorsun. Çok yakında, bu tecrit hücresi bana engel olamayacak. Çok yakında hepiniz bana güveneceksiniz. Görünüşte, akıl sağlığıma kavuşmuş olacağım. İşte o zaman gerçekten tehlikeli biri olup çıkacağım...</span></p>

    <p class="duz" xml:lang="tr"><span class="duz">Derin bir iç çektim:</span></p>

    <p class="duz" xml:lang="tr"><span class="duz">– Somut olarak ne yapmamı istiyorsun?</span></p>

    <p class="duz" xml:lang="tr"><span class="duz">– Evimin önüne polis koy. Laure’u koru. Kızları koru.</span></p>

    <p class="duz" xml:lang="tr"><span class="duz">– Bu çok saçma.</span></p>

    <p class="duz" xml:lang="tr"><span class="duz">Keskin bakışlarını bana çevirdi, sanki beynimin içine nüfuz etmek istiyordu.</span></p>

    <p class="duz" xml:lang="tr"><span class="duz">– Tek tehdit ben değilim, Mat.</span></p>

    <p class="duz" xml:lang="tr"><span class="duz">– Başka kim var?</span></p>

    <p class="duz" xml:lang="tr"><span class="duz">– Manon. İntikam almak isteyecektir.</span></p>

    <p class="duz" xml:lang="tr"><span class="duz">Bu kadar saçmalık yeterdi. Ayağa kalktım:</span></p>

    <p class="duz" xml:lang="tr"><span class="duz">– Tedavi olman gerekiyor.</span></p>

    <p class="duz" xml:lang="tr"><span class="duz">– Beni dinle!</span></p>

    <p class="duz" xml:lang="tr"><span class="duz">Kısa bir süre, öfkeden suratı çirkinleşti. Kısa bir süre odada Şeytan’ın hâkimiyetini hissettim.</span></p>

    <p class="duz" xml:lang="tr"><span class="duz">– Onun aleyhine tanıklık ettiğim için beni affedeceğini mi sanıyorsun? Onu tanımıyorsun. Onun ruhunu bilmiyorsun. Onun içinde yaşayan varlığı bilmiyorsun. Fırsat bulduğunda harekete geçecektir. Benim için değerli olan şeyi yok edecektir. Onun masumiyeti bir maske. O Şeytan’la besleniyor. Ve o beni asla affetmeyecek. Onun sırrını açığa çıkarıyorum, anlıyor musun? Bunu önlemeye çalışacaktır. Ve benim yakınlarımdan intikam almak isteyecektir.</span></p>

    <p class="duz" xml:lang="tr"><span class="duz">– İyice saçmalıyorsun.</span></p>

    <p class="duz" xml:lang="tr"><span class="duz">– Bunu yap, ailemi koru. Dostluğumuz için.</span></p>

    <p class="duz" xml:lang="tr"><span class="duz">Bir adım geriledim. Zucca’nın bizi camın ardından izlediğini biliyordum. Gelip bana kapıyı açacaktı. Luc’ün, komadan çıktıktan sonra hatırladıklarını sorgulamayı düşünmüştüm. Sürekli olarak yanına gelen, onunla ilgilenen bir doktor hatırlıyor mu öğrenmek istiyordum. Olası bir Araf Ziyaretçisi’ni.</span></p>

    <p class="duz" xml:lang="tr"><span class="duz">Ama bütün soruları sormaktan vazgeçtim.</span></p>

    <p class="duz" xml:lang="tr"><span class="duz">Haldol veya değil, Luc gerçek ile deliriumu arasında kesinlikle bir ayrım yapamıyordu.</span></p>

    <p class="duz" xml:lang="tr"><span class="duz">Arkamda kapının açıldığını duydum. Luc şiltesinin üzerinde doğruldu:</span></p>

    <p class="duz" xml:lang="tr"><span class="duz">– Polisleri yolla. Rica ediyorum. Bunu yapabilirsin, değil mi?</span></p>

    <p class="duz-son-paragraf-2" xml:lang="tr"><span class="duz">– Sorun değil. Bana güven.</span></p>
  </div>
</body>
</html>