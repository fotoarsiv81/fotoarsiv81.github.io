<html xmlns="http://www.w3.org/1999/xhtml">
<head>
  <title>40.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x40">
    <h1 class="bolum-ismi" id="toc-anchor" xml:lang="tr"><span class="bolum-ismi">40</span></h1>

    <p class="duz" xml:lang="tr"><span class="duz">Yeniden yola çıktım, aklım üçüncü adamdaydı: Thomas Longhini, kayıp oğlan. Onu bulmak zorundaydım, hem de acilen. Cep telefonumun mesajlarına baktım. Foucault’dan gelen bir şey yoktu.</span></p>

    <p class="duz" xml:lang="tr"><span class="duz">Aşağıda, Sartuis Vadisi ve rengârenk siteleri alacakaranlığın içinde ışıl ışıldı. Daha karanlık tonlardaki bir grup konut dikkatimi çekti. Bahçelerle çevrili geleneksel villalar. Geniş camlı pencereleri karanlıktı, buna karşılık çatılarındaki vasistaslarda ışık vardı. Bu evlerin tamamı doğuya dönüktü. Bu bana seyahat rehberimde okuduğum bir ayrıntıyı hatırlattı.</span></p>

    <p class="duz" xml:lang="tr"><span class="duz">Eskiden, saat atölyeleri, güneş ışığından mümkün olduğunca fazla yararlanmak amacıyla hep doğuya bakıyordu. Haut-Doubs’un saat ustaları çiftçilik de yapıyordu ve tarlaya gitmeden önce, atölyelerinde çalışıyorlardı. Bu düşünce aklıma bir başkasını getirdi: Sylvie’nin “Saat Evi” de bu mahallede olmalıydı. Notlarıma baktım. Chopard bana adresi yazmıştı: “42, Chênes Sokağı”.</span></p>

    <p class="duz" xml:lang="tr"><span class="duz">Dönmem gerekiyordu.</span></p>

    <p class="duz" xml:lang="tr"><span class="duz">Yenilenmiş binaların tamamı eğik çatılı ahşap lambrili ve kerpiç duvarlıydı. Ön cephelerdeki bahçeler bakımlıydı; kaldırımların kenarına veya üzerleri tenteyle kapatılmış dört yanı açık garajlara park edilmiş arabaların hepsi Alman markasıydı: Audi, Mercedes, BMW. Bir zamanlar mikromekanik ve oyuncak fabrikalarının kaymak tabakasının yaşadığı bu mahallenin, artık saatçilik faaliyetlerinin yapıldığı bir mekân haline geldiğini anlamak için zehir hafiye olmak gerekmiyordu.</span></p>

    <p class="duz" xml:lang="tr"><span class="duz">Bir tepenin eteklerine doğru tırmanan Chênes Sokağı’nı buldum. Sokak lambaları burada seyrekleşiyordu, birbirlerinden oldukça uzak villalar ise çok daha büyük bahçelerin içindeydi. Vitesi büyüttüm ve karanlığın içinde ilerlemeye başladım.</span></p>

    <p class="duz" xml:lang="tr"><span class="duz">Saat Evi, yolun bitimindeki en son evdi. Çatı iki yandan aşağıya kadar inen masif bir bloktu, uzaktan bakıldığında karanlık bir piramidi andırıyordu. Birinci katın duvarları ahşap lambri, giriş katınkiler ise beyaz sıvalıydı. Süslü püslü bir köşk, simsiyah bir kapı, uğultulu kuleler görmeyi bekliyordum. Ama bu ev, sağda, yamacın aşağısındaki garajıyla, daha çok, kenarda kalmış kocaman bir çiftlik evini hatırlatıyordu.</span></p>

    <p class="duz" xml:lang="tr"><span class="duz">Ağır ağır evi geçtim, göbeğe kadar devam ettim, sonra ağaçların tam altında, bir çıkmaz sokakta durdum. Farlarımı söndürdüm, motoru stop ettim. Görünürde kimse yoktu. Tarlaların içinden, sokak lambalarından uzak durarak, hedefime doğru ilerledim.</span></p>

    <p class="duz" xml:lang="tr"><span class="duz">Evin arka cephesine vardım. Ancak kapı yoktu. Panjur kapaklarını yokladım. İçlerinden biri kımıldadı. Elimi iki kanadın arasından soktum, sürgü kolunu çektim ve kanadı açtım. Karşıma inip kalkan bir pencere çıktı. Parmaklarımı sokmaya çalıştım. İmkânsızdı. İçeriden pencereyi kilitleyen kol indirilmişti.</span></p>

    <p class="duz" xml:lang="tr"><span class="duz">Yapacağım tek bir şey kalmıştı. Yerden bir taş aldım, pardösüme sardım ve hızla cama vurdum. Cam patladı. Kolumu delikten soktum ve kolu kaldırdım. Birkaç saniye sonra evin içindeydim. Panjur kanatlarını kapattım, camı indirdim ve dışarıdan topladığım cam kırıklarını içeri aldım. Şansım yaver giderse, eve girildiği birkaç haftadan önce anlaşılmazdı.</span></p>

    <p class="duz" xml:lang="tr"><span class="duz">Bir süre, etrafı algılamak için hareketsiz bekledim. uzakta bir köpek havladı. Tam olarak, evin neresinde olduğumu bilmiyordum. Sessizlik, karanlık, bende, buz gibi bir suya dalma etkisi yaratmıştı. Yavaş yavaş gözlerim karanlığa alıştı. Önümde bir koridor vardı. Sağımda bir merdiven. Solumda kapalı kapılar.</span></p>

    <p class="duz" xml:lang="tr"><span class="duz">Koridoru takip ettim ve salona ulaştım. Tavanı çatıya kadar açık, epey büyük bir mekândı. Salon duvarının üst kısmında, çatıya yakın bir yerde, asma kat benzeri, şüphesiz odalara açılan dar bir balkon uzanıyordu. Metal etajerlerin ve pencere boşluğunun yanında, dört ayaklı bir destek üzerinde duran, geniş, eğik bir tablanın dışında başka eşya yoktu.</span></p>

    <p class="duz" xml:lang="tr"><span class="duz">Etajerlerin üzerinde, pandüller, saat alarmları ve kum saatleri vardı. Yaklaştım. Hiçbirini tanımasam da ilk bakışta her birinin farklı dönemlere ait olduğunu anladım: antika güneş saatleri, Ortaçağ kum saatleri, çark aksamı görünen saatler, Rönesans dönemine, klasik çağa ve Aydınlanma dönemine ait etrafında melekleriyle altın çerçeveli saatler. Ayrıca, farklı motiflere sahip köstekli saatlerin durduğu bir vitrin de vardı ve her biri farklı bir malzemeden yapılmıştı: gümüş işlemeli, eski çinko görünümlü, renkli mineli saatler... Ama içeride ne bir tik tak ne de bir mekanizma tıkırtısı vardı.</span></p>

    <p class="duz" xml:lang="tr"><span class="duz">Sartuis’nin diğer taraflarında olduğu gibi, burada da zaman durmuştu.</span></p>

    <p class="duz" xml:lang="tr"><span class="duz">Salonda ilerledim ve pencere boşluğunun karşısındaki çalışma masasının önünde durdum. Masanın üzerinde de hassas aletler vardı, sanki Sylvie bir ayar işlemini henüz bitirmişti. Mikrocerrahide kullanılan aletleri hatırlatan küçük körükler, pensler, çok ince uçlu minik tornavidalar. Elimi sandalyenin deri arkalığına koydum. Saat çarklarına eğilmiş, güneş doğana kadar zamanı unutarak çalışan Sylvie’yi düşünüyordum.</span></p>

    <p class="duz" xml:lang="tr"><span class="duz">Koridora geri döndüm ve ilk kapıyı açtım. Eski tarzda dekore edilmiş bir yemek odasıydı. Masif mobilyalar, üzerinde beyaz örtüsüyle yuvarlak bir masa, parlak parkeler. Evin bakımı için parayı kim ödüyordu? Bu mülk, bu eşyalar kimin olacaktı? Sylvie Simonis’in uzaklarda bir yerde bir ailesi olabilir miydi? Yoksa tüm bunlar kayınvalidesi ile kayınbabasına mı kalacaktı?</span></p>

    <p class="duz" xml:lang="tr"><span class="duz">Duvardaki elektrik düğmesini çevirdim. Etraf aydınlandı. Kapalı panjur kapaklarına bir göz attım; dışarıdan görülme gibi bir risk yoktu. Her mobilyayı, eşyayı kontrol ettim; ama boşuna. Sofra takımları, örtüler, peçeteler. Tek bir kişisel eşya yoktu. Işığı söndürdüm ve odadan çıktım.</span></p>

    <p class="duz" xml:lang="tr"><span class="duz">İkinci kapı mutfağa açılıyordu. Aynı temizlik, aynı sadelik. Pırıl pırıl yer karoları, tertemiz tabaklar, bardaklar. Ahşap dolapların üst rafları kap kacaklarla, en son model elektrikli mutfak aletleriyle doluydu. Duvarlarda fotoğraf, buzdolabının üzerinde manyet yoktu. İnsan kendini mobilyalı kiralık bir evde sanabilirdi.</span></p>

    <p class="duz" xml:lang="tr"><span class="duz">Mutfaktan çıkıp merdivene yöneldim. Yukarıdaki iki oda tamamen boştu. Üçüncü oda Sylvie’nin odası olmalıydı, ben öyle düşündüm. Jura tarzı, tertemiz, koyu renkli mobilyalar. Zemindeki parke çıplaktı, halı yoktu. Duvarlar ise beyaz badanalıydı. Yatağa gelince, karyola meşedendi, şiltesiz ve örtüsüzdü. Çekmeceleri ve dolapları açtım. Boştu. Etraf toplanmıştı. Jandarma mıydı toplayan? Yoksa evin vârisleri mi?</span></p>

    <p class="duz" xml:lang="tr"><span class="duz">Saatime bir göz attım: 19:10’du. Yarım saatten fazla bir süredir, hiçbir sonuç almadan burada eşeleniyordum. Asma kat balkonunun ucunda başka bir merdiven gördüm, dar ve dikti. Kırma tavanı camyünüyle kaplanmış bir çatı arasına tırmandım. Tavanda iki vasistas vardı. Burada ışık yakamazdım, ama görebilmeme yeterliydi.</span></p>

    <p class="duz" xml:lang="tr"><span class="duz">Burası Sylvie’nin ofisiydi muhtemelen. Zemin bej renkli bir halıyla kaplıydı. Duvarlarda, açık renkli kumaş panolar bulunuyordu. Mobilya olarak da, masa görevi gören, iki destek üzerine oturtulmuş bir tahta, bir klasör dolabı ve bir gömme dolap vardı. Dolapları açtım. Boştu. İçinde Sylvie’nin bütün hesaplarının, birtakım resmi evrakının bulunması gereken dolaplar tamamen temizlenmişti.</span></p>

    <p class="duz" xml:lang="tr"><span class="duz">Soğuğa rağmen, vücudumun ısısı artıyordu. Pardösüm tonlarca ağırlıktaydı sanki ve gömleğim tenime yapışmıştı. Ama beni burada tutan bir şeyler vardı hâlâ. Bu ev, bir sır barındırıyordu, bunu hissediyordum. Sylvie’nin, küçük kızının ölümüyle ilgili her şeyi sakladığı bir zula.</span></p>

    <p class="duz" xml:lang="tr"><span class="duz">Aklıma bir fikir geldi.</span></p>

    <p class="duz" xml:lang="tr"><span class="duz">Aşağıya indim ve dikkatle camekânlı dolapları açtım. Saatler. Zemberekler. Kutular. Pandüller. Bir sırrı saklamak için gizli köşeler. Pandülleri, saatleri yerlerinden oynattım, kaldırdım, salladım, kutuları açtım. Büyük bir masa saatinin tabanına ankastre bir çekmece buldum. Açtım ve gözlerime inanamadım: İçinde küçük bir kaset vardı. Katilin telefon konuşmalarının kayıtları olduğunu düşündüm. Kaseti aldım ve saati aldığım yere bıraktım. Başka eşyalarda da başka ipuçları olmalıydı...</span></p>

    <p class="duz" xml:lang="tr"><span class="duz">Bir silahın namlusunu ensemde hissettim.</span></p>

    <p class="duz" xml:lang="tr"><span class="duz">– Kımıldama.</span></p>

    <p class="duz" xml:lang="tr"><span class="duz">Öylece kaldım.</span></p>

    <p class="duz" xml:lang="tr"><span class="duz">– Yavaşça dönün ve ellerinizi masanın üstüne koyun.</span></p>

    <p class="duz" xml:lang="tr"><span class="duz">Sesi tanımıştım. Stéphane Sarrazin.</span></p>

    <p class="duz" xml:lang="tr"><span class="duz">– Anlaştığımızı düşünüyordum, siz ve ben.</span></p>

    <p class="duz" xml:lang="tr"><span class="duz">Otuz derece döndüm ve ellerimi çalışma masasının üzerine koydum. Jandarma seri hareketlerle üstümü aradı, ceplerimi yokladı ve otomatiğimi aldı.</span></p>

    <p class="duz" xml:lang="tr"><span class="duz">– Dönün. Bana doğru.</span></p>

    <p class="duz" xml:lang="tr"><span class="duz">Siyah saçları alnına düşmüştü. Birbirine çok yakın gözleri burnuyla bir haç oluşturuyordu. Altmışlı yılların İtalyan çizgi roman kahramanı Diabolik’e benziyordu. Şimdi her iki elinde de birer otomatik vardı.</span></p>

    <p class="duz" xml:lang="tr"><span class="duz">– Haneye tecavüz. İpuçlarını yok etme. Başınız dertte, dostum.</span></p>

    <p class="duz" xml:lang="tr"><span class="duz">– Hangi ipuçları. Kaseti avucumun içine sıkıştırmıştım. Siz zaten her yeri temizlemişsiniz.</span></p>

    <p class="duz" xml:lang="tr"><span class="duz">– Bunun bir önemi yok. Önemli olan Yargıç Magnan’ın takdiri.</span></p>

    <p class="duz" xml:lang="tr"><span class="duz">– Bana neden güvenmiyorsunuz? Neden yardımımı istemiyorsunuz?</span></p>

    <p class="duz" xml:lang="tr"><span class="duz">– Yardımınız mı?</span></p>

    <p class="duz" xml:lang="tr"><span class="duz">– Siz bir açmazdasınız. On dört yıl önce, meslektaşlarınız hiçbir şey bulamadı. Bu yıl da hiçbir sonuç alamadınız. Simonis cinayeti tam bir muamma.</span></p>

    <p class="duz" xml:lang="tr"><span class="duz">Jandarma bağışlayıcı bir tavırla kafasını salladı. Üzerinde, beyaz, tek çizgili resmi mavi kazağı vardı. Postalları karanlıkta parlıyordu.</span></p>

    <p class="duz" xml:lang="tr"><span class="duz">– Size ortalıktan kaybolmanızı söylemiştim, dedi, tabancamı kemerine yerleştirirken.</span></p>

    <p class="duz" xml:lang="tr"><span class="duz">– Neden birlikte çalışmıyoruz?</span></p>

    <p class="duz" xml:lang="tr"><span class="duz">– Çok kalın kafalısınız. Simonis cinayetiyle ne alakanız olabilir?</span></p>

    <p class="duz" xml:lang="tr"><span class="duz">– Daha önce de söylemiştim. Bu soruşturmayla bir arkadaşım ilgileniyordu.</span></p>

    <p class="duz" xml:lang="tr"><span class="duz">– Yalan. Eğer dostunuz soruşturma için buraya gelmiş olsaydı, bundan mutlaka haberim olur, onu görürdüm.</span></p>

    <p class="duz" xml:lang="tr"><span class="duz">– Belki benden çok daha ağzı sıkıydı. Onu pek kimse görmemiş zaten.</span></p>

    <p class="duz" xml:lang="tr"><span class="duz">Jandarma pencereye doğru döndü, elleri arkasındaydı. Biraz gevşemişti. Tam karşısında karanlığın içinde Sartuis görünüyordu.</span></p>

    <p class="duz" xml:lang="tr"><span class="duz">– Durey, kapı arkanızda. Yarın sabah jandarma karakoluna gelip silahınızı alın ve gidin. Öğlene kadar hâlâ Sartuis’yi terk etmemiş olursanız, savcıya haber vereceğim.</span></p>

    <p class="duz" xml:lang="tr"><span class="duz">Geri geri koridora doğru yöneldim, sıkıntımı ve öfkemi saklamak istemiyordum. Ana kapıyı açtım ve yüzüme şiddetli bir rüzgâr çarptı. Çayır çimene aldırmadan göbeğe kadar yürüdüm.</span></p>

    <p class="duz" xml:lang="tr"><span class="duz">Gece duru ve aydınlıktı. Gökyüzünde yıldızlar vardı. Arabamı park ettiğim çıkmaz sokağa vardım. Dönüp arkama, eve doğru baktım. Stéphane Sarrazin eşikte durmuş, hamasi bir tavırla bana bakıyordu.</span></p>

    <p class="duz" xml:lang="tr"><span class="duz">Arabama bindim ve kendi kendime gülümsedim.</span></p>

    <p class="duz-son-paragraf-2" xml:lang="tr"><span class="duz">Kaset hâlâ avucumun içindeydi.</span></p>
  </div>
</body>
</html>