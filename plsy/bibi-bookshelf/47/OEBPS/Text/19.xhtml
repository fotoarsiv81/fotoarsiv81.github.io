<html xmlns="http://www.w3.org/1999/xhtml">
<head>
  <title>19.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x19">
    <h1 class="bolum-ismi" id="toc-anchor" xml:lang="tr"><span class="bolum-ismi">19</span></h1>

    <p class="duz" xml:lang="tr"><span class="italik">Myrrha Sokağı, sabah 5.</span></p>

    <p class="duz" xml:lang="tr"><span class="duz">Belediye işçileri kaldırımları tazyikli suyla temizlerken bir polis arabası ağır ağır devriye geziyordu. Kapı sundurmalarının altında, birkaç fahişe evlerine dönmek için günün ışımasını beklerken gölgelerle sevişiyordu.</span></p>

    <p class="duz" xml:lang="tr"><span class="duz">Paris’in Afrika mahallesinin en sakat bölgesindeydim. Boşu boşuna Goutte-d’Or Sokağı’na bir karakol kurmuşlar, Barbès Bulvarı’na bir Virgin magazası açmışlar, binaların çoğunu yenilemişlerdi, Myrrha Sokağı hâlâ tehlikeli ve boktan bir yerdi. Eski tehditkâr ve berbat havasını koruyordu.</span></p>

    <p class="duz" xml:lang="tr"><span class="duz">56 numaranın önüne geldiğimde, geleneksel anahtarımla –şu postacıların kullandıklarından– dış kapının kilidini açtım. Kırık dökük posta kutuları, sıvaları dökülmüş binalar, duvar yazıları. İşgal edilmiş bir bloktan çok, terk edilmiş bir bloka, kaderine bırakılmış bir gayrimenkule benziyordu. “A” harfini buldum ve içeri daldım.</span></p>

    <p class="duz" xml:lang="tr"><span class="duz">Moloz yığınlarıyla dolu her kat döşemeleri sökülmüş bir koridora açılıyordu. Üçüncü katta, tavandan sarkan elektrik kablolarının altından geçtim. Koku da dahil olmak üzere her şey uykuda gibiydi.</span></p>

    <p class="duz" xml:lang="tr"><span class="duz">Dev gibi bir siyah sandalyesinde uyukluyordu. Açıl susam açıl demek yerine bir kez daha kimliğimi çıkardım. Sanki mesajın bir bölümünü kaçırmış gibi kaşlarını çattı. “Foxy” diye mırıldandım. Adam, ofis kapısı yerine geçen sefil bir örtüyü açmak için toparlandı ve mağaradan farksız olan bu mekânda bana yol göstermek için önüme düştü.</span></p>

    <p class="duz" xml:lang="tr"><span class="duz">Sağlı sollu odaların tümü bir koridora açılıyordu. Bir yatakhane solda, bir diğeri sağdaydı; yatakların üzerinde, sıkı sıkı giyinmiş Amazonlar uyuyordu, odalar arasına gerilmiş iplere kuruması için çamaşırlar asılıydı. Burada, diğer yerlerin tersine bir koku vardı; baharatla, terle ve tozla karışan ezilmiş kuru yaprak kokusu. Bu Tropikler’e özgü, kavrulmuş darı, odun kömürü ve çürümüş meyve kokusunu andırıyordu...</span></p>

    <p class="duz" xml:lang="tr"><span class="duz">Bir başka kapı çerçevesi, bir başka perde. Herif pervaza vurmak için hamle yaptı. Onu durdurdum.</span></p>

    <p class="italik" xml:lang="tr"><span class="duz">–</span> <span class="italik">It’s O.K.</span></p>

    <p class="duz" xml:lang="tr"><span class="duz">O tepki verene dek ben çoktan örtünün altından geçmiştim bile.</span></p>

    <p class="duz" xml:lang="tr"><span class="duz">Gecenin halüsinasyonu hâlâ devam ediyordu. Duvarlar, bir zebra postu gibi, gümüş yollu siyah bir kumaşla kaplıydı; parkenin üzerinde mumlar, yağ kandilleri ve tütsü çubukları yanıyordu; duvar boyunca yerleştirilmiş, boyanmış küçük sandıkların üzerinde geleneksel eşyalar vardı: at kılından sineklik, tüyden yelpazeler, adak heykelcikleri, masklar... Her yerde, sıra sıra, ağızları mantar tıpalarla veya yapışkan bantlarla kapatılmış küçük şişeler, kavanozlar, Cola şişeleri diziliydi. Paravanlar, tavandan asılı halılar odayı bölmelere ayırıyor ve bir pazaryerini andıran mekânda titrek gölgeler oluşturuyordu.</span></p>

    <p class="italik" xml:lang="tr"><span class="italik">– Hi, Match, it’s good to see you again.</span></p>

    <p class="duz" xml:lang="tr"><span class="duz">Benzerine az rastlanır, kalın bir sesi vardı. Foxy’nin beni hatırlaması beni şaşırtmış ve hoşuma gitmişti. Ardında durduğu panonun diğer tarafına geçtim. Yanında kendisinden başka iki büyücü daha vardı. Solundaki, parlak suratlı, bir sfenks görünüşüne bürünmüş, altın rengi saçlarını tepesinde toplamış uzun boylu bir kadındı. Sağındaki ise kapkara derili, tostoparlak biriydi. Yayvan gülümsemesi, ayrık dişlerini ortaya çıkarıyordu; şanslı insan dişleri. Her üçü de yere bağdaş kurmuştu.</span></p>

    <p class="duz" xml:lang="tr"><span class="duz">Yaklaştım. Foxy, bir opera perdesini andıran lal renkli bir bubu giymişti. Yüzünde etnik kökenini belirten sembolik desenler vardı, boynuna yine aynı renkte bir fular bağlamıştı. Onu görünce, aklıma bazı farmakologların bir teorisi geldi; bu teoriye göre organizma değişikliğe uğratılabilirdi. Çeşitli maddeleri yuta yuta, büyücüler gerek nefesleriyle gerekse cilt gözeneklerinden zehir, sanrı uyandırıcı maddeler yayabilirlerdi. İngilizce konuşmaya devam ettim:</span></p>

    <p class="duz" xml:lang="tr"><span class="duz">– Seni rahatsız etmiyorum ya, güzelim? Toplantıda mısın?</span></p>

    <p class="duz" xml:lang="tr"><span class="duz">–</span> <span class="italik">Honey</span><span class="duz">, bu seni neyin buraya getirdiğine bağlı.</span></p>

    <p class="duz" xml:lang="tr"><span class="duz">Uyuşuk bir sesle, döküntü bir İngilizce konuşuyordu. Gözkapakları yarı kapalıydı, ürkütücü derecede zayıf elleriyle ahşap bir çanakta tokmakla toz gibi bir şey dövüyordu. Sanki ellerinin etleri yanmış geriye sadece kemik kalmıştı. Gri renkli bir dalı yaktı:</span></p>

    <p class="duz" xml:lang="tr"><span class="duz">– Bu kızlarım için. Geceyi arındırıyorum. Kötülüklerle dolu geceyi, kirlenmiş geceyi...</span></p>

    <p class="duz" xml:lang="tr"><span class="duz">– Hata kimde, acaba?</span></p>

    <p class="duz" xml:lang="tr"><span class="duz">– Hımm, hımm... Borçlarını ödemeleri lazım, Match, bunu çok iyi biliyorsun. Büyük borçlar...</span></p>

    <p class="duz" xml:lang="tr"><span class="duz">Yanmakta olan dalı, parkelerin arasındaki açıklığa sıkıştırdı.</span></p>

    <p class="duz" xml:lang="tr"><span class="duz">– Hâlâ Hıristiyan mısın?</span></p>

    <p class="duz" xml:lang="tr"><span class="duz">Gırtlağım kurumuştu. Alkolden, sigaradan ve şimdi de bu çirkef kuyusunun atmosferinden. Kravatımı gevşettim:</span></p>

    <p class="duz" xml:lang="tr"><span class="duz">– Daima.</span></p>

    <p class="duz" xml:lang="tr"><span class="duz">– Birbirimizi anlayabiliriz, sen ve ben.</span></p>

    <p class="duz" xml:lang="tr"><span class="duz">– Hayır. İkimiz aynı yakada değiliz.</span></p>

    <p class="duz" xml:lang="tr"><span class="duz">Foxy derin bir iç çekti, diğer ikisi de onu taklit etti.</span></p>

    <p class="duz" xml:lang="tr"><span class="duz">– Hep aynı çelişkiler...</span></p>

    <p class="duz" xml:lang="tr"><span class="duz">Şanslı Dişler, ironik bir İngilizceyle konuştu:</span></p>

    <p class="duz" xml:lang="tr"><span class="duz">– İman sahibi dua eder, büyücü istediği biçimi verir...</span></p>

    <p class="duz" xml:lang="tr"><span class="duz">Sfenks suratlı benzer bir İngilizceyle ekledi:</span></p>

    <p class="duz" xml:lang="tr"><span class="duz">– Hıristiyan iyiyi kutlu sayar, yüceltir, büyücü kötüyü...</span></p>

    <p class="duz" xml:lang="tr"><span class="duz">Foxy, kırmızı renkli bir leğeni tuttu, içinde ürkütücü bir şey yüzüyordu: bir maymun veya bir cenin.</span></p>

    <p class="duz" xml:lang="tr"><span class="duz">–</span> <span class="italik">Honey</span><span class="duz">, iyi, kötü, dua, kontrol, her şey daha sonra gelir.</span></p>

    <p class="duz" xml:lang="tr"><span class="duz">– Neden sonra?</span></p>

    <p class="duz" xml:lang="tr"><span class="duz">– Güçten. Tek önemli şey güçtür. İktidardır.</span></p>

    <p class="duz" xml:lang="tr"><span class="duz">Şimdi elinde bir tür skalpel vardı. Tek bir darbede, yaratığın kafasını kesip leğenin dibine attı.</span></p>

    <p class="duz" xml:lang="tr"><span class="duz">– Ardından, dilediğini yap, bu kişisel bir olay.</span></p>

    <p class="duz" xml:lang="tr"><span class="duz">– Bir Hıristiyan için tek önemli şey ahret mutluluğudur.</span></p>

    <p class="duz" xml:lang="tr"><span class="duz">Foxy bir kahkaha patlattı:</span></p>

    <p class="duz" xml:lang="tr"><span class="duz">– Sana tapıyorum. Ne istiyorsun? Bir kızı mı arıyorsun?</span></p>

    <p class="duz" xml:lang="tr"><span class="duz">– Massine Larfaoui cinayetini soruşturuyorum.</span></p>

    <p class="duz" xml:lang="tr"><span class="duz">Üç büyücü hep bir ağızdan yineledi:</span></p>

    <p class="duz" xml:lang="tr"><span class="duz">– Bir cinayeti soruşturuyor...</span></p>

    <p class="duz" xml:lang="tr"><span class="duz">Foxy kopan kafayı ahşap çanağa koydu ve yeniden tokmakla dövmeye başladı.</span></p>

    <p class="duz" xml:lang="tr"><span class="duz">– Bana önce, bu cinayetle neden ilgilendiğini söyle. Soruşturmayı senin bölüm yürütmüyor...</span></p>

    <p class="duz" xml:lang="tr"><span class="duz">Foxy’nin kehanet yeteneği yoktu. Sadece, Louis-Blanc Adli Polisi’nde, Ahlak Masası’nda, hatta Narkotik’te bir muhbiri vardı.</span></p>

    <p class="duz" xml:lang="tr"><span class="duz">– Bu soruşturmayı yürüten bir arkadaşımdı. Çok yakın bir arkadaş.</span></p>

    <p class="duz" xml:lang="tr"><span class="duz">– Öldü mü?</span></p>

    <p class="duz" xml:lang="tr"><span class="duz">– İntihara teşebbüs etti, ama yaşıyor. Komada. Yüzünü buruşturdu:</span></p>

    <p class="duz" xml:lang="tr"><span class="duz">– Çok kötü... İki kere kötü. İntihar ve koma. Arkadaşın iki dünya arasında geziniyor... M’fa ve arun...</span></p>

    <p class="duz" xml:lang="tr"><span class="duz">Foxy, Vudu kültünün beşiği olan Benin Körfezi’nin en büyük kavmi olan Yorubalardandı. Bu kültü incelemiştim. “M’fa” “kaide” demekti ve görünür dünyayı temsil ediyordu. “Arun” ise tanrılara ait üst dünyaydı. Şansımı denedim:</span></p>

    <p class="duz" xml:lang="tr"><span class="duz">– Onun m’doli’de gezindiğini mi söylüyorsun?</span></p>

    <p class="duz" xml:lang="tr"><span class="duz">“M’doli” iki dünya arasındaki köprü, ruhların hızlı hareket ettiği bir geçit, büyülü bir bölgeydi. Büyücü gülümsedi:</span></p>

    <p class="duz" xml:lang="tr"><span class="duz">–</span> <span class="italik">Honey</span><span class="duz">, seninle konuşmak gerçekten bir zevk. Arkadaşının nerede olduğunu bilmiyorum. Ama ruhu tehlikede. O ne ölü ne de yaşıyor. Ruhu geziniyor; bu, ruhunu ondan çalmak için en uygun an... Sevgilim, bana hâlâ cevap vermedin: Bu soruşturma seni neden ilgilendiriyor?</span></p>

    <p class="duz" xml:lang="tr"><span class="duz">– Arkadaşımın intihar sebebini anlamak istiyorum.</span></p>

    <p class="duz" xml:lang="tr"><span class="duz">– Larfaoui’yle ne ilgisi var?</span></p>

    <p class="duz" xml:lang="tr"><span class="duz">– Bu cinayeti soruşturuyordu. Bunun belki de arkadaşımın intiharında bir rolü vardır.</span></p>

    <p class="duz" xml:lang="tr"><span class="duz">– O da Hıristiyan mıydı?</span></p>

    <p class="duz" xml:lang="tr"><span class="duz">– Benim gibi. Birlikte büyüdük. Birlikte dua ettik.</span></p>

    <p class="duz" xml:lang="tr"><span class="duz">– Peki neden benim, bu hikâye hakkında bir şeyler bildiğimi düşünüyorsun?</span></p>

    <p class="duz" xml:lang="tr"><span class="duz">– Larfaoui siyah kadınları seviyordu.</span></p>

    <p class="duz" xml:lang="tr"><span class="duz">Bir kahkaha patlattı, ona diğer ikisi de katıldı.</span></p>

    <p class="duz" xml:lang="tr"><span class="duz">– Ne var bunda?</span></p>

    <p class="duz" xml:lang="tr"><span class="duz">– Ona kızları sen yolluyordun.</span></p>

    <p class="duz" xml:lang="tr"><span class="duz">Kaşlarını çattı:</span></p>

    <p class="duz" xml:lang="tr"><span class="duz">– Bunu sana kim söyledi? Claude mu?</span></p>

    <p class="duz" xml:lang="tr"><span class="duz">– Bunun önemi yok.</span></p>

    <p class="duz" xml:lang="tr"><span class="duz">– Larfaoui’ye kızlar yolladığım için onun ölümü hakkında bir şeyler bildiğimi mi düşünüyorsun?</span></p>

    <p class="duz" xml:lang="tr"><span class="duz">– Larfaoui 8 eylülde öldürüldü. Bir cumartesi günü. Larfaoui’nin bazı alışkanlıkları vardı. Her cumartesi, Aulnay’deki evine bir kız çağırıyordu.</span> <span class="italik">Senin</span> <span class="duz">kızlarından birini. Geceyarısı civarında öldürülmüş. Yalnız değildi, buna eminim. Ama kimse ikinci bir cesetten söz etmiyor. Demek ki kız kaçmayı başardı ve bana göre, bir şeyler biliyor.</span></p>

    <p class="duz" xml:lang="tr"><span class="duz">Bir müddet sustum. Gırtlağım bir bacadan daha kuruydu.</span></p>

    <p class="duz" xml:lang="tr"><span class="duz">– Bu kızı bildiğini düşünüyorum. Ve onu sakladığını.</span></p>

    <p class="duz" xml:lang="tr"><span class="duz">– Otur, sıcak çayım var.</span></p>

    <p class="duz" xml:lang="tr"><span class="duz">Halının üzerine çömeldim. İğrenç ahşap çanağı kenara itti ve mavi bir demlik aldı. Kolunu iyice havaya kaldırarak Tuareg usulü çay servisi yaptı. Bir kantin bardağındaki çayı bana uzattı:</span></p>

    <p class="duz" xml:lang="tr"><span class="duz">– Neden seninle konuşayım?</span></p>

    <p class="duz" xml:lang="tr"><span class="duz">Hemen cevap vermedim. Sonra bir kez daha samimi davranmaya karar verdim:</span></p>

    <p class="duz" xml:lang="tr"><span class="duz">– Foxy, bir tüneldeyim. Hiçbir şey bilmiyorum. Ve bu işle resmi olarak ilgilenmiyorum. Ama dostum ölüm ile yaşam arasında. Neden böyle bir şey yaptığını anlamak istiyorum. Hangi iş üzerinde çalıştığını ve nasıl bir şeye bulaştığını bilmek istiyorum. Bana söyleyeceğin her şey aramızda kalacak. Sana yemin ederim. Şimdi, bir kız var mıydı, yok muydu?</span></p>

    <p class="duz" xml:lang="tr"><span class="duz">– Seni, beni ve bu geceyi unutmazlar...</span></p>

    <p class="duz" xml:lang="tr"><span class="duz">– Unutmayacak olsalar bile, ben artık Ahlak Masası’nda değilim.</span></p>

    <p class="duz" xml:lang="tr"><span class="duz">– Cinayet Masası’ndasın, sevgilim ve bu daha iyi.</span></p>

    <p class="duz" xml:lang="tr"><span class="duz">Şeytanla anlaşma yapmak durumundaydım. Daha şimdiden, kendimi, bir ay veya bir yıl sonra bir büyücünün esenliği için bir cinayet davasının üstünü örterken düşünüyordum. Foxy güçlü bir hafızaya sahipti. Yineledi:</span></p>

    <p class="duz" xml:lang="tr"><span class="duz">– Unutacaklar mı, evet veya hayır?</span></p>

    <p class="duz" xml:lang="tr"><span class="duz">– Sana söz veriyorum. O gece orada bir kız var mıydı?</span></p>

    <p class="duz" xml:lang="tr"><span class="duz">Foxy çayından bir yudum aldı, sonra fincanı parkenin üzerine koydu:</span></p>

    <p class="duz" xml:lang="tr"><span class="duz">– Bir kız vardı.</span></p>

    <p class="duz" xml:lang="tr"><span class="duz">Hava biraz yumuşamıştı, özgürlüğe kavuştuğumu hissediyordum. Ama yeniden gerildim. Damarlarım, arterlerim daralıyor, kâbus sanki yeniden başlıyordu.</span></p>

    <p class="duz" xml:lang="tr"><span class="duz">– Onu görmek istiyorum. Onu sorgulamam lazım.</span></p>

    <p class="duz" xml:lang="tr"><span class="duz">– İmkânsız.</span></p>

    <p class="duz" xml:lang="tr"><span class="duz">– Foxy, sana söz verdim, ben...</span></p>

    <p class="duz" xml:lang="tr"><span class="duz">– Kız kayboldu.</span></p>

    <p class="duz" xml:lang="tr"><span class="duz">– Ne zaman?</span></p>

    <p class="duz" xml:lang="tr"><span class="duz">– O uğursuz geceden bir hafta sonra.</span></p>

    <p class="duz" xml:lang="tr"><span class="duz">–Anlat.</span></p>

    <p class="duz" xml:lang="tr"><span class="duz">Dilini şaklattı ve gözlerini gözlerime dikti:</span></p>

    <p class="duz" xml:lang="tr"><span class="duz">– O gece buraya döndüğünde kız çok korkmuştu, dehşet içindeydi.</span></p>

    <p class="duz" xml:lang="tr"><span class="duz">– Katili görmüş mü?</span></p>

    <p class="duz" xml:lang="tr"><span class="duz">– Hiçbir şey görmemiş, Larfaoui vurulduğunda banyodaymış. Pencereden dışarı çıkmış ve evin çatısına tırmanmış. Katilin onu görmediğini söylüyordu. Ama yedi gün sonra ortadan kayboldu.</span></p>

    <p class="duz" xml:lang="tr"><span class="duz">– Ne oldu dersin?</span></p>

    <p class="duz" xml:lang="tr"><span class="duz">– Senin düşüncen ne? Herif kızın peşine düştü ve onu buldu.</span></p>

    <p class="duz" xml:lang="tr"><span class="duz">Bir başka ipucu: Otomatik bir silah kullanan katil, İngilizce konuşan Afrikalı toplulukların arasına da sızmış olabilirdi. Liberya’nın eskilerinden biri miydi? Boşalmış bardağımı uzattım.</span></p>

    <p class="duz" xml:lang="tr"><span class="duz">– Daha kuvvetli bir şey ister misin? Alkol gibi?</span></p>

    <p class="duz" xml:lang="tr"><span class="duz">– Foxy, her şey kabulüm.</span></p>

    <p class="duz" xml:lang="tr"><span class="duz">Bağdaşını bozmadan, gövdesini çevirdi. Eğri büğrü parmaklarının arasında bir şişe duruyordu. Yağ görünümünde şeffaf bir sıvıyı bardağıma boşalttı. Küçük bir yudum aldım –sanki eter içiyordum– ve yanan gırtlağımdan çıkan tuhaf bir sesle sordum:</span></p>

    <p class="duz" xml:lang="tr"><span class="duz">– Bir çocuk muydu?</span></p>

    <p class="duz" xml:lang="tr"><span class="duz">– Adı Gina. On beş yaşında.</span></p>

    <p class="duz" xml:lang="tr"><span class="duz">– Kızın hiçbir şey görmediğinden emin misin?</span></p>

    <p class="duz" xml:lang="tr"><span class="duz">Ruh yiyicisi gözlerini tavana dikti, düşünceli bir hali vardı. Yüz hatlarında hüzün belirginleşmişti. Derin bir nefes aldı, gözleri nemlenmişti:</span></p>

    <p class="duz" xml:lang="tr"><span class="duz">– Zavallı küçük kız...</span></p>

    <p class="duz" xml:lang="tr"><span class="duz">İçkimden bir yudum daha aldım ve bağırdım:</span></p>

    <p class="duz" xml:lang="tr"><span class="duz">– Bir şeyler gördü, öyle değil mi, kahrolası?</span></p>

    <p class="duz" xml:lang="tr"><span class="duz">Gözlerini bana çevirdi. Dudaklarını tasasızca yuvarladı:</span></p>

    <p class="duz" xml:lang="tr"><span class="duz">– Kız çatıdayken, adamı kaçarken görmüş...</span></p>

    <p class="duz" xml:lang="tr"><span class="duz">– Nasıl biriymiş? Uzun mu? Kısa mı? Şişman mı?</span></p>

    <p class="duz" xml:lang="tr"><span class="duz">– Uzun boylu bir adammış... Epey uzun.</span></p>

    <p class="duz" xml:lang="tr"><span class="duz">– Kıyafeti nasılmış?</span></p>

    <p class="duz" xml:lang="tr"><span class="duz">Foxy de bardağına içki koydu ve bir yudum alarak dudaklarını ıslattı.</span></p>

    <p class="duz" xml:lang="tr"><span class="duz">– Sen ve ben, anlaştık değil mi? Bu akşam, hiç yaşanmadı.</span></p>

    <p class="duz" xml:lang="tr"><span class="duz">– Yaşanmadı Foxy. Konuş.</span></p>

    <p class="duz" xml:lang="tr"><span class="duz">Biraz daha içti, sonra boğuk bir sesle konuştu:</span></p>

    <p class="duz" xml:lang="tr"><span class="duz">– Siyah bir paltosu ve beyaz bir yakalığı varmış.</span></p>

    <p class="duz" xml:lang="tr"><span class="duz">– Beyaz bir yakalık mı?</span></p>

    <p class="duz-son-paragraf-2" xml:lang="tr"><span class="duz">–</span> <span class="italik">Man</span><span class="duz">, Gina adamın bir rahip olduğunu söylüyordu.</span></p>
  </div>
</body>
</html>