<html xmlns="http://www.w3.org/1999/xhtml">
<head>
  <title>59.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x59">
    <h1 class="bolum-ismi" id="toc-anchor" xml:lang="tr"><span class="bolum-ismi">59</span></h1>

    <p class="duz" xml:lang="tr"><span class="duz">CEP –Consorzio Edilizia Popolare– dört blok halinde inşa edilmiş, ortadireğe hitap eden gösterişsiz apartmanlardan oluşan bir mahalleydi. Ellili yıllarda bu tip siteler İtalya’nın her yerinde bir anda pıtrak gibi çoğalmıştı. Bu görüntü bana, Pompei’de olduğu gibi yanardağ püskürmesinin taşlaştırdığı binaları anımsattı. Ancak bu mahalledeki beton yapılar sefaletle, işsizlikle, para sıkıntısıyla taşlaşmıştı.</span></p>

    <p class="duz" xml:lang="tr"><span class="duz">Bütün ayrıntılar tamamdı. Kirli kaba sıvalı bina cepheleri, araba iskeletleriyle dolu otoparklar, cılız ağaçlarla çevrili harap haldeki oyun alanları, terk edilmiş arazileri andıran bahçeler. Yoluma devam ettim, kırık dökük sokak lambaları, toprak futbol sahaları. Burası terk edilmiş bir mahalleden çok, geleceği olmayan bir yerdi. Ölümün sıradanlaştığı bir dünya.</span></p>

    <p class="duz" xml:lang="tr"><span class="duz">Bir çöp boşaltma alanının hemen yanına inşa edilmiş, çatısı ondüle sacdan şapeli gördüm. Mahalle sakinlerini Agostina’nın iyileşmesi için dua ederken ve Lourdes’a yapacağı yolculuk için para toplarken hayal ediyordum. Hayalimde canlandırdığım bu görüntü aklıma başka bir şeyi getirdi. Agostina’nın röportajında söylediklerini: “Sıradan biriydim, adsızlardan bir adsız. Ve sadece bu nedenle, ki bundan şüphem yok, Bakire Meryem beni seçti.” Aynı şekilde, Agostina’nın hikâyesini benimseyecek bundan daha uygun bir mahalle de olamazdı. Çünkü başka hiçbir şey, ama kesinlikle hiçbir şey Paterno’yu bu şekilde ön plana çıkaramazdı.</span></p>

    <p class="duz" xml:lang="tr"><span class="duz">Agostina’nın apartmanını buldum:</span> <span class="italik">palazzina D, scala A</span><span class="duz">, adresi adli sicil fotoğrafının altında yazılıydı. Arabadan indim. Buraya ortamı koklamaya gelmiştim; ama bunun yapmam gereken en son şey olduğunu hemen anladım. Boğucu bir hava vardı. Burada fırtınayla birlikte müthiş bir kükürt kokusu hâkimdi.</span></p>

    <p class="duz" xml:lang="tr"><span class="duz">Binaların birinden bir adam fırladı, yüzünü kaşkoluyla sarmıştı. Pardösümün yakasıyla ağzımı örttüm ve ona doğru koştum. Ne olduğunu sordum. Adam kaşkolunu açmadan cevap verdi:</span></p>

    <p class="duz" xml:lang="tr"><span class="duz">– Bir tür tuz fırtınası! Mahallemizi çevreleyen tuzlaların çökeltisi. Püskürme olduğunda her yerden gaz çıkıyor. Bunlar da bizim küçük yanardağlarımız! Bölgede çok ünlüdür!</span></p>

    <p class="duz" xml:lang="tr"><span class="duz">Hızlı hızlı birkaç fotoğraf çektim ve sığınmak için bir köşe bulmak amacıyla arabama döndüm. Kokunun biraz daha dayanılır olduğu, birkaç blok ötedeki boş bir oyun alanının yakınında durdum. Eski püskü bir salıncağın dışında başka bir şey yoktu. Kafa dinlemek ve düşünmek için fena bir yer değildi.</span></p>

    <p class="duz" xml:lang="tr"><span class="duz">Rüzgârda sallanan salıncağın zincirlerinden çıkan sesin eşliğinde düşünmeye başladım. Agostina mucizesi; inanmakta zorlanıyordum. Böyle göz alıcı kutsallık gösterilerine içgüdüsel bir biçimde hep şüpheyle yaklaşıyordum. Ruanda’dan beri, sorumluluklarını bilen, münzevi ve sert bir inanandım. Tanrı dünyaya müdahale etmiyordu. Bizi bizimle baş başa bırakmıştı. Bize mesajını vermiş, ona ulaşmak için izlememiz gereken yolu göstermişti. Günahlara karşı direnmek, karanlıktan kurtulmak elimizdeydi. Uzun lafın kısası başımızın çaresine bakmalıydık. Bu bizim güçlülüğümüz, yüce gönüllülüğümüzdü; bir tür “birlikte yaratmak”tı.</span></p>

    <p class="duz" xml:lang="tr"><span class="duz">İşte bu nedenle olağanüstü tavassutlara inanmıyordum. Tanrı bir anda birini sevgili kulu olarak seçmiş ve mucize mi yaratmıştı? Bu Hıristiyan inancına uymayan bir şeydi. Günlük yaşamda tek mucize vardı, o da ölümlü varlığın Tanrı’ya ulaşmasıydı. Ve sadece insanın içindeki inanç bunu gerçekleştirebilirdi. İnsan ruhu maddeden çok daha güçlüydü.</span></p>

    <p class="duz" xml:lang="tr"><span class="duz">Agostina, o başka bir sorundu. İşlediği –veya işlediğini iddia ettiği– cinayet her şeyi değiştiriyordu. Bir mucize, ancak günahlarından arınmış bir ruhta gerçekleşebilirdi. Vatikan’ın avukatlarını bu olaya seferber etme nedenini tahmin edebiliyordum. Amaç onun masumluğunu –Agostina suçunu kabul ediyordu– ispatlamak değil daha kötü şeylerin olmasını engellemekti. Bu olay büyük bir gürültü koparmıştı. Santa Sede, böyle bir canavarı resmen bir mucizenin başkişisi olarak ilan ederek çok büyük bir hata yapmıştı. Bu skandalı örtbas etmesi gerekiyordu.</span></p>

    <p class="duz" xml:lang="tr"><span class="duz">Hava kararmaya başlamıştı. Çimenler karanlığın içinde hışırdıyordu, mahalle yavaş yavaş siliniyordu. Saat 17:00’ydi. Ve hâlâ Michele Geppu’dan haber yoktu. Tepeden tırnağa buz kesmiştim, arabaya dönmeye ve birkaç telefon görüşmesi yapmaya karar verdim.</span></p>

    <p class="duz" xml:lang="tr"><span class="duz">Önce Foucault’yu aradım.</span></p>

    <p class="duz" xml:lang="tr"><span class="duz">– Ne haber? diye sordum.</span></p>

    <p class="duz" xml:lang="tr"><span class="duz">– Bir şey yok. Cinayetler hakkında uluslararası ölçekte bir araştırma yaptım, ama sonuç alamadım. Şimdilik. Beklemek gerekiyor.</span></p>

    <p class="duz" xml:lang="tr"><span class="duz">– Ya Jura bölgesindeki entomolojistler?</span></p>

    <p class="duz" xml:lang="tr"><span class="duz">– Hiç.</span></p>

    <p class="duz" xml:lang="tr"><span class="duz">– Jura’yı boş ver. Sarrazin’i ve hassasiyetini düşündüm. Unital6 ile Notre-Dame-de-Bienfaisance arasında bir bağ var mı, araştırdın mı?</span></p>

    <p class="duz" xml:lang="tr"><span class="duz">– Evet. Ve hiçbir şey bulamadım.</span></p>

    <p class="duz" xml:lang="tr"><span class="duz">– Biraz daha eşele. Hac seyahatlerini. Seminerleri.</span></p>

    <p class="duz" xml:lang="tr"><span class="duz">– Ne arıyorum?</span></p>

    <p class="duz" xml:lang="tr"><span class="duz">– En ufak fikrim yok. Yolcu listelerini, seyahatlerin ne sıklıkla olduğunu, fiyatlarını araştır. Yap bir şeyler işte.</span></p>

    <p class="duz" xml:lang="tr"><span class="duz">Tüm bunları ruhsuz bir şekilde söylemiştim ve Foucault muhtemelen bunu hissetmişti.</span></p>

    <p class="duz" xml:lang="tr"><span class="duz">– Emniyet’te, dedim, her şey yolunda mı? Sular duruldu mu?</span></p>

    <p class="duz" xml:lang="tr"><span class="duz">– Öyle denebilir. Dumayet beni, seninle ilgili olarak sorguya çekti.</span></p>

    <p class="duz" xml:lang="tr"><span class="duz">Bir önceki gece Emniyet’e bir SMS yollamış ve “tatilimi” uzattığımı söylemiştim. Böyle bir mesaj bazı açıklamalar da gerektiriyordu. Ama şu an için böyle bir riski göze alamazdım.</span></p>

    <p class="duz" xml:lang="tr"><span class="duz">– Peki, ona ne söyledin? diye sordum.</span></p>

    <p class="duz" xml:lang="tr"><span class="duz">– Gerçeği. Neyin peşinde olduğun hakkında en ufak bir fikrim olmadığını.</span></p>

    <p class="duz" xml:lang="tr"><span class="duz">Yardımcıma iyi akşamlar diledim ve liken, bokböceği ve diğer çürümüş cesetler hakkında yaptığı araştırmaları sormak için Svendsen’i aradım. Adli tabip bana en ufak bir umut ışığı yakmadı. Botanikçilerin yaptığı araştırmalardan da bir sonuç çıkmadığını söylediğinde şaşırmadım. Bitki ve böcek kataloglarına kadar incelenmişti. Bokböceği konusunda uzmanlar Plinkh’in söylediklerini tasdik etmiş ve böcek yetiştirme alanlarının listesini vermişlerdi. Aralarında Jura Vadisi’nin yakınlarından olan yoktu.</span></p>

    <p class="duz" xml:lang="tr"><span class="duz">Cesetlere gelince, İsveçli birçok telefon görüşmesi yapmıştı. Ama boşuna. Bütün morglara internet üzerinden mesaj yollamıştı. Ancak henüz cevap alamamıştı. Böyle bir araştırma tüm Avrupa’da yapılabilir mi, diye sordum. Svendsen homurdandı, ama bu “hayır” anlamına gelmiyordu. Çaba göstereceğini biliyordum.</span></p>

    <p class="duz" xml:lang="tr"><span class="duz">Sonra Faturatör’ü aradım. Haberler kötüydü. İsviçre’deki hesap sahibi bizzat gelip parayı nakit olarak alıyordu. Başka bir hesaba hiç virman yapmamıştı.</span></p>

    <p class="duz" xml:lang="tr"><span class="duz">Parayı alan kimdi? Bu yeni koşullar altında, benim özel dedektif varsayımım fos çıkıyordu. Sylvie on üç yıldan beri kime para yolluyordu? Ona şantaj mı yapıyorlardı? Vicdanını rahatlatmak için bir tür rüşvet miydi? Şu durumda bunu öğrenmem pek mümkün değildi anlaşılan.</span></p>

    <p class="duz" xml:lang="tr"><span class="duz">Son olarak Sarrazin’e telefon ettim. Yaptığımız anlaşmadan bu yana bir gün geçmişti. Jandarma gün içinde bana iki kez mesaj bırakmıştı.</span></p>

    <p class="duz" xml:lang="tr"><span class="duz">– Bu ne demek oluyor? diye bağırdı. Bu olayda başka bir polisin ne işi var?</span></p>

    <p class="duz" xml:lang="tr"><span class="duz">İlk kez benimle “sen” diye konuşuyordu. Ben de ona uydum.</span></p>

    <p class="duz" xml:lang="tr"><span class="duz">– Sen neden söz ediyorsun?</span></p>

    <p class="duz" xml:lang="tr"><span class="duz">– Entomolojistler. Bana Parisli bir polisin de bu işe burnunu soktuğunu söylediler. Dikkat Durey. Bana karşı dürüst ol, aksi takdirde, ben...</span></p>

    <p class="duz" xml:lang="tr"><span class="duz">Bağırmasını yarıda keserek, ona yardımcılarımdan birinin Jura bölgesindeki entomolojistlerin listesini çıkardığını söyledim. Ve bu araştırmaların anlaşmamızdan önce başladığını ifade ettim. Bugün de ondan her şeyi durdurmasını istediğimi belirttim. Sarrazin sakinleşti.</span></p>

    <p class="duz" xml:lang="tr"><span class="duz">– Sen, sen de yeni bir şeyler var mı? diye sordum.</span></p>

    <p class="duz" xml:lang="tr"><span class="duz">– Hayır. Bir kez daha en baştan başladım. Ama yeni bir şey yok. Bölgedeki amatörler, hepsi bu. Emekliler, öğrenciler.</span></p>

    <p class="duz" xml:lang="tr"><span class="duz">Hâlâ açmazdaydık. Bununla birlikte, Plinkh’in sözcükleri hâlâ kafamın içinde dönüp duruyordu: “O burada, bana inanın. Çok yakınımızda. Vadimizin bir yerlerinde, onun varlığını hissedebiliyorum.” Aramak gerekiyordu. Bulana kadar aramak.</span></p>

    <p class="duz" xml:lang="tr"><span class="duz">Bu kez Sarrazin bana yeni bir şeyler olup olmadığını sordu. Tereddütte kaldım. Aslında edindiğim bilgileri jandarmayla paylaşmak istemiyordum. Açıklayamadığım bazı şeyler beni frenliyordu. Belki de bunun sebebi Chopard’ın denklemiydi; şu % 30 yasası... Ona yarın arayacağıma dair söz verdim.</span></p>

    <p class="duz" xml:lang="tr"><span class="duz">Akşam yemeği saatine kadar şehirde dolaştım. Geceyle birlikte lav arterleri de ürkütücü ve etkileyici bir görünüme kavuşuyordu. Sokaklar, kayaların içlerindeki yarıklar gibi açılıyor, tüm gizemini ve hazinelerini sergiliyordu. Catania, bu kapkara kent, sokak lambalarının titrek ışığı altında, insanların yatma vakti uyanan bir gece kuşu gibiydi.</span></p>

    <p class="duz" xml:lang="tr"><span class="duz">Boşuna bir Japon restoranı aradım: yeşil çay, pirinç ve bagetler. Sonuçta bir pizzacıda, çalmamakta direnen telefonumla baş başa bir akşam yemeği yedim. Sandalyemde dimdik oturdum, çevremdeki çatal bıçak seslerine kulaklarımı tıkayarak, başka duygulara odaklandım. Ançueze, domatese ve kokularına. Deniz kabuklularıyla ve şişelere yerleştirilmiş yelkenlilerle dekore edilmiş, koyu renkli ahşap lambrileriyle burası bir denizci mağarasını andırıyordu. Değişik kahverengi tonlarında kadife elbiseleriyle garson kızlar kestane şekerlerini hatırlatıyordu.</span></p>

    <p class="duz" xml:lang="tr"><span class="duz">Saat 20:00’de restorandan çıktım. Geppu’dan hâlâ bir haber yoktu. Agostina’yla karşılaşmak için sabırsızlanıyordum, bu da beni geriyordu. Malaspina Hapishanesi’nde bir şeyler bulacaktım, bunu hissediyordum. Ya da en azından umuyordum. Bu anlaşılmaz labirenti aydınlatabilecek bir ışık.</span></p>

    <p class="duz" xml:lang="tr"><span class="duz">Otele döndüm. Televizyonu açtım. Etna hâlâ en önemli haberdi. Kuzeyde olduğu gibi güneyde de lav püskürmeleri devam ediyordu ve güneydeki şehirlerde panik başlamıştı: Giarre, Santa Venevia, Zafferana Etneo... Binlerce insan boşaltılmıştı.</span></p>

    <p class="duz" xml:lang="tr"><span class="duz">Stüdyoya davet edilmiş bir uzman püskürmeyi üç evrenin takip edeceğini söylüyordu: önce sismik dalgalar; ardından hiç kimsenin sonuçlarını tahmin edemeyeceği lav patlamaları; en sonunda da kül yağmurları. Çok yakında tüm bölge simsiyah ve kalın bir toz tabakasıyla kaplanacaktı. Adam gülümseyerek sözlerini tamamlıyordu: “Ama Catania, buna alışıktır!”</span></p>

    <p class="duz" xml:lang="tr"><span class="duz">Bu anahtar kelimeydi. Yine de bu seferki püskürme, herkesin “alışkın” olduğundan çok daha şiddetliydi. Korkmak gerekiyor muydu? Yanardağın öfkesinden korkmak? Bir kez daha bu ortamda tehditkâr bir şeyler görüyordum. Şeytan, bir yerlerde beni bekliyordu.</span></p>

    <p class="duz" xml:lang="tr"><span class="duz">Bilgisayarımı, kabloyu ve şarjı çıkardım. Öğleden sonrayla ilgili düşüncelerimi yazmak ve aldığım fotoğrafları numaralamak istiyordum.</span></p>

    <p class="duz" xml:lang="tr"><span class="duz">Sonunda telefonum titredi. Hemen açtım:</span></p>

    <p class="duz" xml:lang="tr"><span class="duz">–</span> <span class="italik">Pronto?</span></p>

    <p class="duz" xml:lang="tr"><span class="duz">– Geppu. Yarın. Saat 10:00’da Malaspina’da bekleniyorsunuz.</span></p>

    <p class="duz" xml:lang="tr"><span class="duz">– İmzalı bir izin belgesi gerekmiyor mu?</span></p>

    <p class="duz" xml:lang="tr"><span class="duz">– Belgeye gerek yok. Siz doğruca oraya gidin.</span></p>

    <p class="duz" xml:lang="tr"><span class="duz">– Avukatlara haber verdiniz mi?</span></p>

    <p class="duz" xml:lang="tr"><span class="duz">– Bir ay burada mı kalmak istiyorsunuz?</span></p>

    <p class="duz" xml:lang="tr"><span class="duz">– Teşekkür ederim.</span></p>

    <p class="duz" xml:lang="tr"><span class="duz">– Önemli değil. Agostina’yı seveceksiniz. İyi şanslar.</span></p>

    <p class="duz" xml:lang="tr"><span class="duz">Adam telefonu kapatmak üzereyken sordum:</span></p>

    <p class="duz" xml:lang="tr"><span class="duz">– Size bir şey sormak istiyordum... Son bir şey. Agostina’ya karşı maddi kanıtlar var mı, biliyor musunuz?</span></p>

    <p class="duz" xml:lang="tr"><span class="duz">Geppu bir kahkaha patlattı.</span></p>

    <p class="duz-son-paragraf-2" xml:lang="tr"><span class="duz">– Dalga mı geçiyorsunuz. Olay mahalli parmak izleriyle doluydu.</span></p>
  </div>
</body>
</html>