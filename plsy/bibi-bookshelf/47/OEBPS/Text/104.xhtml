<html xmlns="http://www.w3.org/1999/xhtml">
<head>
  <title>104.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x104">
    <h1 class="bolum-ismi" id="toc-anchor" xml:lang="tr"><span class="bolum-ismi">104</span></h1>

    <p class="duz" xml:lang="tr"><span class="duz">Cuma gecesi, Myrrha Sokağı sözünü tutuyordu.</span></p>

    <p class="duz" xml:lang="tr"><span class="duz">Berbat barlar, kaldırımlarda gizli pazarlıklar, duvarları tırmalayan uyuşturucu müptelaları, kapı sundurmalarının altına sığınmış Anglofon fahişeler ve düzenli olarak devriye gezen polisler. Yağmur geceyi puslandırıyordu, ancak ben çevreyi hiç bu kadar net görmemiştim. Kırmızı hattımda ilerliyordum. İboga. Köleler gibi, ziyaretçimin de bu bitkiye ihtiyacı vardı.</span></p>

    <p class="duz" xml:lang="tr"><span class="duz">Başladığım noktaya dönmüştüm.</span></p>

    <p class="duz" xml:lang="tr"><span class="duz">Büyücü Foxy’nin yerine.</span></p>

    <p class="duz" xml:lang="tr"><span class="duz">Merdiven boşluğunda binlerce mum yanıyordu. Tıkanmış deliklerden, kapı aralıklarından, parke çatlaklarından, çıplak ampullerden yayılan çiğ ışıklar, gaz lambaları, şamdanlar, sefil bir cinler âlemi. Merdiveni hızla tırmandım, manyoka, kızartma yağı ve idrar kokusu çoktan genzimi yakmaya başlamıştı.</span></p>

    <p class="duz" xml:lang="tr"><span class="duz">Foxy’nin katındaki çamyarması beni tanımıştı. Peşime takılmadan önce içeri girmem için kenara çekildi. Koridor boyunca yer alan odaları gezerken işe çıkmak için hazırlanmakta olan kızları gördüm.</span></p>

    <p class="duz" xml:lang="tr"><span class="duz">Kapıda, yüzü karanlıkta kalan bir çamyarması daha vardı. Yanımdaki herif ona bir işaret yaptı ve içeri geçtim. Perdeyi kaldırdım. Biblolar, küçük kutular, şişeler, tütsülerden yayılan kokular, dumanlar; her ayrıntı yerli yerindeydi. Hayvan ayakları, çiçek buketleri, deniz kabuklularıyla dolu büyülü bir dünya...</span></p>

    <p class="duz" xml:lang="tr"><span class="duz">Foxy yalnızdı. Ayaklarını altına toplamış, bir baykuş gibi yere oturmuştu. Ona doğru yaklaşmamı beklemeden, kikirdedi:</span></p>

    <p class="duz" xml:lang="tr"><span class="duz">–</span> <span class="italik">Honey</span><span class="duz">, yine yollarımız kesişti, dedi, İngilizce olarak.</span></p>

    <p class="duz" xml:lang="tr"><span class="duz">– Bütün yollar sana çıkıyor, Foxy.</span></p>

    <p class="duz" xml:lang="tr"><span class="duz">– Ne istiyorsun, prensim.</span></p>

    <p class="duz" xml:lang="tr"><span class="duz">– Hep aynı şey. Massine Larfaoui hakkında bilgi.</span></p>

    <p class="duz" xml:lang="tr"><span class="duz">– Şu eski hikâye.</span></p>

    <p class="duz" xml:lang="tr"><span class="duz">– Önceki görüşmemizde bana her şeyi anlatmadın. Siyah ibogadan bahsetmedin.</span></p>

    <p class="duz" xml:lang="tr"><span class="duz">Bir dizimi yere koydum:</span></p>

    <p class="duz" xml:lang="tr"><span class="duz">– Senin uyuşturucu satışın beni ilgilendirmiyor, Foxy. İsteyene, istediğini satıyorsun.</span></p>

    <p class="duz" xml:lang="tr"><span class="duz">– Ben siyah iboga satmıyorum. Bu kutsal bir bitki. İnsan ruhu için tehlikeli. Bunu sana satacak kimseyi bulamazsın.</span></p>

    <p class="duz" xml:lang="tr"><span class="duz">Yalan söylemiyordu; siyah iboga şüphesiz bir tabuydu. Yine de bu madde Paris’te dolaşımdaydı. Zamorski bunu doğrulamıştı ve ben onun kaynaklarına güveniyordum.</span></p>

    <p class="duz" xml:lang="tr"><span class="duz">– Larfaoui bunu tedarik ediyordu. Nasıl?</span></p>

    <p class="duz" xml:lang="tr"><span class="duz">– Karışık bir iş. Bu konuda konuşmak istemiyorum.</span></p>

    <p class="duz" xml:lang="tr"><span class="duz">– Aramızda kalacak.</span></p>

    <p class="duz" xml:lang="tr"><span class="duz">Elimi tuttu. Parmakları yapış yapıştı. Uyuşuk bir ses tonuyla mırıldandı:</span></p>

    <p class="duz" xml:lang="tr"><span class="duz">– Anlaşmamızı hatırlıyor musun?</span></p>

    <p class="duz" xml:lang="tr"><span class="duz">Başımı sallayarak onayladım. Yaraları mum ışığında parlıyordu. Pembe dilini şaklattı:</span></p>

    <p class="duz" xml:lang="tr"><span class="duz">– Kızlarım sayesinde.</span></p>

    <p class="duz" xml:lang="tr"><span class="duz">– Kızların mı?</span></p>

    <p class="duz" xml:lang="tr"><span class="duz">Üzgün bir çocuk gibi kafasını salladı:</span></p>

    <p class="duz" xml:lang="tr"><span class="duz">– Larfaoui onlardan iboga bulmasını istiyordu.</span></p>

    <p class="duz" xml:lang="tr"><span class="duz">– Senin burada mı?</span></p>

    <p class="duz" xml:lang="tr"><span class="duz">– Bak tekrar ediyorum, ben ona elimi bile sürmedim! Bu bitki benim ülkemde yetişiyor. Kızların başka kontakları da vardı.</span></p>

    <p class="duz" xml:lang="tr"><span class="duz">– Gabonlular mı?</span></p>

    <p class="duz" xml:lang="tr"><span class="duz">– Bir marabutlu<a class="footnote-link" href="#footnote-231-1" id="footnote-231-1-backlink">[1]</a> tanıyan başka kızlar, evet. Zenci cariye hikâyeleri işte.</span></p>

    <p class="duz" xml:lang="tr"><span class="duz">– Bu kaçakçılıktan ne zaman haberdar oldun?</span></p>

    <p class="duz" xml:lang="tr"><span class="duz">– Larfaoui ölmeden hemen önce.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Bira dağıtıcısı ölmeden önce beni görmeye geldi. Anneye ihtiyacı vardı.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Siyah iboga arıyordu. Ona yardımcı olabileceğimi sanıyordu. Ama yanılıyordu.</span></p>

    <p class="duz" xml:lang="tr"><span class="duz">– Neden senden istedi? Sana, senin kızların çevirdiği dolaplardan söz etti mi?</span></p>

    <p class="duz" xml:lang="tr"><span class="duz">– Larfaoui bana her şeyi anlattı. Öfkesi burnundaydı. Bitkiye ihtiyacı vardı. Özel... çok özel bir müşteri için.</span></p>

    <p class="duz" xml:lang="tr"><span class="duz">Kanımın donduğunu hissettim. Haklı da olabilirdim haksız da, ama Araf Ziyaretçisi’ne yaklaştığımı biliyordum.</span></p>

    <p class="duz" xml:lang="tr"><span class="duz">– Bu müşteri hakkında, sana ne söyledi?</span></p>

    <p class="duz" xml:lang="tr"><span class="duz">– Hiç. Hep daha fazla iboga istediği dışında. Ve Kabiliyeli korkuyordu.</span></p>

    <p class="duz" xml:lang="tr"><span class="duz">– Bu tam olarak, ne zamandı?</span></p>

    <p class="duz" xml:lang="tr"><span class="duz">– Sana söyledim: ölümünden iki veya üç hafta önce.</span></p>

    <p class="duz" xml:lang="tr"><span class="duz">– Larfaoui, hayatından endişe mi ediyordu?</span></p>

    <p class="duz" xml:lang="tr"><span class="duz">Koca gözlerini bana çevirdi. Ellerimi bırakmıştı. Israr ettim:</span></p>

    <p class="duz" xml:lang="tr"><span class="duz">– Bana cevap ver. Bu müşterinin Larfaoui’yi tepelediğini mi düşünüyorsun?</span></p>

    <p class="duz" xml:lang="tr"><span class="duz">– Sana söyleyebileceğim tek şey, siyah iboganın peşinde olan bu kişilerin çok tehlikeli oldukları. Şeytan’ın esirleri. Satanistler. Ve Larfaoui bitkiyi bulamadı. Bundan eminim...</span></p>

    <p class="duz" xml:lang="tr"><span class="duz">Foxy yanılıyordu. Cinayet mahallinde Luc, siyah iboga stoku bulmuştu. Aklıma bir başka senaryo geldi: Araf Ziyaretçisi ile cumartesi katili aynı kişiydi. Larfaoui ona siparişini teslim etmişti, ancak henüz bilemediğim bir sebepten dolayı Ziyaretçi onu öldürmüştü ve iboga stokuna da dokunmamıştı.</span></p>

    <p class="duz" xml:lang="tr"><span class="duz">– Larfaoui, dedim, senin kızlara müşterisinden söz etmiş mi? Onun kim olduğunu saptamamıza yarayacak bir şeyler söylemiş mi?</span></p>

    <p class="duz" xml:lang="tr"><span class="duz">Önündeki havanın içine ağdalı bir sıvı döktü, kan kırmızı renkli, hafif ılıktı, sonra eline bronz bir tokmak aldı. Boğuk sesiyle cevapladı:</span></p>

    <p class="duz" xml:lang="tr"><span class="duz">– Larfaoui kızlara ondan söz etmiş, evet. Korkudan ölüyormuş. Adamın çok... ama çok farklı olduğunu söylemiş.</span></p>

    <p class="duz" xml:lang="tr"><span class="duz">– Ne açıdan farklı?</span></p>

    <p class="duz" xml:lang="tr"><span class="duz">Kafası, siyah uzun boynunun üzerinde hafifçe sallandı. Bu konuşma onu ya öfkelendiriyordu ya da üzüyordu:</span></p>

    <p class="duz" xml:lang="tr"><span class="duz">– Larfaoui’ye göre bir amacı varmış.</span></p>

    <p class="duz" xml:lang="tr"><span class="duz">– Nasıl bir amaç?</span></p>

    <p class="duz" xml:lang="tr"><span class="duz">–</span> <span class="italik">Honey,</span> <span class="duz">ısrar etme. Tüm bunları hatırlamak hoş değil.</span></p>

    <p class="duz" xml:lang="tr"><span class="duz">– İlk konuşmamızda, bana Larfaoui’nin katilinin bir rahip olduğunu söylemiştin. Rahip bu müşteri olabilir mi?</span></p>

    <p class="duz" xml:lang="tr"><span class="duz">– Beni rahat bırak. Kızlarımı korumak için büyümü hazırlamalıyım...</span></p>

    <p class="duz" xml:lang="tr"><span class="duz">Ter içinde kalmıştım. Tütsülerin dumanı gözlerimi yakıyordu. Her yer kıpkırmızı görünüyordu, sanki gözlerimden kan fışkırıyor ve gördüğüm her şeyi kırmızıya boyuyordu. Ve tüm bu görüntünün arasında Araf Ziyaretçisi somutlaşıyordu. Yüzü yoktu, onu kimyasal kokteyllerini hazırlamak için siyah iboga alırken, müstakbel Işıksızlara hazırladığı karışımı enjekte ederken kafamda canlandırıyordum.</span></p>

    <p class="duz" xml:lang="tr"><span class="duz">Ayağa kalktım. Foxy, başı öne eğik, hâlâ tokmağıyla yavaş yavaş havanını dövmeye devam ediyordu: tak... tak... tak... Mırıldandı:</span></p>

    <p class="duz" xml:lang="tr"><span class="duz">– Gözü bizim üzerimizde. Peşimizde.</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Benim kızımı öldüren adam. Larfaoui’yi öldüren adam.</span></p>

    <p class="duz" xml:lang="tr"><span class="duz">Tütsülü esrar çekmiş gibi boğazım yanıyordu. Bir şeyler söylemek zorundaydım:</span></p>

    <p class="duz" xml:lang="tr"><span class="duz">– Asıl ben onun peşindeyim.</span></p>

    <p class="duz" xml:lang="tr"><span class="duz">Büyücü kadın sırıttı. Sesimi yükselttim:</span></p>

    <p class="duz" xml:lang="tr"><span class="duz">– Beni küçümseme. Henüz oyun bitmedi, kazanan belli değil!</span></p>

    <p class="duz-son-paragraf-2" xml:lang="tr"><span class="duz">– Karşındakinin kim olduğunu bilmiyorsun. Alaycı bir acımayla gülümsedi.</span> <span class="italik">Honey,</span> <span class="duz">sen bu hikâyeden hiçbir şey anlamamışsın.</span></p>

    <div class="footnotes footnote">
      <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Kuzey Afrikalı dervişlere verilen ad. (ç.n.)</span></p>
    </div>
  </div>
</body>
</html>