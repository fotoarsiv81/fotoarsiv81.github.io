<html xmlns="http://www.w3.org/1999/xhtml">
<head>
  <title>122.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x122">
    <h1 class="bolum-ismi" id="toc-anchor" xml:lang="tr"><span class="bolum-ismi">122</span></h1>

    <p class="duz" xml:lang="tr"><span class="duz">Toprak, gökyüzü, dağlar.</span></p>

    <p class="duz" xml:lang="tr"><span class="duz">Tepelerin doruklarında, doğudan yayılan bir ışık çizgisi.</span></p>

    <p class="duz" xml:lang="tr"><span class="duz">Koyu pembe bir ayla gibi gün doğuyordu. Park alanında, çevresinde birkaç rahibin bekleştiği iki siyah Mercedes duruyordu. Efendilerini –generallerini– bekliyorlardı.</span></p>

    <p class="duz" xml:lang="tr"><span class="duz">Geriye dönüp baktım. Zamorski peşimden geliyordu. Kare biçimli yüzü, alacakaranlıkta ışıl ışıldı. Dar bir burun, gümüşi saçlar, falso vermeyen yüz hatları. Yerin bin metre altında birini öldürdüğüne inanmak imkânsızdı.</span></p>

    <p class="duz" xml:lang="tr"><span class="duz">Sorma ihtiyacı hissettim:</span></p>

    <p class="duz" xml:lang="tr"><span class="duz">– Beni nasıl buldunuz?</span></p>

    <p class="duz" xml:lang="tr"><span class="duz">– Sizi hiç gözden kaybetmedik, ne seni ne de Manon’u. Sizi korumak zorundaydık.</span></p>

    <p class="duz" xml:lang="tr"><span class="duz">– Pek başarılı olduğunuz söylenemez.</span></p>

    <p class="duz" xml:lang="tr"><span class="duz">– Kimin hatası? Benim uyarılarımı dikkate almadın. Sonuç böyle olmayabilirdi.</span></p>

    <p class="duz" xml:lang="tr"><span class="duz">– Bundan emin değilim, diye cevapladım. Ve siz de değilsiniz.</span></p>

    <p class="duz" xml:lang="tr"><span class="duz">Polonyalı gözlerini kaçırdı. Arkasında, çukurun, çelik kemerlerin altındaki kara ağzı bize bakıyordu. Luc Soubeyras’yı düşündüm. Sessizliğin ve karanlığın içinde yitip gitmişti. Cesedini çıkarmayı, onun için dua etmeyi bile düşünmemiştik. Tek kelime etmeden, hızlı adımlarla yukarı çıkmıştık, bir an evvel buradan kurtulmak istiyorduk.</span></p>

    <p class="duz" xml:lang="tr"><span class="duz">– Köleler, onlarla ilgili ne yaptınız?</span></p>

    <p class="duz" xml:lang="tr"><span class="duz">– Bir grup, senin sayende, Jura Bölgesi’nde imha edildi. Bir diğeri de Krakov’da. Kısmen, yine senin sayende. Ama hâlâ başka odaklar var. Fransa’da. Almanya’da. İtalya’da. Siyah iboganın peşinden gidiyoruz. O bizim tek ipucumuz. Dayanışma Sendikası zamanında söylendiği gibi: “Önce devam et, ardından başla.”</span></p>

    <p class="duz" xml:lang="tr"><span class="duz">Gözlerimi kaldırdım. Işık çizgisi menekşe renkli bir haleye dönüşmüştü. Gözlerimi kapattım, yüzüme vuran buz gibi rüzgârın tadını çıkardım. İçimde, gittikçe tüm benliğimi saran bir yaşama sevincinin varlığını hissediyordum, aynı zamanda bedenim coşkuyla hafif hafif titriyordu.</span></p>

    <p class="duz" xml:lang="tr"><span class="duz">– Hayal kırıklığına uğradım, diye fısıldadı Zamorski. Tüm bunlar, tek bir kişinin çılgınlığıymış. Kendini şeytan sanan bir düzenbaz. Bu hikâyede doğaüstü bir varlığın, bir üstün gücün gölgesi bile yok. Uzaktan bile olsa, gerçek düşmana yaklaşamadık.</span></p>

    <p class="duz" xml:lang="tr"><span class="duz">Gözlerimi açtım. Doğan günün ışığında, Polonyalı yaşını inkâr etmiyordu.</span></p>

    <p class="duz" xml:lang="tr"><span class="duz">– En önemli şeyi unutuyorsunuz. Luc’ün ilham perisini.</span></p>

    <p class="duz" xml:lang="tr"><span class="duz">– Beltreïn mi?</span></p>

    <p class="duz" xml:lang="tr"><span class="duz">Ters yönden vuran ışıkla elçinin yorgunluğu daha iyi anlaşılıyordu.</span></p>

    <p class="duz" xml:lang="tr"><span class="duz">– Beltreïn sade bir piyondu. Ben Şeytan’dan söz ediyorum. Boğazın dibinde Luc’e görünen kişiden. Işıldayan ihtiyardan.</span></p>

    <p class="duz" xml:lang="tr"><span class="duz">– Demek buna inanıyorsun?</span></p>

    <p class="duz" xml:lang="tr"><span class="duz">– Bu olayda, gerçek bir Işıksız varsa, o da Luc’tür. O hiçbir şeyi uydurmadı. İcraatlarının hepsi, sadece üstün bir varlığın emirleriydi. Şeytan’la karşılaşmadık, ama onun gölgesi Luc’tü.</span></p>

    <p class="duz" xml:lang="tr"><span class="duz">Zamorski sırtıma vurdu:</span></p>

    <p class="duz" xml:lang="tr"><span class="duz">– Bravo. Ben daha iyi ifade edemezdim. Bizim gruba katılacak duruma gelmişsin! Bir dini tarikata girmek istediğini duydum. Neden bizimki olmasın?</span></p>

    <p class="duz" xml:lang="tr"><span class="duz">Şafakla uzayan gölgelerin arasında, siyah cüppeli askerleri işaret ettim:</span></p>

    <p class="duz" xml:lang="tr"><span class="duz">– Tanrı’yı aramak, huzuru aramaktır, Andrzej. Savaşı değil.</span></p>

    <p class="duz" xml:lang="tr"><span class="duz">– Savaş senin içinde, dedi omzumu sıkarak. Ve bizler Hıristiyanlığın son şövalyeleriyiz.</span></p>

    <p class="duz" xml:lang="tr"><span class="duz">Cevap vermeden, birkaç adım yürüdüm. Dağların üzerinde gün yavaş yavaş doğmaya başlamıştı. Toprak sarısı bir ışık, hareli bir koyu maviliği yırtıyordu. Güneş gök kubbede birazdan belirirdi.</span></p>

    <p class="duz" xml:lang="tr"><span class="duz">Zamorski ısrarını sürdürdü:</span></p>

    <p class="duz" xml:lang="tr"><span class="duz">– İyi düşün. Senin doğanda mücadele var. Ne tefekkür ne de inziva.</span></p>

    <p class="duz" xml:lang="tr"><span class="duz">– Haklısınız, diye mırıldandım.</span></p>

    <p class="duz" xml:lang="tr"><span class="duz">– Bize katılacak mısın?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Kalçamda, yeniden ele geçirdiğim 45’liğimin kabzasını hissediyordum.</span></p>

    <p class="duz" xml:lang="tr"><span class="duz">İnsana güç veren bir duygu.</span></p>

    <p class="duz" xml:lang="tr"><span class="duz">– Ne yapacaksın?</span></p>

    <p class="duz" xml:lang="tr"><span class="duz">Gülümsedim:</span></p>

    <p class="duz" xml:lang="tr"><span class="duz">– Devam edeceğim. Sadece devam edeceğim.</span></p>

    <p class="duz" xml:lang="tr"><span class="duz">Güçlü olmak için, her zaman düşmanlarının nasihatlerini dinlemek gerekiyordu. Ben de, Luc’ün tek geçerli tavsiyesine uyacaktım: “Bir kez daha acı çekmek gerekiyor, Mat. Polis olmak için içimizdeki Hıristiyan’ı öldürmek lazım.”</span></p>

    <p class="duz" xml:lang="tr"><span class="duz">Evet, yolları arşınlamaya, kötüyle savaşmaya ellerimi kirletmeye devam edecektim.</span></p>

    <p class="duz" xml:lang="tr"><span class="duz">Sonuna kadar.</span></p>

    <p class="duz" xml:lang="tr"><span class="duz">Mathieu Durey, hayalleri ve acıması olmayan, Cinayet Masası yüzbaşısı.</span></p>

    <p class="duz-son-paragraf-2" xml:lang="tr"><span class="duz">Üçüncü kez ölümden kurtulmuş polis.</span></p>
  </div>
</body>
</html>