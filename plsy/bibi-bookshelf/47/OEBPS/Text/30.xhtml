<html xmlns="http://www.w3.org/1999/xhtml">
<head>
  <title>30.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x30">
    <h1 class="bolum-ismi" id="toc-anchor" xml:lang="tr"><span class="bolum-ismi">30</span></h1>

    <p class="duz" xml:lang="tr"><span class="duz">Şehrin çıkışında, sarı ve toprak rengi yapraklardan oluşan bir okyanusa daldım. Ağaçların türüne göre kâh yemyeşil, kâh altın sarısı, kâh koyu kahverengi yaprakların altından geçiyordum. Etraf pastel, ancak son derece yoğun renk tonlarının olduğu bir ressam paletini andırıyordu.</span></p>

    <p class="duz" xml:lang="tr"><span class="duz">Bölgeye ait bir gezi rehberi ile Franche-Comté’deki her ilin bir haritasını alacak zamanı zorlukla bulmuştum. 57 no’lu devlet yoluna saptım ve Pontarlier-Lausanne istikametine, güneye Haut-Doubs bölgesi ile İsviçre sınırına doğru ilerledim.</span></p>

    <p class="duz" xml:lang="tr"><span class="duz">Yükseltiyle birlikte, sonbaharın tonları yerini köknarların koyu yeşil rengine bırakıyordu. Manzara Milka çikolataları reklamını andırıyordu. Yemyeşil yamaçlar, soğan biçimli çan kuleleriyle kasabalar, kesik üçgen çatılı saman ambarları, katlanmış kraft kâğıtlarına benzeyen çokyüzlü uzun damlar. Tablo mükemmeldi. İneklerin boyunlarında bile bronz çanlar asılıydı.</span></p>

    <p class="duz" xml:lang="tr"><span class="duz">Saint-Gorgon-Main tabelasını gördüm. Devlet yolundan çıkıp D41 yoluna saptım. Jura’nın tepeleri gitgide yakınlaşıyordu. İki kenarı köknar ağaçları ve kırmızı toprakla kaplı düz yol Fransa’nın güneybatısındaki uçsuz bucaksız fundalıkları anımsatıyordu. Üzerinde kocaman bir haç bulunan Uziers Tepesi’ne kadar bu manzara bana eşlik etti. Elimdeki plana göre, Mathias Plinkh, entomolojist, bu civarlarda yaşıyordu.</span></p>

    <p class="duz" xml:lang="tr"><span class="duz">Çok geçmeden virajlar sıklaşmaya başladı, vadinin dibinde yer yer ovalar göze çarpıyordu. Sonunda haç göründü. Ardından ahşap bir tabelayla karşılaştım: “Plinkh Çiftliği, entomoloji müzesi, tanatoloji bilirkişiliği, böcek yetiştiriciliği.”</span></p>

    <p class="duz" xml:lang="tr"><span class="duz">Tepelerin arasında bir başka yol yılan gibi kıvrılıyordu. Birden karşıma, koyu renkli tepelerin arasından, bir ev çıktı. Tek katlı, L” biçiminde, modern bir binaydı. Ahşap ve taştan inşa edilmiş ev, geniş pencere boşlukları ve çevresindeki verandasıyla bazı Bahama kentlerindeki evleri andırıyordu. “L”nin iki bölümü farklı iki stildeydi; bir tarafta çok sayıda pencere varken, diğer taraf, sadece birkaç tavan penceresi içeren kör bir cepheydi. Oturma kanadı ve müze.</span></p>

    <p class="duz" xml:lang="tr"><span class="duz">Mesleğe ilk başladığımda, bana bir şeyler öğretmeye çalışan ve aslında benim için tam bir baş belası olan yaşlı bir polisin hep söylediği bir şey vardı: “Soruşturma bir kapı zilini çalmak gibidir.” Bunu şimdi görecektim. Arabamı park ettim ve interfona bastım. Bir dakika sonra, Kuzey aksanlı tiz bir ses duyuldu. Hiçbir şey gizlemeden kendimi tanıttım. “İlk salona giriniz; geliyorum. Levhalara hayranlıkla bakabilirsiniz!”</span></p>

    <p class="duz" xml:lang="tr"><span class="duz">Kare biçimli, beyaz boyalı, büyük hole girince, Plinkh’in, duvarlarda sergilenen, elle yapılmış bir dizi bilimsel eskizden söz ettiğini anladım. Sinekler, kınkanatlılar, kelebekler; çizgilerdeki belirginlik, Çin veya Japon suluboya tablolarını andırıyordu.</span></p>

    <p class="duz" xml:lang="tr"><span class="duz">– Pierre Mégnin’in, leş yiyen böceklerle ilgili ilk panoları. 1888. Kriminal entomolojinin mucidi.</span></p>

    <p class="duz" xml:lang="tr"><span class="duz">Sese doğru döndüm ve Mao yakalı siyah bir ceketin içine sıkışmış iriyarı bir adamla karşılaştım. Gri saçlar, yeşil gözler, kollarını göğsünde kavuşturmuştu: bir New Age gurusu. Elimi uzattım. Budist usulü, avuçlarını birleştirdi. Sonra bir kedi gibi yumuşak bir şekilde gözlerini kapattı. Bu davranışının altında bir oyun, bir yapmacıklık yatıyordu. Gözlerini açtı ve sağ tarafı işaret etti:</span></p>

    <p class="duz" xml:lang="tr"><span class="duz">– Ziyaret bu taraftan...</span></p>

    <p class="duz" xml:lang="tr"><span class="duz">Aynı şekilde tamamen beyaza boyanmış başka bir salona geçtik. Duvarlarda bu kez iğneli böceklerin panoları asılıydı. Boylarına ve şecerelerinin renklerine göre sınıflandırılmış aynı familyadan öbekler.</span></p>

    <p class="duz" xml:lang="tr"><span class="duz">– Burada başlıca grupları yeniden tasnif ettim. Ünlü “ölüm mangaları”. Bu salon her zaman büyük sükse toplar. Çocuklar buraya bayılır! Onlara böceklerden ve ekosistemden söz edin; alık alık bakarlar. Ama işin içinde cesetler olduğunu söyleyin büyük bir dikkatle dinlerler.</span></p>

    <p class="duz" xml:lang="tr"><span class="duz">İçinde mavi renkli sineklerin bulunduğu camekânlı bir panoya yaklaştı:</span></p>

    <p class="duz" xml:lang="tr"><span class="duz">– Ünlü</span> <span class="italik">Sarcophagidae</span><span class="duz">. Yaklaşık üç aylık bir süre sonunda gelişirler. Otuz kilometreden bir cesedin kokusunu alabilirler. Bilirkişi olarak Kosova’da bulunduğum sırada, onları izleyerek toplu mezarlara ulaşıyorduk...</span></p>

    <p class="duz" xml:lang="tr"><span class="duz">– Bay Plinkh...</span></p>

    <p class="duz" xml:lang="tr"><span class="duz">Bir dizi, daha derin, gazete kâğıdıyla kaplanmış, çerçevenin önünde durdu:</span></p>

    <p class="duz" xml:lang="tr"><span class="duz">– Burada, okullarda meydana gelmiş bazı vakaları gruplandırdım. Böceklerin ölümle sonuçlanan olayların müsebbibi olduğu çeşitli vakalar. Kurnazlığa dikkatinizi çekerim; her kutu, olayın haberini veren gazete kupürleriyle dekore edilmiştir.</span></p>

    <p class="duz" xml:lang="tr"><span class="duz">– Bay Plinkh...</span></p>

    <p class="duz" xml:lang="tr"><span class="duz">Bir adım daha attı:</span></p>

    <p class="duz" xml:lang="tr"><span class="duz">– Bunlar da çok özel örnekler, Tarihöncesi döneme ait. Mamutların donmuş postlarının içinde bulduk. Sineklerin dış iskeletlerinin asla yok olmadığını biliyor muydunuz?</span></p>

    <p class="duz" xml:lang="tr"><span class="duz">Sesimi yükselttim:</span></p>

    <p class="duz" xml:lang="tr"><span class="duz">– Bayım, buraya Sylvie Simonis hakkında konuşmaya geldim.</span></p>

    <p class="duz" xml:lang="tr"><span class="duz">Birden sustu, yavaşça gözkapaklarını indirdi. Gözleri kapalıyken, dudaklarında bir gülümseme belirdi:</span></p>

    <p class="duz" xml:lang="tr"><span class="duz">– Bir başyapıt. Yeniden avuçlarını birleştirdi. Gerçek bir başyapıt.</span></p>

    <p class="duz" xml:lang="tr"><span class="duz">– Canavarca işkencelere maruz kalmış, korkunç acılar çekmiş bir kadından söz ediyorum. Ve tabii ona bir hafta boyunca işkence eden bir kaçıktan.</span></p>

    <p class="duz" xml:lang="tr"><span class="duz">Bir baykuş gibi gözlerini açtı. Çok açık renkli irisi, simsiyah gözbebekleri vardı. Gerçekten çok şaşırmıştı:</span></p>

    <p class="duz" xml:lang="tr"><span class="duz">– Beni yanlış anladınız. Dağılımdan söz ediyorum. Türlerin vücuda dağıtılma biçiminden. Bir böcek bile eksik değil! Ölümden hemen sonra gelen</span> <span class="italik">Calliphoridae</span> <span class="duz">sinekleri, yağların fermantasyonu sırasında üşüşen</span> <span class="italik">Sarcophagidae</span><span class="duz">’ler,</span> <span class="italik">Piophilidae</span> <span class="duz">sinekleri ve vücut sıvıları buharlaşırken, yani ölümden sekiz ay sonra ortaya çıkan</span> <span class="italik">Necrobia rupifes</span> <span class="duz">kınkanatlıları... Hepsi bir düzen içinde. Bir başyapıt.</span></p>

    <p class="duz" xml:lang="tr"><span class="duz">– Katilin yöntemini bulmaya çalışıyorum.</span></p>

    <p class="duz" xml:lang="tr"><span class="duz">Gri kafasını döndürdü. Bu dönmenin etkisi Mao yakalı gömleğiyle daha da belirgindi:</span></p>

    <p class="duz" xml:lang="tr"><span class="duz">– Yöntemi mi? diye tekrar etti. Benimle geliniz.</span></p>

    <p class="duz" xml:lang="tr"><span class="duz">Çam döşeme kaplı bir koridor boyunca guruyu takip ettim. Fitilli yangın kapısından geçerek, yarı karanlık büyük bir odaya girdik, iki yan duvar tülle örtülmüş kafeslerle kaplıydı. İçeriye bir vivaryum havası hâkimdi. Boğucu bir sıcak vardı. Çürümüş et ve kimyasal madde kokuyordu.</span></p>

    <p class="duz" xml:lang="tr"><span class="duz">Odanın tam ortasında, üzerinde, üstü bir örtüyle kapatılmış dikdörtgen bir kutu bulunan beyaz bir minder duruyordu. Daha kötüsünden korkuyordum.</span></p>

    <p class="duz" xml:lang="tr"><span class="duz">Plinkh tezgâha doğru yaklaştı:</span></p>

    <p class="duz" xml:lang="tr"><span class="duz">– Katil de benim gibi. Böceklerini besliyor. Her birine, mutasyon halindeki organizmalardan en uygun olanını veriyor...</span></p>

    <p class="duz" xml:lang="tr"><span class="duz">Örtüyü kaldırdı. Ortaya bir akvaryum çıktı. Önce, bir sinek burgacı içindeki bir kütle dikkatimi çekti. Sonra, kurt kaynayan bir insan başı gördüğümü sandım. Ama yanılmışım; sadece, iyice çürümüş oldukça iri bir kemirgendi.</span></p>

    <p class="duz" xml:lang="tr"><span class="duz">– Bu işin otuz altı çözüm yolu yok. Her tür için gerekli ekosistemi yaratmak zorundasınız, yani ona uygun çürüme koşullarını.</span></p>

    <p class="duz" xml:lang="tr"><span class="duz">– Bu... bunları nereden buluyorsunuz?</span></p>

    <p class="duz" xml:lang="tr"><span class="duz">– Vallahi, çiftliklerden, avcılardan... Çoğu zaman da tavşan satın alıyorum. Bir tür beslendikten sonra leşi familyanın geri kalanına ve başka türlere veremezsiniz...</span></p>

    <p class="duz" xml:lang="tr"><span class="duz">– Sigara içebilir miyim? diye sordum.</span></p>

    <p class="duz" xml:lang="tr"><span class="duz">– İçmemenizi tercih ederim.</span></p>

    <p class="duz" xml:lang="tr"><span class="duz">Bu durumda paketi cebimden çıkaramazdım. Devam ettim:</span></p>

    <p class="duz" xml:lang="tr"><span class="duz">– Sylvie Simonis’i nasıl taşıdığını düşünüyorum. Sizce nasıl yapmış olabilir? Bu iş, mizansenini bozmuş mudur?</span></p>

    <p class="duz" xml:lang="tr"><span class="duz">– Hayır. Cesedi kuşkusuz plastik bir torbaya koydu, sonra olay mahallinde çıkardı.</span></p>

    <p class="duz" xml:lang="tr"><span class="duz">– Ya böcekler? Kaçmış veya ölmüş olmaları gerekmez mi?</span></p>

    <p class="duz" xml:lang="tr"><span class="duz">Plinkh bir kahkaha attı:</span></p>

    <p class="duz" xml:lang="tr"><span class="duz">– Cesette yedek güçler vardı! Kuluçka dönemindeki binlerce yumurta. Belli bir yaşam süresine sahip larvalar. Sineklere gelince, onlar özgürlüklerini tercih etmişlerdir şüphesiz, ama emin olun, asla fazla uzaklaşmamışlardır. Her zaman açtırlar, anlıyor musunuz? Bununla birlikte, pek de haksız sayılmazsınız; ceset, o sabah bulunduğunda, olay mahalline bırakılalı fazla olmamıştır. Bu kesin.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Bu leş yiyiciler birbirleriyle geçinemez. Her bir tür farklı bir çürüme evresinin cazibesinden etkilendiği için asla bir arada olmazlar. Eğer karşılaşırlarsa birbirlerini yerler. Herkes orada olduğuna göre, cesedin sadece birkaç saat önce bulunduğu yere bırakılmış olduğunu söyleyebilirim.</span></p>

    <p class="duz" xml:lang="tr"><span class="duz">– Bu da, katilin bu bölgede yaşadığını göstermez mi?</span></p>

    <p class="duz" xml:lang="tr"><span class="duz">– Zaten bölgede</span> <span class="italik">yaşıyor</span><span class="duz">.</span></p>

    <p class="duz" xml:lang="tr"><span class="duz">– Nereden biliyorsunuz?</span></p>

    <p class="duz" xml:lang="tr"><span class="duz">– Bir ipucu var.</span></p>

    <p class="duz" xml:lang="tr"><span class="duz">– Nasıl bir ipucu?</span></p>

    <p class="duz" xml:lang="tr"><span class="duz">Plinkh gülümsedi. Bütün bu olanlar onu çılgınca eğlendiriyordu muhtemelen. Bu herif kafasının içindekilerin hepsini söylememişti, onu biraz hızlandırmalıydım.</span></p>

    <p class="duz" xml:lang="tr"><span class="duz">– Cesedi incelerken, çok sayıda örnek aldım. Bizim bölgemize ait olmayan bir böceğe rastladım. Şunu söylemek istiyorum: Bu böcek karasal iklime sahip ülkemizde bulunmaz.</span></p>

    <p class="duz" xml:lang="tr"><span class="duz">– Peki, nereden gelmiş olabilir?</span></p>

    <p class="duz" xml:lang="tr"><span class="duz">– Afrika. Bizdeki</span> <span class="italik">Tenebrio</span><span class="duz">’ya benzeyen,</span> <span class="italik">Lipkanus Silvus</span> <span class="duz">familyasından bir bokböceği. Kınkanatlılar iskelet belirdiğinde ortaya çıkar, son temizlik için.</span></p>

    <p class="duz" xml:lang="tr"><span class="duz">Aslında önemli bir ipucuydu. Ama ben, bundan katilin yakınlarda bir yerde olduğu fikrini çıkaramıyordum. Plinkh devam etti:</span></p>

    <p class="duz" xml:lang="tr"><span class="duz">– Müsaade ederseniz, size bir anekdot anlatmak istiyorum. Şu günlerde bölgede bir ekolojik müze oluşturmaya çalışıyorum ve bu amaçla da vadimizde bulunan değişik türleri topluyorum. Bunun için de benim hesabıma avlanan yeniyetmelere para ödüyorum: mayısböcekleri, kelebekler, uyuzböcekleri vb. Son seferinde, bu çocuklardan biri, bana çok özel bir örnek getirdi. Burada olmaması gereken bir kınkanatlı.</span></p>

    <p class="duz" xml:lang="tr"><span class="duz">– Bokböceği mi?</span></p>

    <p class="duz" xml:lang="tr"><span class="duz">– Bir</span> <span class="italik">Lipkanus Silvus</span><span class="duz">, evet. Çocuk onu Morteau civarında bulmuş. Böyle bir tür, ancak özel bir koleksiyondan firar etmiş olabilir. Çevrede benimki gibi böcek yetiştiriciliğiyle uğraşan bir yer var mı diye araştırdım, ama bulamadım. Hatta İsviçre tarafında bile. Sylvie Simonis’in cesedinde aynı türün ikinci bir örneğini bulunca, hemen anladım. İlkinin de kaynağı aynıydı; katilin çiftliği.</span></p>

    <p class="duz" xml:lang="tr"><span class="duz">– Bu ne zamandı?</span></p>

    <p class="duz" xml:lang="tr"><span class="duz">– 2001 yazı.</span></p>

    <p class="duz" xml:lang="tr"><span class="duz">– Bundan jandarmaya bahsettiniz mi?</span></p>

    <p class="duz" xml:lang="tr"><span class="duz">– Yüzbaşı Sarrazin’e söyledim, ama o da bir şey bulamadı. Benimle hep temas halindeydi.</span></p>

    <p class="duz" xml:lang="tr"><span class="duz">– Size göre, katil tropikal bir tür mü yetiştiriyor?</span></p>

    <p class="duz" xml:lang="tr"><span class="duz">– Ya yaptığı seyahatlerin birinde bu türü farkında olmadan yanında getirdi ve diğer böceklerin arasına karıştı. Ya da bu böceği bilinçli olarak yetiştiriyor ve bu hayvanları gizemli bir sebeple kurbanının cesedine bırakıyor. Ben bu ikincisini benimsiyorum. Bu bokböceği bir imza. Bizim anlamadığımız bir sembol.</span></p>

    <p class="duz" xml:lang="tr"><span class="duz">– Böceği görmem mümkün mü? Onu sakladınız mı?</span></p>

    <p class="duz" xml:lang="tr"><span class="duz">– Elbette. Hatta size verebilirim de.</span></p>

    <p class="duz" xml:lang="tr"><span class="duz">İmzaya yapılan bir anıştırma, aklıma başka bir şeyi getirdi:</span></p>

    <p class="duz" xml:lang="tr"><span class="duz">– Size göğüs kafesinde bulunan likenden söz ettiler mi?</span></p>

    <p class="duz" xml:lang="tr"><span class="duz">– Ben otopsiye katıldım.</span></p>

    <p class="duz" xml:lang="tr"><span class="duz">– Bu konuda ne düşünüyorsunuz?</span></p>

    <p class="duz" xml:lang="tr"><span class="duz">– Başka bir sembol. Veya çok özel bir sebebi olan başka bir şey...</span></p>

    <p class="duz" xml:lang="tr"><span class="duz">– Bu liken de Afrika’dan gelmiş olabilir mi?</span></p>

    <p class="duz" xml:lang="tr"><span class="duz">Plinkh küçümser bir tavır takındı:</span></p>

    <p class="duz" xml:lang="tr"><span class="duz">– Ben entomolojistim, botanikçi değil.</span></p>

    <p class="duz" xml:lang="tr"><span class="duz">Katilin sapıklıklarını gerçekleştirdiği yeri hayal etmeye çalıştım. Böcek yetiştiriciliği, bir laboratuvar, bir bitki serası. Jandarma ne halt ediyordu? Bölgedeki vadilerde, bu tür sapıklıkların yapıldığı böyle bir yeri bulamamak imkânsızdı.</span></p>

    <p class="duz" xml:lang="tr"><span class="duz">– O burada, diye ekledi Plinkh, sanki düşüncelerimi okumuş gibi. Çok yakınımızda. Onun varlığını, böceklerini hissedebiliyorum, vadide bir yerlerde. Benimkiyle aynı olan ordusunu yeni bir saldırı için hazırlıyor. Bu böcekler onun lejyonları, anlıyor musunuz?</span></p>

    <p class="duz" xml:lang="tr"><span class="duz">Sağ tarafıma, tül örtülü kafeslere doğru baktım. Her şey gözüme bir büyüteçle büyütülmüş gibi göründü. Bir saç tutamı üzerinde gezinen uyuzböcekleri; bir yaradan sızan kanla beslenip şişmiş bir sinek; çürümüş bir boşluğun içinde, gri renkli yüzlerce yumurta...</span></p>

    <p class="duz" xml:lang="tr"><span class="duz">Boğuk bir sesle sordum:</span></p>

    <p class="duz-son-paragraf-2" xml:lang="tr"><span class="duz">– Büronuza dönebilir miyiz?</span></p>
  </div>
</body>
</html>