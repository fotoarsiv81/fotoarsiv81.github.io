<html xmlns="http://www.w3.org/1999/xhtml">
<head>
  <title>51.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x51">
    <h1 class="bolum-ismi" id="toc-anchor" xml:lang="tr"><span class="bolum-ismi">51</span></h1>

    <p class="duz" xml:lang="tr"><span class="duz">–</span> <span class="italik">Pronto?<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Milano savcı yardımcısı Giovanni Callacciura’nın numarasını tuşlamıştım. Bir yıl önce, Paris’te öldürülen Romalı doktor olayında birlikte çalışmıştık. Bana göre sıradan bir cinayetti, o ise bir intikam olduğunu düşünüyordu. Ve aramızda sağlam bir dostluk kurulmuştu.</span></p>

    <p class="duz" xml:lang="tr"><span class="duz">–</span> <span class="italik">Pronto?</span></p>

    <p class="duz" xml:lang="tr"><span class="duz">Telefonumu çenemin altına sıkıştırdım, yol gitgide yılan gibi kıvrılmaya başlamıştı. Rüzgâr arada bir arabamı havalandırıyor, köknarların dorukları farlarımın ışıklarına kadar eğiliyordu. Notre-Dame-de-Bienfaisance’a doğru gidiyordum.</span></p>

    <p class="duz" xml:lang="tr"><span class="duz">–</span> <span class="italik">Sono<a class="footnote-link" href="#footnote-231-2" id="footnote-231-2-backlink">[2]</a></span> <span class="duz">Mathieu Durey.</span></p>

    <p class="duz" xml:lang="tr"><span class="duz">– Mathieu?</span> <span class="italik">Come Stai</span><span class="duz">?<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Sesinde bir gülümseme vardı. Tonlamasında ise bir canlılık. Ona arama sebebimi anlattım. Cinayetin özelliğinden bahsettim. Sicilya’da benzer bir cinayet olup olmadığını sordum. İtalyancam akıcıydı. Savcı bir kahkaha patlattı:</span></p>

    <p class="duz" xml:lang="tr"><span class="duz">– Benzer hiçbir dava üzerinde çalışmadım. Çok üzgünüm. Ne yapmamı istiyorsun?</span></p>

    <p class="duz" xml:lang="tr"><span class="duz">– Catania’daki bu cinayet hakkında bilgi topla.</span></p>

    <p class="duz" xml:lang="tr"><span class="duz">– Tamam. Senesini biliyor musun?</span></p>

    <p class="duz" xml:lang="tr"><span class="duz">– Hayır. Ama son yıllarda, sanırım.</span></p>

    <p class="duz" xml:lang="tr"><span class="duz">– Acil mi?</span></p>

    <p class="duz" xml:lang="tr"><span class="duz">– Hem de nasıl.</span></p>

    <p class="duz" xml:lang="tr"><span class="duz">– Evden araştırmaya başlıyorum. Hemen</span></p>

    <p class="duz" xml:lang="tr"><span class="duz">Teşekkür ettim. Konuyla ilgili olarak başka bir şey söylemedim, çünkü günlerden pazardı ve saat de 21:00 olmuştu. Başka herhangi bir açıklamada bulunmadım, çünkü onu altı aydan beri aramamıştım. Sadece dostluğumuza güveniyordum; aslında hiçbir zorunluluğu yoktu, şimdi sırası değil, diye de cevap verebilirdi. Ayağımı gaz pedalından çekmemiştim, hâlâ tepeye doğru tırmanıyordum.</span></p>

    <p class="duz" xml:lang="tr"><span class="duz">Aklıma Bienfaisance’a yaptığım ilk ziyaret geliyordu: sarp bir dağ, bol su... Ama şimdi her yer zifiri karanlıktı. Bu kez hâkim olan rüzgârla karışık korkuydu. Sarrazin’in sözleri, tıpkı fırtınaya yakalanmış bir kargo gemisinin güvertesinden denize dökülen yükler gibi, her virajda, kafamın içinde bir o yana bir bu yana yuvarlanıyordu.</span></p>

    <p class="duz" xml:lang="tr"><span class="duz">Notre-Dame-de-Bienfaisance Vakfı’nın tabelası göründü. Durmadan devam ettim. Misyonerlerin kapısını çalmam söz konusu olamazdı, ancak yarım saat yürüyecek halim de yoktu. Yukarıya, doğrudan belvedereye ulaşan bir yol mutlaka olmalıydı. İki kilometre sonra, karşıma, Marilyne Rosarias’ın bahsettiği Roche Rêche yönünü belirten dar bir yol çıktı.</span></p>

    <p class="duz" xml:lang="tr"><span class="duz">On dakika kadar daha, arabayla sarsıla sarsıla devam ettim. Sol tarafımda kırmızı topraktan bir park alanı vardı. Bir tabelanın üzerinde “ROCHE RÊCHE, RAKIM 1 700 METRE” yazıyordu. Park alanını görmezden geldim ve yüksek otlara doğru biraz daha ilerledim. Gizlenmek için gereksiz bir çaba diye düşündüm. Motoru kapattım, torpido gözünü açtım ve Sarrazin’in verdiği pilleri fenerime yerleştirdim.</span></p>

    <p class="duz" xml:lang="tr"><span class="duz">Dışarı çıkınca rüzgâr aniden yüzüme çarptı. Fırtına sanki pardösümü üzerimden söküp almak ve tenime işlemek istiyordu. Rüzgârdan iki büklüm olarak patikayı takip ettim. Keçiyolu beni, yer yer ahşap masaların ve bankların olduğu, açık ve düz bir alana çıkardı. Biraz uzakta, aşağıda, beni ilgilendiren ova uzanıyordu. Bu düz alan ile aşağıdaki ovanın arasında ise kapkara bir köknar denizi vardı.</span></p>

    <p class="duz" xml:lang="tr"><span class="duz">Ormana daldım, yönümü bulabilmek için, rüzgârın uğultusundan zorlukla duyulan şelalenin sesini algılamaya çalışıyordum. Bitki örtüsü çok sıktı. Dallar yüzümü çiziyordu. Böğürtlen dalları her adımda ayaklarıma dolanıyordu. Çalıları aşmaya çalıştıkça, küçük küçük taşlar ayaklarımın altında gıcırdıyor, yuvarlanıyordu.</span></p>

    <p class="duz" xml:lang="tr"><span class="duz">Çok geçmeden tamamen kaybolmuştum, suyun sesini yaprakların hışırtısıyla karıştırmış olmalıydım. Biraz daha ilerlemeye, yamacı izlemeye karar verdim; mutlaka bir açıklığa çıkacaktım.</span></p>

    <p class="duz" xml:lang="tr"><span class="duz">Sonunda, bir sahne perdesi gibi duran ağaçların arasından kendimi dışarı attım ve bir düzlüğe ulaştım. Şansım yaver gitmişti. Durdum ve daha önce gördüğüm manzaraya bir kez daha alıcı gözüyle baktım. Arazi uçuruma kadar uzanan çok kısa otlarla kaplıydı. Ay ışığının altında gümüşi bir renkteydi. Kafamı toplamak için birkaç saniye daha bekledim sonra yürümeye başladım. Longhini-Sarrazin “Şeytan cinayetinin altına imzasını attı” demişti. Demek ki burada satanist bir iz, bir işaret vardı. Peki, jandarma bu işareti bulmuş muydu? Hayır. Sarrazin buraya tek başına gelmiş ve bu ayrıntıyı keşfetmişti.</span></p>

    <p class="duz" xml:lang="tr"><span class="duz">Şimdi, ilk gelişimde olduğu gibi falezin tam kenarındaydım. Otlarla kaplı platoya doğru döndüm ve düşündüm. Jandarma, ızgara yöntemiyle, tüm alanı, her parseli, her ot kümesini büyük bir dikkatle aramıştı. Peki, ben, gecenin karanlığında, tek başıma daha fazla ne yapabilirdim?</span></p>

    <p class="duz" xml:lang="tr"><span class="duz">Tüm dikkatimi, dip taraftaki köknarlara vermiştim. Simsiyah giyinmiş mızraklı askerlere benziyorlardı. Belki de jandarma, aramayı sadece bu düzlükle sınırlandırmıştı...</span></p>

    <p class="duz" xml:lang="tr"><span class="duz">Ormanı araştırmak akıllarına gelmemişti.</span></p>

    <p class="duz" xml:lang="tr"><span class="duz">Bir tek Sarrazin’in aklına gelmişti.</span></p>

    <p class="duz" xml:lang="tr"><span class="duz">Yamacı yeniden tırmandım ve ormanın sınırında durdum. İmkânsız gibi görünüyordu; gecenin karanlığında toprağı, köklerini, ağaç gövdelerini incelemek olacak şey değildi. Ve ne bulmak için? Düşünmeyi bir kenara bırakıp karanlığın içine daldım ve fenerimi yaktım. Araştırmaya tam ortadan, cesedin bulunduğu yerin eksenine yüz metre mesafeden başladım. Yere eğilmiş, bir şeyler bulmaya çalışıyordum. Dalları ellerimle aralayarak fenerimle her ağaç gövdesini tarıyordum.</span></p>

    <p class="duz" xml:lang="tr"><span class="duz">Hiçbir şey yoktu. On dakikada, ancak birkaç metrekarelik bir alanı tarayabilmiştim. Köknarların dalları çok aşağıdan başlıyordu: eğer ağaç gövdesine kazınmış bir yazı, bir işaret varsa, toprak ile ilk dallar arasındaki yaklaşık bir metrelik bir yerde olmalıydı. İki büklüm, neredeyse dizlerimin üstünde, tüm dikkatimi ağaç gövdelerinin alt kısmına vererek araştırmamı sürdürüyordum.</span></p>

    <p class="duz" xml:lang="tr"><span class="duz">Yarım saatin sonunda, doğruldum. Ağzımdan çıkan nefes kristalleşiyor, buhar bulutları oluşturuyordu. Yeniden her tarafımı ateş bassa da üşüyordum. Burada, sık dallı ağaçların arasında bile rüzgâr bana ulaşıyordu.</span></p>

    <p class="duz" xml:lang="tr"><span class="duz">Kafamı aşağı eğip yeniden iğne yapraklı dalların arasına daldım. Nefes nefese kalmıştım, hem titriyor, hem de bir elimle dalları aralıyor ve ağaç gövdelerini yokluyordum. Hiçbir şey yoktu.</span></p>

    <p class="duz" xml:lang="tr"><span class="duz">Birden, parmaklarımın altında, bir kertik hissettim.</span></p>

    <p class="duz" xml:lang="tr"><span class="duz">Eğri büğrü, zikzaklı, uzunca bir kertik.</span></p>

    <p class="duz" xml:lang="tr"><span class="duz">Fenerimin ışığıyla iyice aydınlatmak için dalları kırdım.</span></p>

    <p class="duz" xml:lang="tr"><span class="duz">Bıçakla oldukça derin kazındığı, açıkça belli olan bir yazı vardı:</span></p>

    <p class="duz-ilk-paragraf" xml:lang="tr"><span class="duz">IŞIKSIZLARI KORUYORUM.</span></p>

    <p class="duz-ilk-paragraf" xml:lang="tr"><span class="duz">Bu Şeytan’ın imzası mıydı? On beş yıllık teoloji eğitimim sırasında böyle bir deyim duymamıştım. Başka bir ayrıntı dikkatimi çekti. Ağacın gövdesine kazınmış harflerin biçimi. Günah çıkarma kabinindeki ışıldayan yazıyla aynıydı. Bu imza ile “SENİ BEKLİYORDUM” uyarısı aynı elden çıkmıştı.</span></p>

    <p class="duz" xml:lang="tr"><span class="duz">“Bir düşman, tek düşman” diye düşünürken tenimde bir titreşim hissettim. Cep telefonumdu. Gözlerimi yazıdan ayırmadan dallardan kurtuldum ve telefonumu çıkardım.</span></p>

    <p class="duz" xml:lang="tr"><span class="duz">– Alo?</span></p>

    <p class="duz" xml:lang="tr"><span class="duz">–</span> <span class="italik">Pront</span><span class="duz">...</span></p>

    <p class="duz" xml:lang="tr"><span class="duz">Callacciura’nın sesiydi bu, ama bağlantı çok kötüydü. Kendi etrafımda döndüm ve bağırdım:</span></p>

    <p class="duz" xml:lang="tr"><span class="duz">– Giovanni?</span> <span class="italik">Ripetimi</span><span class="duz">!<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">– ...Piu...tar...</span></p>

    <p class="duz" xml:lang="tr"><span class="duz">–</span> <span class="italik">RIPETIMI</span><span class="duz">!</span></p>

    <p class="duz" xml:lang="tr"><span class="duz">Kendi etrafımda bir kez daha döndüm ve makineli tüfek gibi peş peşe gelen sözcükleri yakaladım:</span></p>

    <p class="duz" xml:lang="tr"><span class="duz">– Bağlantı kötüyse seni daha sonra...</span></p>

    <p class="duz" xml:lang="tr"><span class="duz">– HAYIR! Gayet iyi. Ne buldun?</span></p>

    <p class="duz" xml:lang="tr"><span class="duz">– Öğrendim. Kesinlikle aynı çılgınlık: çürüme, sinekler, ısırıklar, dil. Şaşırtıcı.</span></p>

    <p class="duz" xml:lang="tr"><span class="duz">– Kurban bir kadın mı?</span></p>

    <p class="duz" xml:lang="tr"><span class="duz">– Hayır. Erkek. Otuzlu yaşlarda. Ama hiç şüphe yok. Aynı tarz cinayet.</span></p>

    <p class="duz" xml:lang="tr"><span class="duz">Demek bir seri katil, aynı yöntemle Avrupa’da cinayetler işliyordu. Kendini şeytan sanan bir katil...</span></p>

    <p class="duz" xml:lang="tr"><span class="duz">– Cesedin yanında dini işaretler bulunmuş mu? Kutsal şeylere saygısızlık söz konusu mu?</span></p>

    <p class="duz" xml:lang="tr"><span class="duz">– Biraz, evet. Kurbanın ağzında ters bir haç varmış. Sanki... Her neyse bunun anlamını biliyorsun.</span></p>

    <p class="duz" xml:lang="tr"><span class="duz">– Olay, Sicilya’da mı olmuş?</span></p>

    <p class="duz" xml:lang="tr"><span class="duz">– Catania’da, evet.</span></p>

    <p class="duz" xml:lang="tr"><span class="duz">– Tarih?</span></p>

    <p class="duz" xml:lang="tr"><span class="duz">– Nisan 2000.</span></p>

    <p class="duz" xml:lang="tr"><span class="duz">Coğrafi değişkenliği, birkaç yıla yayılan cinayetleri,</span> <span class="italik">modus operandi<a class="footnote-link" href="#footnote-231-5" id="footnote-231-5-backlink">[5]</a></span> <span class="duz">ısrarını düşünüyordum. Hiç şüphem yoktu, bu bir seri katildi. İtalyan devam etti:</span></p>

    <p class="duz" xml:lang="tr"><span class="duz">– Dosyayı sana yollamamı ister misin? Biz...</span></p>

    <p class="duz" xml:lang="tr"><span class="duz">– Hayır, ben geliyorum.</span></p>

    <p class="duz" xml:lang="tr"><span class="duz">– Milano’ya mı?</span></p>

    <p class="duz" xml:lang="tr"><span class="duz">– Besançon’dayım. Birkaç saatlik yolum var.</span></p>

    <p class="duz" xml:lang="tr"><span class="duz">– Emin misin?</span></p>

    <p class="duz" xml:lang="tr"><span class="duz">– Kesinlikle. Sana telefonda izah edemem, ama olay biçimleniyor. Kendini şeytan sanan bir seri katil. Geçen haziranda, burada, Besançon’da da bir cinayet işledi. Ve şüphesiz, Avrupa’nın başka yerlerinde de. Acilen Interpol’le temasa geçeceğim. İtalya ve Fransa’dan sonra, o...</span></p>

    <p class="duz" xml:lang="tr"><span class="duz">– Dur biraz, Mathieu. Catania’daki katil, senin aradığın kaçık olamaz.</span></p>

    <p class="duz" xml:lang="tr"><span class="duz">Bağlantıda yeniden parazitler oluştu. Farklı bir açı aradım.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Catania cinayeti, senin kaçığın işi değil, diyorum.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">– Çünkü katil yakalandı?</span></p>

    <p class="duz" xml:lang="tr"><span class="duz">– NASIL?</span></p>

    <p class="duz" xml:lang="tr"><span class="duz">– Bir kadın. Kurbanın karısı. Agostina Gedda. Her şeyi itiraf etmiş. Bütün ayrıntıları anlatmış: kullandığı kimyasallar, böcekler, aletler. Bir hemşire.</span></p>

    <p class="duz" xml:lang="tr"><span class="duz">– Ne zaman tutuklanmış?</span></p>

    <p class="duz" xml:lang="tr"><span class="duz">– Cinayetten birkaç gün sonra. Hiç inkâr etmemiş.</span></p>

    <p class="duz" xml:lang="tr"><span class="duz">Bir kez daha varsayımım çöpe gidiyordu. Bu İtalyan kadın hapiste olduğuna göre Sylvie Simonis’i öldürmüş olamazdı. Ama birbirinden ayrı gibi gözüken iki cinayette de aynı yöntemlerin kullanılmasının da bir açıklaması olmalıydı.</span></p>

    <p class="duz" xml:lang="tr"><span class="duz">Parmaklarımla ağaç gövdesine kazınmış yazıya dokundum. IŞIKSIZLARI KORUYORUM. Bunun anlamı neydi?</span></p>

    <p class="duz" xml:lang="tr"><span class="duz">Telefona bağırdım:</span></p>

    <p class="duz-son-paragraf-2" xml:lang="tr"><span class="duz">– New Bristol’de. Yarın sabah, saat 1:00’de.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Alo. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Ben. (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Nasılsın? (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Tekrar et! (ç.n.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Latince “iş görme yöntemi”. (ç.n.)</span></p>
      </div>
    </div>
  </div>
</body>
</html>