<html xmlns="http://www.w3.org/1999/xhtml">
<head>
  <title>7.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x7">
    <h1 class="bolum-ismi" id="toc-anchor" xml:lang="tr"><span class="bolum-ismi">7</span></h1>

    <p class="duz" xml:lang="tr"><span class="duz">Chartres Merkez Hastanesi, yer yer kapkara su birikintileri ve budanmış ağaçlarla kaplı bir avlunun dibindeydi. Krem ve kahverengi bina, uzaktan bakıldığında yol yol çikolatadan bantlarla süslenmiş bir pastayı andırıyordu. Zemin kata inmek için, birinci kattaki danışmaya çıkan, binanın dış cephesindeki çift taraflı merdiveni tırmanmaya gerek görmedim.</span></p>

    <p class="duz" xml:lang="tr"><span class="duz">Doğruca alt kattaki büyük yemekhaneye daldım. Taştan kiriş ve kolonları olan, siyah- beyaz döşemeli bir salondu. Yemekhanenin bitiminde, bahçeye açılan bir hol vardı. Bir hemşire geçiyordu. Luc Soubeyras’ya ilk müdahalede bulunan doktorla görüşmek istediğimi söyledim.</span></p>

    <p class="duz" xml:lang="tr"><span class="duz">– Üzgünüm, kendisi şu an yemekte.</span></p>

    <p class="duz" xml:lang="tr"><span class="duz">– Saat on bir de mi?</span></p>

    <p class="duz" xml:lang="tr"><span class="duz">– Birazdan ameliyata girecek.</span></p>

    <p class="duz" xml:lang="tr"><span class="duz">– Burada bekliyorum, dedim kimliğimi göstererek. Söyleyin tatlısıyla birlikte gelsin.</span></p>

    <p class="duz" xml:lang="tr"><span class="duz">Genç kadın uzaklaştı. Bu tür güç gösterilerinden nefret ediyordum, ama kantine girmenin, çatal bıçak seslerini işitmenin, yemek kokularını duymanın düşüncesi bile midemi bulandırmıştı. Salonda ayak sesleri duyuldu.</span></p>

    <p class="duz" xml:lang="tr"><span class="duz">– Ne istemiştiniz?</span></p>

    <p class="duz" xml:lang="tr"><span class="duz">Beyaz önlüklü, uzun boylu bir tip bana doğru yaklaşıyordu, öfkeli görünüyordu.</span></p>

    <p class="duz" xml:lang="tr"><span class="duz">– Komiser Mathieu Durey. Paris Cinayet Masası. Luc Soubeyras’nın intiharını soruşturuyorum. Dün sizin servisinize getirilmiş.</span></p>

    <p class="duz" xml:lang="tr"><span class="duz">Doktor gözlüklerinin gerisinden beni inceliyordu. Altmış yaşlarında, hiç tarak yüzü görmemiş beyaz saçları, akbaba gibi uzun boynu olan biriydi. Sonunda konuştu:</span></p>

    <p class="duz" xml:lang="tr"><span class="duz">– Dün akşam raporumu jandarma karakoluna gönderdim.</span></p>

    <p class="duz" xml:lang="tr"><span class="duz">– Henüz Cinayet Masası’na ulaşmadı, diyerek blöf yaptım. Önce bana onu neden Paris’e, Hôtel-Dieu’ye naklettirdiğinizi söyleyin.</span></p>

    <p class="duz" xml:lang="tr"><span class="duz">– Bu tür vakalar için yeterli donanımımız yok. Luc Soubeyras polisti, Hôtel-Dieu’nün onun için daha iyi olacağını düşündük...</span></p>

    <p class="duz" xml:lang="tr"><span class="duz">– Bana onu kurtarmanızın bir mucize olduğunu söylediler.</span></p>

    <p class="duz" xml:lang="tr"><span class="duz">Doktor gururla gülümsemesine engel olamadı.</span></p>

    <p class="duz" xml:lang="tr"><span class="duz">– Luc Soubeyras ölümden döndü, bu gerçek. Buraya getirildiğinde kalbi durmuştu. Eğer onu hayata döndürebildiysek, bu sadece bazı lehte durumların bir araya gelmesiyle oldu.</span></p>

    <p class="duz" xml:lang="tr"><span class="duz">Not defterimi ve kalemimi çıkardım.</span></p>

    <p class="duz" xml:lang="tr"><span class="duz">– Bana açıklayın, lütfen.</span></p>

    <p class="duz" xml:lang="tr"><span class="duz">Doktor ellerini ceplerine soktu ve bahçeye doğru birkaç adım attı. Neredeyse otuz derecelik bir açıyla kambur duruyordu. Arkasından yürüdüm.</span></p>

    <p class="duz" xml:lang="tr"><span class="duz">– İlk lehte durum, diye devam etti. Akıntı onu birkaç metre sürüklemiş ve başını bir kayaya vurmuş. Ardından bayılmış.</span></p>

    <p class="duz" xml:lang="tr"><span class="duz">– Bunun neresi lehte?</span></p>

    <p class="duz" xml:lang="tr"><span class="duz">– İnsan suya daldığında, önce nefesini tutar, intihar etmek istediğinde bile. Sonra, kandaki oksijen azalır ve ağzını açar; bu bir reflekstir, karşı konulamaz. Böylece birkaç saniye içinde insan boğulur. Bu duruma gelmeden hemen önce Luc bayılmış. Ağzını açmaya vakti olmamış. Ve ciğerlerine su dolmamış.</span></p>

    <p class="duz" xml:lang="tr"><span class="duz">– Yine de boğulmuş ama, değil mi?</span></p>

    <p class="duz" xml:lang="tr"><span class="duz">– Hayır. Bir tür apne. Bu durumda vücut doğal olarak kan dolaşımını yavaşlatır ve hayati organlara yöneltir, yani kalbe, akciğerlere beyne.</span></p>

    <p class="duz" xml:lang="tr"><span class="duz">– Bir tür kış uykusu gibi yani?</span></p>

    <p class="duz" xml:lang="tr"><span class="duz">– Kesinlikle. Bu durum soğuk suyun etkisiyle biraz daha artmış. Luc’ün ciddi bir hipotermisi vardı. İlkyardım ekibi ateşini ölçmüş, 34 derecenin altındaymış. Bu soğuk örtüsü sayesinde vücut kalan oksijeni son derece idareli kullanmış.</span></p>

    <p class="duz" xml:lang="tr"><span class="duz">Hâlâ not alıyordum.</span></p>

    <p class="duz" xml:lang="tr"><span class="duz">– Size göre suyun altında ne kadar kalmış olabilir?</span></p>

    <p class="duz" xml:lang="tr"><span class="duz">– Söylemek imkânsız. İlkyardım ekibine göre gittiklerinde kalp henüz durmuş.</span></p>

    <p class="duz" xml:lang="tr"><span class="duz">– Kalp masajı yapmışlar mı?</span></p>

    <p class="duz" xml:lang="tr"><span class="duz">– Hayır. Bereket versin ki hayır. Bu, Luc’ün içinde bulunduğu elverişli koşulu ortadan kaldırabilirdi. Onu buraya getirmeyi tercih etmişler. Benim özel bir teknik deneyeceğimi biliyorlardı.</span></p>

    <p class="duz" xml:lang="tr"><span class="duz">– Ne tekniği?</span></p>

    <p class="duz" xml:lang="tr"><span class="duz">– Beni izleyin.</span></p>

    <p class="duz" xml:lang="tr"><span class="duz">Doktor kapıdan çıktı, sonra içeri girmeden önce modern bir bina boyunca ilerledi. Cerrahi bölümü. Beyaz koridorlar, çarpma kapılar, kimyasal kokular. Yeni bir kapı. Artık hiçbir malzemenin olmadığı tamamen boş bir salondaydık. Sadece, duvara dayanmış, küçük tekerlekler üzerine monte edilmiş bir konsol yüksekliğinde, kübik bir cihaz vardı. Doktor cihazı çekti, sonra bana doğru çevirdi, üzerinde sıra sıra düğmeler vardı.</span></p>

    <p class="duz" xml:lang="tr"><span class="duz">– İşte bir “baypas” makinesi. Yani “vücut dışı dolaşım” cihazı. Önemli bir cerrahi müdahale öncesinde hastanın vücut ısısını düşürmede kullanıyoruz. Kan cihazdan geçiyor, birkaç derece soğutulduktan sonra yeniden vücuda enjekte ediyoruz. Bu işlemi yapay bir hipotermi elde etmek için birkaç kez uyguluyoruz, bu da anestezide en iyi sonucu almamızı sağlıyor.</span></p>

    <p class="duz" xml:lang="tr"><span class="duz">Adamın nereye varmak istediğini anlamadan sürekli yazıyordum.</span></p>

    <p class="duz" xml:lang="tr"><span class="duz">– Luc Soubeyras buraya getirildiğinde, İsviçrelilerden ithal ettiğimiz yeni tekniği uygulamaya karar verdim. Cihazı ters yönde çalıştırmak; makineyi, kanı soğutmakta değil, ısıtmakta kullanacaktım.</span></p>

    <p class="duz" xml:lang="tr"><span class="duz">Gözlerimi not defterimden ayırmadan, cümlesini ben tamamladım.</span></p>

    <p class="duz" xml:lang="tr"><span class="duz">– Ve işe yaradı.</span></p>

    <p class="duz" xml:lang="tr"><span class="duz">– Hem de yüzde yüz. Luc Soubeyras hastaneye getirildiğinde vücut ısısı 32 dereceydi. Üç dolaşımdan sonra 35 dereceye ulaştık. 37 derecede kalbi atmaya başladı, çok yavaş.</span></p>

    <p class="duz" xml:lang="tr"><span class="duz">Başımı kaldırdım:</span></p>

    <p class="duz" xml:lang="tr"><span class="duz">– Bu zaman zarfında ölü olduğunu mu, söylemek istiyorsunuz?</span></p>

    <p class="duz" xml:lang="tr"><span class="duz">– Hiç şüpheniz olmasın.</span></p>

    <p class="duz" xml:lang="tr"><span class="duz">– Bu süre tahmini olarak ne kadar?</span></p>

    <p class="duz" xml:lang="tr"><span class="duz">– Söylemesi zor. Ama, aşağı yukarı yirmi dakika.</span></p>

    <p class="duz" xml:lang="tr"><span class="duz">Aklıma bir ayrıntı geldi:</span></p>

    <p class="duz" xml:lang="tr"><span class="duz">– İlkyardım ekibinin müdahalesi çok hızlı olmuş. Ekip Chartres’dan gelmiyor muydu?</span></p>

    <p class="duz" xml:lang="tr"><span class="duz">– İşte pozitif bir etken daha. Nogent-le-Rotrou bölgesinden gelen yanlış bir çağrıya gitmişler. Jandarma telefon ettiğinde olay mahalline birkaç dakikalık uzaklıktaymışlar.</span></p>

    <p class="duz" xml:lang="tr"><span class="duz">Bir iki satır bir şeyler daha çiziktirdim sonra fizyolojik etkilerini sordum:</span></p>

    <p class="duz" xml:lang="tr"><span class="duz">– Anlamadığım bir şey var. Beyin ancak birkaç dakika oksijensiz kalabilir. Yirmi dakikalık bir ölümün ardından beyin nasıl eski fonksiyonlarına kavuşabilir ki?</span></p>

    <p class="duz" xml:lang="tr"><span class="duz">– Bakın beyin bu durumda rezervleri kullanır. Benim düşünceme göre Soubeyras klinik olarak ölü olduğu sırada beyni oksijensiz kalmadı.</span></p>

    <p class="duz" xml:lang="tr"><span class="duz">– Yani Luc uyandığında vücudunda herhangi bir sekel kalmayacak mı?</span></p>

    <p class="duz" xml:lang="tr"><span class="duz">Adam yutkundu. Çıkıntılı bir ademelması vardı.</span></p>

    <p class="duz" xml:lang="tr"><span class="duz">– Kimse bu soruya cevap veremez.</span></p>

    <p class="duz" xml:lang="tr"><span class="duz">Luc tekerlekli bir sandalyeye oturmuş, ağır çekim hareketler yapıyordu. Benzim atmış olmalıydı. Doktor kibarca omzuma vurdu:</span></p>

    <p class="duz" xml:lang="tr"><span class="duz">– Gelin. Burası oldukça sıcak.</span></p>

    <p class="duz" xml:lang="tr"><span class="duz">Dışarıda soğuk hava beni kendime getirdi. Yaşlılar yemeklerini bitirmişti. Zombiler gibi ağır ağır geziniyorlardı. Sordum:</span></p>

    <p class="duz" xml:lang="tr"><span class="duz">– Sigara içebilir miyim?</span></p>

    <p class="duz" xml:lang="tr"><span class="duz">– Elbette.</span></p>

    <p class="duz" xml:lang="tr"><span class="duz">İlk nefes moralimi düzeltti. Bir sorum daha kalmıştı:</span></p>

    <p class="duz" xml:lang="tr"><span class="duz">– Bana bir madalyadan, bir zincirden söz ettiler...</span></p>

    <p class="duz" xml:lang="tr"><span class="duz">– Kim?</span></p>

    <p class="duz" xml:lang="tr"><span class="duz">– Bahçıvan. Luc’ü sudan çıkaran adam.</span></p>

    <p class="duz" xml:lang="tr"><span class="duz">– İlkyardım ekibi sımsıkı kapalı avucunda bir madalya bulmuş, doğru.</span></p>

    <p class="duz" xml:lang="tr"><span class="duz">– Onu sakladınız mı?</span></p>

    <p class="duz" xml:lang="tr"><span class="duz">Doktor elini önlüğünün cebine soktu:</span></p>

    <p class="duz" xml:lang="tr"><span class="duz">– Cebimde duruyor.</span></p>

    <p class="duz" xml:lang="tr"><span class="duz">Cisim mat bir parlaklıkla adamın avucunda ışıldıyordu. Çok eski görünümlü, yıpranmış bronz bir paraydı. Eğildim. İlk bakışta ne olduğunu anladım.</span></p>

    <p class="duz" xml:lang="tr"><span class="duz">Madalyonun üzerine, melekler prensi, İsa’nın sancaktarı, İblis’e karşı üç kez zafer kazanmış Başmelek Aziz Mikail’in resmi kazınmıştı. Jacques de Voragine’in</span> <span class="italik">Légende Dorée</span><span class="duz">’si üslubunda tasvir edilmişti, kahraman zırhlıydı ve sağ elinde adaletin kılıcı, sol elindeyse İsa’nın kargısı vardı. Sağ ayağıyla ejderi eziyordu.</span></p>

    <p class="duz-son-paragraf-1" xml:lang="tr"><span class="duz">Doktor hâlâ konuşuyordu, ama artık onu dinlemiyordum. Yuhanna’nın Vahyi’nin sözcükleri kafamın içinde çınlıyordu:</span></p>

    <p class="italik" xml:lang="tr"><span class="italik">Ve gökte cenk oldu. Mikail ve kendi melekleri ejderle cenk etmek için çıktılar; ve ejder ve kendi melekleri cenk ettiler. Ve galip olmadılar ve gökte artık onların yeri bulunmadı. Ve İblis ve Şeytan denilen büyük ejder, bütün dünyayı saptıran eski yılan yeryüzüne atıldı ve onun melekleri kendisiyle beraber atıldılar.</span></p>

    <p class="duz-ilk-paragraf" xml:lang="tr"><span class="duz">Gerçek çok açıktı.</span></p>

    <p class="duz-son-paragraf-2" xml:lang="tr"><span class="duz">Cehenneme düşmeden önce Luc şeytana karşı kendini korumuştu.</span></p>
  </div>
</body>
</html>