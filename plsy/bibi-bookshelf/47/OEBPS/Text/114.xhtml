<html xmlns="http://www.w3.org/1999/xhtml">
<head>
  <title>114.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x114">
    <h1 class="bolum-ismi" id="toc-anchor" xml:lang="tr"><span class="bolum-ismi">114</span></h1>

    <p class="duz" xml:lang="tr"><span class="duz">– Sylvie Simonis’in evinde ne arıyordun?</span></p>

    <p class="duz" xml:lang="tr"><span class="duz">“Sen” diye hitap etmek, küçük düşürmenin ilk yoluydu.</span></p>

    <p class="duz" xml:lang="tr"><span class="duz">– Bir soruşturma yürütüyorum.</span></p>

    <p class="duz" xml:lang="tr"><span class="duz">– Ne soruşturması?</span></p>

    <p class="duz" xml:lang="tr"><span class="duz">– Sylvie Simonis cinayeti, Paris’te üstünde çalıştığım başka olaylarla bağlantılı.</span></p>

    <p class="duz" xml:lang="tr"><span class="duz">– Sen beni aptal mı sanıyorsun? Dosyayı bilmediğimi mi düşünüyorsun?</span></p>

    <p class="duz" xml:lang="tr"><span class="duz">– Öyleyse, neden söz ettiğimi biliyorsunuz.</span></p>

    <p class="duz" xml:lang="tr"><span class="duz">Ben “siz” diye hitap etmeyi sürdürüyordum. Kuralları biliyordum; karşındakini aşağıla, kendin için saygı iste. Brugen’in ofisi dar ve soğuktu. Kontrplak duvarlar, metal mobilyalar, sigara izmaritlerinin kokusu. Masanın diğer tarafında olmak bile çok gülünçtü. Doğrudan sordum:</span></p>

    <p class="duz" xml:lang="tr"><span class="duz">– Sigara içebilir miyim?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">Kendine bir sigara çıkardı. Filtresiz bir Gitane. Yavaş hareketlerle yaktı, derin bir nefes çekti, sonra dumanı suratıma üfledi.</span></p>

    <p class="duz" xml:lang="tr"><span class="duz">– Her halükârda, dedi, bu olay seni ilgilendirmiyor. Ayrıca senin kim olduğunu biliyorum. Yargıç Magnan beni biraz önce aradı. Senden ve Manon Simonis’le ilişkinden bahsetti...</span></p>

    <p class="duz" xml:lang="tr"><span class="duz">Yüzbaşı Brugen, sigarasını dudaklarının kenarına yerleştirmiş, öyle konuşuyordu. Sigarası, bir kayaya tutunmuş bir kabukluyu andırıyordu. Üzerindeki, yakası kürklü parkayı bile çıkarmamıştı.</span></p>

    <p class="duz" xml:lang="tr"><span class="duz">– Sarrazin sizin dolaplarınızı örtbas etmiş. Neden diye kendime soruyorum.</span></p>

    <p class="duz" xml:lang="tr"><span class="duz">– Bana güveniyordu.</span></p>

    <p class="duz" xml:lang="tr"><span class="duz">– Ama görünüşe göre bu ona şans getirmemiş.</span></p>

    <p class="duz" xml:lang="tr"><span class="duz">Manon’u düşündüm. Cep telefonum çalmıyordu. Şu ana kadar, Neuchâtel kantonuna, Le Locle’a varmış olmalıydı. Masasına doğru eğildim ve her zamanki argümanımı ileri sürdüm:</span></p>

    <p class="duz" xml:lang="tr"><span class="duz">– Bu olay son derece karmaşık. Fazladan bir polis, hiç de kötü olmaz. Ben dosyayı çok iyi biliyorum ve...</span></p>

    <p class="duz" xml:lang="tr"><span class="duz">Jandarma bir kahkaha patlattı:</span></p>

    <p class="duz" xml:lang="tr"><span class="duz">– Bizim bölgemize geldiğinden beri, burnun boktan çıkmıyor. Birbiri ardınca ölümler oluyor, ya çözüm... İşte bir tek o yok.</span></p>

    <p class="duz" xml:lang="tr"><span class="duz">Moritz Beltreïn’ı düşündüm. İsviçre polisi şu sırada Parcossola Villası’nda olmalıydı. Ancak Fransız jandarmasını aramalarına bir sebep yoktu. Brugen devam etti:</span></p>

    <p class="duz" xml:lang="tr"><span class="duz">– Sana yardım etmeyeceğim, dostum. Parisli bir polisin burada insanların canını sıkmasına izin vermem.</span></p>

    <p class="duz" xml:lang="tr"><span class="duz">– Soruşturma Paris’te devam ediyor.</span></p>

    <p class="duz" xml:lang="tr"><span class="duz">– Manon Simonis nerede?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Annesinin evinde ne yapıyordun?</span></p>

    <p class="duz" xml:lang="tr"><span class="duz">– Size söyledim; soruşturmam için.</span></p>

    <p class="duz" xml:lang="tr"><span class="duz">– Ne arıyordun?</span></p>

    <p class="duz" xml:lang="tr"><span class="duz">Cevap vermedim. Devam etti:</span></p>

    <p class="duz" xml:lang="tr"><span class="duz">– Bir kurbanın evine zorla girdin. Yetki alanından çok uzaktasın, üstelik hiçbir resmi görevin yok. Dış görünümün de hiç iç açıcı değil. Elbiselerini analize yollayabilirim. Enteresan bulgulara ulaşacağımızdan eminim. Kötü tosladın, aslanım. Koltuğunu, duvara yaslanana dek arkaya yatırdı, kollarını kavuşturmuştu. Yine de, bana Sylvie Simonis’in evinde ne aradığını söylersen, her şeyin üzerine sünger çekebilirim.</span></p>

    <p class="duz" xml:lang="tr"><span class="duz">Taktik değiştirdi. Her şeye rağmen, burada başıma ne gelirse gelsin hiç önemi yoktu. Yeter ki Manon güvende olsun, İsviçre’ye ulaşsın.</span></p>

    <p class="duz" xml:lang="tr"><span class="duz">– Size bir şey söyleyemem, dedim üzgün bir sesle. Amirimi, Cinayet Masası’ndan Nathalie Dumayet’yi arayın. Biz...</span></p>

    <p class="duz" xml:lang="tr"><span class="duz">– Sizi hücreye atmayı düşünüyorum.</span></p>

    <p class="duz" xml:lang="tr"><span class="duz">– Bunu yapmayın.</span></p>

    <p class="duz" xml:lang="tr"><span class="duz">– Neden?</span></p>

    <p class="duz" xml:lang="tr"><span class="duz">Cep telefonumu çıkardım, ekranına baktım. Mesaj yoktu.</span></p>

    <p class="duz" xml:lang="tr"><span class="duz">– Telefon mu bekliyorsun?</span></p>

    <p class="duz" xml:lang="tr"><span class="duz">Alaycı ses tonu sinirlerimi zıplatıyordu. Brugen duvardan yine masasına döndü. Nefesini suratımda hissediyordum; alkolden eser yoktu.</span></p>

    <p class="duz" xml:lang="tr"><span class="duz">– Araban nerede?</span></p>

    <p class="duz" xml:lang="tr"><span class="duz">– Size söyledim. Arızalandı.</span></p>

    <p class="duz" xml:lang="tr"><span class="duz">– Nerede?</span></p>

    <p class="duz" xml:lang="tr"><span class="duz">– Yolda.</span></p>

    <p class="duz" xml:lang="tr"><span class="duz">– Nereden geliyordun?</span></p>

    <p class="duz" xml:lang="tr"><span class="duz">– Besançon’dan.</span></p>

    <p class="duz" xml:lang="tr"><span class="duz">– Adamlarım araştırdı; arabanı bulamadılar.</span></p>

    <p class="duz" xml:lang="tr"><span class="duz">– Bilemiyorum.</span></p>

    <p class="duz" xml:lang="tr"><span class="duz">– Peki, pardösündeki bu lekeler?</span></p>

    <p class="duz" xml:lang="tr"><span class="duz">– Yolda düştüm.</span></p>

    <p class="duz" xml:lang="tr"><span class="duz">– Bir formol birikintisine mi? Sırıttı. Morg gibi kokuyorsun, dostum, Sen...</span></p>

    <p class="duz" xml:lang="tr"><span class="duz">Telefonun zili konuşmasını yarıda kesti. Brugen sigarasını hatırlamıştı. Yanına çektiği alüminyum bir küllükte sigarasını söndürdü, sonra ağır hareketlerle telefonu açtı.</span></p>

    <p class="duz" xml:lang="tr"><span class="duz">– Evet!</span></p>

    <p class="duz" xml:lang="tr"><span class="duz">Gülümsemesi yok oluverdi. Kırmızı teni soluk pembeye döndü. Birkaç saniye geçti. Jandarmanın yüz ifadesi sürekli değişiyordu. Homurdandı:</span></p>

    <p class="duz" xml:lang="tr"><span class="duz">– Tam olarak nerede?</span></p>

    <p class="duz" xml:lang="tr"><span class="duz">Kan yüzünden çekilmeye devam ediyordu. Sanki gözlerine perde inmişti. Güçlükle soludu:</span></p>

    <p class="duz" xml:lang="tr"><span class="duz">– Bekleyin, geliyorum.</span></p>

    <p class="duz" xml:lang="tr"><span class="duz">Telefonu kapattı, bir süre gözlerini masasına dikti, sonra bakışlarımı yakaladı:</span></p>

    <p class="duz" xml:lang="tr"><span class="duz">– Sana kötü bir haberim var.</span></p>

    <p class="duz" xml:lang="tr"><span class="duz">Yüreğim sıkışır gibi oldu. Başı öne eğik mırıldandı:</span></p>

    <p class="duz" xml:lang="tr"><span class="duz">– Manon Simonis ölmüş.</span></p>

    <p class="duz" xml:lang="tr"><span class="duz">Jandarma şaşkınlığını ve çaresizliğini ifade etmek için kollarını iki yana açtı, sonra sigara paketini uzattı. Hareketlerini zorlukla algılıyordum. Sanki zaman durmuştu.</span></p>

    <p class="duz" xml:lang="tr"><span class="duz">Sonra yavaş yavaş kelimeler netlik kazanmaya başladı. Kafamın içinde bir çatırtı oldu. Bir saniyeden kısa bir süre içinde bir fosile dönüşmüştüm. Taşlaşmış bir ölüye.</span></p>

    <p class="duz" xml:lang="tr"><span class="duz">– D437 karayolunda, Morteau yakınlarında bir barikatı zorla aşmaya çalışmış. Adamlarım ateş etmiş. Arabası bir karaçam ağacına çarpmış. Kafasını ön konsola vurmuş. Ben... Kısacası... Ellerini yine iki yana açtı. Her şey bitti, yani... Gidelim...</span></p>

    <p class="duz-son-paragraf-2" xml:lang="tr"><span class="duz">Devamını duyamadım. Bayılmıştım.</span></p>
  </div>
</body>
</html>