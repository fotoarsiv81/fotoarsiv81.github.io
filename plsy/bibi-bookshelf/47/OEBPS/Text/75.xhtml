<html xmlns="http://www.w3.org/1999/xhtml">
<head>
  <title>75.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x75">
    <h1 class="bolum-ismi" id="toc-anchor" xml:lang="tr"><span class="bolum-ismi">75</span></h1>

    <p class="duz" xml:lang="tr"><span class="duz">Kışın kararttığı bir manzara. Kavrulmuş çıplak ağaçlar. Mezarlığa dönmüş, toprağı kararmış tarlalar. Keskin ışınlarını, radyoaktif dalgalar halinde gönderen bembeyaz bir gökyüzü.</span></p>

    <p class="duz" xml:lang="tr"><span class="duz">Fondaki bu iç karartıcı manzaradan gözlerimi ayırmadan geri geri yürüdüm ve tepenin üzerinde, tek başına dimdik ayakta duran bir ağaca baktım. Göğe doğru uzanan, ancak toprağa mahkûm, taşlaşmış bir ağaç. İçinde bulunduğum durumu düşündüm. Yerde yatan bir ölü, ardındaki gerçek ve ikisinin arasında da ben.</span></p>

    <p class="duz" xml:lang="tr"><span class="duz">Bir süreden beri, bu olayı ben soruşturmuyordum.</span></p>

    <p class="duz" xml:lang="tr"><span class="duz">Soruşturma beni cehenneme doğru sürüklüyordu.</span></p>

    <p class="duz" xml:lang="tr"><span class="duz">Dua etmeye karar verdim. Hem kendini Işıksızlara ve Manon Simonis olayına vakfetmiş Moraz için, hem de Agostina Gedda felaketine uğramış masum kurban Bucholz için.</span></p>

    <p class="duz" xml:lang="tr"><span class="duz">Yamaçtan aşağı indim. Etrafın ıssız olmasının tek bir yararı, görgü tanığının olmamasıydı. Bucholz’un evine döndüm ve holde bıraktığım pardösümü aldım. Doktorun cesedinin yattığı, harap holdeki salona bir göz attım. Evin içinde dolaştığım yerlere bir daha uğradım, ardımda en ufak bir iz bırakmamalıydım.</span></p>

    <p class="duz" xml:lang="tr"><span class="duz">Ceketimin yeniyle sokak kapısını kapattım.</span></p>

    <p class="duz" xml:lang="tr"><span class="duz">Cinayet mahallinden yirmi kilometre kadar uzaklaştıktan sonra bir korulukta durdum. Çantamdan temiz bir gömlek çıkardım ve üstümü değiştim. Omzum acıyordu, ancak yara yüzeyseldi. Gömleği, kravatı, kanlı ceketi, cesedin üzerinden aldığım kırık bıçağı bir araya topladım ve yaktım. Alev alması biraz zor oldu. Karşısına geçip bir Camel yaktım. Geriye külden ve bıçağın metalinden başka bir şey kalmayıncaya kadar bekledim, sonra bir çukur açtım ve cinayetimin kalıntılarını gömdüm.</span></p>

    <p class="duz" xml:lang="tr"><span class="duz">Arabaya döndüm, saat 17:00 olmuştu. Pau’da bir otel bulmaya karar verdim. Uyumalı ve unutmalıydım; kısa vadede tek hedefim buydu.</span></p>

    <p class="duz" xml:lang="tr"><span class="duz">Lourdes’a doğru yol aldım, sonra D94D karayoluyla otoyola çıkmak için kuzeye yöneldim: Pireneler’e doğru. Yolda, bir telefon kulübesinden jandarmayı arayıp, günlük ölüm listesine eklemeleri gereken bir ceset daha olduğunu belirttim.</span></p>

    <p class="duz" xml:lang="tr"><span class="duz">Arabamın direksiyonunda yeni bir dua mırıldanmaya başladım. Ama bu kez kendim için.</span> <span class="italik">Mezmurlar</span><span class="duz">, Davud’un 51. Mezmur’u. Kafamın içi bir sünger gibi gözenek gözenekti, ve olayları bir bütün olarak hatırlayamıyordum. Çok geçmeden, ölümleri, yanıt bulmamış soruları, şüpheli yanlarıyla soruşturmam yeniden belleğimde canlandı. Stéphane Sarrazin’i düşündüm. Catania’dan onunla temas kurmamıştım ve bir önceki gün bana üç mesaj bırakmıştı.</span></p>

    <p class="duz" xml:lang="tr"><span class="duz">Cazeviel’in kimliğini öğrenir öğrenmez onu aramam gerekiyordu. Katilin geçmişini saptamak için en iyi konumda olan o değil miydi? Moraz konusuna gelince jandarmanın yapacak çok işi vardı. Numarasını tuşladım. Telesekreter çıktı. İhtiyatlı davranarak mesaj bırakmadım ve yeniden derin düşüncelerime daldım.</span></p>

    <p class="duz" xml:lang="tr"><span class="duz">Hâlâ otoyoldaydım. Bir kez daha, elimdeki üç dosyayı düşünmeye ve aralarında bir mukayese yapmaya karar verdim.</span></p>

    <p class="duz-ilk-paragraf" xml:lang="tr"><span class="italik">Mayıs 1999.</span></p>

    <p class="duz" xml:lang="tr"><span class="duz">Raïmo Rihiimäki “böcekler”le babasını öldürüyor.</span></p>

    <p class="duz" xml:lang="tr"><span class="duz">Şeytan’ın etkisi altında alınmış, sıcağı sıcağına alınmış bir intikam.</span></p>

    <p class="duz-ilk-paragraf" xml:lang="tr"><span class="italik">Nisan 2000.</span></p>

    <p class="duz" xml:lang="tr"><span class="duz">Agostina Gedda, kocası Salvatore’yi aynı yöntemle öldürüyor.</span></p>

    <p class="duz" xml:lang="tr"><span class="duz">Yine Şeytan’ın etkisi altında alınmış soğukkanlı bir intikam.</span></p>

    <p class="duz-ilk-paragraf" xml:lang="tr"><span class="italik">Haziran 2002.</span></p>

    <p class="duz" xml:lang="tr"><span class="duz">Sylvie Simonis yine aynı ritüelle kurban ediliyor.</span></p>

    <p class="duz" xml:lang="tr"><span class="duz">Yine bir intikam.</span></p>

    <p class="duz-ilk-paragraf" xml:lang="tr"><span class="duz">Ruhunu Şeytan’a satmış küçük kızın öldürülmesinden on dört yıl sonra.</span></p>

    <p class="duz" xml:lang="tr"><span class="duz">Tek bir sorun var; çocuğun on dört yıl önce ölmüş ve gömülmüş olması.</span></p>

    <p class="duz" xml:lang="tr"><span class="duz">Bu durumda cinayeti kız işlemiş olamaz.</span></p>

    <p class="duz" xml:lang="tr"><span class="duz">Öyleyse Simonis olayındaki Işıksız kimdi?</span></p>

    <p class="duz" xml:lang="tr"><span class="duz">Araf’tan gelen, Şeytan’ın etkisi altındaki katil kimdi?</span></p>

    <p class="duz" xml:lang="tr"><span class="duz">Otoyolun ortasında havanda su dövüyordum, direksiyonu emniyet şeridine doğru kırdım. Motoru kapattım ve başımı “hayır, olamaz” dercesine salladım.</span></p>

    <p class="duz" xml:lang="tr"><span class="duz">Yanıt apaçık ortada olsa da son derece çılgınca ve ölçüsüzdü, böyle bir varsayımı başka birine söylemeye asla cesaret edemezdim.</span></p>

    <p class="duz" xml:lang="tr"><span class="duz">Şimdi, bir ses, sadece anlamak için bunu denememi kulağıma fısıldıyordu.</span></p>

    <p class="duz" xml:lang="tr"><span class="duz">Sartuis’de asla görmediğim, yokluğunun dikkatimi çekmiş olması gereken bir şey vardı.</span></p>

    <p class="duz" xml:lang="tr"><span class="duz">Manon Simonis’in ölümüyle ilgili elle tutulur bir kanıt ne görmüş ne de okumuştum. Savcılar delilleri karartmış, soruşturmayı yürütenler tek kelime etmemiş, gazeteciler olayı görmezden gelmişlerdi. Ancak her halükârda, asla ölüm kâğıdını veya otopsi raporunu görmemiştim.</span></p>

    <p class="duz" xml:lang="tr"><span class="duz">Manon Simonis hayatta olabilir miydi?</span></p>

    <p class="duz" xml:lang="tr"><span class="duz">Vitesi bire taktım ve stabilize emniyet şeridinden hızla hareket ettim. On kilometre sonra, Pau çıkışı bağlantı yoluna ulaştım. Gişelerde parayı ödedim ve lastiklerimi öttürerek yarım bir tur yaptım.</span></p>

    <p class="duz" xml:lang="tr"><span class="duz">Toulouse’a doğru.</span></p>

    <p class="duz" xml:lang="tr"><span class="duz">Fransa’yı enine geçerkenki ilk etap.</span></p>

    <p class="duz-son-paragraf-2" xml:lang="tr"><span class="duz">Sartuis’ye ulaşmak için gece boyunca yol alacaktım.</span></p>
  </div>
</body>
</html>