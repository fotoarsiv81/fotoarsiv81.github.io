<html xmlns="http://www.w3.org/1999/xhtml">
<head>
  <title>73.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x73">
    <h1 class="bolum-ismi" id="toc-anchor" xml:lang="tr"><span class="bolum-ismi">73</span></h1>

    <p class="duz" xml:lang="tr"><span class="duz">Rahip doğru söylemişti.</span></p>

    <p class="duz" xml:lang="tr"><span class="duz">Mirel’den üç yüz metre önce, ahşap evi gördüm.</span></p>

    <p class="duz" xml:lang="tr"><span class="duz">Yoldan biraz içerdeydi ve iç karartıcı manzarayla uyum içindeydi. Ufka bakan tepelerin eteklerine inşa edilmişti, çıplak ağaçlar ve yanık tarlalarla çevriliydi.</span></p>

    <p class="duz" xml:lang="tr"><span class="duz">Bahçe kapısının önünde durdum ve çanın ipini çektim. Bir köpek havladı, sonra yeniden sessizlik oldu.</span></p>

    <p class="duz" xml:lang="tr"><span class="duz">Demir kapı boyumdan epey yüksekti, hiçbir şey göremiyordum. Uzaklardan bir kapının açılıp kapandığını duydum.</span></p>

    <p class="duz" xml:lang="tr"><span class="duz">Ayak sesleri, köpek solumaları işitiyordum. Demir kapı açıldı. Ve anında Dr. Pierre Bucholz, bugüne dek karşılaştığım kişiler listesinde en tepeye yerleşti. Uzun boylu, güçlü bir adamdı, üzerinde piyedöpul bir ceket ve siyah yün pantolon vardı. Altmışlarında olmalıydı, yüksek alınlı, ince sakallı biriydi. Delici, parlak ve çılgınca bakan gözleri vardı. Odun ateşinde yanan kurbanını izlemekten zevk alan Engizisyoncu gözleri.</span></p>

    <p class="duz" xml:lang="tr"><span class="duz">– Kimi aradınız? diye bağırdı.</span></p>

    <p class="duz" xml:lang="tr"><span class="duz">Sanki aramızda onlarca metre varmış gibi bağırarak konuşuyordu. Tükürüklerini yüzümde hissedecek kadar yakındım. Sebebi ziyaretimi açıkladım. Bir aktör edasıyla kapının pervazına yaslandı, sonra bir eliyle göğsünü ovalarken mırıldandı:</span></p>

    <p class="duz" xml:lang="tr"><span class="duz">– Agostina... şu trajedi...</span></p>

    <p class="duz" xml:lang="tr"><span class="duz">Köpeğin çevresinden dolandım –kısa tüylü bir bekçi köpeği– ve doktorun peşine takıldım.</span></p>

    <p class="duz" xml:lang="tr"><span class="duz">Bucholz ayakkabılarını çıkarmak için durdu ve keçe tabanlı kumaş terliklerini giydi. Ben de ayakkabılarımı çıkarmayı teklif ettim. Bu teklif hoşuna gitmişti, ama kabul etmedi; sadece pardösümü aldı. Holde bir şemsiyelik, duvara tutturulmuş askılık ve bir avcı için gerekli eşyalar vardı: çizmeler, yağmurluk, keçe şapka. Av tüfeği de fazla uzakta olmamalıydı.</span></p>

    <p class="duz" xml:lang="tr"><span class="duz">Doktor bana salonu işaret etti. İçeride mobilyalar, eşyalar üst üsteydi. Her yerde olduğu gibi burada da ahşap ön plandaydı, ama çok sayıda biblo, Kutsal Bakire, İsa heykelcikleri, aziz resimleri vardı. Camlı büfenin içinde tespihler sergilenmişti. Her mobilyanın üzerinde haçlar, taslar, mumlar yerleştirilmişti. Sönmüş şömineden duman kokusu geliyordu.</span></p>

    <p class="duz" xml:lang="tr"><span class="duz">– Oturunuz.</span></p>

    <p class="duz" xml:lang="tr"><span class="duz">Teklifin tartışılır bir yanı yoktu. Eşyalara, biblolara çarpmamaya özen göstererek geçtim ve camlı kapının önündeki kanepeye oturdum. Bucholz tekerlekli bir servis masasına eğildi ve şişeleri tıkırdattı:</span></p>

    <p class="duz" xml:lang="tr"><span class="duz">– Bir şeyler içmek ister misiniz? Chartres şarabım, Dominikenlerin yaptığı kiraz likörüm, Montligeo rahiplerinin calvadosu var...</span></p>

    <p class="duz" xml:lang="tr"><span class="duz">– Teşekkür ederim. Benim için biraz erken.</span></p>

    <p class="duz" xml:lang="tr"><span class="duz">Sehpanın üzerindeki 1992 Kateşizmi’yle ilgili kitabı fark ettim, bu, rahiplerin de evlenmesini savunan yeni türedi Hıristiyanlardan değilim ben anlamına geliyordu. Tam karşımdaki koltuğa oturdu ve ellerini dizlerinin üstüne koydu.</span></p>

    <p class="duz" xml:lang="tr"><span class="duz">– Ne öğrenmek istiyorsunuz?</span></p>

    <p class="duz" xml:lang="tr"><span class="duz">Vakit kaybetmeden konuya girdim:</span></p>

    <p class="duz" xml:lang="tr"><span class="duz">– Öncelikle sizin genel düşüncenizi öğrenmek isterdim.</span></p>

    <p class="duz" xml:lang="tr"><span class="duz">– Ne hakkında?</span></p>

    <p class="duz" xml:lang="tr"><span class="duz">– Şu mucize olayı. Bunu nasıl açıklıyorsunuz?</span></p>

    <p class="duz" xml:lang="tr"><span class="duz">Derin bir iç çekti:</span></p>

    <p class="duz" xml:lang="tr"><span class="duz">– Benden hayatımın yirmi beş yılının özetini yapmamı istiyorsunuz. Ve ellinci kez!</span></p>

    <p class="duz" xml:lang="tr"><span class="duz">– Ama bunun bilimsel bir izahı olmalı, öyle değil mi?</span></p>

    <p class="duz" xml:lang="tr"><span class="duz">– Bir doktor olarak, bana inanınız, tüm bunların nasıl olduğunu teknik açıdan bilebilmeyi çok isterdim. O kadar çok gördüm ki...</span></p>

    <p class="duz" xml:lang="tr"><span class="duz">Gözlerimle kül tablası aradım. Yoktu. Sigara içebilir miyim diye sormam manasızdı. Bucholz devam etti:</span></p>

    <p class="duz" xml:lang="tr"><span class="duz">– Kilise tarafından resmen kabul edilmiş altmış kadar mucizeden söz ediliyor, ancak bu, Tıbbi Müşahede Ofisi’nin saptayabildiklerinin sadece bir bölümü. Size göre, Bakire Meryem’in görünmesinden bu yana kaç mucize gerçekleşmiştir?</span></p>

    <p class="duz" xml:lang="tr"><span class="duz">– Bilmiyorum.</span></p>

    <p class="duz" xml:lang="tr"><span class="duz">– Bir rakam söyleyiniz.</span></p>

    <p class="duz" xml:lang="tr"><span class="duz">– Gerçekten bilmiyorum.</span></p>

    <p class="duz" xml:lang="tr"><span class="duz">– Altı bin. Hiçbir açıklaması olmadan kendiliğinden gerçekleşen altı bin iyileşme vakası.</span></p>

    <p class="duz" xml:lang="tr"><span class="duz">– Suyun bir etkisi mi?</span></p>

    <p class="duz" xml:lang="tr"><span class="duz">Şiddetle reddetti. Hareketlerinin ardında saldırgan bir öfke vardı. Bana mesleğini bırakmış bir rahibi, rütbesi sökülmüş bir askeri anımsatıyordu.</span></p>

    <p class="duz" xml:lang="tr"><span class="duz">– Suyun hiçbir etkisi yok. Analiz edildi, sıfır etki.</span></p>

    <p class="duz" xml:lang="tr"><span class="duz">– Ya şehrin ruhani etkisi? Psikolojik bir süreç?</span></p>

    <p class="duz" xml:lang="tr"><span class="duz">Çilli kocaman elini, havayı tokatlar gibi salladı:</span></p>

    <p class="duz" xml:lang="tr"><span class="duz">– Hayır. Herhangi bir histerik veya psikosomatik şüphe durumunda, derhal vaka değerlendirmeden çıkarılır.</span></p>

    <p class="duz" xml:lang="tr"><span class="duz">– Peki öyleyse?</span></p>

    <p class="duz" xml:lang="tr"><span class="duz">– Yirmi beş yıllık tecrübeme dayanarak, dedi alçak sesle. Bir fikre vardım.</span></p>

    <p class="duz" xml:lang="tr"><span class="duz">– Sizi dinliyorum.</span></p>

    <p class="duz" xml:lang="tr"><span class="duz">– Bu bir çağrı ve enerji sorunu. Her mucizenin ardında, Lourdes’dan da sudan da önce bir çağrı var. Bir dua. Bir yalvarma. Bir umut. Kimi kez bir ailenin. Kimi kez de tüm bir kasabanın. Bu insanlar çok büyük ve güçlü bir aşka yoğunlaşıyor, tıpkı bir mıknatıs gibi. Ve bu yoğunlaşma, kozmik düzeyde, ama aynı özellikte üstün bir gücü çekiyor. İşte iyileştiren de bu lütufkâr güç. Çağrının Tanrı tarafından duyulması yani.</span></p>

    <p class="duz" xml:lang="tr"><span class="duz">Garp cephesinde yeni bir şey yoktu. Söylemeden edemedim:</span></p>

    <p class="duz" xml:lang="tr"><span class="duz">– Ama her hac yolculuğunun ardında bir dua, bir umut vardır.</span></p>

    <p class="duz" xml:lang="tr"><span class="duz">– Size katılıyorum. Ancak bu kutsal seçimi açıklayabilmem olanaksız. Neden biri de, diğeri değil? Ama zaman zaman da olsa, mıknatıs devreye giriyor. Dua, yalvarma kutsal manyetizmayı harekete geçiriyor.</span></p>

    <p class="duz" xml:lang="tr"><span class="duz">– Kaynak suyunun hiçbir işlevi yok mu?</span></p>

    <p class="duz" xml:lang="tr"><span class="duz">– Belki bir iletken olarak, dedi. Sözünü ettiğim enerji, Lourdes suyuyla iletilen bir elektrikle mukayese edilebilir. Hıristiyan mısınız?</span></p>

    <p class="duz" xml:lang="tr"><span class="duz">– İyi bir Hıristiyan.</span></p>

    <p class="duz" xml:lang="tr"><span class="duz">– Çok güzel. Bu durumda neden söz ettiğimi anlayabilirsiniz. Bu güç bir mucize değil, doğaüstü bir enerji. Günümüzde, en önemli astrofizikçiler bile sonunda bu fikirde birleşti. Atomun arkasında ne var? Onu yönlendiren, düzenleyen kim? Evrenin oluşumuna yön veren dört temel güç var: “kuvvetli” ve “zayıf” olmak üzere iki nükleer güç, çekim gücü, elektromanyetik güç. Bir de beşinci bir güç olmalı; ruh. Gitgide bilim adamları, maddenin oluşumunun ardında böyle bir gücün varlığından söz eder oldular. Benim için bu güç Tanrı aşkıdır. Bu gücün, içimizden birini seçmiş olmasını düşünmek inanılmayacak bir şey mi? Bu güç basit bir ölümlüye yardım etmiş olamaz mı?</span></p>

    <p class="duz" xml:lang="tr"><span class="duz">En can alıcı noktaya parmak basmanın sırası gelmişti:</span></p>

    <p class="duz" xml:lang="tr"><span class="duz">– Bu Agostina için de geçerli mi?</span></p>

    <p class="duz" xml:lang="tr"><span class="duz">Oturduğu yerde doğruldu:</span></p>

    <p class="duz" xml:lang="tr"><span class="duz">– Hayır. Küçük kızı hayata döndüren bu güç değildi.</span></p>

    <p class="duz" xml:lang="tr"><span class="duz">– Bir başka güç daha mı var?</span></p>

    <p class="duz" xml:lang="tr"><span class="duz">Hayaller içinde yüzen adam gülümsedi:</span></p>

    <p class="duz" xml:lang="tr"><span class="duz">– Kokuşmuş bir versiyon. Negatif bir güç. Kötülük. Agostina Gedda’yı hayata döndüren Şeytan’dı. İşaretparmağını tehditkâr bir şekilde salladı. Ve dikkat ediniz: Ben bunu biliyordum! Onun kötücül karakterini anlamak için kocasını öldürmesini beklememe gerek yoktu.</span></p>

    <p class="duz" xml:lang="tr"><span class="duz">Hiçbir şey sormadım. Devamını beklemek yeterliydi. Bucholz alnını ovuşturdu:</span></p>

    <p class="duz" xml:lang="tr"><span class="duz">– Lourdes ziyaretinden olumlu bir sonuç elde edilmemişti. Bu kesin. İyileşme olsaydı, hemen olurdu. Veya suya girdikten birkaç gün sonra. Ama Agostina’da hiçbir şey olmadı. Kangren ilerlemeye devam etti.</span></p>

    <p class="duz" xml:lang="tr"><span class="duz">– Vakayı takip ettiniz mi?</span></p>

    <p class="duz" xml:lang="tr"><span class="duz">– Küçük kıza bağlanmıştım. Havuza girmeden önce Tıbbi Ofis’te muayene zorunluydu. On bir yaşındaki bu çocuk, tekerlekli sandalyesinde göz göre göre çürüyordu; bu durum beni çok etkilemişti. Sonraki ay, temmuzda, durumunu görmek için İtalya’ya gittim. Hiç umut yoktu.</span></p>

    <p class="duz" xml:lang="tr"><span class="duz">– Ama birkaç hafta sonra Agostina iyileşti.</span></p>

    <p class="duz" xml:lang="tr"><span class="duz">– Küçük kız komaya girince şeytan harekete geçti.</span></p>

    <p class="duz" xml:lang="tr"><span class="duz">– Bunu nereden biliyorsunuz?</span></p>

    <p class="duz" xml:lang="tr"><span class="duz">Yeniden sessizlik çöktü, yeniden alnını ovuşturdu.</span></p>

    <p class="duz" xml:lang="tr"><span class="duz">– En baştan beri, bazı şüphelerim vardı.</span></p>

    <p class="duz" xml:lang="tr"><span class="duz">– Nasıl şüpheler?</span></p>

    <p class="duz" xml:lang="tr"><span class="duz">Çok karmaşık bir açıklama yapacakmış gibi derin bir nefes aldı.</span></p>

    <p class="duz" xml:lang="tr"><span class="duz">– Bir kez daha yineliyorum: Yirmi beş yıl boyunca TMO’yu yönettim. Şehrin çarklarını, bu çarkta etkin olan gizli toplulukları bilirim; hac yolculukları düzenleyen kuruluşlar. İçlerinden bazılarının çok kötü cinleri vardır.</span></p>

    <p class="duz" xml:lang="tr"><span class="duz">Unital6’yı düşündüm. Ve sordum. Bucholz başıyla onayladı:</span></p>

    <p class="duz" xml:lang="tr"><span class="duz">– Söylentiler vardı. Bu kuruluşta, umutlarını yitirmiş insanların tuhaf bir şekilde teselli edildiği kulaktan kulağa fısıldanıyordu... Belli bir umutsuzluk eşiğini geçmiş biri her şeyi işitmeye hazırdır. Ve her şeyi denemeye.</span></p>

    <p class="duz" xml:lang="tr"><span class="duz">– Şeytan’a başvurmak gibi mi?</span></p>

    <p class="duz" xml:lang="tr"><span class="duz">– Çürümüş, tamamen kokuşmuş insanlar, Unital6, bunu önermek için bazı felaketlerden yararlanıyordu. Kara ayinler, yakarmalar, tam olarak bilmediğim bir sürü şey...</span></p>

    <p class="duz" xml:lang="tr"><span class="duz">Açlıktan kadidi çıkmış rahibin sözleri aklıma geldi: “Karanlıkların içinde bir sürü cephe var.”</span></p>

    <p class="duz" xml:lang="tr"><span class="duz">Şimdilik üç cephe söz konusuydu. Işıksızlar ve onların etkisi altındaki katilleri. Araf’ın kapısını korumaya çalışan şu peşimdeki herifler. Ve şimdi de, öteki dünyayı pazarlayan dolandırıcılar, kara mucize tacirleri...</span></p>

    <p class="duz" xml:lang="tr"><span class="duz">– Agostina’nın ailesinin buna izin verdiğini mi düşünüyorsunuz?</span></p>

    <p class="duz" xml:lang="tr"><span class="duz">– Sadece annesi; babası değil. O inançsızın biriydi. Ama annesi, her şeye inanabilecek bir kadındı.</span></p>

    <p class="duz" xml:lang="tr"><span class="duz">– Ve kız bunun bedelini ödedi, öyle mi?</span></p>

    <p class="duz" xml:lang="tr"><span class="duz">– Kesinlikle.</span></p>

    <p class="duz" xml:lang="tr"><span class="duz">– Yapılan çağrı bu kez duyuldu mu?</span></p>

    <p class="duz" xml:lang="tr"><span class="duz">Doktor, bir tiyatro perdesi gibi ellerini iki yana açtı, sonra kapattı.</span></p>

    <p class="duz" xml:lang="tr"><span class="duz">– Bu ruhani aşkın karşısında, evrendeki karşımadde gibi bir karşıgüç olduğu düşünülebilir. Agostina’da etkili olan da bu ters güç. Bir öfke, kötülük, şiddet üstyapısı hastalığını geriletti ve onu hayata döndürdü. Bunu “şeytan” olarak adlandırabiliriz. Veya ona başka bir isim de verebiliriz. Hıristiyan uygarlığına musallat olmuş, Tanrı’nın sevgisini yitirmiş, kötü melek, sadece bu kötücül enerjinin bir sembolü.</span></p>

    <p class="duz" xml:lang="tr"><span class="duz">– Agostina komadan çıktığında, bu durumuyla ilgili bir belirti yoktu sanırım.</span></p>

    <p class="duz" xml:lang="tr"><span class="duz">– Evet, yoktu. Ama Lourdes ve Yüce Rabbimizin onun yanında olmadığını biliyordum. Komplo kokusu alıyordum. Cahil, batıl itikatları olan anneye güvenmiyordum. Ayrıca bir de çaresizliğin kokusunu almış olan Unital6 vardı...</span></p>

    <p class="duz" xml:lang="tr"><span class="duz">– Çocukla konuştunuz mu?</span></p>

    <p class="duz" xml:lang="tr"><span class="duz">– Hayır. Ama Agostina’nın büyümesini hep takip ettim. İçinde büyüyen yılanı gördüm.</span></p>

    <p class="duz" xml:lang="tr"><span class="duz">– Nasıl?</span></p>

    <p class="duz" xml:lang="tr"><span class="duz">– Davranışları. Sözcükleri, Bakışları. Agostina bir melek gibiydi. Dua ediyordu. Lourdes’a gelip hastalarla ilgileniyordu. Ancak bunların hepsi sahteydi. Bir sis perdesi. Şeytan onun içindeydi. Bir kanser gibi yayılıyordu.</span></p>

    <p class="duz" xml:lang="tr"><span class="duz">Dr. Bucholz aklını yitirmiş kutsal bir varlık portresi çiziyordu.</span></p>

    <p class="duz" xml:lang="tr"><span class="duz">– Işıksızlardan söz edildiğini duydunuz mu?</span></p>

    <p class="duz" xml:lang="tr"><span class="duz">Bir kahkaha patlattı:</span></p>

    <p class="duz" xml:lang="tr"><span class="duz">– Vatikan’ın en iyi koruduğu sır!</span></p>

    <p class="duz" xml:lang="tr"><span class="duz">– Ama duydunuz, değil mi?</span></p>

    <p class="duz" xml:lang="tr"><span class="duz">– Lourdes’da yirmi beş yıl, bu size bir şey ifade ediyor mu? Ben yaşlı bir nöbetçiyim. Işıksızlar, Araf Yolcularının Andı...</span></p>

    <p class="duz" xml:lang="tr"><span class="duz">– Agostina’nın Şeytan’la anlaşma yaptığını mı düşünüyorsunuz?</span></p>

    <p class="duz" xml:lang="tr"><span class="duz">Yeniden ellerini iki yana açtı.</span></p>

    <p class="duz" xml:lang="tr"><span class="duz">– Temel prensibi anlamış olmalısınız. Şeytan, kurbanlarına görünmek için son anı bekler. Ölümü bekler. Sadece o sırada ortaya çıkar ve onları hayata döndürür. Tüm bunlar Araf’ta olur, kişi ne hayattadır ne de ölüm tam olarak gerçekleşmiştir. Ve kişi bu iki yaka arasında ne kadar uzun kalırsa, Şeytan’la teması da o kadar derin ve yoğun olur. Pozitif NDE deneyimlerinde de aynı prensip geçerlidir. Deneyim uzadıkça, akılda kalanlar daha nettir. Ve ondan sonraki yaşam da o denli allak bullak olur.</span></p>

    <p class="duz" xml:lang="tr"><span class="duz">– Agostina da klinik olarak öldü mü?</span></p>

    <p class="duz" xml:lang="tr"><span class="duz">– Evet. Son gece.</span></p>

    <p class="duz" xml:lang="tr"><span class="duz">– Bunu nereden biliyorsunuz?</span></p>

    <p class="duz" xml:lang="tr"><span class="duz">– Annesi beni aradı.</span></p>

    <p class="duz" xml:lang="tr"><span class="duz">– Sizi, bin kilometre uzaktaki birini?</span></p>

    <p class="duz" xml:lang="tr"><span class="duz">– Bana güveniyordu. Onları, Paterno’ya kadar gidip gören tek doktordum. Dinleyiniz. Ellerini kavuşturdu. Agostina öldü. Edindiğim bilgiye göre kalbi en az otuz dakika durmuştu. Bu çok istisna bir durum. O esnada da Şeytan onu ele geçirdi muhtemelen. Her şeyiyle.</span></p>

    <p class="duz" xml:lang="tr"><span class="duz">– Ama size bundan hiç bahsetmedi.</span></p>

    <p class="duz" xml:lang="tr"><span class="duz">– Asla.</span></p>

    <p class="duz" xml:lang="tr"><span class="duz">Agostina’nın uğursuz mucizesini aydınlatmaya gelmiştim. İstediğimi alıyordum. Bu yaşlı saf adam, kendine göre, çaresizce bir mantık yürütüyordu. Sordum:</span></p>

    <p class="duz" xml:lang="tr"><span class="duz">– Bu analizlerinizden bir başkasına da söz ettiniz mi?</span></p>

    <p class="duz" xml:lang="tr"><span class="duz">– Herkese. Agostina’nın dirilmesi bir mucize değil. Kelimenin tam anlamıyla bir skandal. Yunanca</span> <span class="italik">skandalon:</span> <span class="duz">Bir engel. Bir iğrençlik. Agostina tanrısal aşka, tek başına bir engel, ayak bağı. Şeytan’ın varlığının fiziksel bir kanıtı! Beni dinlemek isteyen herkese bunu anlattım. Ve emekli edildim. Hıristiyanlarda bile gerçekleri söylemek iyi sonuçlar doğurmuyor.</span></p>

    <p class="duz" xml:lang="tr"><span class="duz">Düşünme biçimi kusursuzdu, ama Bucholz ileri sürdüğü varsayımlara sadece kendisi inanan orijinal bir adamdı. Gözucuyla onu izlerken, benim ona karşı şüphe dolu yaklaşımımı anlamış gibiydi. Devam etti:</span></p>

    <p class="duz" xml:lang="tr"><span class="duz">– Bir başka vaka daha biliyorum. Araf’ın derinliklerinde uzun süre kalmış küçük bir kız.</span></p>

    <p class="duz" xml:lang="tr"><span class="duz">Nefesimi tuttum.</span></p>

    <p class="duz" xml:lang="tr"><span class="duz">– Korkunç bir olay, diye konuşmasını sürdürdü. Küçük kız bir saatten fazla ölü kalmış!</span></p>

    <p class="duz" xml:lang="tr"><span class="duz">Not defterimi çıkardım:</span></p>

    <p class="duz" xml:lang="tr"><span class="duz">– İsmi?</span></p>

    <p class="duz" xml:lang="tr"><span class="duz">Pierre Bucholz ağzını açtı, ama konuşamadı. Bir cam sesi duyuldu.</span></p>

    <p class="duz" xml:lang="tr"><span class="duz">Kısa bir süre hareketsiz kaldı, sonra sehpanın üzerine yığıldı.</span></p>

    <p class="duz" xml:lang="tr"><span class="duz">Sırtı kan içindeydi.</span></p>

    <p class="duz" xml:lang="tr"><span class="duz">Camlı kapıya doğru baktım. Yuvarlak bir delik vardı. Kendimi yere attım. Yeni bir şangırtı daha duyuldu. Köpeğin kafası dağıldı. Beyni kanepeye sehpanın üzerinden yere saçıldı, beraberinde de Fatima bira bardakları koleksiyonu da.</span></p>

    <p class="duz" xml:lang="tr"><span class="duz">İçki şişeleri birer birer kırılmaya başladı. Bakire Meryem ve Bernadette heykelcikleri tuzla buz olmuştu. Mumlar, kâseler, camekânlı büfe parçalanıyordu. Yere iyice yapışmış bir halde sehpanın altına doğru süründüm. Ev çöküyordu. Camlar kırılmıştı. Koltuklar, kanepe, yastıklar kurşunlarla lime lime oluyordu. Komodinler ve dolaplar delik deşikti.</span></p>

    <p class="duz" xml:lang="tr"><span class="duz">“Sniper. Susturucu. Benim ikinci katil” diye düşündüm. Nihayet hesabı kapatabilecektik. Bu düşünce bana beklenmedik bir enerji verdi. Her şeyi göze alarak kırık camdan dışarı bir göz attım, nişancının atış açısını kestirmeye çalışıyordum. Evi yukarıdan gören bir tepeye konuşlanmıştı. Bir kez daha kendime lanet okudum; çünkü silahımı yanıma almamıştım. Ve arabaya kadar gitmeyi göze alamazdım.</span></p>

    <p class="duz" xml:lang="tr"><span class="duz">Mermilerden korunarak, gizlendiğim yerden çıktım ve sol tarafımdaki mutfağa geçtim. Bulabildiğim en sağlam bıçağı aldım ve arka kapıyı gözüme kestirdim.</span></p>

    <p class="duz" xml:lang="tr"><span class="duz">Dışarıya, tarlaların bulunduğu tarafa çıktım, düelloya hazırdım.</span></p>

    <p class="duz" xml:lang="tr"><span class="duz">Tuhaf bir düelloya.</span></p>

    <p class="duz" xml:lang="tr"><span class="duz">Seçkin bir nişancıya karşı kabak gibi meydanda olan bir adam.</span></p>

    <p class="duz-son-paragraf-2" xml:lang="tr"><span class="duz">Tüfeğe karşı mutfak bıçağı.</span></p>
  </div>
</body>
</html>