<html xmlns="http://www.w3.org/1999/xhtml">
<head>
  <title>92.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x92">
    <h1 class="bolum-ismi" id="toc-anchor" xml:lang="tr"><span class="bolum-ismi">92</span></h1>

    <p class="duz" xml:lang="tr"><span class="duz">Öğlen.</span></p>

    <p class="duz" xml:lang="tr"><span class="duz">Ve gün aydınlanacak gibi görünmüyordu.</span></p>

    <p class="duz" xml:lang="tr"><span class="duz">Şehir yoğun bir sisin altında kaybolmuştu. Sokaklar görünmüyordu. Binalar koca birer maden kütlelerine benziyordu, bulutları delip göğe uzanan dağlar Çin resimlerindeki gibiydi. Etraf bomboştu. Krakov boşalmıştı. Farları açık birkaç araba sisin içinden kayar gibi geçti, sonra hayalet gemiler misali kayboldu.</span></p>

    <p class="duz" xml:lang="tr"><span class="duz">İşte bu aklıma gelmemişti. Yağmurdan kaçarken doluya tutulmuştuk. Scholastyka’nın kapısı ağır ağır arkamızdan kapandı. Manon’u elinden tuttum ve kaldırımda ilerledim. Küçük bir çanta hazırlamıştı, benimkimden büyük değildi. Üç metre önümüzü göremiyorduk. Birkaç tereddütlü adım attım. Kaybolan sadece çevremizdeki dünya değildi, sis buharı bizi de yok etmişti...</span></p>

    <p class="duz" xml:lang="tr"><span class="duz">Hatırlamaya çalıştım. Sola doğru inip, Sienna Sokağı’na sapınca Sw. Gertrudy Caddesi’ne çıkmamız gerekiyordu. Bu kahrolası beyazlığın içinde belki bir taksi bulabilirdik. Adımlarımız kaldırımda yankılanıyordu.</span></p>

    <p class="duz" xml:lang="tr"><span class="duz">Konuşmadan yürüyorduk. Sanki söyleyeceğimiz tek kelime bile korkularımızı açığa vuracaktı. Şimdi binalar demirlerinden kurtulmuş gibiydi. Sanki bizimle ilerliyor, buzkıranlar gibi gümüş renkli sisi yırtıyordu. Bir araba geçti. Kendimizi zorlukla kenara attık. Farkında olmadan yolda yürüyorduk. Araba yavaş yavaş bizi geçti. Sileceklerinin sesini duyabiliyordum, sonra sisin içinde yok oldu.</span></p>

    <p class="duz" xml:lang="tr"><span class="duz">Yeniden yola koyulduk. Sis perdesi tereddütle aralanıyor, sonra hemen yeniden kapanıyordu. Artık Sienna Sokağı’nda olduğumuzdan bile emin değildim. Tabelaları okumanın imkânı yoktu. Kerteriz alınabilecek tek şey sokak lambalarıydı. Ayrıca bazı pencerelerde ışık vardı. Öğle yemeği hazırlıklarının yapıldığı sıcak evleri hayal ettim. Bu hayal içinde bulunduğumuz yalnızlığı daha da pekiştiriyordu.</span></p>

    <p class="duz" xml:lang="tr"><span class="duz">Hafızamı zorladım Mikokajska Sokağı’na ulaşmamıza az kalmış olmalıydı, solumuzda olması gereken kavisli bir sokak. Bize doğru yolda olduğumuzu söyleyecek olan sokak lambalarını görmeye çalıştım. Ama görünürde hiçbir şey yoktu, zaten olsa da görmek imkânsızdı.</span></p>

    <p class="duz" xml:lang="tr"><span class="duz">Birden kafama dank etti. Yoldan uzaklaşmış olabilir miydik? Sis her şeyi değiştirmişti. Daha yoğun, daha soğuktu. Havada ıslak toprak kokusu vardı. Soğukkanlı olmam gerekiyordu. Sienna Sokağı’nda değildik. Belki de hiçbir yerde değildik... Gözümün önüne mahallenin planını getirmeye çalıştım.</span></p>

    <p class="duz" xml:lang="tr"><span class="duz">İşte o zaman anladım.</span></p>

    <p class="duz" xml:lang="tr"><span class="duz">Planty.</span></p>

    <p class="duz" xml:lang="tr"><span class="duz">Krakov’un eski şehrini kuşatan park.</span></p>

    <p class="duz" xml:lang="tr"><span class="duz">Yola çıkar çıkmaz yanlış yöne gitmiştim. Sırtımı manastıra vererek sağa yönelmiştim. İyice emin olmak için ayaklarımı çakılların üzerinde gezdirdim. Sonra, hayaletleri andıran, havada asılıymış gibi görünen, köksüz ağaçlar belirdi. Ardından da kollar, başlar; bahçedeki heykeller. İçimden bağırarak küfretmek geçti. Yalnız, kaybolmuş ve tamamen savunmasızdık.</span></p>

    <p class="duz" xml:lang="tr"><span class="duz">– Ne oluyor?</span></p>

    <p class="duz" xml:lang="tr"><span class="duz">Manon’un sesiydi, kulağımın dibinde. Yalan söylemenin gereği yoktu.</span></p>

    <p class="duz" xml:lang="tr"><span class="duz">– Planty’de. Parkın içinde.</span></p>

    <p class="duz" xml:lang="tr"><span class="duz">– Ama tam olarak nerede?</span></p>

    <p class="duz" xml:lang="tr"><span class="duz">– Bilmiyorum. Parkın içinden geçerek Sw. Gertrudy Caddesi’ne çıkabiliriz.</span></p>

    <p class="duz" xml:lang="tr"><span class="duz">– Ama nerede olduğumuzu bilmiyorsak?</span></p>

    <p class="duz" xml:lang="tr"><span class="duz">Cevap vermeden elini sıktım. Bazı lambaları görebiliyordum. İki yanı ağaçlı bir yol. Anorağının içinde titreyen Manon’u rahatlatmak için emin adımlarla ilerledim.</span></p>

    <p class="duz" xml:lang="tr"><span class="duz">Bu yürümekten çok yüzmek gibi bir şeydi... Sürekli olarak kafamı uzatıyor, gözlerimi kısıyordum, boşuna. Ancak bir tepki olarak, işitme duyum biraz daha hassaslaşmıştı sanki. Dalların üzerinde su damlalarının yoğunlaşmasını, heykellerin üzerindeki buz tabakasının çatlamasını, ayaklarımızın altındaki donmuş toprağın çıtırtısını sanki daha iyi algılıyordum.</span></p>

    <p class="duz" xml:lang="tr"><span class="duz">Birden, başka bir gürültü duydum, oldukça yakından geliyordu.</span></p>

    <p class="duz" xml:lang="tr"><span class="duz">İki çakıl taşının birbirine sürtünmesi gibi bir ses. Durdum ve elimi Manon’un dudaklarının üzerine koydum. Sürtünme sesi kesildi. Yeniden denemeliydim. İki adım attım ve durdum. Sürtünme başladı ve anında kesildi. Bu bir yankıydı, ama tahminime göre çok yakından geliyordu.</span></p>

    <p class="duz" xml:lang="tr"><span class="duz">45’liğimi elime aldım. İki olasılık vardı. Zamorski’nin adamları veya Köleler. Ağır hareketlerle Glock’umun emniyetini açtım, Satanistler olduğuna dair bahse girebilirdim. “Kendi” manastırlarının giriş ve çıkışlarını gözlüyorlardı ve bir anda büyük ikramiye vurmuştu: Manon, haftalardır peşinde oldukları av, korumasız bir halde, yanında bir yabancıyla sise boğulmuş bir parkta, yolunu kaybetmişti.</span></p>

    <p class="duz" xml:lang="tr"><span class="duz">Silahım avucumun içinde titriyordu. Şu ana kadar çok daha kötü durumlardan kurtulduğum halde, şimdi bir türlü soğukkanlı davranamıyordum. Belki yorgunluktan. Belki Manon’un yanımda olmasından. Belki de bu tuhaf ve görünmez şehirden... Karmaşık düşünceler içindeydim. Sesin geldiği tarafa rasgele ateş etse miydim? Ama sesin geldiği yerden de emin değildim. Yoksa etrafın iyice karanlık olması için park lambalarını mı hedef almalıydım? Saçma. Böylece yönümüzü bulmak için tek şansımızı da kaybedecektik.</span></p>

    <p class="duz" xml:lang="tr"><span class="duz">Sürtünme sesi yeniden başladı. Yaklaşıyorlardı. Gözleri ateşe benzeyen doğaüstü yaratıklar hayal ediyordum. Siste görmeye muktedir kükürt sarısı gözbebekleri olan yaratıklar. Ayak seslerinin geldiği yönün tersi olduğuna inandığım tarafa doğru ilerledim. Aslında hiçbir şeyden emin değildim. Hâlâ iki yanı ağaçlı yolda mıydık? Ulaşılmaz gibi gözüken bir mesafede bir lambanın cılız ışığı seçiliyordu.</span></p>

    <p class="duz" xml:lang="tr"><span class="duz">Hızlandım, artık gözlerimi değil elimi kullanıyordum. Bir soğukluk hissetmiştim. Demir parmaklığın metal soğukluğunu. Bu parkta bir parmaklık olduğunu hatırlamıyordum. Parmaklığı yakaladım ve coşkuyla ilerlemeye başladım. Ancak lamba hâlâ uzaktaydı.</span></p>

    <p class="duz" xml:lang="tr"><span class="duz">Birden parmaklık bitti. Durmak zorunda kaldım. Hemen ardından ayak seslerini duydum, çok daha yakından geliyordu. Sanki kim olduğunu görebilirmişim gibi arkama döndüm. Ama etraf hâlâ sis bulutunun içindeydi. Yine de, bir an için sis hafifçe aralanır gibi oldu ve gördüm, onları gördüm.</span></p>

    <p class="duz" xml:lang="tr"><span class="duz">Yan yana ilerleyen gölgeleri.</span></p>

    <p class="duz" xml:lang="tr"><span class="duz">Bedenleri sisle bütünleşmiş, yüzleri olmayan gölgeleri.</span></p>

    <p class="duz" xml:lang="tr"><span class="duz">Kalbim duracak gibi oldu. Çok kısa bir an kendimi kaybettim. Paniğe kapıldım. Fizik olarak da direncimi yitirmiştim. İşte o anda saldırganlarımız bütün üstünlüğü ele geçirebilirdi, ama son derece yavaş davrandılar.</span></p>

    <p class="duz" xml:lang="tr"><span class="duz">Çoktan toparlanmış, bir saldırı planı hazırlığına bile başlamıştım. Onların bizden iyi gördüğünü düşünmek için bir sebep yoktu. Sadece ayak seslerimizi takip ediyorlardı. Tek avantajları sayıca fazla olmaları ve parkı daha iyi tanımalarıydı. Ama bizim dezavantajımız –görüş eksikliği– onlar için de geçerliydi.</span></p>

    <p class="duz" xml:lang="tr"><span class="duz">Bizi izlerken yararlandıkları tek bir şey vardı; seslerimiz. Bunu engellemem lazımdı. Manon’u bileğinden tuttum ve yan tarafa atladım. Üç adım kadar ilerledikten sonra çalıların yapraklarını, ardından da farklı zemini hissettim; çimenlik veya humuslu toprak. Gürültüleri soğuran yumuşak bir yüzey.</span></p>

    <p class="duz" xml:lang="tr"><span class="duz">Aklıma başka bir fikir geldi. Sessizlikten yararlanmak ve düşmanlarımıza doğru ilerlemek. Bizim bir ağacın arkasına veya bir çalının dibine gizlendiğimizi düşünebilirlerdi. Ama üzerlerine gideceğimizi asla!</span></p>

    <p class="duz" xml:lang="tr"><span class="duz">Boştaki elimle yeri yoklayarak çimende ilerledim. Yeniden ayak sesleri duydum. Sadece birkaç metre ötemizdeydiler, sol tarafta. Biraz daha ilerledim. Elim yerdeki bir ağaç kütüğüne temas etti. Manon’u kendime doğru çektim ve ağaç gövdesi ile vücudumun arasına yerleştirdim. Kımıldanmayı, hatta soluk almayı bile kesmişti, saçlarının yüzümü yaladığını hissediyordum. Bir ölünün saçları.</span></p>

    <p class="duz" xml:lang="tr"><span class="duz">O sırada beklenmedik bir şey oldu.</span></p>

    <p class="duz" xml:lang="tr"><span class="duz">Sis yer yer dağılıyordu ve düşmanlarımız ortaya çıktı. Bana çok uzunmuş gibi gelen o bir saniye içinde onları görebildim. Üzerlerinde siyah deri paltolar vardı. Ellerindeki kancaları, bıçakları ve şişleri gördüm. Sanki vücutlarının birer parçası olmuş kesici aletler.</span></p>

    <p class="duz" xml:lang="tr"><span class="duz">Başka bir zaman boyutundan gelmiş savaş yaralılarına benziyorlardı. Birer ölüm makinesine dönüşmüş sakatları andırıyorlardı. Kesilmiş kollarının, kopmuş ellerinin yerini kesmeye, yüzmeye, delmeye hazır bu saldırı aletleri almıştı sanki...</span></p>

    <p class="duz" xml:lang="tr"><span class="duz">Gürültülü patırtılı, insana korku salan bir karnaval alayı gibiydiler. Adamların birinin suratında bir gaz maskesi vardı, diğeri, XVII. yüzyılda vebalıları tedavi eden doktorların kullandığı maskenin bir benzerini takmıştı, üzerinde iki delik bulunan, uzun gagalı bir maske. Üçüncü adamın yüzü açıktı, ancak yüz hatları seçilmiyordu. Teni bir porselen kadar beyazdı ve derileri lime limeydi. Hiç şüphesiz bu yaraları bizzat açmıştı. Kötülük için kötüyle yaşamak. Başkalarına ve kendisine acı vermek.</span></p>

    <p class="duz" xml:lang="tr"><span class="duz">Manon’un çeneleri birbirine o kadar kuvvetle çarpmaya başladı ki elimle ağzını kapattım. Bütün stratejim bir anda yerle bir olmuştu. Kaçmak istiyordum. Nereye olursa olsun, bu kâbustan uzaklaşmalıydık. Gizlendiğimiz yerden çıktım, çevreme baktım ve Manon’un elini tuttum. O da beni tuttu ve hafifçe yanağıma dokundu. Ona bakışlarımla güç vermek için arkama döndüm, ama bana dokunan Manon değildi.</span></p>

    <p class="duz" xml:lang="tr"><span class="duz">Onun yerine, katillerden biri elimi tutuyordu ve metal kancasıyla yüzümü okşuyordu, bir şefkat gösterisinde bulunur gibi.</span></p>

    <p class="duz" xml:lang="tr"><span class="duz">Saniyenin onda biri kadar bir süre içinde aklıma binlerce düşünce geldi. Her şeyi görüyordum. Uzun saçlarını. Yaralarını. Burun yerine bir deliğin bulunduğunu, yüzünü kaplayan solunum aygıtını. Elinin havaya kalktığını gördüm. Ucundaki kanca kablolarla bir cihaza bağlıydı.</span></p>

    <p class="duz" xml:lang="tr"><span class="duz">Pençe havada ıslık çaldı. Darbeden kurtulmak için yana kaçtım. Ancak omzumda bir acı hissettim. Otomatiğimi düşürdüm. Ağzımın içinde bir demir tadı vardı.</span></p>

    <p class="duz" xml:lang="tr"><span class="duz">Kanca yeniden kalktı, bu kez beni ıskaladı ve yaprakların arasına indi. Ne yapacağımı bilmiyordum –acıyı da hissetmiyordum– kancanın üzerine atıldım ve yaralı omzumla yüklendim, katille birlikte yere yuvarlandım. Vücudumdan fışkıran kana ve acıya rağmen iki elimle bileğini yakaladım, dizimi üstüne yerleştirdim ve iğrenç bir çatırtı duyulana kadar kolunu çevirdim.</span></p>

    <p class="duz" xml:lang="tr"><span class="duz">Sırtüstü yerde sürünerek geri çekildim. Katil bana doğru döndü. Paltosunun önü açılmıştı. Gövdesi çıplaktı. Göğsünün derisi son derece ince, son derece parlaktı, sanki yarısaydam gibiydi. Balık derisinin altında kalbinin attığını açıkça görebiliyordum. Çalıların arasına daldım ve mekanizmasıyla birlikte fırlamış kancayı buldum. Hemen aldım, avucumun içine yerleştirdim ve döndüm. Yaratık yeniden saldırıya geçmişti, sol elinde başka bir kanca vardı.</span></p>

    <p class="duz" xml:lang="tr"><span class="duz">Üzerime atıldı. Bacaklarına doğru bir tekme savurdum. Sendeledi. Kancamı kaldırdım, adamın çarpan kalbini hedefledim ve gözlerimi kapattım. Demir ete gömüldü. Organın yırtıldığını hissettim. Kan üzerime sıçradı. Yaratığın yüzünü görmek için gözlerimi açtım, benden birkaç santimetre ötedeydi, maskesi düşmüştü. Suratı delik deşikti, çatlaklarla kaplıydı. Kandan yükselen buğu sisten artakalan dumana karışıyordu. Bağırmamak için dudaklarımı ısırdım ve yana devrildim.</span></p>

    <p class="duz" xml:lang="tr"><span class="duz">Yaratık iki büklüm olmuş, acıyla sarsılıyordu. Bir dirseğimin üstünde doğruldum ve bir ağacın arkasına gizlenmiş gözleri yuvalarından fırlamış Manon’u gördüm. Çabucak ona doğru gittim ve ona sımsıkı sarıldım, acının bütün vücuduma yayıldığını hissediyordum. Birden çakılların üzerinde uzaklaşan adımların seslerini duydum. Köleler hiçbir şey görmemiş, hiçbir şey duymamıştı. Yürümeye devam ediyorlardı!</span></p>

    <p class="duz" xml:lang="tr"><span class="duz">Glock’um yerdeydi. Kabzasına ulaşana kadar ellerimle çimenleri yokladım. Silahı cebime attım ve çevreme baktım. Görünürde kimse yoktu. Kazanmıştık. Ancak bu zaferin tadını çıkaracak zamanım olmadı. Çakıl taşlarının üzerinde başka ayak sesleri duyuldu. Alev topları gibi sisi yararak gelen beyaz yakaları gördüm.</span></p>

    <p class="duz" xml:lang="tr"><span class="duz">Rahipler.</span></p>

    <p class="duz" xml:lang="tr"><span class="duz">Bizi parkta arayan Zamorski’nin adamları.</span></p>

    <p class="duz" xml:lang="tr"><span class="duz">Aynı anda, bir ışık demeti ayaklarımızı yaladı. Bir arabanın farlarıydı. Demek ki, anayola birkaç metre mesafedeydik. Gerçek arabalarıyla gerçek bir yol!</span></p>

    <p class="duz" xml:lang="tr"><span class="duz">Manon’u kolundan tuttum ve bizi insanlara ait normal dünyadan ayıran çalıların arasına daldım. Yapraklar arkamızdan üzerimize kapanırken Planty’de birazdan olacak savaşı hayal ediyordum.</span></p>

    <p class="duz" xml:lang="tr"><span class="duz">Satanistlere karşı Tanrı’nın Askerleri.</span></p>

    <p class="duz-son-paragraf-2" xml:lang="tr"><span class="duz">Zamorski’nin vahyi.</span></p>
  </div>
</body>
</html>