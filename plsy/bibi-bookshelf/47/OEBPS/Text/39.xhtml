<html xmlns="http://www.w3.org/1999/xhtml">
<head>
  <title>39.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="x39">
    <h1 class="bolum-ismi" id="toc-anchor" xml:lang="tr"><span class="bolum-ismi">39</span></h1>

    <p class="duz" xml:lang="tr"><span class="duz">İsviçre’ye yaptığım bu ilk kaçamak ağzımda acı bir tat bırakmıştı. Gümrükten geçtim, kuzeydoğuya, Morteau istikametine doğru devam ettim. Şehre yaklaştıkça, karşıma çıkan sosis biçimindeki tabelalar bana hoş geldin diyordu. Son derece sevimliydi. Dar bir vadinin içinde yer alan şehre vardım. Koyu renkli, çoğunlukla da haşhaş rengi veya vişne rengi tonlarında çatılarıyla bir şehir.</span></p>

    <p class="duz" xml:lang="tr"><span class="duz">Patrick Cazeviel, Morteau’nun güneyinde, Gaudichot Dağı yakınlarındaki bir gençlik merkezinde çalışıyordu. Çok geçmeden, eğlence merkezine giden yönü işaret eden, üzerinde bütün aktivitelerin (kayak, tırmanma, arazi bisikleti vb) sıralandığı tabelayı gördüm.</span></p>

    <p class="duz" xml:lang="tr"><span class="duz">Cazeviel’i böyle bir ortamda hayal edemiyordum. Manon trajedisinden sonra, birçok soygunun şüphelisi olarak gözaltına alınmıştı. Böyle bir serseriyi animatör olarak düşünemiyordum. Bu toplum içine yeniden karışmaktan ziyade mucizevi bir kurtuluş olmalıydı. Toprak yolu izledim ve koyu renkli ağaç kütüklerinden inşa edilmiş, bir dik açı oluşturan ve ilk Amerikalı sömürgecilerin bakir ormanlara yaptığı çiftlik binalarını andıran büyük bir yapıyla karşılaştım. Arabadan iner inmez, kulağıma çocuk sesleri geldi. Günlerden cumartesiydi; merkez tamamen doluydu herhalde.</span></p>

    <p class="duz" xml:lang="tr"><span class="duz">Kapı kolunu çevirdim ve bir yemekhaneye girdim. Askılıklarda onlarca palto asılıydı. Büyük camlı bir pencereden, göle kadar inen, çok kısa kesilmiş otlarla kaplı, hafif eğimli bir yamaç görünüyordu. Kırk kadar çocuk, kendinden geçmiş bir halde çimenlerin üzerinde koşturuyor, bağırışıyor, oynuyordu. Başka bir kapı buldum ve dışarı çıktım.</span></p>

    <p class="duz" xml:lang="tr"><span class="duz">Etrafa bir neşe, büyüleyici bir coşku hâkimdi. Gri göl, yeşil ağaçlar, taze ot kokusu, uğultuyla yükselen bağırışlar... Bu uçsuz bucaksız eğlence alanı, soğuk havaya rağmen bendeki gizli kalmış, unutulmuş bir yanı harekete geçirmişti. Bunun sebebi bir çocukluk anısı değildi, hep içimde taşıdığım, ama hiçbir zaman dile getiremediğim kendime verdiğim bir mutluluk sözüydü. Somut bir açıklaması olmadan, hayallerin alamayacağı bir cennet özlemi.</span></p>

    <p class="duz" xml:lang="tr"><span class="duz">Bir ses, beni daldığım hayalden uyandırdı.</span></p>

    <p class="duz" xml:lang="tr"><span class="duz">Bir animatör burada ne aradığımı öğrenmek istiyordu.</span></p>

    <p class="duz" xml:lang="tr"><span class="duz">Cazeviel’in bir arkadaşı olduğumu söyledim. Sağ tarafı, göle doğru çıkıntı yapmış koruluğu işaret etti. Muhtemelen futbol sahası olarak kullanılan çimenliği boydan boya geçtim ve köknarların arasında yılan gibi kıvrılan bir patikaya ulaştım. Ormanın hemen sınırında simetrik yolları olan bir bostan vardı. Bir el arabasının yanına çökmüş, bir şeylerle meşgul biri dikkatimi çekti. Marulların ve domateslerin arasından ona doğru yürüdüm.</span></p>

    <p class="duz" xml:lang="tr"><span class="duz">– Patrick Cazeviel!</span></p>

    <p class="duz" xml:lang="tr"><span class="duz">Adam başını kaldırdı. Gövdesi çıplaktı, dizlerini yere dayamıştı, iki eli de toprakla meşguldü. Kafası tıraşlıydı, düzgün yüz hatları olsa da ifadesi tedirgindi. Ama bu güzel yüzün, uykularında yeniyetmelerin karınlarını deşen, sivri tırnaklara sahip demir eldivenli “Freddy Kruger”i andıran bir yanı da vardı.</span></p>

    <p class="duz" xml:lang="tr"><span class="duz">– Patrick Cazeviel!</span></p>

    <p class="duz" xml:lang="tr"><span class="duz">Tek kelime etmeden ayağa kalktı. Optik bir yanılsamayla yaprak gölgeleri sandığım tenindeki lekeler gerçekti. İnanılmayacak kadar gerçek. Adamın gövdesi tamamen dövmelerle kaplıydı. Tüm gövdesi ve kollarını kaplayan çarpıcı ve girift desenler. Omuzlarda Doğu’ya özgü iki ejderha; göğüste kanatları açık bir kartal; karın bölgesinde ise mavi bir yılan. Adam pullu bir yaratığı andırıyordu.</span></p>

    <p class="duz" xml:lang="tr"><span class="duz">– Benim, dedi, bir marulu el arabasına bırakırken. Ya siz?</span></p>

    <p class="duz" xml:lang="tr"><span class="duz">– Adım Mathieu Durey.</span></p>

    <p class="duz" xml:lang="tr"><span class="duz">– Besançon’dan mı?</span></p>

    <p class="duz" xml:lang="tr"><span class="duz">– Paris’ten. Cinayet Masası.</span></p>

    <p class="duz" xml:lang="tr"><span class="duz">Rahatsız etmeyen gözlerle beni şöyle bir süzdü. Ben de nasıl göründüğümü kafamda canlandırdım. Üzerimden dökülen bir pardösü, buruşuk bir takım elbise, sıradan bir kravat. İkimiz de birbirimizden ilginçtik; aynasız ve eski bir mahkûm. Öğleden sonra rüzgârında iki karikatür. Cazeviel gülümsemeye çalıştı:</span></p>

    <p class="duz" xml:lang="tr"><span class="duz">– Sylvie Simonis, ha?</span></p>

    <p class="duz" xml:lang="tr"><span class="duz">– Bir bakıma. Ve kızı, Manon.</span></p>

    <p class="duz" xml:lang="tr"><span class="duz">– Yetki alanınızın biraz uzağında değil misiniz?</span></p>

    <p class="duz" xml:lang="tr"><span class="duz">Bu kez gülümseme sırası bendeydi, sigara tuttum. Başıyla reddetti.</span></p>

    <p class="duz" xml:lang="tr"><span class="duz">– Umarım, dedim, sigaramı yakarken. Dostça bir konuşma olur.</span></p>

    <p class="duz" xml:lang="tr"><span class="duz">– Üslubunuzdan dost canlısı olduğunuz pek anlaşılmıyor.</span></p>

    <p class="duz" xml:lang="tr"><span class="duz">– Birkaç soru sadece, sonra ben arabama dönerim, siz de marullarınıza.</span></p>

    <p class="duz" xml:lang="tr"><span class="duz">Cazeviel sol tarafımdaki göle baktı. Gümüş grisi ve gök mavisi. Kalın eldivenlerini çıkardı ve birbirine çarptı.</span></p>

    <p class="duz" xml:lang="tr"><span class="duz">– Kahve?</span></p>

    <p class="duz" xml:lang="tr"><span class="duz">– Memnuniyetle.</span></p>

    <p class="duz" xml:lang="tr"><span class="duz">Bir toprak yığının üzerine oturdu ve elini el arabasının arkasına uzattı. Bir termos ile plastik bir bardak aldı. Termosun kapağını açtıktan sonra ikinci bir bardak almak için yeniden arkasına döndü. Dikkatle kahveleri doldurdu. Dövmelerinin altında kıpırdayan kaslarını görüyordum. Kırk beş yaşındaydı, bunu okuduğum gazete yazılarından biliyordum, ama vücudu otuzlarında gösteriyordu.</span></p>

    <p class="duz" xml:lang="tr"><span class="duz">Bana uzattığı plastik bardağı aldım ve ben de bir toprak kümesinin üzerine oturdum. Bir sessizlik oldu. Cazeviel soğuğa karşı duyarsız gibiydi.</span></p>

    <p class="duz" xml:lang="tr"><span class="duz">– Ne öğrenmek istiyorsunuz?</span></p>

    <p class="duz" xml:lang="tr"><span class="duz">– Herkesin öğrenmek istediğini.</span></p>

    <p class="duz" xml:lang="tr"><span class="duz">– Bak, bu çok eski bir hikâye. Uzun süre önce bu işle çok canımı sıktılar.</span></p>

    <p class="duz" xml:lang="tr"><span class="duz">– Bizimkisi uzun sürmeyecek.</span></p>

    <p class="duz" xml:lang="tr"><span class="duz">– Seni dinliyorum.</span></p>

    <p class="duz" xml:lang="tr"><span class="duz">– Manon cinayetini neden üstlendiniz, itiraf etmenizin sebebi ne?</span></p>

    <p class="duz" xml:lang="tr"><span class="duz">– Jandarma.</span></p>

    <p class="duz" xml:lang="tr"><span class="duz">Kahvemden bir yudum aldım –ılıktı, ama tadı iyiydi– ironik bir ses tonuyla sordum:</span></p>

    <p class="duz" xml:lang="tr"><span class="duz">– Sizi hırpaladılar, tartakladılar herhalde?</span></p>

    <p class="duz" xml:lang="tr"><span class="duz">– Tam üstüne bastın.</span></p>

    <p class="duz" xml:lang="tr"><span class="duz">– Sahiden, neden olayı üstlendiniz?</span></p>

    <p class="duz" xml:lang="tr"><span class="duz">– Canlarını sıkmak istiyordum. Onlar için ben kesinlikle suçluydum. Ama hiçbir şey bilmiyorlardı, Sylvie’nin benim için bir kız kardeş kadar değerli olduğunu. O aptallar için tek önemli şey benim tutuklanmamdı. Bu durumda ben de onlara: “Tamam, beni kelepçeleyin” dedim. Kelepçe takılmasını bekler gibi bileklerini uzattı. Kurdukları mantığın ne kadar boktan olduğunu ispatlamak istiyordum.</span></p>

    <p class="duz" xml:lang="tr"><span class="duz">Cazeviel ağır ağır, şaşkınlık verici bir duyarsızlıkla konuşuyordu. Sürüngenleri andıran bir esneklikle.</span></p>

    <p class="duz" xml:lang="tr"><span class="duz">– Bu planınız, oldukça riskliydi, öyle değil mi?</span></p>

    <p class="duz" xml:lang="tr"><span class="duz">– Risk mi, ben onunla yaşıyorum.</span></p>

    <p class="duz" xml:lang="tr"><span class="duz">Adam, kafamda canlandırdığım himayeci tipe tıpa tıp uyuyordu. Koruyucu bir melek, ancak kaygılı ve tehlikeli. Beni ilgilendiren bir ayrıntıya geri döndüm:</span></p>

    <p class="duz" xml:lang="tr"><span class="duz">– 1986’da, hapisten çıktınız.</span></p>

    <p class="duz" xml:lang="tr"><span class="duz">– Bu CV’mde yazılı.</span></p>

    <p class="duz" xml:lang="tr"><span class="duz">– Sylvie evlenmişti, bir anne ve parlak bir saat ustasıydı. Onunla temasa geçtiniz mi?</span></p>

    <p class="duz" xml:lang="tr"><span class="duz">– Hayır.</span></p>

    <p class="duz" xml:lang="tr"><span class="duz">– Onu nasıl bulabilirdiniz ki? Artık kızlık soyadını kullanmıyordu.</span></p>

    <p class="duz" xml:lang="tr"><span class="duz">Merakla suratıma baktı. Düşman sandığımdan daha tehlikeliydi, ama bu keşfim elbette onu alakadar etmiyordu. Gülümsedi.</span></p>

    <p class="duz" xml:lang="tr"><span class="duz">– Hâlâ sigara ikram ediyor musun?</span></p>

    <p class="duz" xml:lang="tr"><span class="duz">Ona bir Camel verdim. Bir tane de ben aldım.</span></p>

    <p class="duz" xml:lang="tr"><span class="duz">– Sana bir sır vermek istiyorum. Hiç kimseye asla söylemediğim bir şey.</span></p>

    <p class="duz" xml:lang="tr"><span class="duz">– Bu şerefi neye borçluyum?</span></p>

    <p class="duz" xml:lang="tr"><span class="duz">– Bilmiyorum. Çünkü, belki de benimki kadar aydınlık bir ifaden olduğu için. Her neyse, hapisten çıktıktan sonra, birkaç meslektaşımla birlikte Nancy’ye yerleştim. Amacımız İsviçre’de iş bitirmekti. Her gece, fark ettirmeden sınırı geçiyorduk. Diğer tarafta bir araba bizi bekliyordu. Neuchâtel’e, Lozan’a... hatta bazen Cenevre’ye kadar gidip hırsızlık yapıyorduk.</span></p>

    <p class="duz" xml:lang="tr"><span class="duz">“Sen” diye hitap etmeye başladım:</span></p>

    <p class="duz" xml:lang="tr"><span class="duz">– Sakın unutma, ben bir polisim.</span></p>

    <p class="duz" xml:lang="tr"><span class="duz">– Zamanaşımı, dostum, zamanaşımı. Sonra, sınırın bu tarafında da, özellikle eşraftan bazı kişilerin evlerinde de ekmek olduğunu keşfettik. Sartuis, Morteau, Pontarlier... Bir gece, bir atölyeye girmiştik, içerisi değerli saatlerle doluydu. İşte o zaman fotoğrafları gördüm. Sylvie ile kızının fotoğrafları. Kahretsin: Onun evindeydim! Gençlik aşkım evlenmişti ve küçük bir kızı vardı.</span></p>

    <p class="duz" xml:lang="tr"><span class="duz">Sigarasından derin bir nefes çekti, geçmişte yaşadığı sürprizi ve acıyı bir kez daha yaşıyor gibiydi.</span></p>

    <p class="duz" xml:lang="tr"><span class="duz">– Diğerlerine, aldıkları her şeyi yerlerine bırakmalarını söyledim. Önce biraz söylendiler, ama sonra sakinleştiler. Bu olaydan sonra, Sylvie’yle temasa geçtim.</span></p>

    <p class="duz" xml:lang="tr"><span class="duz">– O sıralarda duldu, öyle değil mi?</span></p>

    <p class="duz" xml:lang="tr"><span class="duz">Sigarasının ucuna üfledi, ateş kızardı.</span></p>

    <p class="duz" xml:lang="tr"><span class="duz">– Olmayacak şeyler hayal ettim, bu doğru. Ama yollarımız, artık kesişemezdi.</span></p>

    <p class="duz" xml:lang="tr"><span class="duz">– Bir Hıristiyan olarak sana uzun uzun nasihatlerde mi bulundu?</span></p>

    <p class="duz" xml:lang="tr"><span class="duz">– Bu onun tarzı değildi. Bir rahip gibi zevzeklik etmeyecek kadar akıllıydı, ancak doğru yolu bulmalıydım. Sefil bir paraya bir bıçkı atölyesinde çalışmaya başladım.</span></p>

    <p class="duz" xml:lang="tr"><span class="duz">– Yine de, bazen eski işini yapıyordun.</span></p>

    <p class="duz" xml:lang="tr"><span class="duz">– Bazen, evet. Sakin dönemlerimde.</span></p>

    <p class="duz" xml:lang="tr"><span class="duz">– Bugün olduğu gibi mi?</span></p>

    <p class="duz" xml:lang="tr"><span class="duz">– Bugün, farklı.</span></p>

    <p class="duz" xml:lang="tr"><span class="duz">– Farklı olan nedir?</span></p>

    <p class="duz" xml:lang="tr"><span class="duz">Cazeviel cevap vermeden kahvesinden bir yudum aldı.</span></p>

    <p class="duz" xml:lang="tr"><span class="duz">– Manon’un ölümüne tepkin ne oldu?</span></p>

    <p class="duz" xml:lang="tr"><span class="duz">– Kızgınlık. Öfke.</span></p>

    <p class="duz" xml:lang="tr"><span class="duz">– Sana isimsiz telefonlardan bahsetmiş miydi?</span></p>

    <p class="duz" xml:lang="tr"><span class="duz">– Hayır. Bana hiçbir şey söylemedi... Söylemiş olsaydı... Onu korurdum. Ve hiçbir şey olmazdı.</span></p>

    <p class="duz" xml:lang="tr"><span class="duz">– Jandarmaya cinayeti itiraf etmek, acısına saygısızlık sayılmaz mıydı?</span></p>

    <p class="duz" xml:lang="tr"><span class="duz">Bana bir caninin gözleriyle baktı. Tüm gövdesi gerildi, dövmeleri titredi. Bir an üzerime atlayacak ve gırtlağımı sıkacak sandım, ama ses tonu sakindi.</span></p>

    <p class="duz" xml:lang="tr"><span class="duz">– Bak, bu benim ile aynasızlar arasında, anladın mı?</span></p>

    <p class="duz" xml:lang="tr"><span class="duz">Üstelemedim.</span></p>

    <p class="duz" xml:lang="tr"><span class="duz">– Bana bu konuda asla bir şey söylemedi. Bir tek şeyden emindim, jandarmanın yaptığı soruşturmaya inanmıyordu. Yaklaşımları korkakça, nedenleri aptalcaydı.</span></p>

    <p class="duz" xml:lang="tr"><span class="duz">– Peki, sen, sen ne düşünüyorsun?</span></p>

    <p class="duz" xml:lang="tr"><span class="duz">Dibine gelmiş sigarasından derin bir nefes çekerken yeniden göle baktı.</span></p>

    <p class="duz" xml:lang="tr"><span class="duz">– Birini suçlamak için, kanıtları olması gerekir. Manon’u öldürenin kim olduğu hiç öğrenilemedi. Belki rasgele öldüren bir deli. Ya da bilemediğimiz bir sebepten dolayı Sylvie ile kızından intikam almak isteyen bir herif. Ama kesin olan bir şey var, o da o it herifin hâlâ serbest olduğu.</span></p>

    <p class="duz" xml:lang="tr"><span class="duz">– Sana göre, on dört yıl sonra bu cinayeti işleyen de aynı adam mı?</span></p>

    <p class="duz" xml:lang="tr"><span class="duz">– Bundan eminim.</span></p>

    <p class="duz" xml:lang="tr"><span class="duz">– Bazı şüphelerin mi var?</span></p>

    <p class="duz" xml:lang="tr"><span class="duz">– Sana söyledim, şüpheler canımı sıkıyor.</span></p>

    <p class="duz" xml:lang="tr"><span class="duz">– Kendi imkânlarınla bu olayı hiç soruşturmadın mı?</span></p>

    <p class="duz" xml:lang="tr"><span class="duz">– Henüz son sözümü söylemedim.</span></p>

    <p class="duz" xml:lang="tr"><span class="duz">Pardösümün tozunu silkeleyerek ayağa kalktım. O da beni takip etti, termosu ve plastik bardakları el arabasındaki marulların arasına koydu.</span></p>

    <p class="duz" xml:lang="tr"><span class="duz">–</span> <span class="italik">Adios,</span> <span class="duz">aynasız. Herkes kendi yoluna. Ama eğer bir şey öğrenirsen, ben alıcı olurum.</span></p>

    <p class="duz" xml:lang="tr"><span class="duz">– Unutma bilgi alışverişi karşılıklıdır.</span></p>

    <p class="duz" xml:lang="tr"><span class="duz">Cevap vermeden, kafasını “peki” dercesine salladı ve el arabasını aldı. Uzaklaşırken arkasından baktım ve en güzel şeyi kaçırdığımı anladım. Sırtında, yarasa kanatlarını açmış, uzun koç başlı ve burma boynuzlu bir şeytan figürü vardı.</span></p>

    <p class="duz" xml:lang="tr"><span class="duz">Vahşi bir adam ile üstün yetenekli bir saat ustası arasındaki bu tuhaf aşk ve dostluk hikâyesini düşündüm. İlginç karakterlerle güzel bir tiyatro oyunu.</span></p>

    <p class="duz" xml:lang="tr"><span class="duz">Ama tek bir sorun vardı: Her şey gerçekdışıydı.</span></p>

    <p class="duz-son-paragraf-2" xml:lang="tr"><span class="duz">Bir şeyden emindim: Patrick Cazeviel bana baştan sona yalan söylemişti.</span></p>
  </div>
</body>
</html>